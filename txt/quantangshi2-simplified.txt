全唐诗（中卷）
曹寅等编
++中卷三百零一
+++王建
++++题柏岩禅师影堂
山中砖塔闭，松下影堂新。
恨不生前识，今朝礼画身。
+++王建
++++送人
河亭收酒器，语尽各西东。
回首不相见，行车秋雨中。
+++王建
++++春意二首
去日丁宁别，情知寒食归。
缘逢好天气，教熨看花衣。
谁是杏园主，一枝临古岐。
从伤早春意，乞取欲开枝。
+++王建
++++夜闻子规
子规啼不歇，到晓口应穿。
况是不眠夜，声声在耳边。
+++王建
++++四望驿松
当初北涧别，直至此庭中。
何意闻鞞耳，听君枝上风。
+++王建
++++江馆
水面细风生，菱歌慢慢声。
客亭临小市，灯火夜妆明。
+++王建
++++题江台驿（一作江台驿有题）
水北金台路，年年行客稀。
近闻天子使，多取雁门归。
+++王建
++++赠谪者
何罪过长沙，年年北望家。
重封岭头信，一树海边花。
+++王建
++++戏酬卢秘书
芸香阁里人，采摘御园春。
取此和仙药，犹治老病身。
+++王建
++++小松
小松初数尺，未有直生枝。
闲即傍边立，看多长却迟。
+++王建
++++秋夜
夜久叶露滴，秋虫入户飞。
卧多骨髓冷，起覆旧绵衣。
+++王建
++++水精
映水色不别，向月光还度。
倾在荷叶中，有时看是露。
+++王建
++++香印
闲坐烧印香，满户松柏气。
火尽转分明，青苔碑上字。
+++王建
++++秋灯
向壁暖悠悠，罗帏寒寂寂。
斜照碧山图，松间一片石。
+++王建
++++落叶
陈绿向参差，初红已重叠。
中庭初扫地，绕树三两叶。
+++王建
++++园果
雨中梨果病，每树无数个。
小儿出入看，一半鸟啄破。
+++王建
++++野菊
晚艳出荒篱，冷香著秋水。
忆向山中见，伴蛩石壁里。
+++王建
++++荒园
朝日满园霜，牛冲篱落坏。
扫掠黄叶中，时时一窠薤。
+++王建
++++南涧
野桂香满溪，石莎寒覆水。
爱此南涧头，终日潺湲里。
+++王建
++++晚蝶
粉翅嫩如水，绕砌乍依风。
日高山露解，飞入菊花中。
+++王建
++++田家
啾啾雀满树，霭霭东坡雨。
田家夜无食，水中摘禾黍。
+++王建
++++新嫁娘词三首
邻家人未识，床上坐堆堆。
郎来傍门户，满口索钱财。
锦幛两边横，遮掩侍娘行。
遣郎铺簟席，相并拜亲情。
三日入厨下，洗手作羹汤。
未谙姑食性，先遣小姑尝。
+++王建
++++故行宫
寥落古行宫，宫花寂寞红。
白头宫女在，闲坐说玄宗。
+++王建
++++酬从侄再看诗本（一作酬从侄借诗本）
眼暗没功夫，慵来剪刻粗。
自看花样古，称得少年无。
+++王建
++++别自栽小树
去年今日栽，临去见花开。
好住守空院，夜间人不来。
+++王建
++++早发汾南
桥上车马发，桥南烟树开。
青山斜不断，迢递故乡来。
+++王建
++++宫中三台词二首
鱼藻池边射鸭，芙蓉园里看花。
日色柘袍相似，不著红鸾扇遮。
池北池南草绿，殿前殿后花红。
天子千年万岁，未央明月清风。
+++王建
++++江南三台词四首
扬州桥边少妇，长安城里商人。
二年不得消息，各自拜鬼求神。
青草湖边草色，飞猿岭上猿声。
万里湘江客到，有风有雨人行。
树头花落花开，道上人去人来。
朝愁暮愁即老，百年几度三台。
闻身强健且为，头白齿落难追。
准拟百年千岁，能得几许多时。
+++王建
++++御猎
青山直绕凤城头，浐水斜分入御沟。
新教内人唯射鸭，长随天子苑东游。
+++王建
++++长门烛
秋夜床前蜡烛微，铜壶滴尽晓钟迟。
残光欲灭还吹著，年少宫人未睡时。
+++王建
++++过绮岫宫（东都永宁县西五里）
玉楼倾倒粉墙空，重叠青山绕故宫。
武帝去来罗袖尽，野花黄蝶领春风。
+++王建
++++朝天词十首寄上魏博田侍中
山川初展国图宽，未识龙颜坐不安。
风动白髯旌节下，过时天子御楼看。
相感君臣总泪流，恩深舞蹈不知休。
初从战地来无物，唯奏新添十八州。
催修水殿宴沂公，与别诸侯总不同。
隔月太常先习乐，金书牌纛彩云中。
无人敢夺在先筹，天子门边送与球。
遥索彩箱新样锦，内人舁出马前头。
御马牵来亲自试，珠球到处玉蹄知。
殿头宣赐连催上，未解红缨不敢骑。
老作三公经献寿，临时犹自语差池。
私从班里来长跪，捧上金杯便合仪。
四海无波乞放闲，三封手疏犯龙颜。
他时若有边尘动，不待天书自出山。
胡马悠悠未尽归，玉关犹隔吐蕃旗。
老臣一表求高卧，边事从今欲问谁。
威容难画改频频，眉目分毫恐不真。
有诏别图书阁上，先教粉本定风神。
重赐弓刀内宴回，看人城外满楼台。
君臣不作多时别，收尽边旗当日来。
+++王建
++++霓裳词十首
弟子部中留一色，听风听水作霓裳。
散声未足重来授，直到床前见上皇。
中管五弦初半曲，遥教合上隔帘听。
一声声向天头落，效得仙人夜唱经。
自直梨园得出稀，更番上曲不教归。
一时跪拜霓裳彻，立地阶前赐紫衣。
旋翻新谱声初足，除却梨园未教人。
宣与书家分手写，中官走马赐功臣。
伴教霓裳有贵妃，从初直到曲成时。
日长耳里闻声熟，拍数分毫错总知。
弦索摐摐隔彩云，五更初发一山闻。
武皇自送西王母，新换霓裳月色裙。
敕赐宫人澡浴回，遥看美女院门开。
一山星月霓裳动，好字先从殿里来。
传呼法部按霓裳，新得承恩别作行。
应是贵妃楼上看，内人舁下彩罗箱。
朝元阁上山风起，夜听霓裳玉露寒。
宫女月中更替立，黄金梯滑并行难。
知向华清年月满，山头山底种长生。
去时留下霓裳曲，总是离宫别馆声。
+++王建
++++宫前早春（一作华清宫）
酒幔高楼一百家，宫前杨柳寺前花。
内园分得温汤水，二月中旬已进瓜。
+++王建
++++奉同曾郎中题石瓮寺得嵌韵
寺门连内绕丹岩，下界云开数过帆。
遥指上皇翻曲处，百官题字满西嵌。
+++王建
++++旧宫人
先帝旧宫宫女在，乱丝犹挂凤凰钗。
霓裳法曲浑抛却，独自花间扫玉阶。
+++王建
++++新授戒尼师
新短方裙叠作棱，听钟洗钵绕青蝇。
自知戒相分明后，先出坛场礼大僧。
+++王建
++++太和公主和蕃
塞黑云黄欲渡河，风沙眯眼雪相和。
琵琶泪湿行声小，断得人肠不在多。
+++王建
++++元太守同游七泉寺
盘磴回廊古塔深，紫芝红药入云寻。
晚吹箫管秋山里，引得獮猴出象林。
+++王建
++++望定州寺
回看佛阁青山半，三四年前到上头。
省得老僧留不住，重寻更可有因由。
+++王建
++++道中寄杜书记
西南东北暮天斜，巴字江边楚树花。
珍重荆州杜书记，闲时多在广师家。
+++王建
++++听琴
无事此身离白云，松风溪水不曾闻。
至心听著仙翁引，今看青山围绕君。
+++王建
++++赠陈评事
识君虽向歌钟会，说事不离云水间。
春夜酒醒长起坐，灯前一纸洞庭山。
+++王建
++++寄画松僧
天香寺里古松僧，不画枯松落石层。
最爱临江两三树，水禽栖处解无藤。
+++王建
++++花褐裘
对织芭蕉雪毳新，长缝双袖窄裁身。
到头须向边城著，消杀秋风称猎尘。
+++王建
++++夜看美人宫棋
宫棋布局不依经，黑白分明子数停。
巡拾玉沙天汉晓，犹残织女两三星。
+++王建
++++上田仆射
一方新地隔河烟，曾接诸生听管弦。
却忆去年寒食会，看花犹在水堂前。
+++王建
++++江陵道中
菱叶参差萍叶重，新蒲半折夜来风。
江村水落平地出，溪畔渔船青草中。
+++王建
++++冬至后招于秀才
日近山红暖气新，一阳先入御沟春。
闻闲立马重来此，沐浴明年称意身。
+++王建
++++别曲
毒蛇在肠疮满背，去年别家今别弟。
马头对哭各东西，天边柳絮无根蒂。
+++王建
++++长安别
长安清明好时节，只宜相送不宜别。
恶心床上铜片明，照见离人白头发。
+++王建
++++宫人斜
未央墙西青草路，宫人斜里红妆墓。
一边载出一边来，更衣不减寻常数。
+++王建
++++春词
良人朝早半夜起，樱桃如珠露如水。
下堂把火送郎回，移枕重眠晓窗里。
+++王建
++++野池
野池水满连秋堤，菱花结实蒲叶齐。
川口雨晴风复止，蜻蜓上下鱼东西。
+++王建
++++题崔秀才里居
自知名出休呈卷，爱去人家远处居。
时复打门无别事，铺头来索买残书。
+++王建
++++酬柏侍御答酒
茱萸酒法大家同，好是盛来白碗中。
这度自知颜色重，不消诗里弄溪翁。
+++王建
++++别药栏
芍药丁香手里栽，临行一日绕千回。
外人应怪难辞别，总是山中自取来。
+++王建
++++长门
长门闭定不求生，烧却头花卸却筝。
病卧玉窗秋雨下，遥闻别院唤人声。
+++王建
++++题渭亭
云开远水傍秋天，沙岸蒲帆隔野烟。
一片蔡州青草色，日西铺在古台边。
+++王建
++++过喜祥山馆
夜过深山算驿程，三回黑地听泉声。
自离军马身轻健，得向溪边尽足行。
+++王建
++++送迁客
万里潮州一逐臣，悠悠青草海边春。
天涯莫道无回日，上岭还逢向北人。
+++王建
++++废寺
废寺乱来为县驿，荒松老柏不生烟。
空廊屋漏画僧尽，梁上犹书天宝年。
+++王建
++++题禅师房
浮生不住叶随风，填海移山总是空。
长向人间愁老病，谁来闲坐此房中。
+++王建
++++看石楠花
留得行人忘却归，雨中须是石楠枝。
明朝独上铜台路，容见花开少许时。
+++王建
++++长安县后亭看画
水冻横桥雪满池，新排石笋绕巴篱。
县门斜掩无人吏，看画双飞白鹭鸶。
+++王建
++++华岳庙二首
女巫遮客买神盘，争取琵琶庙里弹。
闻有马蹄生拍树，路人来去向南看。
自移西岳门长锁，一个行人一遍开。
上庙参天今见在，夜头风起觉神来。
+++王建
++++酬赵侍御
年少同为邺下游，闲寻野寺醉登楼。
别来衣马从胜旧，争向边尘满白头。
+++王建
++++镊白
总道老来无用处，何须白发在前生。
如今不用偷年少，拔却三茎又五茎。
+++王建
++++送山人二首
嵩山古寺离来久，回见溪桥野叶黄。
辛苦老师看守处，为悬秋药闭空房。
山客狂来跨白驴，袖中遗却颍阳书。
人间亦有妻儿在，抛向嵩阳古观居。
+++王建
++++扬州寻张籍不见
别后知君在楚城，扬州寺里觅君名。
西江水阔吴山远，却打船头向北行。
+++王建
++++宿长安县后斋
新向金阶奏罢兵，长安县里绕池行。
喜欢得伴山僧宿，看雪吟诗直到明。
+++王建
++++夜看扬州市
夜市千灯照碧云，高楼红袖客纷纷。
如今不似时平日，犹自笙歌彻晓闻。
+++王建
++++寄韦谏议
百年看似暂时间，头白求官亦未闲。
独有龙门韦谏议，三征不起恋青山。
+++王建
++++寻补阙旧宅
知得清名二十年，登山上坂乞新篇。
除书近拜侍臣去，空院鸟啼风竹前。
+++王建
++++初冬旅游
远投人宿趁房迟，僮仆伤寒马亦饥。
为客悠悠十月尽，庄头栽竹已过时。
+++王建
++++江馆对雨
鸟声愁雨似秋天，病客思家一向眠。
草馆门临广州路，夜闻蛮语小江边。
+++王建
++++雨过山村
雨里鸡鸣一两家，竹溪村路板桥斜。
妇姑相唤浴蚕去，闲看中庭栀子花。
+++王建
++++山店（一作卢纶诗）
登登石路何时尽，决决溪泉到处闻。
风动叶声山犬吠，一家松火隔秋云。
+++王建
++++雨中寄东溪韦处士
雨中溪破无干地，浸著床头湿著书。
一个月来山水隔，不知茅屋若为居。
+++王建
++++乞竹
乞取池西三两竿，房前栽著病时看。
亦知自惜难判割，犹胜横根引出栏。
+++王建
++++人家看花
年少狂疏逐君马，去来憔悴到京华。
恨无闲地栽仙药，长傍人家看好花。
+++王建
++++未央风
五更先起玉阶东，渐入千门万户中。
总向高楼吹舞袖，秋风还不及春风。
+++王建
++++归山庄
长安寄食半年馀，重向人边乞荐书。
山路独归冲夜雪，落斜骑马避柴车。
+++王建
++++寒食忆归
京中曹局无多事，寒食贫儿要在家。
遮莫杏园胜别处，亦须归看傍村花。
+++王建
++++留别张广文
谢恩新入凤凰城，乱定相逢合眼明。
千万求方好将息，杏花寒食的同行。
+++王建
++++送郑山人归山
玉作车辕蒲作轮，当初不起颍阳人。
一家总入嵩山去，天子何因得谏臣。
+++王建
++++伤堕水乌
一乌堕水百乌啼，相吊相号绕故堤。
眼见行人车辗过，不妨同伴各东西。
+++王建
++++看棋
彼此抽先局势平，傍人道死的还生。
两边对坐无言语，尽日时闻下子声。
+++王建
++++设酒寄独孤少府
自看和酿一依方，缘看松花色较黄。
不分君家新酒熟，好诗收得被回将。
+++王建
++++赠人二首（一作赠工部郎中）
金炉烟里要班头，欲得归山可自由。
每度报朝愁入阁，在先教示小千牛。
多在蓬莱少在家，越绯衫上有红霞。
朝回不向诸馀处，骑马城西检校花。
+++王建
++++楼前
天宝年前勤政楼，每年三日作千秋。
飞龙老马曾教舞，闻著音声总举头。
+++王建
++++寄刘蕡问疾
年少病多应为酒，谁家将息过今春。
赊来半夏重熏尽，投著山中旧主人。
+++王建
++++听雨（一作司空图诗）
半夜思家睡里愁，雨声落落屋檐头。
照泥星出依前黑，淹烂庭花不肯休。
+++王建
++++新晴
夏夜新晴星校少，雨收残水入天河。
檐前熟著衣裳坐，风冷浑无扑火蛾。
+++王建
++++秋日后（一作新晴后）
住处近山常足雨，闻晴㬠曝旧芳茵。
立秋日后无多热，渐觉生衣不著身。
+++王建
++++哭孟东野二首
吟损秋天月不明，兰无香气鹤无声。
自从东野先生死，侧近云山得散行。
老松临死不生枝，东野先生早哭儿。
但是洛阳城里客，家传一本杏殇诗。
+++王建
++++寄蜀中薛涛校书（一作胡曾诗）
万里桥边女校书，枇杷花里闭门居。
扫眉才子于今少，管领春风总不如。
+++王建
++++路中上田尚书
去路何词见六亲，手中刀尺不如人。
可怜池阁秋风夜，愁绿娇红一遍新。
+++王建
++++于主簿厅看花
小叶稠枝粉压摧，暖风吹动鹤翎开。
若无别事为留滞，应便抛家宿看来。
+++王建
++++江楼对雨寄杜书记
竹烟花雨细相和，看著闲书睡更多。
好是主人无事日，应持小酒按新歌。
+++王建
++++观蛮妓
欲说昭君敛翠蛾，清声委曲怨于歌。
谁家年少春风里，抛与金钱唱好多。
+++王建
++++送顾非熊秀才归丹阳
江城柳色海门烟，欲到茅山始下船。
知道君家当瀑布，菖蒲潭在草堂前。
+++王建
++++老人歌
白发老人垂泪行，上皇生日出京城。
如今供奉多新意，错唱当时一半声。
+++王建
++++和元郎中从八月十二至十五夜玩月五首
半秋初入中旬夜，已向阶前守月明。
从未圆时看却好，一分分见傍轮生。
乱云遮却台东月，不许教依次第看。
莫为诗家先见镜，被他笼与作艰难。
今夜月明胜昨夜，新添桂树近东枝。
立多地湿舁床坐，看过墙西寸寸迟。
月似圆来色渐凝，玉盆盛水欲侵棱。
夜深尽放家人睡，直到天明不炷灯。
合望月时常望月，分明不得似今年。
仰头五夜风中立，从未圆时直到圆。
+++王建
++++对酒
为病比来浑断绝，缘花不免却知闻。
从来事事关身少，主领春风只在君。
+++王建
++++晓望华清宫
晓来楼阁更鲜明，日出阑干见鹿行。
武帝自知身不死，看修玉殿号长生。
+++王建
++++赠李愬仆射二首
和雪翻营一夜行，神旗冻定马无声。
遥看火号连营赤，知是先锋已上城。
旗幡四面下营稠，手诏频来老将忧。
每日城南空挑战，不知生缚入唐州。
+++王建
++++秋夜对雨寄石瓮寺二秀才
夜山秋雨滴空廊，灯照堂前树叶光。
对坐读书终卷后，自披衣被扫僧房。
+++王建
++++华清宫前柳
杨柳宫前忽地春，在先惊动探春人。
晓来唯欠骊山雨，洗却枝头绿上尘。
+++王建
++++别杨校书
从军秣马十三年，白发营中听早蝉。
故作老丞身不避，县名昭应管山泉。
+++王建
++++和门下武相公春晓闻莺
侵黑行飞一两声，春寒啭小未分明。
若教更解诸馀语，应向宫花不惜情。
+++王建
++++田侍郎归镇（一作上魏博田侍中八首）
去处长将决胜筹，回回身在阵前头。
贼城破后先锋入，看著红妆不敢收。
熨帖朝衣抛战袍，夔龙班里侍中高。
对时先奏牙间将，次第天恩与节旄。
踏著家乡马脚轻，暮山秋色眼前明。
老人上酒齐头拜，得侍中来尽再生。
功成谁不拥藩方，富贵还须是本乡。
万里双旌汾水上，玉鞭遥指白云庄。
鼓吹幡旗道两边，行男走女喜骈阗。
旧交省得当时别，指点如今却少年。
广场破阵乐初休，彩纛高于百尺楼。
老将气雄争起舞，管弦回作大缠头。
笳声万里动燕山，草白天清塞马闲。
触处不如别处乐，可怜秋月照江关。
将士请衣忘却贫，绿窗红烛酒楼新。
家家尽踏还乡曲，明月街中不绝人。
+++王建
++++寄广文张博士
春明门外作卑官，病友经年不得看。
莫道长安近于日，升天却易到城难。
+++王建
++++早春书情
渐老风光不著人，花溪柳陌早逢春。
近来行到门前少，趁暖闲眠似病人。
+++王建
++++唐昌观玉蕊花
一树笼松玉刻成，飘廊点地色轻轻。
女冠夜觅香来处，唯见阶前碎月明。
+++王建
++++眼病寄同官
天寒眼痛少心情，隔雾看人夜里行。
年少往来常不住，墙西冻地马蹄声。
+++王建
++++九日登丛台
平原池阁在谁家，双塔丛台野菊花。
零落故宫无入路，西来涧水绕城斜。
+++王建
++++题酸枣县蔡中郎碑
苍苔满字土埋龟，风雨销磨绝妙词。
不向图经中旧见，无人知是蔡邕碑。
+++王建
++++江陵使至汝州
回看巴路在云间，寒食离家麦熟还。
日暮数峰青似染，商人说是汝州山。
+++王建
++++十五夜望月寄杜郎中
中庭地白树栖鸦，冷露无声湿桂花。
今夜月明人尽望，不知秋思在谁家。
+++王建
++++寄同州田长史
除听好语耳常聋，不见诗人眼底空。
莫怪出城为长史，总缘山在白云中。
+++王建
++++外按
夹城门向野田开，白鹿非时出洞来。
日暮秦陵尘土起，从东外按使初回。

++中卷三百零二
  
+++王建
++++宫词一百首
蓬莱正殿压金鳌，红日初生碧海涛。
闲著五门遥北望，柘黄新帕御床高。
殿前传点各依班，召对西来八诏蛮。
上得青花龙尾道，侧身偷觑正南山。
龙烟日暖紫曈曈，宣政门当玉殿风。
五刻阁前卿相出，下帘声在半天中。
白玉窗前起草臣，樱桃初赤赐尝新。
殿头传语金阶远，只进词来谢圣人。
内人对御叠花笺，绣坐移来玉案边。
红蜡烛前呈草本，平明舁出阁门宣。
千牛仗下放朝初，玉案傍边立起居。
每日进来金凤纸，殿头无事不多书。
延英引对碧衣郎，江砚宣毫各别床。
天子下帘亲考试，宫人手里过茶汤。
未明开著九重关，金画黄龙五色幡。
直到银台排仗合，圣人三殿对西番。
少年天子重边功，亲到凌烟画阁中。
教觅勋臣写图本，长将殿里作屏风。
丹凤楼门把火开，五云金辂下天来。
阶前走马人宣尉，天子南郊一宿回。
楼前立仗看宣赦，万岁声长拜舞齐。
日照彩盘高百尺，飞仙争上取金鸡。
集贤殿里图书满，点勘头边御印同。
真迹进来依数字，别收锁在玉函中。
秘殿清斋刻漏长，紫微宫女夜焚香。
拜陵日近公卿发，卤簿分头入太常。
新调白马怕鞭声，供奉骑来绕殿行。
为报诸王侵早入，隔门催进打球名。
对御难争第一筹，殿前不打背身球。
内人唱好龟兹急，天子鞘回过玉楼。
新衫一样殿头黄，银带排方獭尾长。
总把玉鞭骑御马，绿鬃红额麝香香。
罗衫叶叶绣重重，金凤银鹅各一丛。
每遍舞时分两向，太平万岁字当中。
鱼藻宫中锁翠娥，先皇行处不曾过。
如今池底休铺锦，菱角鸡头积渐多。
殿前明日中和节，连夜琼林散舞衣。
传报所司分蜡烛，监开金锁放人归。
五更三点索金车，尽放宫人出看花。
仗下一时催立马，殿头先报内园家。
城东北面望云楼，半下珠帘半上钩。
骑马行人长远过，恐防天子在楼头。
射生宫女宿红妆，把得新弓各自张。
临上马时齐赐酒，男儿跪拜谢君王。
新秋白兔大于拳，红耳霜毛趁草眠。
天子不教人射杀，玉鞭遮到马蹄前。
内鹰笼脱解红绦，斗胜争飞出手高。
直上碧云还却下，一双金爪掬花毛。
竞渡船头掉采旗，两边溅水湿罗衣。
池东争向池西岸，先到先书上字归。
灯前飞入玉阶虫，未卧常闻半夜钟。
看著中元斋日到，自盘金线绣真容。
红灯睡里唤春云，云上三更直宿分。
金砌雨来行步滑，两人抬起隐花裙。
一时起立吹箫管，得宠人来满殿迎。
整顿衣裳皆著却，舞头当拍第三声。
琵琶先抹六么头，小管丁宁侧调愁。
半夜美人双唱起，一声声出凤凰楼。
春池日暖少风波，花里牵船水上歌。
遥索剑南新样锦，东宫先钓得鱼多。
十三初学擘箜篌，弟子名中被点留。
昨日教坊新进入，并房宫女与梳头。
红蛮杆拨贴胸前，移坐当头近御筵。
用力独弹金殿响，凤凰飞下四条弦。
春风吹雨洒旗竿，得出深宫不怕寒。
夸道自家能走马，团中横过觅人看。
粟金腰带象牙锥，散插红翎玉突枝。
旋猎一边还引马，归来鸡兔绕鞍垂。
云駮花骢各试行，一般毛色一般缨。
殿前来往重骑过，欲得君王别赐名。
每夜停灯熨御衣，银熏笼底火霏霏。
遥听帐里君王觉，上直钟声始得归。
因吃樱桃病放归，三年著破旧罗衣。
内中人识从来去，结得金花上贵妃。
欲迎天子看花去，下得金阶却悔行。
恐见失恩人旧院，回来忆著五弦声。
往来旧院不堪修，近敕宣徽别起楼。
闻有美人新进入，六宫未见一时愁。
自夸歌舞胜诸人，恨未承恩出内频。
连夜宫中修别院，地衣帘额一时新。
闷来无处可思量，旋下金阶旋忆床。
收得山丹红蕊粉，镜前洗却麝香黄。
蜂须蝉翅薄松松，浮动搔头似有风。
一度出时抛一遍，金条零落满函中。
合暗报来门锁了，夜深应别唤笙歌。
房房下著珠帘睡，月过金阶白露多。
御厨不食索时新，每见花开即苦春。
白日卧多娇似病，隔帘教唤女医人。
丛丛洗手绕金盆，旋拭红巾入殿门。
众里遥抛新摘子，在前收得便承恩。
御池水色春来好，处处分流白玉渠。
密奏君王知入月，唤人相伴洗裙裾。
移来女乐部头边，新赐花檀木五弦。
缏得红罗手帕子，中心细画一双蝉。
新晴草色绿温暾，山雪初消渐出浑。
今日踏青归校晚，传声留著望春门。
两楼相换珠帘额，中尉明朝设内家。
一样金盘五千面，红酥点出牡丹花。
尽送春来出内家，记巡传把一枝花。
散时各自烧红烛，相逐行归不上车。
家常爱著旧衣裳，空插红梳不作妆。
忽地下阶裙带解，非时应得见君王。
别敕教歌不出房，一声一遍奏君王。
再三博士留残拍，索向宣徽作彻章。
行中第一争先舞，博士傍边亦被欺。
忽觉管弦偷破拍，急翻罗袖不教知。
私缝黄帔舍钗梳，欲得金仙观里居。
近被君王知识字，收来案上检文书。
月冷江清近猎时，玉阶金瓦雪澌澌。
浴堂门外抄名入，公主家人谢面脂。
未承恩泽一家愁，乍到宫中忆外头。
求守管弦声款逐，侧商调里唱伊州。
东风泼火雨新休，舁尽春泥扫雪沟。
走马犊车当御路，汉阳宫主进鸡球。
风帘水阁压芙蓉，四面钩栏在水中。
避热不归金殿宿，秋河织女夜妆红。
圣人生日明朝是，私地教人属内监。
自写金花红榜子，前头先进凤凰衫。
避暑昭阳不掷卢，井边含水喷鸦雏。
内中数日无呼唤，拓得滕王蛱蝶图。
内宴初秋入二更，殿前灯火一天明。
中宫传旨音声散，诸院门开触处行。
玉蝉金雀三层插，翠髻高丛绿鬓虚。
舞处春风吹落地，归来别赐一头梳。
树叶初成鸟护窠，石榴花里笑声多。
众中遗却金钗子，拾得从他要赎么。
小殿初成粉未乾，贵妃姊妹自来看。
为逢好日先移入，续向街西索牡丹。
内人相续报花开，准拟君王便看来。
逢着五弦琴绣袋，宜春院里按歌回。
巡吹慢遍不相和，暗数看谁曲校多。
明日梨花园里见，先须逐得内家歌。
黄金合里盛红雪，重结香罗四出花。
一一傍边书敕字，中官送与大臣家。
未明东上阁门开，排仗声从后殿来。
阿监两边相对立，遥闻索马一时回。
宫人早起笑相呼，不识阶前扫地夫。
乞与金钱争借问，外头还似此间无。
小随阿姊学吹笙，见好君王赐与名。
夜拂玉床朝把镜，黄金殿外不教行。
日高殿里有香烟，万岁声长动九天。
妃子院中初降诞，内人争乞洗儿钱。
宫花不共外花同，正月长生一半红。
供御樱桃看守别，直无鸦鹊到园中。
殿前铺设两边楼，寒食宫人步打球。
一半走来争跪拜，上棚先谢得头筹。
太仪前日暖房来，嘱向朝阳乞药栽。
敕赐一窠红踯躅，谢恩未了奏花开。
御前新赐紫罗襦，步步金阶上软舆。
宫局总来为喜乐，院中新拜内尚书。
鹦鹉谁教转舌关，内人手里养来奸。
语多更觉承恩泽，数对君王忆陇山。
分朋闲坐赌樱桃，收却投壶玉腕劳。
各把沈香双陆子，局中斗累阿谁高。
禁寺红楼内里通，笙歌引驾夹城东。
裹头宫监堂前立，手把牙鞘竹弹弓。
春风院院落花堆，金锁生衣掣不开。
更筑歌台起妆殿，明朝先进画图来。
舞来汗湿罗衣彻，楼上人扶下玉梯。
归到院中重洗面，金花盆里泼银泥。
宿妆残粉未明天，总立昭阳花树边。
寒食内人长白打，库中先散与金钱。
众中偏得君王笑，偷把金箱笔砚开。
书破红蛮隔子上，旋推当直美人来。
教遍宫娥唱遍词，暗中头白没人知。
楼中日日歌声好，不问从初学阿谁。
青楼小妇砑裙长，总被抄名入教坊。
春设殿前多队舞，朋头各自请衣裳。
水中芹叶土中花，拾得还将避众家。
总待别人般数尽，袖中拈出郁金芽。
玉箫改调筝移柱，催换红罗绣舞筵。
未戴柘枝花帽子，两行宫监在帘前。
窗窗户户院相当，总有珠帘玳瑁床。
虽道君王不来宿，帐中长是炷牙香。
雨入珠帘满殿凉，避风新出玉盆汤。
内人恐要秋衣着，不住熏笼换好香。
金吾除夜进傩名，画袴朱衣四队行。
院院烧灯如白日，沈香火底坐吹笙。
树头树底觅残红，一片西飞一片东。
自是桃花贪结子，错教人恨五更风。
金殿当头紫阁重，仙人掌上玉芙蓉。
太平天子朝迎日，五色云车驾六龙。
鸳鸯瓦上瞥然声，昼寝宫娥梦里惊。
元是我王金弹子，海棠花下打流莺。
忽地金舆向月陂，内人接著便相随。
却回龙武军前过，当处教开卧鸭池。
画作天河刻作牛，玉梭金镊采桥头。
每年宫里穿针夜，敕赐诸亲乞巧楼。
春来睡困不梳头，懒逐君王苑北游。
暂向玉花阶上坐，簸钱赢得两三筹。
步行送入长门里，不许来辞旧院花。
只恐他时身到此，乞恩求赦放还家。
缣罗不著索轻容，对面教人染退红。
衫子成来一遍出，明朝半片在园中。
弹棋玉指两参差，背局临虚斗著危。
先打角头红子落，上三金字半边垂。
后宫宫女无多少，尽向园中笑一团。
舞蝶落花相觅著，春风共语亦应难。
宛转黄金白柄长，青荷叶子画鸳鸯。
把来不是呈新样，欲进微风到御床。
供御香方加减频，水沈山麝每回新。
内中不许相传出，已被医家写与人。
药童食后送云浆，高殿无风扇少凉。
每到日中重掠鬓，衩衣骑马绕宫廊。
+++王建
++++句
单于不向南牧马，席萁遍满天山下。（《咏席萁帘》）
却公不易胜，莫著外家欺。（见《事文类聚》）
锦江诗弟子，时寄五花笺。（以下见《海录碎事》）
花烧落第眼，雨破到家程。
一朝金凤庭前下，当是虚皇诏沈曦。
宣城四面水茫茫，草盖江城竹夹墙。

++中卷三百零三
  
+++刘商
++++铜雀妓
魏主矜蛾眉，美人美于玉。
高台无昼夜，歌舞竟未足。
盛色如转圜，夕阳落深谷。
仍令身殁后，尚纵平生欲。
红粉泪纵横，调弦向空屋。
举头君不在，惟见西陵木。
玉辇岂再来，娇鬟为谁绿。
那堪秋风里，更舞阳春曲。
曲罢情不胜，凭阑向西哭。
台边生野草，来去罥罗縠。
况复陵寝间，双双见麋鹿。
+++刘商
++++哭韩淮端公兼上崔中丞
坚贞与和璧，利用归干将。
金玉徒自宝，高贤无比方。
挺生岩松姿，孤直凌雪霜。
亭亭结清阴，不竞桃李芳。
读书哂霸业，翊赞思皇王。
千载有疑议，一言能否臧。
儒风久沦弊，颜闵寿不长。
邦国岂殄瘁，斯人今又亡。
别离长春草，存没隔楚乡。
闻问尚书恸，泪凝向日黄。
奄忽薤露晞，杳冥泉夜长。
贤愚自修短，天色空苍苍。
铭旌敛归魂，荆棘生路傍。
门柳日萧索，繐帷掩空堂。
灯孤晦处明，高节殁后彰。
芳兰已灰烬，幕府留馀香。
常爱独坐尊，绣衣如雁行。
至今虚左位，言发泪沾裳。
+++刘商
++++秋夜听严绅巴童唱竹枝歌
巴人远从荆山客，回首荆山楚云隔。
思归夜唱竹枝歌，庭槐叶落秋风多。
曲中历历叙乡土，乡思绵绵楚词古。
身骑吴牛不畏虎，手提蓑笠欺风雨。
猿啼日暮江岸边，绿芜连山水连天。
来时十三今十五，一成新衣已再补。
鸿雁南飞报邻伍，在家欢乐辞家苦。
天晴露白钟漏迟，泪痕满面看竹枝。
曲终寒竹风袅袅，西方落日东方晓。
+++刘商
++++乌夜啼（一作乌栖曲）
绕树哑哑惊复栖，含烟碧树高枝齐。
月明露湿枝亦滑，城上女墙西月低。
愁人出户听乌啼，团团明月堕墙西。
月中有桂树，日中有伴侣。
何不上天去，一声啼到曙。
+++刘商
++++随阳雁歌送兄南游
塞鸿声声飞不住，终日南征向何处。
大漠穷阴多沍寒，分飞不得长怀安。
春去秋来年岁疾，湖南蓟北关山难。
寒飞万里胡天雪。
夜度千门汉家月。
去住应多两地情，东西动作经年别。
南州风土复何如，春雁归时早寄书。
+++刘商
++++赋得射雉歌送杨协律表弟赴婚期
昔日才高容貌古，相敬如宾不相睹。
手奉蘋蘩喜盛门，心知礼义感君恩。
三星照户春空尽，一树桃花竟不言。
结束车舆强游往，和风霁日东皋上。
鸾凤参差陌上行，麦苗萦陇雉初鸣。
修容尽饰将何益，极虑呈材欲导情。
六艺从师得机要，百发穿杨含绝妙。
白羽风驰碎锦毛，青娥怨处嫣然笑。
杨生词赋比潘郎，不似前贤貌不扬。
听调琴弄能和室，更解弯弧足自防。
秋深为尔持圆扇，莫忘鲁连飞一箭。

+++刘商
++++泛舒城南溪赋得沙…张侍御赴河南元博士赴扬州拜觐仆射
终日闾阎逐群鸡，喜逢野鹤临清溪。
绿苔春水水中影，夜月平沙沙上栖。
惊谓汀洲白蘋发，又疑曲渚前年雪。
紫顶昂藏肯狎人，一声嘹亮冲天阙。
素质翩翩带落晖，湖南渭阳相背飞。
东西分散别离促，宇宙苍茫相见稀。
皇华地仙如鹤驭，乘驾飘飘留不住。
延望乘虚入紫霞，陌头回首空烟树。
会使抟风羽翮轻，九霄云路随先鸣。
+++刘商
++++姑苏怀古送秀才下第归江南
姑苏台枕吴江水，层级鳞差向天倚。
秋高露白万林空，低望吴田三百里。
当时雄盛如何比，千仞无根立平地。
台前夹月吹玉鸾，台上迎凉撼金翠。
银河倒泻君王醉，滟酒峨冠眄西子。
宫娃酣态舞娉婷，香飙四飒青城坠。
伍员结舌长嘘嚱，忠谏无因到君耳。
城乌啼尽海霞销，深掩金屏日高睡。
王道潜隳伍员死，可叹斗间瞻王气。
会稽勾践拥长矛，万马鸣蹄扫空垒。
瓦解冰销真可耻，凝艳妖芳安足恃。
可怜荒堞晚冥濛，麋鹿呦呦达遗址。
君怀逸气还东吴，吟狂日日游姑苏。
兴来下笔到奇景，瑶盘迸洒蛟人珠。
大鹏矫翼翻云衢，嵩峰霁后凌天孤。
海潮秋打罗刹石，月魄夜当彭蠡湖。
有时凝思家虚无，霓幢仿佛游仙都。
琳琅暗戛玉华殿，天香静袅金芙蕖。
君声日下闻来久，清赡何人敢敌手。
我逃名迹遁西林，不得灞陵倾别酒。
莫便五湖为隐沦，年年三十升仙人。
+++刘商
++++金井歌
文明化洽天地清，和气氤氲孕至灵。
瑞雪不散抱层岭，阳谷霞光射山顶。
薙草披沙石窦开，生金曜日明金井。
虞衡相贺为祯祥，畏人采攫持殳戕。
羊驰马走尘满道，郡邸封章开建章。
君王俭德先简易，赡国肥家在仁义。
山泽藏金与万人，宣言郡邑无专利。
闾阎少长竞奔凑，黄金满袖家富有。
欢心蹈舞歌皇风，愿载讴歌青史中。
+++刘商
++++柳条歌送客
露井夭桃春未到，迟日犹寒柳开早。
高枝低枝飞鹂黄，千条万条覆宫墙。
几回离别折欲尽，一夜东风吹又长。
毵毵拂人行不进，依依送君无远近。
青春去住随柳条，却寄来人以为信。

+++刘商
++++胡笳十八拍 第一拍
汉室将衰兮四夷不宾，动干戈兮征战频。
哀哀父母生育我，见离乱兮当此辰。
纱窗对镜未经事，将谓珠帘能蔽身。
一朝胡骑入中国，苍黄处处逢胡人。
忽将薄命委锋镝，可惜红颜随虏尘。
+++刘商
++++胡笳十八拍 第二拍
马上将余向绝域，厌生求死死不得。
戎羯腥膻岂是人，豺狼喜怒难姑息。
行尽天山足霜霰，风土萧条近胡国。
万里重阴鸟不飞，寒沙莽莽无南北。
+++刘商
++++胡笳十八拍 第三拍
如羁囚兮在缧绁，忧虑万端无处说。
使余刀兮剪余发，食余肉兮饮余血。
诚知杀身愿如此，以余为妻不如死。
早被蛾眉累此身，空悲弱质柔如水。
+++刘商
++++胡笳十八拍 第四拍
山川路长谁记得，何处天涯是乡国。
自从惊怖少精神，不觉风霜损颜色。
夜中归梦来又去，朦胧岂解传消息。
漫漫胡天叫不闻，明明汉月应相识。
+++刘商
++++胡笳十八拍 第五拍
水头宿兮草头坐，风吹汉地衣裳破。
羊脂沐发长不梳，羔子皮裘领仍左。
狐襟貉袖腥复膻，昼披行兮夜披卧。
毡帐时移无定居，日月长兮不可过。
+++刘商
++++胡笳十八拍 第六拍
怪得春光不来久，胡中风土无花柳。
天翻地覆谁得知，如今正南看北斗。
姓名音信两不通，终日经年常闭口。
是非取与在指撝，言语传情不如手。
+++刘商
++++胡笳十八拍 第七拍
男儿妇人带弓箭，塞马蕃羊卧霜霰。
寸步东西岂自由，偷生乞死非情愿。
龟兹觱篥愁中听，碎叶琵琶夜深怨。
竟夕无云月上天，故乡应得重相见。
+++刘商
++++胡笳十八拍 第八拍
忆昔私家恣娇小，远取珍禽学驯扰。
如今沦弃念故乡，悔不当初放林表。
朔风萧萧寒日暮，星河寥落胡天晓。
旦夕思归不得归，愁心想似笼中鸟。
+++刘商
++++胡笳十八拍 第九拍
当日苏武单于问，道是宾鸿解传信。
学他刺血写得书，书上千重万重恨。
髯胡少年能走马，弯弓射飞无远近。
遂令边雁转怕人，绝域何由达方寸。
+++刘商
++++胡笳十八拍 第十拍
恨凌辱兮恶腥膻，憎胡地兮怨胡天。
生得胡儿欲弃捐，及生母子情宛然。
貌殊语异憎还爱，心中不觉常相牵。
朝朝暮暮在眼前，腹生手养宁不怜。
+++刘商
++++胡笳十八拍 第十一拍
日来月往相催迁，迢迢星岁欲周天。
无冬无夏卧霜霰，水冻草枯为一年。
汉家甲子有正朔，绝域三光空自悬。
几回鸿雁来又去，肠断蟾蜍亏复圆。
+++刘商
++++胡笳十八拍 第十二拍
破瓶落井空永沈，故乡望断无归心。
宁知远使问姓名，汉语泠泠传好音。
梦魂几度到乡国，觉后翻成哀怨深。
如今果是梦中事，喜过悲来情不任。
+++刘商
++++胡笳十八拍 第十三拍
童稚牵衣双在侧，将来不可留又忆。
还乡惜别两难分，宁弃胡儿归旧国。
山川万里复边戍，背面无由得消息。
泪痕满面对残阳，终日依依向南北。
+++刘商
++++胡笳十八拍 第十四拍
莫以胡儿可羞耻，恩情亦各言其子。
手中十指有长短，截之痛惜皆相似。
还乡岂不见亲族，念此飘零隔生死。
南风万里吹我心，心亦随风度辽水。
+++刘商
++++胡笳十八拍 第十五拍
叹息襟怀无定分，当时怨来归又恨。
不知愁怨情若何，似有锋铓扰方寸。
悲欢并行情未快，心意相尤自相问。
不缘生得天属亲，岂向仇雠结恩信。
+++刘商
++++胡笳十八拍 第十六拍
去时只觉天苍苍，归日始知胡地长。
重阴白日落何处，秋雁所向应南方。
平沙四顾自迷惑，远近悠悠随雁行。
征途未尽马蹄尽，不见行人边草黄。
+++刘商
++++胡笳十八拍 第十七拍
行尽胡天千万里，唯见黄沙白云起。
马饥跑雪衔草根，人渴敲冰饮流水。
燕山仿佛辨烽戍，鼙鼓如闻汉家垒。
努力前程是帝乡，生前免向胡中死。
+++刘商
++++胡笳十八拍 第十八拍
归来故乡见亲族，田园半芜春草绿。
明烛重燃煨烬灰，寒泉更洗沈泥玉。
载持巾栉礼仪好，一弄丝桐生死足。
出入关山十二年，哀情尽在胡笳曲。
+++刘商
++++杂言同豆卢郎中郭南七里桥哀悼姚仓曹
桥边足离别，终日为悲辛。
登桥因叹逝，却羡别离人。
桥下东流水，芳树樱桃蕊。
流水与潮回，花落明年开。
可怜三语掾，长作九泉灰。
宿昔欢游在何处，花前饮足求仙去。

+++刘商
++++春日卧病
楚客经年病，孤舟人事稀。
晚晴江柳变，春暮塞鸿归。
今日方知命，前身自觉非。
不能忧岁计，无限故山薇。
+++刘商
++++题禅居废寺
凋残精舍在，连步访缁衣。
殿门空掩，杨花雪乱飞。
鹤巢松影薄，僧少磬声稀。
青眼能留客，疏钟逼夜归。
+++刘商
++++题山寺（一作题悟空寺）
扁舟水淼淼，曲岸复长塘。
寺春山上，登楼忆故乡。
云烟横极浦，花木拥回廊。
更有思归意，晴明陟上方。
+++刘商
++++题杨侍郎新亭
毗陵过柱史，简易在茅茨。
芳草如花种，修篁带笋移。
径幽人未赏，檐静燕初窥。
野客怜霜壁，青松画一枝。
+++刘商
++++同徐城季明府游重光寺题晃师壁（作同游重光寺题僧壁）
野寺僧房远，陶潜引客来。
鸟喧残果落，兰败几花开。
真性知无住，微言欲望回。
竹风清磬晚，归策步苍苔。
+++刘商
++++送林衮侍御东阳秩满赴上都
几年乌府内，何处逐凫归。
关吏迷骢马，铜章累绣衣。
野亭山草绿，客路柳花飞。
况复长安远，音书从此稀。
+++刘商
++++送人之江东
含香仍佩玉，宜入镜中行。
尽室随乘兴，扁舟不计程。
渡江霖雨霁，对月夜潮生。
莫虑当炎暑，稽山水木清。
+++刘商
++++送李元规昆季赴举
见诵甘泉赋，心期折桂归。
凤雏皆五色，鸿渐又双飞。
别思看衰柳，秋风动客衣。
明朝问礼处，暂觉雁行稀。
+++刘商
++++送杨闲侍御拜命赴上都
贺客移星使，丝纶出紫微。
手中霜作简，身上绣为衣。
骢马朝天疾，台乌向日飞。
亲朋皆避路，不是送人稀。
+++刘商
++++赋得月下闻蛩送别
物候改秋节，炎凉此夕分。
暗虫声遍草，明月夜无云。
清迥檐外见，凄其篱下闻。
感时兼惜别，羁思自纷纷。
+++刘商
++++重阳日寄上饶李明府
重阳秋雁未衔芦，始觉他乡节候殊。
旅馆但知闻蟋蟀，邮童不解献茱萸。
陶潜何处登高醉，倦客停桡一事无。
来岁公田多种黍，莫教黄菊笑杨朱。
+++刘商
++++同诸子哭张元易
盛德高名总是空，神明福善大朦胧。
游魂永永无归日，流水年年自向东。
素帷旅榇乡关远，丹旐孤灯客舍中。
伯道共悲无后嗣，孀妻老母断根蓬。
+++刘商
++++合肥至日愁中寄郑明府
失计为卑吏，三年滞楚乡。
不能随世俗，应是昧行藏。
白璧空无玷，黄沙只自伤。
暮天乡思乱，晓镜鬓毛苍。
灰管移新律，穷阴变一阳。
岁时人共换，幽愤日先长。
拙宦惭知己，无媒悔自强。
迍邅羞薄命，恩惠费馀光。
众口诚难称，长川却易防。
鱼竿今尚在，行此掉沧浪。
+++刘商
++++送庐州贾使君拜命
考绩朝称贵，时清武用文。
二天移外府，三命佐元勋。
佩玉兼高位，摐金阅上军。
威容冠是铁，图画阁名芸。
人咏甘棠茂，童谣竹马群。
悬旌风肃肃，卧辙泪纷纷。
特达恩难报，升沈路易分。
侯嬴不得从，心逐信陵君。

++中卷三百零四
  
+++刘商
++++怨妇
净扫黄金阶，飞霜皎如雪。
下帘弹箜篌，不忍见秋月。
+++刘商
++++绿珠怨
从来上台榭，不敢倚阑干。
零落知成血，高楼直下看。
+++刘商
++++古意
达晓寝衣冷，开帷霜露凝。
风吹昨夜泪，一片枕前冰。
+++刘商
++++哭萧抡
何处哭故人，青门水如箭。
当时水头别，从此不相见。
+++刘商
++++送从弟赴上都
车骑秦城远，囊装楚客贫。
月明思远道，诗罢诉何人。
+++刘商
++++登相国寺阁
晴日登临好，春风各望家。
垂杨夹城路，客思逐杨花。
+++刘商
++++酬濬上人采药见寄
玉英期共采，云岭独先过。
应得灵芝也，诗情一倍多。
+++刘商
++++曲水寺枳实
枳实绕僧房，攀枝置药囊。
洞庭山上橘，霜落也应黄。
+++刘商
++++酬问师
虚空无处所，仿佛似琉璃。
诗境何人到，禅心又过诗。
+++刘商
++++殷秀才求诗
倾盖见芳姿，晴天琼树枝。
连城犹隐石，唯有卞和知。
+++刘商
++++行营即事
万姓厌干戈，三边尚未和。
将军夸宝剑，功在杀人多。
+++刘商
++++送刘寰北归
南巢登望县城孤，半是青山半是湖。
知尔素多山水兴，此回归去更来无。
+++刘商
++++送王閈归苏州
深山穷谷没人来，邂逅相逢眼渐开。
云鹤洞宫君未到，夕阳帆影几时回。
+++刘商
++++送人往虔州
莫叹乘轺道路赊，高楼日日望还家。
人到南康皆下泪，唯君笑向此中花。
+++刘商
++++送僧往湖南（一作送清上人）
闲出东林日影斜，稻苗深浅映袈裟。
船到南湖风浪静，可怜秋水照莲花。
+++刘商
++++送元使君自楚移越
露冕行春向若耶，野人怀惠欲移家。
东风二月淮阴郡，唯见棠梨一树花。
+++刘商
++++移居深山谢别亲故
不食黄精不采薇，葛苗为带草为衣。
孤云更入深山去，人绝音书雁自飞。
+++刘商
++++送王永二首（一作合溪送王永归东郭）
君去春山谁共游，鸟啼花落水空流。
如今送别临溪水，他日相思来水头。
绵衣似热夹衣寒，时景虽和春已阑。
诚知暂别那惆怅，明日藤花独自看。
+++刘商
++++送别
灞岸青门有弊庐，昨来闻道半丘墟。
陌头空送长安使，旧里无人可寄书。
+++刘商
++++送王贞
清阳玉润复多才，邂逅佳期过早梅。
槿花亦可浮杯上，莫待东篱黄菊开。
+++刘商
++++送薛六暂游扬州
志在乘轩鸣玉珂，心期未快隐青萝。
广陵行路风尘合，城郭新秋砧杵多。
+++刘商
++++送杨行元赴举
晚渡邗沟惜别离，渐看烽火马行迟。
千钧何处穿杨叶，二月长安折桂枝。
+++刘商
++++行营送人
鞞鼓喧喧对古城，独寻归鸟马蹄轻。
回来看觅莺飞处，即是将军细柳营。
+++刘商
++++滑州送人先归
河水冰消雁北飞，寒衣未足又春衣。
自怜漂荡经年客，送别千回独未归。
+++刘商
++++送濬上人
木落前山霜露多，手持寒锡远头陀。
眼看庭树梅花发，不见诗人独咏歌。
+++刘商
++++高邮送弟遇北游
门临楚国舟船路，易见行人易别离。
今日送君心最恨，孤帆水下又风吹。
+++刘商
++++送豆卢郎赴海陵
烟波极目已沾襟，路出东塘水更深。
看取海头秋草色，一如江上别离心。
+++刘商
++++送女子
青娥宛宛聚为裳，乌鹊桥成别恨长。
惆怅梧桐非旧影，不悲鸿雁暂随阳。
+++刘商
++++酬道芬寄画松
闻道铅华学沈宁，寒枝淅沥叶青青。
一株将比囊中树，若个年多有茯苓。
+++刘商
++++山翁持酒相访以画松酬之
白社风霜惊暮年，铜瓶桑落慰秋天。
怜君意厚留新画，不著松枝当酒钱。
+++刘商
++++题潘师房
渡水傍山寻石壁，白云飞处洞门开。
仙人来往行无迹，石径春风长绿苔。
+++刘商
++++谢自然却还旧居
仙侣招邀自有期，九天升降五云随。
不知辞罢虚皇日，更向人间住几时。
+++刘商
++++寄李俌
挂却衣冠披薜荔，世人应是笑狂愚。
年来渐觉髭须黑，欲寄松花君用无。
+++刘商
++++赠头陀师
少壮从戎马上飞，雪山童子未缁衣。
秋山年长头陀处，说我军前射虎归。
+++刘商
++++赠严四草屦
轻微菅蒯将何用，容足偷安事颇同。
日入信陵宾馆静，赠君闲步月明中。
+++刘商
++++题刘偃庄
何事退耕沧海畔，闲看富贵白云飞。
门前种稻三回熟，县里官人四考归。
+++刘商
++++题黄陂夫人祠
苍山云雨逐明神，唯有香名万岁春。
东风三月黄陂水，只见桃花不见人。
+++刘商
++++题道济上人房
何处营求出世间，心中无事即身闲。
门外水流风叶落，唯将定性对前山。
+++刘商
++++梨树阴
福庭人静少攀援，雨露偏滋影易繁。
磊落紫香香亚树，清阴满地昼当轩。
+++刘商
++++秋蝉声
萧条旅舍客心惊，断续僧房静又清。
借问蝉声何所为，人家古寺两般声。
+++刘商
++++归山留别子侄二首
车马驱驰人在世，东西南北鹤随云。
莫言贫病无留别，百代簪缨将付君。
不逐浮云不羡鱼，杏花茅屋向阳居。
鹤鸣华表应传语，雁度霜天懒寄书。
+++刘商
++++与湛上人院画松
水墨乍成岩下树，摧残半隐洞中云。
猷公曾住天台寺，阴雨猿声何处闻。
+++刘商
++++白沙宿窦常宅观妓
扬子澄江映晚霞，柳条垂岸一千家。
主人留客江边宿，十月繁霜见杏花。
+++刘商
++++上巳日两县寮友会集时主邮不遂驰赴辄题以寄方寸
踏青看竹共佳期，春水晴山祓禊词。
独坐邮亭心欲醉，樱桃落尽暮愁时。
+++刘商
++++怀张璪
苔石苍苍临涧水，阴风袅袅动松枝。
世间唯有张通会，流向衡阳那得知。
+++刘商
++++与于中丞
万顷荒林不敢看，买山容足拟求安。
田园失计全芜没，何处春风种蕙兰。
+++刘商
++++袁十五远访山门
僻居谋道不谋身，避病桃源不避秦。
远入青山何所见，寒花满径白头人。
+++刘商
++++行营病中
心许征南破虏归，可言羸病卧戎衣。
迟迟不见怜弓箭，惆怅秋鸿敢近飞。
+++刘商
++++合谿水涨寄敬山人
共爱碧谿临水住，相思来往践莓苔。
而今却欲嫌谿水，雨涨春流隔往来。
+++刘商
++++不羡花
惆怅朝阳午又斜，剩栽桃李学仙家。
花开花落人如旧，谁道容颜不及花。
+++刘商
++++醉后
春草秋风老此身，一瓢长醉任家贫。
醒来还爱浮萍草，漂寄官河不属人。
+++刘商
++++题水洞二首
桃花流出武陵洞，梦想仙家云树春。
今看水入洞中去，却是桃花源里人。
长看岩穴泉流出，忽听悬泉入洞声。
莫摘山花抛水上，花浮出洞世人惊。
+++刘商
++++代人村中悼亡二首
花落茅檐转寂寥，魂随暮雨此中销。
迩来庭柳无人折，长得垂枝一万条。
虚室无人乳燕飞，苍苔满地履痕稀。
庭前唯有蔷薇在，花似残妆叶似衣。
+++刘商
++++观猎三首
梦非熊虎数年间，驱尽豺狼宇宙闲。
传道单于闻校猎，相期不敢过阴山。
日隐寒山猎未归，鸣弦落羽雪霏霏。
梁园射尽南飞雁，淮楚人惊阳鸟啼。
松月东轩许独游，深恩未报复淹留。
梁园日暮从公猎，每过青山不举头。
+++刘商
++++画石
苍藓千年粉绘传，坚贞一片色犹全。
那知忽遇非常用，不把分铢补上天。
+++刘商
++++咏双开莲花
菡萏新花晓并开，浓妆美笑面相隈。
西方采画迦陵鸟，早晚双飞池上来。
+++刘商
++++夜闻邻管
何事霜天月满空，鹂雏百啭向春风。
邻家思妇更长短，杨柳如丝在管中。
+++刘商
++++山中寄元二侍御二首
心期汗漫卧云扃，家计漂零水上萍。
桃李向秋凋落尽，一枝松色独青青。
拖紫锵金济世才，知君倚玉望三台。
深山穷谷无人到，唯有狂愚独自来。
+++刘商
++++上崔十五老丈
天汉乘槎可问津，寂寥深景到无因。
看花独往寻诗客，不为经时谒丈人。
+++刘商
++++袁德师求画松
柏偃松頫势自分，森梢古意出浮云。
如今眼暗画不得，旧有三株持赠君。
+++刘商
++++早夏月夜问王开
清风首夏夜犹寒，嫩笋侵阶竹数竿。
君向苏台长见月，不知何事此中看。
+++刘商
++++裴十六厅即事
主人能政讼庭闲，帆影云峰户牖间。
每到夕阳岚翠近，只言篱障倚前山。
+++刘商
++++春日行营即事
风引双旌马首齐，曹南战胜日平西。
为儒不解从戎事，花落春深闻鼓鼙。
+++刘商
++++画树后呈濬师
翔凤边风十月寒，苍山古木更摧残。
为君壁上画松柏，劲雪严霜君试看。
+++刘商
++++吊从甥
日晚河边访茕独，衰柳寒芜绕茅屋。
儿童惊走报人来，孀妇开门一声哭。
+++刘商
++++句
邮筒不解献茱萸。（《容斋随笔》）
赵侯首带鹿耳巾，规模出自陶弘景。（《鹿耳巾歌》《海录碎事》）

++中卷三百零五
  
+++陈翊
++++登城楼作
井邑白云间，严城远带山。
沙墟阴欲暮，郊色淡方闲。
孤径回榕岸，层峦破枳关。
寥寥分远望，暂得一开颜。
+++陈翊
++++宴柏台
华台陈桂席，密榭宴清真。
柏叶犹霜气，桃花似汉津。
青尊照深夕，绿绮映芳春。
欲忆相逢后，无言岭海人。
+++陈翊
++++过马侍中亭
草色照双扉，轩车到客稀。
苔衣香屐迹，花绶少尘飞。
薄望怜池净，开畦爱雨肥。
相过忘日昃，坐待白云归。
+++陈翊
++++寄邵校书楚苌
爱酒时称僻，高情自不凡。
向人方白眼，违俗有青岩。
云际开三径，烟中挂一帆。
相期同岁晚，闲兴与松杉。
+++陈翊
++++龙池春草
青春光凤苑，细草遍龙池。
曲渚交蘋叶，回塘惹柳枝。
因风初苒苒，覆岸欲离离。
色带金堤静，阴连玉树移。
日光浮靃靡，波影动参差。
岂比生幽远，芳馨众不知。
+++陈翊
++++郊行示友人
水开长镜引诸峦，春洞花深落翠寒。
醉向丝萝惊自醒，与君清耳听松湍。
+++陈翊
++++送别萧二
橘花香覆白蘋洲，江引轻帆入远游。
千里云天风雨夕，忆君不敢再登楼。
+++刘复
++++游仙
税驾倚扶桑，逍遥望九州。
二老佐轩辕，移戈戮蚩尤。
功成弃之去，乘龙上天游。
天上见玉皇，寿与天地休。
俯视昆仑宫，五城十二楼。
王母何窈眇，玉质清且柔。
扬袂折琼枝，寄我天东头。
相思千万岁，大运浩悠悠。
安用知吾道，日月不能周。
寄音青鸟翼，谢尔碧海流。
+++刘复
++++寺居清晨
高枕对晓月，衣巾清且凉。
露华朝未晞，滴沥含虚光。
隔竹闻汲井，开扉见焚香。
幽心感衰病，结念依法王。
青冥早云飞，杳霭空鸟翔。
此情皆有释，悠然知所忘。
+++刘复
++++出东城
步出东城门，独行已彷徨。
伊洛泛清流，密林含朝阳。
芳景虽可瞩，忧怀在中肠。
生几何时，苒苒随流光。
愿得心所亲，尊酒坐高堂。
一为浮沉隔，会合殊未央。
双戏水中凫，和鸣自翱翔。
我无此羽翼，安可以比方。
+++刘复
++++经禁城
日没路且长，游子欲涕零。
荒城无人路，秋草飞寒萤。
东南古丘墟，莽苍驰郊坰。
黄云晦断岸，枯井临崩亭。
昔人竟何之，穷泉独冥冥。
苍苔没碑版，朽骨无精灵。
俯仰寄世间，忽如流波萍。
金石非汝寿，浮生等臊腥。
不如学神仙，服食求丹经。
+++刘复
++++出三城留别幕中三判官
翔禽托高柯，倦客念主人。
恩义有所知，四海同一身。
况皆旷大姿，翰音见良辰。
陈规佐武略，高视据要津。
常愿投素诚，今果得所申。
金罍列四座，广厦无氛尘。
留连徂暑中，观望历数旬。
河山险以固，士卒勇且仁。
饬装去未归，相追越城闉。
愧无青玉案，缄佩永不泯。
+++刘复
++++送刘秀才南归（一作陈存诗）
鸟啼杨柳垂，此别千万里。
路入商山，春风生灞水。
停车落日在，罢酒离人起。
蓬户寄龙沙，送归情讵已。
+++刘复
++++送王伦（一作汪伦）
春江日未曛，楚客酣送君。
翩翩孤黄鹤，万里沧洲云。
四方各有志，岂得常顾群。
山连巴湘远，水与荆吴分。
清光日修阻，尺素安可论。
相思寄梦寐，瑶草空氛氲。
+++刘复
++++长相思
长相思，在桂林，苍梧山远潇湘深。
秋堂零泪倚金瑟，朱颜摇落随光阴。
长宵嘹唳鸿命侣，河汉苍苍隔牛女。
宁知一水不可渡，况复万山修且阻。
彩丝织绮文双鸳，昔时赠君君可怜。
何言一去瓶落井，流尘歇灭金炉前。
+++刘复
++++长歌行
淮南木落秋云飞，楚宫商歌今正悲。
青春白日不与我，当垆举酒劝君持。
出门驱驰四方事，徒用辛勤不得意。
三山海底无见期，百龄世间莫虚弃。
君不见金城帝业汉家有，东制诸侯欲长久。
奸雄窃命风尘昏，函谷重关不能守。
龙蛇出没经两朝，胡虏凭陵大道销。
河水东流宫阙尽，五陵松柏自萧萧。
+++刘复
++++春游曲
春风戏狭斜，相见莫愁家。
细酌蒲桃酒，娇歌玉树花。
裁衫催白纻，迎客走朱车。
不觉重城暮，争栖柳上鸦。
+++刘复
++++杂曲
宝剑饰文犀，当风似切泥。
逢君感意气，贳酒杜陵西。
赵女颜虽少，宛驹齿正齐。
娇多不肯别，更待夜乌啼。
+++刘复
++++春雨
细雨度深闺，莺愁欲懒啼。
如烟飞漠漠，似露湿凄凄。
草色行看靡，花枝暮欲低。
晓听钟鼓动，早送锦障泥。
+++刘复
++++夕次襄邑
何处成吾道，经年远路中。
客心犹向北，河水自归东。
古戍飘残角，疏林振夕风。
轻舟难载月，那与故人同。
+++刘复
++++夏日
映日纱窗深且闲，含桃红日石榴殷。
银瓶绠转桐花井，沉水烟销金博山。
文簟象床娇倚瑟，彩奁铜镜懒拈环。
明朝戏去谁相伴，年少相逢狭路间。
+++刘复
++++送黄晔明府岳州湘阴赴任（一作刘三复诗）
拟占名场第一科，龙门十上困风波。
三年护塞从戎远，万里投荒失意多。
花县到时铜墨贵，叶舟行处水云和。
遥知布惠苏民后，应向祠堂吊汨罗。
+++刘复
++++禅门寺暮钟
簨簴高悬于阗钟，黄昏发地殷龙宫。
游人忆到嵩山夜，叠阁连楼满太空。
+++冷朝阳
++++同张深秀才游华严寺
同游云外寺，渡水入禅关。
立扫窗前石，坐看池上山。
有僧飞锡到，留客话松间。
不是缘名利，好来长伴闲。
+++冷朝阳
++++中秋与空上人同宿华严寺
扫榻相逢宿，论诗旧梵宫。
磬声迎鼓尽，月色过山穷。
庭簇安禅草，窗飞带火虫。
一宵何惜别，回首隔秋风。
+++冷朝阳
++++宿柏岩寺
幽寺在岩中，行唯一径通。
客吟孤峤月，蝉噪数枝风。
秋色生苔砌，泉声入梵宫。
吾师修道处，不与世间同。
+++冷朝阳
++++登灵善寺塔
飞阁青霞里，先秋独早凉。
天花映窗近，月桂拂檐香。
华岳三峰小，黄河一带长。
空闻指归路，烟处有垂杨。
+++冷朝阳
++++瀑布泉
潺湲半空里，霖落石房边。
风激珠光碎，山欹练影偏。
急流难起浪，迸沫只如烟。
自古惟今日，凄凉一片泉。
+++冷朝阳
++++冬日逢冯法曹话怀
分襟二年内，多少事相干。
礼乐风全变，尘埃路渐难。
秋林新叶落，霜月满庭寒。
虽喜逢知己，他乡岁又阑。
+++冷朝阳
++++送唐六赴举
秋色生边思，送君西入关。
草衰空大野，叶落露青山。
故国烟霞外，新安道路间。
碧霄知己在，香桂月中攀。
+++冷朝阳
++++送远上人归京
夏腊岁方深，思归彻曙吟。
未离销雪院，已有过云心。
寒磬清函谷，孤钟宿华阴。
别京游旧寺，月色似双林。
+++冷朝阳
++++别郎上人
过云寻释子，话别更依依。
静室开来久，游人到自稀。
触风香气尽，隔水磬声微。
独傍孤松立，尘中多是非。
+++冷朝阳
++++立春
玉律传佳节，青阳应此辰。
土牛呈岁稔，彩燕表年春。
腊尽星回次，寒馀月建寅。
风光行处好，云物望中新。
流水初销冻，潜鱼欲振鳞。
梅花将柳色，偏思越乡人。
+++冷朝阳
++++送红线
采菱歌怨木兰舟，送客魂销百尺楼。
还似洛妃乘雾去，碧天无际水空流。
+++于尹躬
++++南至日太史登台书云物
至日行时令，登台约礼文。
官称伯赵氏，色辨五方云。
昼漏听初发，阳光望渐分。
司天为岁备，持简出人群。
惠爱周微物，生灵荷圣君。
长当有嘉瑞，郁郁复纷纷。
+++柳郴
++++赠别二首
江浦程千里，离尊泪数行。
无论吴与楚，俱是客他乡。
何处最悲辛，长亭临古津。
往来舟楫路，前后别离人。
+++柳郴
++++句
他乡生白发，旧国有青山。（《贼平后送客还乡》。见《纪事》）
+++李子卿
++++望终南春雪
山势抱西秦，初年瑞雪频。
色摇鹑野霁，影落凤城春。
辉耀银峰逼，晶明玉树亲。
尚寒由气劲，不夜为光新。
荆岫全疑近，昆丘宛合邻。
馀辉倘可借，回照读书人。

++中卷三百零六
  
+++朱湾
++++九日登青山
昔人惆怅处，系马又登临。
旧地烟霞在，多时草木深。
水将空合色，云与我无心。
想见龙山会，良辰亦似今。
+++朱湾
++++秋夜宴王郎中宅赋得露中菊
众芳春竞发，寒菊露偏滋。
受气何曾异，开花独自迟。
晚成犹待赏，欲采未过时。
忍弃东篱下，看随秋草衰。
+++朱湾
++++奉使设宴戏掷笼筹
今日陪樽俎，良筹复在兹。
献酬君有礼，赏罚我无私。
莫怪斜相向，还将正自持。
一朝权入手，看取令行时。
+++朱湾
++++咏双陆骰子
采采应缘白，钻心不为名。
掌中犹可重，手下莫言轻。
有对唯求敌，无私直任争。
君看一掷后，当取擅场声。
+++朱湾
++++咏壁上酒瓢呈萧明府
不是难提挈，行藏固有期。
安身未得所，开口欲从谁。
应物心无倦，当垆柄会持。
莫将成废器，还有对樽时。
+++朱湾
++++咏玉
歌玉屡招疑，终朝省复思。
既哀黄鸟兴，还复白圭诗。
请益先求友，将行必择师。
谁知不鸣者，独下董生帷。
+++朱湾
++++送陈偃赋得白鸟翔翠微（作赋得白鹤翔翠微送陈偃下第）
不知鸥与鹤，天畔弄晴晖。
背日分明见，临川相映微。
净中云一点，回处雪孤飞。
正好南枝住，翩翩何所归。
+++朱湾
++++题段上人院壁画古松
石上盘古根，谓言天生有。
安知草木性，变在画师手。
阴深方丈间，直趣幽且闲。
木纹离披势搓捽，中裂空心火烧出。
扫成三寸五寸枝，便是千年万年物。
莓苔浓淡色不同，一面死皮生蠹虫。
风霜未必来到此，气色杳在寒山中。
孤标可玩不可取，能使支公道场古。
+++朱湾
++++逼寒节寄崔七（崔七，湖州崔使君之子）
闲庭只是长莓苔，三径曾无车马来。
旅馆尚愁寒食火，羁心懒向不然灰。
门前下客虽弹铗，溪畔穷鱼且曝腮。
他日趋庭应问礼，须言陋巷有颜回。
+++朱湾
++++长安喜雪（一作陈羽诗）
千门万户雪花浮，点点无声落瓦沟。
全似玉尘消更积，半成冰片结还流。
光含晓色清天苑，轻逐微风绕御楼。
平地已沾盈尺润，年丰须荷富人侯。
+++朱湾
++++宴杨驸马山亭（一作陈羽诗）
垂杨拂岸草茸茸，绣户窗前花影重。
鲙下玉盘红缕细，酒开金瓮绿醅浓。
中朝驸马何平叔，南国词人陆士龙。
落日泛舟同醉处，回潭百丈映千峰。
+++朱湾
++++过宣上人湖上兰若
十年湖上结幽期，偏向东林遇远师。
未道姓名童子识，不酬言语上人知。
闲花落日滋苔径，细雨和烟著柳枝。
问我别来何所得，解将无事当无为。
+++朱湾
++++同达奚宰游窦子明仙坛（一作同张明府游仙台）
松桧阴深一径微，中峰石室到人稀。
仙官不住青山在，故老相传白日飞。
华表问栽何岁木，片云留著去时衣。
今朝茂宰寻真处，暂驻双凫且莫归。
+++朱湾
++++平陵寓居再逢寒食
几回江上泣途穷，每遇良辰叹转蓬。
火燧知从新节变，灰心还与故人同。
莫听黄鸟愁啼处，自有花开久客中。
贫病固应无挠事，但将怀抱醉春风。
+++朱湾
++++寻隐者韦九山人于东溪草堂
寻得仙源访隐沦，渐来深处渐无尘。
初行竹里唯通马，直到花间始见人。
四面云山谁作主，数家烟火自为邻。
路傍樵客何须问，朝市如今不是秦。
+++朱湾
++++假摄池州留别东溪隐居
一官仍是假，岂愿数离群。
愁鬓看如雪，浮名认是云。
暂辞南国隐，莫勒北山文。
今后松溪月，还应梦见君。
+++朱湾
++++咏柏板
赴节心长在，从绳道可观。
须知片木用，莫向散材看。
空为歌偏苦，仍愁和即难。
既能亲掌握，愿得接同欢。
+++朱湾
++++筝柱子
散木今何幸，良工不弃捐。
力微惭一柱，材薄仰群弦。
且喜声相应，宁辞迹屡迁。
音如见赏，雅调为君传。
+++朱湾
++++送李司直归浙东幕兼寄鲍行军…平郡王（一作朱长文诗）
翩翩书记早曾闻，二十年来愿见君。
今日相逢悲白发，同时几许在青云。
从北固山边去，水到西陵渡口分。
会作王门曳裾客，为余前谢鲍参军。
+++朱湾
++++七贤庙
常慕晋高士，放心日沈冥。
湛然对一壶，土木为我形。
下马访陈迹，披榛诣荒庭。
相看两不言，犹谓醉未醒。
长啸或可拟，幽琴难再听。
同心不共世，空见藓门青。
+++朱湾
++++同清江师月夜听坚正二上人为怀州转法华经歌
若耶谿畔云门僧，夜闲燕坐听真乘。
莲花秘偈药草喻，二师身住口不住。
凿井求泉会到源，闭门避火终迷路。
前心后心皆此心，梵音妙音柔软音。
清泠霜磬有时动，寂历空堂宜夜深。
向来不寐何所事，一念才生百虑息。
风翻乱叶林有声，雪映闲庭月无色。
玄关密迹难可思，醒人悟兮醉人疑。
衣中系宝觉者谁，临川内史字得之。
+++朱湾
++++寒城晚角（滑州作）
高台高高画角雄，五更初发寒城中。
寒城北临大河水，淇门贼烽隔岸是。
长风送过黎阳川，我军气雄贼心死。
羁人此夜寐不成，万里边情枕上生。
乍似陇头戍，寒泉幽咽流不住。
又如巴江头，啼猿带雨断续愁。

忽忆嫖姚北征伐，空山宿兵寒对月。
一声老将起，三奏行人发。
冀马为之嘶，朔云为之结。

二十年来天下兵，到处不曾无此声。
洛阳陌，长安路。
角声朝朝兼暮暮，平居闻之尚难度。
何况天山征戍儿，云中下营雪里吹。

+++朱湾
++++重阳日陪韦卿宴
何必龙山好，南亭赏不暌。
清规陈侯事，雅兴谢公题。
入座青峰近，当轩远树齐。
仙家自有月，莫叹夕阳西。

++中卷三百零七
  
+++丘丹
++++忆长安 四月
忆长安，四月时，南郊万乘旌旗。
尝酎玉卮更献，含桃丝笼交驰。
芳草落花无限，金张许史相随。
+++丘丹
++++状江南 季冬
江南季冬月，红蟹大如㼐。
湖水龙为镜，炉峰气作烟。
+++丘丹
++++和韦使君秋夜见寄
露滴梧叶鸣，秋风桂花发。
中有学仙侣，吹箫弄山月。
+++丘丹
++++奉酬韦苏州使君
久作烟霞侣，暂将簪组亲。
还同褚伯玉，入馆忝州人。
+++丘丹
++++和韦使君听江笛送陈侍御
离樽闻夜笛，寥亮入寒城。
月落车马散，凄恻主人情。
+++丘丹
++++奉酬韦使君送归山之作
侧闻郡守至，偶乘黄犊出。
不别桃源人，一见经累日。
蝉鸣念秋稼，兰酌动离瑟。
临水降麾幢，野艇才容膝。
参差碧山路，目送江帆疾。
涉海得骊珠，栖梧惭凤质。
愧非郑公里，归扫蒙笼室。
+++丘丹
++++奉酬重送归山
卖药有时至，自知来往疏。
遽辞池上酌，新得山中书。
步出芙蓉府，归乘觳觫车。
猥蒙招隐作，岂愧班生庐。
+++丘丹
++++经湛长史草堂（一作题湛长史旧居）
身退谢名累，道存嘉止足。
设醴降华幡，挂冠守空谷。
偶寻野外寺，仰慕贤者躅。
不见昔簪裾，犹有旧松竹。
烟霞虽异世，风韵如在瞩。
余即江海上，归辙青山曲。
+++丘丹
++++萧山祗园寺
东晋许征君，西方彦上人。
生时犹定见，悟后了前因。
灵塔多年古，高僧苦行频。
碑存才记日，藤老岂知春。
车骑归萧詧，云林识许询。
千秋不相见，悟定是吾身。
+++丘丹
++++奉使过石门观瀑
溪上望悬泉，耿耿云中见。
披榛上岩岫，峭壁正东面。
千仞泻联珠，一潭喷飞霰。
嵯潆满山响，坐觉炎氛变。
照日类虹霓，从风似绡练。
灵奇既天造，惜处穷海甸。
吾祖昔登临，谢公亦游衍。
王程惧淹泊，下磴空延眷。
千里雷尚闻，峦回树葱蒨。
此来共贱役，探讨愧前彦。
永欲洗尘缨，终当惬此愿。
+++丘丹
++++秋夕宿石门馆
暝从石门宿，摇落四岩空。
潭月漾山足，天河泻涧中。
杉松寒似雨，猿鸟夕惊风。
独卧不成寝，苍然想谢公。
+++贾弇
++++状江南 孟夏
江南孟夏天，慈竹笋如编。
蜃气为楼阁，蛙声作管弦。
+++沈仲昌
++++状江南 仲秋
江南仲秋天，驔鼻大如船。
雷是樟亭浪，苔为界石钱。
+++谢良辅
++++忆长安 正月
忆长安，正月时，和风喜气相随。
献寿彤庭万国，烧灯青玉五枝。
终南往往残雪，渭水处处流澌。
+++谢良辅
++++忆长安 十二月
忆长安，腊月时，温泉彩仗新移。
瑞气遥迎凤辇，日光先暖龙池。
取酒虾蟆陵下，家家守岁传卮。
+++谢良辅
++++状江南 仲春
江南仲春天，细雨色如烟。
丝为武昌柳，布作石门泉。
+++谢良辅
++++状江南 孟冬
江南孟冬天，荻穗软如绵。
绿绢芭蕉裂，黄金橘柚悬。
+++鲍防
++++忆长安 二月
忆长安，二月时，玄鸟初至禖祠。
百啭宫莺绣羽，千条御柳黄丝。
更有曲江胜地，此来寒食佳期。
+++鲍防
++++状江南 孟春
江南孟春天，荇叶大如钱。
白雪装梅树，青袍似葑田。
+++鲍防
++++杂感
汉家海内承平久，万国戎王皆稽首。
天马常衔苜蓿花，胡人岁献葡萄酒。
五月荔枝初破颜，朝离象郡夕函关。
雁飞不到桂阳岭，马走先过林邑山。
甘泉御果垂仙阁，日暮无人香自落。
远物皆重近皆轻，鸡虽有德不如鹤。
+++鲍防
++++送薛补阙入朝（一作鲍溶诗）
平原门下十馀人，独受恩多未杀身。
每叹陆家兄弟少，更怜杨氏子孙贫。
柴门岂断施行马，鲁酒那堪醉近臣。
赖有军中遗令在，犹将谈笑对风尘。
+++鲍防
++++人日陪宣州范中丞…范侍御传真宴东峰亭（一作鲍溶诗）
人日春风绽早梅，谢家兄弟看花来。
吴姬对酒歌千曲，秦女留人酒百杯。
丝柳向空轻婉转，玉山看日渐裴回。
流光易去欢难得，莫厌频频上此台。
+++鲍防
++++上巳寄孟中丞（一作鲍溶诗）
世间禊事风流处，镜里云山若画屏。
今日会稽王内史，好将宾客醉兰亭。
+++鲍防
++++秋暮忆中秋夜与王璠侍御赏月，因怆远离聊以奉寄
前月月明夜，美人同远光。
清尘一以间，今夕坐相忘。
风落芙蓉露，疑馀绣被香。
+++鲍防
++++元日早朝行
乾元发生春为宗，盛德在木斗建东。
东方岁星大明宫，南山喜气摇晴空。
望云五等舞万玉，献寿一声出千峰。
文昌随彩礼乐正，太平下直旌旗红。
师旷应律调黄钟，王良运策调时龙。
玄冥无事归朔土，青帝放身入朱宫。
九韶九变五声里，四方四友一身中。
天何言哉乐无穷，广成彭祖为三公。
野臣潜随击壤老，日下鼓腹歌可封。
+++杜奕
++++忆长安 三月
忆长安，三月时，上苑遍是花枝。
青门几场送客，曲水竟日题诗。
骏马金鞭无数，良辰美景追随。
+++郑概
++++忆长安 六月
忆长安，六月时，风台水榭逶迤。
朱果雕笼香透，分明紫禁寒随。
尘惊九衢客散，赭珂滴沥青骊。
+++郑概
++++状江南 孟秋
江南孟秋天，稻花白如毡。
素腕惭新藕，残妆妒晚莲。
+++陈元初
++++忆长安 七月
忆长安，七月时，槐花点散罘罳。
七夕针楼竞出，中元香供初移。
绣毂金鞍无限，游人处处归迟。
+++吕渭
++++忆长安 八月
忆长安，八月时，阙下天高旧仪。
衣冠共颁金镜，犀象对舞丹墀。
更爱终南灞上，可怜秋草碧滋。
+++吕渭
++++状江南 仲冬
江南仲冬天，紫蔗节如鞭。
海将盐作雪，出用火耕田。
+++吕渭
++++贞元十一年知贡举挠阁不能定去留寄诗前主司
独坐贡闱里，愁多芳草生。
仙翁昨日事，应见此时情。
+++吕渭
++++皇帝移晦日为中和节
皇心不向晦，改节号中和。
淑气同风景，嘉名别咏歌。
湔裙移旧俗，赐尺下新科。
历象千年正，酺醵四海多。
花随春令发，鸿度岁阳过。
天地齐休庆，欢声欲荡波。
+++吕渭
++++经湛长史草堂
岩居旧风景，人世今成昔。
木落古山空，猿啼秋月白。
谁同西府僚，几谢南平客。
摧残松桂老，萧散烟云夕。
迹留异代远，境入空门寂。
惟有草堂僧，陈诗在石壁。
+++范灯
++++忆长安 九月
忆长安，九月时，登高望见昆池。
上苑初开露菊，芳林正献霜梨。
更想千门万户，月明砧杵参差。
+++范灯
++++状江南 季夏
江南季夏天，身热汗如泉。
蚊蚋成雷泽，袈裟作水田。
+++樊珣
++++忆长安 十月
忆长安，十月时，华清士马相驰。
万国来朝汉阙，五陵共猎秦祠。
昼夜歌钟不歇，山河四塞京师。
+++樊珣
++++状江南 仲夏
江南仲夏天，时雨下如川。
卢橘垂金弹，甘蕉吐白莲。
+++刘蕃
++++忆长安 十一月
忆长安，子月时，千官贺至丹墀。
御苑雪开琼树，龙堂冰作瑶池。
兽炭毡炉正好，貂裘狐白相宜。
+++刘蕃
++++状江南 季秋
江南季秋天，栗熟大如拳。
枫叶红霞举，苍芦白浪川。

++中卷三百零八
  
+++张志和
++++太寥歌
化元灵哉，碧虚清哉，红霞明哉。
冥哉茫哉，惟化之工无疆哉。

+++张志和
++++空洞歌
无自而然，自然之元。
无造而化，造化之端。
廓然悫然，其形团圞。
反尔之视，绝尔之思，可以观。
+++张志和
++++渔父歌
西塞山前白鹭飞，桃花流水鳜鱼肥。
青箬笠，绿蓑衣，斜风细雨不须归。

钓台渔父褐为裘，两两三三舴艋舟。
能纵棹，惯乘流，长江白浪不曾忧。

霅谿湾里钓渔翁，舴艋为家西复东。
江上雪，浦边风，笑著荷衣不叹穷。

松江蟹舍主人欢，菰饭莼羹亦共餐。
枫叶落，荻花乾，醉宿渔舟不觉寒。

青草湖中月正圆，巴陵渔父棹歌连。
钓车子，橛头船，乐在风波不用仙。

+++张志和
++++上巳日忆江南禊事
黄河西绕郡城流，上巳应无祓禊游。
为忆渌江春水色，更随宵梦向吴洲。
+++张志和
++++渔父
八月九月芦花飞，南谿老人重钓归。
秋山入帘翠滴滴，野艇倚槛云依依。
却把渔竿寻小径，闲梳鹤发对斜晖。
翻嫌四皓曾多事，出为储皇定是非。
+++张松龄
++++和答弟志和渔父歌
乐是风波钓是闲，草堂松径已胜攀。
太湖水，洞庭山，狂风浪起且须还。

+++陆羽
++++歌（太和中复州有一老僧云是陆弟子，常讽此歌）
不羡黄金罍，不羡白玉杯。
不羡朝入省，不羡暮入台。
惟羡西江水，曾向金陵城下来。
+++陆羽
++++会稽东小山
月色寒潮入剡溪，青猿叫断绿林西。
昔人已逐东流去，空见年年江草齐。
+++陆羽
++++句
辟疆旧林间，怪石纷相向。（玩月辟疆园，见《纪事》）
绝涧方险寻，乱岩亦危造。（见《海录碎事》）
泻从千仞石，寄逐九江船。（题康王谷泉，见《统志》）

++中卷三百零九
  
+++郭郧
++++寒食寄李补阙
兰陵士女满晴川，郊外纷纷拜古埏。
万井闾阎皆禁火，九原松柏自生烟。
间后事悲前事，镜里今年老去年。
介子终知禄不及，王孙谁肯一相怜。
+++韦同则
++++仲月赏花
梅花似雪柳含烟，南地风光腊月前。
把酒且须拚却醉，风流何必待歌筵。
+++李夷简
++++西亭暇日书怀十二韵献上相公（亭为衡镇蜀时构）
胜赏不在远，怃然念玄搜。
兹亭有殊致，经始富人侯。
澄澹分沼沚，萦回间林丘。
荷香夺芳麝，石溜当鸣球。
抚俗来康济，经邦去咨谋。
宽明洽时论，惠爱闻甿讴。
代斫岂容易，守成获优游。
文翁旧学校，子产昔田畴。
琬琰富佳什，池台想旧游。
谁言矜改作，曾是日增修。
宪省忝陪属，岷峨嗣徽猷。
提携当有路，勿使滞刀州。
+++李约
++++城南访裴氏昆季
相思起中夜，夙驾访柴荆。
早雾桑柘隐，晓光溪涧明。
村蹊蒿棘间，往往断新耕。
贫野烟火微，昼无乌鸢声。
田头逢饷人，道君南山行。
南山千里峰，尽是相思情。
野老无拜揖，村童多裸形。
相呼看车马，颜色喜相惊。
荒圃鸡豚乐，雨墙禾莠生。
欲君知我来，壁上空书名。
+++李约
++++岁日感怀
曙气变东风，蟾壶夜漏穷。
新春几人老，旧历四时空。
身贱悲添岁，家贫喜过冬。
称觞惟有感，欢庆在儿童。
+++李约
++++从军行三首
看图闲教阵，画地静论边。
乌垒天西戍，鹰姿塞上川。
路长唯算月，书远每题年。
无复生还望，翻思未别前。
栅壕三面斗，箭尽举烽频。
营柳和烟暮，关榆带雪春。
边城多老将，碛路少归人。
杀尽金河卒，年年添塞尘。
候火起雕城，尘沙拥战声。
游军藏汉帜，降骑说蕃情。
霜落滹沱浅，秋深太白明。
嫖姚方虎视，不觉说添兵。
+++李约
++++赠韦况
我有心中事，不与韦三说。
秋夜洛阳城，明月照张八。
+++李约
++++观祈雨
桑条无叶土生烟，箫管迎龙水庙前。
朱门几处看歌舞，犹恐春阴咽管弦。
+++李约
++++江南春
池塘春暖水纹开，堤柳垂丝间野梅。
江上年年芳意早，蓬瀛春色逐潮来。
+++李约
++++过华清宫
君王游乐万机轻，一曲霓裳四海兵。
玉辇升天人已尽，故宫犹有树长生。
+++李约
++++病中宿宜阳馆闻雨
难眠夏夜抵秋赊，帘幔深垂窗烛斜。
风吹桐竹更无雨，白发病人心到家。

++中卷三百一十
  
+++于鹄
++++江南曲
偶向江边采白蘋，还随女伴赛江神。
众中不敢分明语，暗掷金钱卜远人。
+++于鹄
++++山中寄樊仆射（一作寄襄阳樊司空）
却忆东溪日，同年事鲁儒。
僧房闲共宿，酒肆醉相扶。
天畔双旌贵，山中病客孤。
无谋还有计，春谷种桑榆。
+++于鹄
++++题宇文裔山寺读书院
读书林下寺，不出动经年。
草阁连僧院，山厨共石泉。
云庭无履迹，龛壁有灯烟。
年少今头白，删诗到几篇。
+++于鹄
++++赠兰若僧
一身禅诵苦，洒扫古花宫。
静室门常闭，深萝月不通。
悬灯乔木上，鸣磬乱幡中。
附入高僧传，长称二远公。
+++于鹄
++++题邻居
僻巷邻家少，茅檐喜并居。
蒸梨常共灶，浇薤亦同渠。
传屐朝寻药，分灯夜读书。
虽然在城市，还得似樵渔。
+++于鹄
++++山中自述
三十无名客，空山独卧秋。
病多知药性，年长信人愁。
萤影竹窗下，松声茅屋头。
近来心更静，不梦世间游。
+++于鹄
++++山中寄韦钲
懒成身病日，因醉卧多时。
送客出谿少，读书终卷迟。
幽窗闻坠叶，晴景见游丝。
早晚来收药，门前有紫芝。
+++于鹄
++++南谿书斋
茅屋往来久，山深不置门。
草生垂井口，花落拥篱根。
入院将雏鸟，寻萝抱子猿。
曾逢异人说，风景似桃源。
+++于鹄
++++夜会李太守宅（一作宿太守李公宅）
郡斋常夜扫，不卧独吟诗。
把烛近幽客，升堂戴接䍦。
微风吹冻叶，馀雪落寒枝。
明日逢山伴，须令隐者知。
+++于鹄
++++题柏台山僧
上方唯一室，禅定对山容。
行道临孤壁，持斋听远钟。
枯藤离旧树，朽石落高峰。
不向云间见，还应梦里逢。
+++于鹄
++++寄续尊师
得道任发白，亦逢城市游。
新经天上取，稀药洞中收。
春木带枯叶，新蒲生漫流。
年年望灵鹤，常在此山头。
+++于鹄
++++题南峰褚道士
得道南山久，曾教四皓棋。
闭门医病鹤，倒箧养神龟。
松际风长在，泉中草不衰。
谁知茅屋里，有路向峨嵋。
+++于鹄
++++赠不食姑
不食非关药，天生是女仙。
见人还起拜，留伴亦开田。
无窟寻溪宿，兼衣扫叶眠。
不知何代女，犹带剪刀钱。
+++于鹄
++++送李明府归别业
寄家丹水边，归去种春田。
白发无知己，空山又一年。
鹿裘长酒气，茅屋有茶烟。
亦拟辞人世，何溪有瀑泉。
+++于鹄
++++题树下禅师
久行多不定，树下是禅床。
寂寂心无住，年年日自长。
虫蛇同宿涧，草木共经霜。
已见南人说，天台有旧房。
+++于鹄
++++宿王尊师隐居
夜爱云林好，寒天月里行。
青牛眠树影，白犬吠猿声。
一磬山院静，千灯谿路明。
从来此峰客，几个得长生。
+++于鹄
++++题服柏先生
服柏不飞炼，闲眠闭草堂。
有泉唯盥漱，留火为焚香。
新雨闲门静，孤松满院凉。
仍闻枕中术，曾授汉淮王。
+++于鹄
++++哭凌霄山光上人
身没碧峰里，门人改葬期。
买山寻主远，垒塔化人迟。
鬼火穿空院，秋萤入素帷。
黄昏溪路上，闻哭竺乾师。
+++于鹄
++++途中寄杨涉
萧萧卢荻晚，一径入荒陂。
日色云收处，蛙声雨歇时。
前村见来久，羸马自行迟。
闻作王门客，应闲白接䍦。
+++于鹄
++++送韦判官归蓟门
桑干归路远，闻说亦愁人。
有雪常经夏，无花空到春。
下营云外火，收马月中尘。
白首从戎客，青衫未离身。
+++于鹄
++++出塞
葱岭秋尘起，全军取月支。
山川引行阵，蕃汉列旌旗。
转战疲兵少，孤城外救迟。
边人逢圣代，不见偃戈时。
微雪军将出，吹笳天未明。
观兵登古戍，斩将对双旌。
分阵瞻山势，潜兵制马鸣。
如今青史上，已有灭胡名。
单于骄爱猎，放火到军城。
乘月调新马，防秋置远营。
空山朱戟影，寒碛铁衣声。
度水逢胡说，沙阴有伏兵。
+++于鹄
++++赠李太守
几年为郡守，家似布衣贫。
沽酒迎幽客，无金与近臣。
捣茶书院静，讲易药堂春。
归阙功成后，随车有野人。
+++于鹄
++++送张司直入单于（一作送客游边）
若过并州北，谁人不忆家。
寒深无伴侣，路尽有平沙。
碛冷唯逢雁，天春不见花。
莫随征将意，垂老事轻车。
+++于鹄
++++惜花
夜来花欲尽，始惜两三枝。
早起寻稀处，闲眠记落时。
蕊焦蜂自散，蒂折蝶还移。
攀著殷勤别，明年更有期。
+++于鹄
++++春山居
独来多任性，惟与白云期。
深处花开尽，迟眠人不知。
水流山暗处，风起月明时。
望见南峰近，年年懒更移。
+++于鹄
++++游瀑泉寺
日夕寻未遍，古木寺高低。
粉壁犹遮岭，朱楼尚隔溪。
厨窗通涧鼠，殿迹立山鸡。
更有无人处，明朝独向西。
+++于鹄
++++送宫人入道归山
十岁吹箫入汉宫，看修水殿种芙蓉。
自伤白发辞金屋，许著黄衣向玉峰。
解语老猿开晓户，学飞雏鹤落高松。
定知别后宫中伴，应听缑山半夜钟。
+++于鹄
++++巴女谣
巴女骑牛唱竹枝，藕丝菱叶傍江时。
不愁日暮还家错，记得芭蕉出槿篱。
+++于鹄
++++公子行
少年初拜大长秋，半醉垂鞭见列侯。
马上抱鸡三市斗，袖中携剑五陵游。
玉箫金管迎归院，锦袖红妆拥上楼。
更向院西新买宅，月波春水入门流。
+++于鹄
++++长安游
久卧长安春复秋，五侯长乐客长愁。
绣帘朱毂逢花住，锦幨银珂触雨游。
何处少年吹玉笛，谁家鹦鹉语红楼。
年年只是看他贵，不及南山任白头。
+++于鹄
++++别齐太守
花里南楼春夜寒，还如王屋上天坛。
归山不道无明月，谁共相从到晓看。
+++于鹄
++++登古城
独上闲城却下迟，秋山惨惨冢累累。
当时还有登城者，荒草如今知是谁。
+++于鹄
++++哭刘夫子
近问南州客，云亡已数春。
痛心曾受业，追服恨无亲。
孀妇归乡里，书斋属四邻。
不知经乱后，奠祭有何人。
+++于鹄
++++醉后寄山中友人
昨日山家春酒浓，野人相劝久从容。
独忆卸冠眠细草，不知谁送出深松。
都忘醉后逢廉度，不省归时见鲁恭。
知己尚嫌身酩酊，路人应恐笑龙钟。
+++于鹄
++++温泉僧房
云里前朝寺，修行独几年。
山村无施食，盥漱亦安禅。
古塔巢溪鸟，深房闭谷泉。
自言曾入室，知处梵王天。
+++于鹄
++++题美人
秦女窥人不解羞，攀花趁蝶出墙头。
胸前空带宜男草，嫁得萧郎爱远游。
+++于鹄
++++寻李暹
任性常多出，人来得见稀。
市楼逢酒住，野寺送僧归。
檐下悬秋叶，篱头晒褐衣。
门前南北路，谁肯入柴扉。
+++于鹄
++++寻李逸人旧居
旧隐松林下，冲泉入两涯。
琴书随弟子，鸡犬在邻家。
茅屋长黄菌，槿篱生白花。
幽坟无处访，恐是入烟霞。
+++于鹄
++++赠碧玉
新绣笼裙豆蔻花，路人笑上返金车。
霓裳禁曲无人解，暗问梨园弟子家。
+++于鹄
++++舟中月明夜闻笛
浦里移舟候信风，芦花漠漠夜江空。
更深何处人吹笛，疑是孤吟寒水中。
+++于鹄
++++送迁客二首
得罪谁人送，来时不到家。
白头无侍子，多病向天涯。
莽苍凌江水，黄昏见塞花。
如今贾谊赋，不漫说长沙。
流人何处去，万里向江州。
孤驿瘴烟重，行人巴草秋。
上帆南去远，送雁北看愁。
遍问炎方客，无人得白头。
+++于鹄
++++赠王道者（一作赠隐者）
去寻长不出，门似绝人行。
床下石苔满，屋头秋草生。
学琴寒月短，写易晚窗明。
唯到黄昏后，溪中闻磬声。
+++于鹄
++++题合溪乾洞（又见刘商集，题作题潘师房）
渡水傍山寻绝壁，白云飞处洞天开。
仙人来往行无迹，石径春风长绿苔。
+++于鹄
++++过张老园林（一作村园）
身老无修饰，头巾用白纱。
开门朝扫径，辇水夜浇花。
药气闻深巷，桐阴到数家。
不愁还酒债，腰下有丹砂。
+++于鹄
++++寓意（一作荆南陪楚尚书惜落花）
自小看花长不足，江边寻得数株红。
黄昏人散东风起，吹落谁家明月中。
+++于鹄
++++哭王都护
老将明王识，临终拜上公。
告哀乡路远，助葬戍城空。
素幔朱门里，铭旌秋巷中。
史官如不滥，独传说英雄。
+++于鹄
++++饯司农宋卿立太尉碑了还江东
追立新碑日，怜君苦一身。
远移深涧石，助立故乡人。
草色荒坟绿，松阴古殿春。
平生心已遂，归去得垂纶。
+++于鹄
++++送唐大夫让节归山（一作送唐中丞入道）
年老功成乞罢兵，玉阶匍匐进双旌。
朱门鸳瓦为仙观，白领狐裘出帝城。
侍女休梳官样髻，蕃童新改道家名。
到时浸发春泉里，犹梦红楼箫管声。
+++于鹄
++++买山吟
买得幽山属汉阳，槿篱疏处种桄榔。
唯有猕猴来往熟，弄人抛果满书堂。
+++于鹄
++++古词三首
素丝带金地，窗间掬飞尘。
偷得凤凰钗，门前乞行人。
新长青丝发，哑哑言语黠。
随人敲铜镜，街头救明月。
东家新长儿，与妾同时生。
并长两心熟，到大相呼名。
+++于鹄
++++秦越人洞中咏
扁鹊得仙处，传是西南峰。
年年山下人，长见骑白龙。
洞门黑无底，日夜唯雷风。
清斋将入时，戴星兼抱松。
石径阴且寒，地响知远钟。
似行山林外，闻叶履声重。
低碍更俯身，渐远昼夜同。
时时白蝙蝠，飞入茅衣中。
行久路转窄，静闻水淙淙。
但愿逢一人，自得朝天宫。
+++于鹄
++++宿西山修下元斋咏
幽人在何处，松桧深冥冥。
西峰望紫云，知处安期生。
沐浴溪水暧，新衣礼仙名。
脱屐入静堂，绕像随礼行。
碧纱笼寒灯，长幡缀金铃。
林下听法人，起坐枯叶声。
启奏修律仪，天曙山鸟鸣。
分行布菅茅，列坐满中庭。
持斋候撞钟，玉函散宝经。
焚香开卷时，照耀金室明。
投简石洞深，称过上帝灵。
学道能苦心，自古无不成。
+++于鹄
++++过凌霄洞天谒张先生祠
戢戢乱峰里，一峰独凌天。
下看如尖高，上有十里泉。
志人爱幽深，一住五十年。
悬牍到其上，乘牛耕药田。
衣食不下求，乃是云中仙。
山僧独知处，相引冲碧烟。
断崖昼昏黑，槎臬横只椽。
面壁攀石棱，养力方敢前。
累歇日已没，始到茅堂边。
见客不问谁，礼质无周旋。
醉卧枕欹树，寒坐展青毡。
折松扫藜床，秋果颜色鲜。
炼蜜敲石炭，洗澡乘瀑泉。
白犬舐客衣，惊走闻腥膻。
乃知轩冕徒，宁比云壑眠。
+++于鹄
++++早上凌霄第六峰入紫谿礼白鹤观祠
路转第六峰，传是十里程。
放石试浅深，礘壁蛇鸟惊。
欲下先襞衣，路底避枯茎。
回途歇嵌窟，整带重冠缨。
及到紫石溪，晻晻已天明。
渐近神仙居，桂花湿溟溟。
阴苔无人踪，时得白鹤翎。
忽然见朱楼，象牌题玉京。
沈沈五云影，香风散萦萦。
清斋上玉堂，窗户悬水精。
青童撞金屑，杵臼声丁丁。
膻腥遥问谁，稽首称姓名。
若容在溪口，愿乞残雪英。
+++于鹄
++++山中访道者（一作入白芝溪寻黄尊师）
触烟入溪口，岸岸唯柽栎。
其中尽碧流，十里不通屐。
出林山始转，绝径缘峭壁。
把藤借行势，侧足凭石脉。
㰹牙断行处，光滑猿猱迹。
忽然风景异，乃到神仙宅。
天晴茅屋头，残云蒸气白。
隔窗梳发声，久立闻吹笛。
抱琴出门来，不顾人间客。
山院不洒扫，四时自虚寂。
落叶埋长松，出地才数尺。
曾读上清经，知注长生籍。
愿示不死方，何山有琼液。
+++于鹄
++++寄卢俨员外秋衣词
寄远空以心，心诚亦难知。
箧中有秋帛，裁作远客衣。
缝制虽女功，尽度手自持。
容貌常目中，长短不复疑。
斜缝密且坚，游客多尘缁。
意欲都无言，浣濯耐岁时。
殷勤托行人，传语慎勿遗。
别来年已老，亦闻鬓成丝。
纵然更相逢，握手唯是悲。
所寄莫复弃，愿见长相思。
+++于鹄
++++种树
一树新栽益四邻，野夫如到旧山春。
树成多是人先老，垂白看他攀折人。
+++于鹄
++++哭李暹（一作赵嘏诗）
驱马街中哭送君，灵车碾雪隔城闻。
唯有山僧与樵客，共舁孤榇入幽坟。
+++于鹄
++++古挽歌
双辙出郭门，绵绵东西道。
送死多于生，几人得终老。
见此切肺肝，不如归山好。
不闻哀哭声，默默安怀抱。
时尽从物化，又免生忧挠。
世间寿者稀，尽为悲伤恼。
送哭谁家车，灵幡紫带长。
青童抱何物，明月与香囊。
可惜罗衣色，看舁入水泉。
莫愁埏道暗，烧漆得千年。
阴风吹黄蒿，挽歌度秋水。
车马却归城，孤坟月明里。
+++于鹄
++++悼孩子
年长始一男，心亦颇自娱。
生来岁未周，奄然却归无。
裸送不以衣，瘗埋于中衢。
乳母抱出门，所生亦随呼。
婴孩无哭仪，礼经不可逾。
亲戚相问时，抑悲空叹吁。
襁褓在旧床，每见立踟蹰。
静思益伤情，畏老为独夫。
+++于鹄
++++别旧山
旧伴同游尽却回，云中独宿守花开。
自是去人身渐老，暮山流水任东来。
+++于鹄
++++寄周恽
家在荒陂长似秋，蓼花芹叶水虫幽。
去年相伴寻山客，明月今宵何处游。
+++于鹄
++++野田行（一作李益诗）
日暮出古城，野田何茫茫。
寒狐上孤冢，鬼火烧白杨。
昔人未为泉下客，若到此中还断肠。
+++于鹄
++++塞上曲（一作出塞曲）
行人朝走马，直走蓟城傍。
蓟城通汉北，万里别吴乡。
海上一烽火，沙中百战场。
军书发上郡，春色度河阳。
袅袅汉宫柳，青青胡地桑。
琵琶出塞曲，横笛断君肠。
+++于鹄
++++襄阳寒食
烟水初销见万家，东风吹柳万条斜。
大堤欲上谁相伴，马踏春泥半是花。
+++于鹄
++++泛舟入后谿（一作羊士谔诗）
雨馀芳草净沙尘，水绿沙平一带春。
唯有啼鹃似留客，桃花深处更无人。

++中卷三百一十一
  
+++刘长川
++++宝剑篇
宝剑不可得，相逢几许难。
今朝一度见，赤色照人寒。
匣里星文动，环边月影残。
自然神鬼伏，无事莫空弹。
+++刘长川
++++将赴东都上李相公
四海兵初偃，平津阁正开。
谁知大炉下，还有不然灰。
+++郑常
++++寄邢逸人
羡君无外事，日与世情违。
地僻人难到，溪深鸟自飞。
儒衣荷叶老，野饭药苗肥。
畴昔江湖意，而今忆共归。
+++郑常
++++送头陀上人赴庐山寺
僧家无住著，早晚出东林。
得道非真相，头陀是苦心。
持斋山果熟，倚锡野云深。
溪寺谁相待，香花与梵音。
+++郑常
++++谪居汉阳白沙口阻雨，因题驿亭
汉阳无远近，见说过湓城。
云雨经春客，江山几日程。
终随鸥鸟去，只待海潮生。
前路逢渔父，多惭问姓名。
+++陈存
++++穆陵路
西游匣长剑，日暮湘楚间。
歇马上秋草，逢人问故关。
孤村绿塘水，旷野白云山。
方念此中去，何时此路还。
+++陈存
++++清溪馆作
指途清溪里，左右唯深林。
云蔽望乡处，雨愁为客心。
遇人多物役，听鸟时幽音。
何必沧浪水，庶兹浣尘襟。
+++陈存
++++寓居武丁馆
暑雨飘已过，凉飙触幽衿。
虚馆无喧尘，绿槐多昼阴。
俯视古苔积，仰聆早蝉吟。
放卷一长想，闭门千里心。
+++陈存
++++楚州赠别周愿侍御
漂泊楚水来，舍舟坐高馆。
途穷在中路，孤征慕前伴。
风雨一留宿，关山去欲懒。
淮南木叶飞，夜闻广陵散。
+++陈存
++++送刘秀才南归（一作刘复诗）
鸟啼杨柳垂，此别千万里。
路入商山，春风去灞水。
停车落日在，罢酒离人起。
蓬户寄龙沙，送归情讵已。
+++陈存
++++丹阳作（一作朱彬诗）
暂入新丰市，犹闻旧酒香。
抱琴沽一醉，尽日卧垂杨。
+++王观
++++早行
鸡唱催人起，又生前去愁。
路明残月在，山露宿云收。
村店烟火动，渔家灯烛幽。
趋名与趋利，行役几时休。
+++崔瓘
++++赠营妓
寒檐寂寂雨霏霏，候馆萧条烛烬微。
只有今宵同此宴，翠娥佯醉欲先归。
+++郑审
++++酒席赋得匏瓢
华阁与贤开，仙瓢自远来。
幽林尝伴许，陋巷亦随回。
挂影怜红壁，倾心向绿杯。
何曾斟酌处，不使玉山颓。
+++郑审
++++奉使巡检两京路种果树事毕入秦因咏
圣德周天壤，韶华满帝畿。
九重承涣汗，千里树芳菲。
陕塞馀阴薄，关河旧色微。
发生和气动，封植众心归。
春露条应弱，秋霜果定肥。
影移行子盖，香扑使臣衣。
入径迷驰道，分行接禁闱。
何当扈仙跸，攀折奉恩辉。
+++朱彬
++++丹阳作（一作陈存诗）
暂入新丰市，犹闻旧酒香。
抱琴沽一醉，尽日卧垂杨。
+++李彦远
++++采桑
采桑畏日高，不待春眠足。
攀条有馀态，那矜貌如玉。
千金岂不赠，五马空踯躅。
何以变真性，幽篁雪中绿。
+++范元凯
++++章仇公席上咏真珠姬（章仇公，大历中蜀州刺史）
神女初离碧玉阶，彤云犹拥牡丹鞋。
应知子建怜罗袜，顾步裴回拾翠钗。

++中卷三百一十二
  
+++刘迥
++++烂柯山四首 最高顶
白云引策杖，苔径谁往还。
渐见松树偃，时闻鸟声闲。
豁然喧氛尽，独对万重山。
+++刘迥
++++烂柯山四首 石桥
石桥架绝壑，苍翠横鸟道。
凭槛云脚下，颓阳日犹蚤。
霓裳倘一遇，千载长不老。
+++刘迥
++++烂柯山四首 仙人棋
灵境偶一寻，洞天碧云上。
烂柯有遗迹，羽客何由访。
日暮怅欲还，晴烟满千嶂。
+++刘迥
++++烂柯山四首 石室二禅师
绳床宴坐久，石窟绝行迹。
能在人代中，遂将人代隔。
白云风飏飞，非欲待归客。
+++李幼卿
++++前年春与独孤常州兄花时为别倏已三年矣…抒情聊以奉寄
近日霜毛一番新，别时芳草两回春。
不堪花落花开处，况是江南江北人。
薄宦龙钟心懒慢，故山寥落水奫沦。
缘君爱我疵瑕少，愿窃仁风寄老身。
+++李幼卿
++++游烂柯山四首
拂雾理孤策，薄霄眺层岑。
迥升烟雾外，豁见天地心。
物象不可及，迟回空咏吟。
巨石何崔嵬，横桥架山顶。
傍通日月过，仰望虹霓迥。
圣者开津梁，谁能度兹岭。
二仙自围棋，偶与樵夫会。
仙家异人代，俄顷千年外。
笙鹤何时还，仪形尚相对。
石室过云外，二僧俨禅寂。
不语对空山，无心向来客。
作礼未及终，忘循旧形迹。
+++李深
++++游烂柯山四首
寻源路不迷，绝顶与云齐。
坐引群峰小，平看万木低。
双林春色上，正有子规啼。
嵌空横洞天，磅礴倚崖巘。
宛如虹势出，可赏不可转。
真兴得津梁，抽簪永游衍。
羽客无姓名，仙棋但闻见。
行看负薪客，坐使桑田变。
怀古正怡然，前山早莺啭。
稽首期发蒙，吾师岂无说。
安禅即方丈，演法皆寂灭。
鸣磬雨花香，斋堂饭松屑。
+++羊滔
++++游烂柯山
步登春岩里，更上最远山。
聊见宇宙阔，遂令身世闲。
清辉赏不尽，高驾何时还。
石梁耸千尽，高盼出林□。
亘壑蹑丹虹，排云弄清影。
路期访道客，游衍空井井。
采薪穷冥搜，深路转清映。
安知洞天里，偶坐得棋圣。
至今追灵迹，可用陶静性。
沙门何处人，携手俱灭迹。
深入不动境，乃知真圆寂。
有时归罗浮，白日见飞锡。
+++薛戎
++++游烂柯山
登岩已寂历，绝顶更岧峣。
响像如天近，窥临与世遥。
悠然畅心目，万虑一时销。
圣游本无迹，留此示津梁。
架险知何适，遗名但不亡。
只今成佛宇，化度果难量。
二仙行自适，日月徒迁徙。
不语寄手谈，无心引樵子。
蒙分一丸药，相偶穷年祀。
仙山习禅处，了知通李释。
昔作异时人，今成相对寂。
便是不二门，自生瞻仰意。
+++谢勮
++++游烂柯山
独凌清景出，下视众山中。
云日遥相对，川原无不通。
自致高标末，何心待驭风。
宛演横半规，穹崇翠微上。
云扃掩苔石，千古无人赏。
宁知后贤心，登此共来往。
仙弈示樵夫，能言忘归路。
因看斧柯烂，孙子发已素。
孰云遗迹久，举意如旦暮。
仙僧会真要，应物常渊默。
惟将无住理，转与信人说。
月影清江中，可观不可得。

++中卷三百一十三
  
+++崔元翰
++++奉和圣制三日书怀因以示百寮
佳节上元巳，芳时属暮春。
流觞想兰亭，捧剑传金人。
风轻水初绿，日迟花更新。
天文信昭回，皇道颇敷陈。
恭己每从俭，清心常保真。
戒兹游衍乐，书以示群臣。
+++崔元翰
++++奉和圣制重阳旦日百寮曲江宴示怀
偶圣睹昌期，受恩惭弱质。
幸逢良宴会，况是清秋日。
远岫对壶觞，澄澜映簪绂。
炮羔备丰膳，集凤调鸣律。
薄劣厕英豪，欢娱忘衰疾。
平皋行雁下，曲渚双凫出。
沙岸菊开花，霜枝果垂实。
天文见成象，帝念资勤恤。
探道得玄珠，斋心居特室。
岂如横汾唱，其事徒骄逸。
+++崔元翰
++++奉和圣制中元日题奉敬寺
妙道非本说，殊途成异名。
圣人得其要，俱以化群生。
凤吹从上苑，龙宫连外城。
花鬘列后殿，云车驻前庭。
松竹含新秋，轩窗有馀清。
缅怀崆峒事，须继箫管声。
离相境都寂，忘言理更精。
域中信称大，天下乃为轻。
屈己由济物，尧心岂所荣。
+++崔元翰
++++奉和登玄武楼观射即事书怀赐孟涉应制
宁岁常有备，殊方靡不宾。
禁营列武卫，帝座彰威神。
讲事一临幸，加恩遍抚巡。
城高凤楼耸，场迥兽侯新。
饮羽连百中，控弦逾六钧。
拣材尽爪士，受任皆信臣。
光赏文藻丽，便繁心膂亲。
复如观太清，昭烂垂芳辰。
+++崔元翰
++++清明节郭侍御偶与李侍御孔校书王秀才…呈马十八郎丞公
山色入层城，钟声临复岫。
乘闲息边事，探异怜春候。
曲阁下重阶，回廊遥对霤。
石间花遍落，草上云时覆。
钻火见樵人，饮泉逢野兽。
道情亲法侣，时望登朝右。
执宪纠奸邪，刊书正讹谬。
茂才当时选，公子生人秀。
赠答继篇章，欢娱重朋旧。
垂帘独衰疾，击缶酬金奏。
+++崔元翰
++++杂言奉和圣制至承光院见自生藤感其得地因以成咏应制
新藤正可玩，得地又蓬时。
罗生密叶交绿蔓，欲布清阴垂紫蕤。
已带朝光暖，犹含轻露滋。
遥依千华殿，稍上万年枝。
馀芳连桂树，积润傍莲池。
岂如幽谷无人见，空覆荒榛杂兔丝。
圣心对此应有感，隐迹如斯谁复知。
怀贤劳永叹，比物赋新诗。
聘丘园，访茅茨，为谢中林士，王道本无私。
+++崔元翰
++++雨中对后檐丛竹
含风摇砚水，带雨拂墙衣。
乍似秋江上，渔家半掩扉。
+++独孤良器
++++赋得沈珠于泉
皎洁沈泉水，荧煌照乘珠。
沈非将宝契，还与不贪符。
风折璿成浪，空涵影似浮。
深看星并入，静向月同无。
光价怜时重，亡情信道枢。
不应无胫至，自为暗投殊。
+++高崇文
++++雪席口占
崇文宗武不崇文，提戈出塞号将军。
那个髇儿射雁落，白毛空里乱纷纷。
+++罗珦
++++行县至浮查山寺
三十年前此布衣，鹿鸣西上虎符归。
行时宾从过前寺，到处松杉长旧围。
野老竞遮官道拜，沙鸥遥避隼旟飞。
春风一宿琉璃地，自有泉声惬素机。
+++皇甫澈
++++赋四相诗 中书令汉阳王张柬之
周历革元命，天步值艰阻。
烈烈张汉阳，左袒清诸武。
休明神器正，文物旧仪睹。
南向翊大君，西宫朝圣母。
茂勋镂钟鼎，鸿劳食茅土。
至今称五王，卓立迈万古。
+++皇甫澈
++++赋四相诗 中书令钟绍京
景龙仙驾远，中禁奸衅结。
谋猷叶圣朝，披鳞奋英节。
青宫阊阖启，涤秽氛沴灭。
紫气重昭回，皇天新日月。
从容庙堂上，肃穆人神悦。
唐元佐命功，辉焕何烈烈。
+++皇甫澈
++++赋四相诗 礼部尚书门下侍郎平章事李岘
时来遇明圣，道济宁邦国。
猗欤瑚琏器，竭我股肱力。
进贤黜不肖，错枉举诸直。
宦官既却坐，权奸亦移职。
载践每若惊，三已无愠色。
昭昭垂宪章，来世实作则。
+++皇甫澈
++++赋四相诗 门下侍郎平章事王缙
舟楫济巨川，山河资秀气。
服膺究儒业，屈指取高位。
北征戮骄悍，东守辑携贰。
论道致巍巍，持衡无事事。
知己不易遇，宰相固有器。
瞻事华壁中，来者谁其嗣。
+++张登
++++上巳泛舟得迟字
令节推元巳，天涯喜有期。
初筵临泛地，旧俗祓禳时。
枉渚潮新上，残春日正迟。
竹枝游女曲，桃叶渡江词。
风鹢今方退，沙鸥亦未疑。
且同山简醉，倒载莫褰帷。
+++张登
++++送王主簿游南海
平生推久要，留滞共三年。
明日东南路，穷荒雾露天。
旷怀常寄酒，素业不言钱。
道在贫非病，时来丑亦妍。
过山乘蜡屐，涉海附楼船。
行矣无为恨，宗门有大贤。
+++张登
++++重阳宴集同用寒字
锡宴逢佳节，穷荒亦共欢。
恩深百日泽，雨借九秋寒。
望气人谣洽，临风客以难。
座移山色在，杯尽菊香残。
欲识投醪遍，应从落帽看。
还宵须命烛，举首谢三官。
+++张登
++++仲秋夜郡内西亭对月
天高月满影悠悠，一夜炎荒并觉秋。
气与露清凝众草，色如霜白怯轻裘。
高临华宇还知隙，静映长江不共流。
□直西倾河汉曙，遗风犹想武昌楼。
+++张登
++++冬至夜郡斋宴别前华阴卢主簿
虎宿方冬至，鸡人积夜筹。
相逢一尊酒，共结两乡愁。
王俭花为府，卢谌幄内璆。
明朝更临水，怅望岭南流。
+++张登
++++小雪日戏题绝句
甲子徒推小雪天，刺梧犹绿槿花然。
融和长养无时歇，却是炎洲雨露偏。
+++张登
++++招客游寺
江城吏散卷春阴，山寺鸣钟隔雨深。
招取遗民赴僧社，竹堂分坐静看心。
+++张登
++++句
孤高齐帝石，萧洒晋亭峰。（见《漳州名胜志》）
境旷穷山外，城标涨海头。
+++韦执中
++++陪韩退之、窦贻、周同寻刘尊师不遇，得师字
早尚逍遥境，常怀汗漫期。
星郎同访道，羽客杳何之。
物外求仙侣，人间失我师。
不知柯烂者，何处看围棋。
+++邵真
++++寻人偶题
日昃不复午，落花难归树。
生能几何，莫厌相逢遇。
+++何频瑜
++++墙阴残雪
积雪还因地，墙阴久尚残。
影添斜月白，光借夕阳寒。
皎洁开帘近，清荧步履看。
状花飞著树，如玉不成盘。
冰薄方宁及，霜浓比亦难。
谁怜高卧处，岁暮叹袁安。
+++骆浚
++++题度支杂事典庭中柏树
干耸一条青玉直，叶铺千叠绿云低。
争如燕雀偏巢此，却是鸳鸯不得栖。
+++罗让
++++梢云（一作曹松）
殊质资灵贶，凌空发瑞云。
梢梢含树彩，郁郁动霞文。
不比因风起，全非触石分。
叶光闲泛滟，枝杪静氛氲。
隐见心无宰，裴回庆自君。
翻飞如可托，长愿在横汾。
+++罗让
++++闰月定四时
月闰随寒暑，畴人定职司。
馀分将考日，积算自成时。
律候行宜表，阴阳运不欺。
气薰灰琯验，数扐卦辞推。
六律文明序，三年理暗移。
当知岁功立，唯是奉无私。

++中卷三百一十四
  
+++陈京
++++享文恭太子庙乐章
歌以德发，声以乐贵。
乐善名存，追仙礼异。
鸾旌拱修，凤鸣合次。
神听皇慈，仲月皆至。
+++韦渠牟
++++步虚词十九首
玉简真人降，金书道箓通。
烟霞方蔽日，云雨已生风。
四极威仪异，三天使命同。
那将人世恋，不去上清宫。
羽驾正翩翩，云鸿最自然。
霞冠将月晓，珠珮与星连。
镂玉留新诀，雕金得旧编。
不知飞鸾鹤，更有几人仙。
上帝求仙使，真符取玉郎。
三才闲布象，二景郁生光。
骑吏排龙虎，笙歌走凤凰。
天高人不见，暗入白云乡。
鸾鹤共裴回，仙官使者催。
香花三洞启，风雨百神来。
凤篆文初定，龙泥印已开。
何须生羽翼，始得上瑶台。
羽节忽排烟，苏君已得仙。
命风驱日月，缩地走山川。
几处留丹灶，何时种玉田。
一朝骑白虎，直上紫微天。
静发降灵香，思神意智长。
虎存时促步，龙想更成章。
扣齿风雷响，挑灯日月光。
仙云在何处，仿佛满空堂。
几度游三洞，何方召百神。
风云皆守一，龙虎亦全真。
执节仙童小，烧香玉女春。
应须绝岩内，委曲问皇人。
上法杳无营，玄修似有情。
道宫琼作想，真帝玉为名。
召岳驰旌节，驱雷发吏兵。
云车降何处，斋室有仙卿。
羽卫一何鲜，香云起暮烟。
方朝太素帝，更向玉清天。
凤曲凝犹吹，龙骖俨欲前。
真文几时降，知在永和年。
大道何年学，真符此日催。
还持金作印，未要玉为台。
羽节分明授，霞衣整顿裁。
应缘五云使，教上列仙来。
独自授金书，萧条咏紫虚。
龙行还当马，云起自成车。
九转风烟合，千年井灶馀。
参差从太一，寿等混元初。
道学已通神，香花会女真。
霞床珠斗帐，金荐玉舆轮。
一室心偏静，三天夜正春。
灵官竟谁降，仙相有夫人。
上界有黄房，仙家道路长。
神来知位次，乐变叶宫商。
竞把琉璃盏，都倾白玉浆。
霞衣最芬馥，苏合是灵香。
珠佩紫霞缨，夫人会八灵。
太霄犹有观，绝宅岂无形。
暮雨裴回降，仙歌宛转听。
谁逢玉妃辇，应检九真经。
西海辞金母，东方拜木公。
云行疑带雨，星步欲凌风。
羽袖挥丹凤，霞巾曳彩虹。
飘飖九霄外，下视望仙宫。
玉树杂金花，天河织女家。
月邀丹凤舄，风送紫鸾车。
雾縠笼绡带，云屏列锦霞。
瑶台千万里，不觉往来赊。
舞凤凌天出，歌麟入夜听。
云容衣眇眇，风韵曲泠泠。
扣齿端金简，焚香检玉经。
仙宫知不远，只近太微星。
紫府与玄洲，谁来物外游。
无烦骑白鹿，不用驾青牛。
金化颜应驻，云飞鬓不秋。
仍闻碧海上，更用玉为楼。
辔鹤复骖鸾，全家去不难。
鸡声随羽化，犬影入云看。
酿玉当成酒，烧金且转丹。
何妨五色绶，次第给仙官。
+++韦渠牟
++++览外生卢纶诗，因以示此
卫玠清谈性最强，明时独拜正员郎。
关心珠玉曾无价，满手琼瑶更有光。
谋略久参花府盛，才名常带粉闱香。
终期内殿联诗句，共汝朝天会柏梁。
+++韦渠牟
++++赠窦五判官
故旧相逢三两家，爱君兄弟有声华。
文辉锦彩珠垂露，逸兴江天绮散霞。
美玉自矜频献璞，真金难与细披沙。
终须撰取新诗品，更比芙蓉出水花。
+++窦参
++++湖上闲居（一作闲居湖上）
避影将息阴，自然知音稀。
向来深林中，偶亦有所窥。
飞鸟口衔食，引雏上高枝。
高枝但各有，安知宜不宜。
止止复何云，物情何自私。
+++窦参
++++迁谪江表久未归
一自经放逐，裴回无所从。
便为寒山云，不得随飞龙。
名岂不欲保，归岂不欲早。
苟无三月资，难适千里道。
离心与羁思，终日常草草。
生年几齐，忧苦即先老。
谁能假羽翼，使我畅怀抱。
+++窦参
++++登潜山观
山势欲相抱，一条微径盘。
攀萝歇复行，始得凌仙坛。
闻道葛夫子，此中炼还丹。
丹成五色光，服之生羽翰。
灵草空自绿，馀霞谁共餐。
至今步虚处，犹有孤飞鸾。
幽幽古殿门，下压浮云端。
万丈水声落，四时松色寒。
既入无何乡，转嫌人事难。
终当远尘俗，高卧从所安。
+++卢群
++++淮西席上醉歌
祥瑞不在凤凰麒麟，太平须得边将忠臣。
卫霍真诚奉主，貔虎十万一身。
江河潜注息浪，蛮貊款塞无尘。
但得百寮师长肝胆，不用三军罗绮金银。
+++韦皋
++++天池晚棹
雨霁天池生意足，花间谁咏采莲曲。
舟浮十里芰荷香，歌发一声山水绿。
春暧鱼抛水面纶，晚晴鹭立波心玉。
扣舷归载月黄昏，直至更深不假烛。
+++韦皋
++++赠何遐
腰间宝剑七星文，掌上弯弓挂六钧。
箭发□云双雁落，始知秦地有将军。
+++韦皋
++++忆玉箫
黄雀衔来已数春，别时留解赠佳人。
长江不见鱼书至，为遣相思梦入秦。
+++李愿
++++观翟玉妓
女郎闺阁春，抱瑟坐花茵。
艳粉宜斜烛，羞蛾惨向人。
寄情摇玉柱，流眄整罗巾。
幸以芳香袖，承君宛转尘。
+++李愿
++++思妇
良人久不至，惟恨锦屏孤。
憔悴衣宽日，空房问女巫。
+++王智兴
++++徐州使院赋
三十年前老健儿，刚被郎中遣作诗。
江南花柳从君咏，塞北烟尘我独知。
+++袁高
++++茶山诗
禹贡通远俗，所图在安人。
后王失其本，职吏不敢陈。
亦有奸佞者，因兹欲求伸。
动生千金费，日使万姓贫。
我来顾渚源，得与茶事亲。
氓辍耕农耒，采采实苦辛。
一夫旦当役，尽室皆同臻。
扪葛上欹壁，蓬头入荒榛。
终朝不盈掬，手足皆鳞皴。
悲嗟遍空山，草木为不春。
阴岭芽未吐，使者牒已频。
心争造化功，走挺糜鹿均。
选纳无昼夜，捣声昏继晨。
众工何枯栌，俯视弥伤神。
皇帝尚巡狩，东郊路多堙。
周回绕天涯，所献愈艰勤。
况减兵革困，重兹固疲民。
未知供御馀，谁合分此珍。
顾省忝邦守，又惭复因循。
茫茫沧海间，丹愤何由申。
+++崔子向
++++送惟详律师自越之义兴
阳羡诸峰顶，何曾异剡山。
雨晴人到寺，木落夜开关。
缝衲纱灯亮，看心锡仗闲。
西方知有社，未得与师还。
+++崔子向
++++上鲍大夫（防）
行尽江南塞北时，无人不诵鲍家诗。
东堂桂树何年折，直至如今少一枝。
+++崔子向
++++题越王台
越井岗头松柏老，越王台上生秋草。
古木多年无子孙，牛羊践踏成官道。
+++张署
++++赠韩退之
九疑峰畔二江前，恋阙思乡日抵年。
白简趋朝曾并命，苍梧左宦一联翩。
鲛人远泛渔舟水，鵩鸟闲飞露里天。
涣汗几时流率土，扁舟西下共归田。
+++归登
++++享惠昭太子庙乐章（请神）
嘉荐既陈，祀事孔明。
间歌在堂，万舞在庭。
外则尽物，内则尽诚。
凤笙如闻，歆其洁精。

++中卷三百一十五
  
+++朱放
++++剡溪行却寄新别者
潺湲寒溪上，自此成离别。
回首望归人，移舟逢暮雪。
频行识草树，渐老伤年发。
唯有白云心，为向东山月。
+++朱放
++++九日陪刘中丞宴昌乐寺送梁廷评
独坐三台妙，重阳百越间。
水心观远俗，霜气入秋山。
不弃遗簪旧，宁辞落帽还。
仍闻西上客，咫尺谒天颜。
+++朱放
++++经故贺宾客镜湖道士观
已得归乡里，逍遥一外臣。
那随流水去，不待镜湖春。
雪里登山屐，林间漉酒巾。
空馀道士观，谁是学仙人。
+++朱放
++++送著公归越（一作皇甫曾诗）
谁能愁此别，到越会相逢。
长忆云门寺，门前千万峰。
石床埋积雪，山路倒枯松。
莫学白道士，无人知去踪。
+++朱放
++++秣陵送客入京
秣陵春已至，君去学归鸿。
绿水琴声切，青袍草色同。
鸟喧金谷树，花满洛阳宫。
日日相思处，江边杨柳风。
+++朱放
++++灵门寺赠灵一上人
所思劳旦夕，惆怅去湘东。
禅客知何在，春山几处同。
独行残雪里，相见暮云中。
请住东林寺，弥年事远公。
+++朱放
++++江上送别
浦边新见柳摇时，北客相逢只自悲。
惆怅空知思后会，艰难不敢料前期。
行看汉月愁征战，共折江花怨别离。
向夕孤城分首处，寂寥横笛为君吹。
+++朱放
++++归桐庐旧居寄严长史（一作章八元诗）
昨辞天子棹归舟，家在桐庐忆旧丘。
三月暖时花竞发，两溪分处水争流。
近闻江老传乡语，遥见家山减旅愁。
或在醉中逢夜雪，怀贤应向剡川游。
+++朱放
++++竹
青林何森然，沈沈独曙前。
出墙同淅沥，开户满婵娟。
箨卷初呈粉，苔侵乱上钱。
疏中思水过，深处若山连。
叠夜常栖露，清朝乍有蝉。
砌阴迎缓策，檐翠对欹眠。
迸笋双分箭，繁梢一向偏。
月过惊散雪，风动极闻泉。
幽谷添诗谱，高人欲制篇。
萧萧意何恨，不独往湘川。
+++朱放
++++铜雀妓
恨唱歌声咽，愁翻舞袖迟。
西陵日欲暮，是妾断肠时。
+++朱放
++++毗陵留别
别离非一处，此处最伤情。
白发将春草，相随日日生。
+++朱放
++++题竹林寺
岁月人间促，烟霞此地多。
殷勤竹林寺，能得几回过。
+++朱放
++++答陆澧
松叶堪为酒，春来酿几多。
不辞山路远，踏雪也相过。
+++朱放
++++杨子津送人
今朝杨子津，忽见五溪人。
老病无馀事，丹砂乞五斤。
+++朱放
++++山中谒皇甫曾
寻源路已尽，笑入白云间。
不解乘轺客，那知有此山。
+++朱放
++++剡山夜月（一题剡溪舟行）
月在沃洲山上，人归剡县溪边。
漠漠黄花覆水，时时白鹭惊船。
+++朱放
++++九日与杨凝、崔淑期登江上山会有故不得往因赠之
欲从携手登高去，一到门前意已无。
那得更将头上发，学他年少插茱萸。
+++朱放
++++山中听子规（一作顾况诗）
幽人自爱山中宿，又近葛洪丹井西。
窗中有个长松树，半夜子规来上啼。
+++朱放
++++乱后经淮阴岸
荒村古岸谁家在，野水浮云处处愁。
唯有河边衰柳树，蝉声相送到扬州。
+++朱放
++++送张山人
知君住处足风烟，古寺荒村在眼前。
便欲移家逐君去，唯愁未有买山钱。
+++朱放
++++别李季兰
古岸新花开一枝，岸傍花下有分离。
莫将罗袖拂花落，便是行人肠断时。
+++朱放
++++游石涧寺
闻道幽深石涧寺，不逢流水亦难知。
莫道山僧无伴侣，猕猴长在古松枝。
+++朱放
++++新安所居答相访人所居萧使君为制
谢公见我多愁疾，为我开门对碧山。
君若欲来看猿鸟，不须争把桂枝攀。
+++朱放
++++送魏校书
长恨江南足别离，几回相送复相随。
杨花撩乱扑流水，愁杀人行知不知。
+++朱放
++++送温台
眇眇天涯君去时，浮云流水自相随。
人生一世长如客，何必今朝是别离。
+++朱放
++++句
爱彼云外人，求取涧底泉。
风吹芭蕉拆，鸟啄梧桐落。（并《诗式》）

++中卷三百一十六
  
+++武元衡
++++古意
蜀国春与秋，岷江朝夕流。
长波东接海，万里至扬州。
开门面淮甸，楚俗饶欢宴。
舞榭黄金梯，歌楼白云面。
荡子未言归，池塘月如练。
+++武元衡
++++塞下曲
草枯马蹄轻，角弓劲如石。
骄虏初欲来，风尘暗南国。
走檄召都尉，星火剿羌狄。
吾身许报主，何暇避锋镝。
白露湿铁衣，半夜待攻击。
龙沙早立功，名向燕然勒。
+++武元衡
++++独不见
荆门一柱观，楚国三休殿。
环珮俨神仙，辉光生顾盼。
春风细腰舞，明月高堂宴。
梦泽水连云，渚宫花似霰。
俄惊白日晚，始悟炎凉变。
别岛异波潮，离鸿分海县。
南北断相闻，叹嗟独不见。
+++武元衡
++++旬假南亭寄熊郎中
旬休屏戎事，凉雨北窗眠。
江城一夜雨，万里绕山川。
草木散幽气，池塘鸣早蝉。
妍芳落春后，旅思生秋前。
红槿粲庭艳，绿蒲繁渚烟。
行歌独谣酌，坐发朱丝弦。
哀玉不可扣，华烛徒湛然。
闻君乐林卧，郡阁旷周旋。
酬对龙象侣，灌注清泠泉。
如何无碍智，犹苦病缠牵。
+++武元衡
++++晨兴寄赠窦使君（一作晨兴赠友，寄呈窦使君）
江陵岁方晏，晨起眄庭柯。
白露伤红叶，清风断绿萝。
徇时真气索，念远怀忧多。
夙昔乐山意，纵横南浦波。
有美婵娟子，百虑攒双蛾。
缄情郁不舒，幽行骈复罗。
为予歌苦寒，酌酒朱颜酡。
世事浮云变，功名将奈何。
+++武元衡
++++秋日对酒
行年过始衰，秋至独先悲。
事往怜神魄，感深滋涕洟。
百忧纷在虑，一醉兀无思。
宝瑟拂尘匣，徽音凝朱丝。
幽圃蕙兰气，烟窗松桂姿。
我乏济时略，杖节抚藩维。
山川大兵后，牢落空城池。
惊沙犹振野，绿草生荒陂。
物变风雨顺，人怀天地慈。
春耕事秋战，戎马去封陲。
波澜暗超忽，坚白亦磷缁。
客有自嵩颍，重征栖隐期。
丹诀学仙晚，白云归谷迟。
君恩不可报，霜露绕南枝。
+++武元衡
++++安邑里中秋怀寄高员外
原宪素非贫，嵇康自寡欲。
守道识通穷，达命齐荣辱。
庭梧变葱蒨，篱菊扬芳馥。
坠叶翻夕霜，高堂瞬华烛。
况兹寒夜永，复叹流年促。
感物思殷勤，怀贤心踯躅。
雄词封禅草，丽句阳春曲。
高德十年兄，异才千里足。
咫尺邈雪霜，相望如琼玉。
欲识岁寒心，松筠更秋绿。
+++武元衡
++++送唐次
都门去马嘶，灞水春流浅。
青槐驿路长，白日离尊晚。
望望烟景微，草色行人远。
+++武元衡
++++秋夜雨中怀友
庭空雨鸣骄，天寒雁啼苦。
青灯淡吐光，白发悄无语。
几年不与联床吟，君方客吴我犹楚。
+++武元衡
++++望夫石
佳名望夫处，苔藓封孤石。
万里水连天，巴江暮云碧。
湘妃泣下竹成斑，子规夜啼江树白。
+++武元衡
++++行路难
君不见道傍废井傍开花，原是昔年骄贵家。
几度美人来照影，濯纤笑引银瓶绠。
风飘雨散今奈何，绣闼雕甍绿苔多。
笙歌鼎沸君莫矜，豪奢未必长多金。
休说编氓朴无耻，至竟终须合天理。
非故败他却成此，苏张终作多言鬼。
行路难，路难不在九折湾。
+++武元衡
++++长相思
长相思，陇云愁，单于台上望伊州。
雁书绝，蝉鬓秋。
行人天一畔，暮雨海西头。
殷勤大河水，东注不还流。
+++武元衡
++++出塞作
夙驾逾人境，长驱出塞垣。
边风引去骑，胡沙拂征辕。
奏笳山月白，结阵瘴云昏。
虽云风景异华夏，亦喜地理通楼烦。
白羽矢飞先火炮，黄金甲耀夺朝暾。
要须洒扫龙沙净，归谒明光一报恩。
+++武元衡
++++桃源行送友
武陵川径入幽遐，中有鸡犬秦人家，家傍流水多桃花。
桃花两边种来久，流水一通何时有。
垂条落蕊暗春风，夹岸芳菲至山口。
岁岁年年能寂寥，林下青苔日为厚。
时有仙鸟来衔花，曾无世人此携手。
可怜不知若为名，君往从之多所更。
驿荒桥平路尽，崩湍怪石小溪行。
相见维舟登览处，红堤绿岸宛然成。
多君此去从仙隐，令人晚节悔营营。

+++武元衡
++++长安叙怀寄崔十五
延首直城西，花飞绿草齐。
迢遥隔山水，怅望思游子。
百啭黄鹂细雨中，千条翠柳衡门里。
门对长安九衢路，愁心不惜芳菲度。
风尘冉冉秋复春，钟鼓喧喧朝复暮。
汉家宫阙在中天，紫陌朝臣车马连。
萧萧霓旌合仙仗，悠悠剑佩入炉烟。
李广少时思报国，终军未遇敢论边。
无媒守儒行，荣悴纷相映。
家甚长卿贫，身多公干病。
不知身病竟如何，懒向青山眠薜萝。
鸡黍空多元伯惠，琴书不见子猷过。
超名累岁与君同，自叹还随鹢退风。
闻说唐生子孙在，何当一为问穷通。
+++武元衡
++++兵行褒斜谷作
古地接龟沙，边风送征雁。
霜明草正腓，峰逼日易晏。
集旅布嵌谷，驱马历层涧。
岷河源涉屡，蜀甸途行惯。
矢橐弧室岂领军，儋爵食禄由从宦。
注意奏凯赴都畿，速令提兵还石坂。
三川顿使气象清，卖刀买犊消忧患。
+++武元衡
++++西亭早秋送徐员外
鼎铉辞台座，麾幢领益州。
曲池连月晓，横角满城秋。
有美皇华使，曾同白社游。
今年重相见，偏觉艳歌愁。
+++武元衡
++++送徐员外还京（一作使还上都）
九折朱轮动，三巴白露生。
蕙兰秋意晚，关塞别魂惊。
宝瑟连宵怨，金罍尽醉倾。
旄头星未落，分手辘轳鸣。
+++武元衡
++++送柳郎中（一作柳侍御，一作李侍郎）裴起居
沱江水绿波，喧鸟去乔柯。
南浦别离处，东风兰杜多。
长亭春婉娩，层汉路蹉跎。
会有归朝日，班超奈老何。
+++武元衡
++++八月十五酬从兄常望月有怀
坐爱圆景满，况兹秋夜长。
寒光生露草，夕韵出风篁。
地远惊金奏，天高失雁行。
如何北楼望，不得共池塘。
+++武元衡
++++酬太常从兄留别（一作送太常十二兄罢册南诏却赴上都）
乡路日兹始，征轩行复留。
张骞随汉节，王濬守刀州。
泽国烟花度，铜梁雾雨愁。
别离无可奈，万恨锦江流。
+++武元衡
++++春日与诸公泛舟
千里雪山开，沱江春水来。
驻帆云缥缈，吹管鹤裴回。
身外流年驶，尊前落景催。
不应归棹远，明月在高台。
+++武元衡
++++送兄归洛使谒严司空
六岁蜀城守，千茎蓬鬓丝。
忧心不自遣，骨肉又伤离。
楚峡饶云雨，巴江足梦思。
殷勤孔北海，时节易流移。
+++武元衡
++++同洛阳诸公饯卢起居
萧条寒日晏，凄惨别魂惊。
宝瑟无声怨，金囊故赠轻。
赤墀方载笔，油幕尚言兵。
暮宿青泥驿，烦君泪满缨。
+++武元衡
++++台中题壁
柏台年未老，蓬鬓忽苍苍。
无事裨明主，何心弄宪章。
雀声愁霰雪，鸿思恨关梁。
会脱簪缨去，故山瑶草芳。
+++武元衡
++++江上寄隐者
归舟不计程，江月屡亏盈。
霭霭沧波路，悠悠离别情。
蒹葭连水国，鼙鼓近梁城。
却忆沿江叟，汀洲春草生。
+++武元衡
++++送严绅游兰溪
剡岭穷边海，君游别岭西。
暮云秋水阔，寒雨夜猿啼。
地僻秦人少，山多越路迷。
萧萧驱匹马，何处是兰溪。
+++武元衡
++++秋思
秋室浩烟雾，风柳怨寒蜩。
机杼夜声切，蕙兰芳意消。
美人湘水曲，桂楫洞庭遥。
常恐时光谢，蹉跎红艳凋。
+++武元衡
++++夏日别卢太卿（一作江津对雨送卢侍御）
汉水清且广，江波渺复深。
叶舟烟雨夜，之子别离心。
汀草结春怨，山云连暝阴。
年年南北泪，今古共沾襟。
+++武元衡
++++西亭题壁寄中书李相公（一作寄上中书李相公）
昏旦倦兴寝，端忧力尚微。
廉颇不觉老，蘧瑗始知非。
授钺虚三顾，持衡旷万机。
空馀蝴蝶梦，迢递故山归。
+++武元衡
++++八月十五夜与诸公锦楼望月得中字
玉轮初满空，迥出锦城东。
相向秦楼镜，分飞碣石鸿。
桂香随窈窕，珠缀隔玲珑。
不及前秋月，圆辉凤沼中。
+++武元衡
++++四川使宅有韦令公时孔雀…妓兴嗟久之因赋此诗用广其意
荀令昔居此，故巢留越禽。
动摇金翠尾，飞舞碧梧阴。
上客彻瑶瑟，美人伤蕙心。
会因南国使，得放海云深。
+++武元衡
++++窦三中丞去岁有台中五言四韵未及酬…因追曩篇持以赠之
在昔谬司宪，常僚惟有君。
报恩如皎日，致位等青云。
削稿书难见，除苛事早吟。
双旌不可驻，风雪路岐分。
+++武元衡
++++春分与诸公同宴呈陆三十四郎中
南国宴佳宾，交情老倍亲。
月惭红烛泪，花笑白头人。
宝瑟常馀怨，琼枝不让春。
更闻歌子夜，桃李艳妆新。
+++武元衡
++++津梁寺采新茶与幕中诸公遍赏芳香尤异…四韵兼呈陆郎中
灵州碧岩下，荑英初散芳。
涂涂犹宿露，采采不盈筐。
阴窦藏烟湿，单衣染焙香。
幸将调鼎味，一为奏明光。
+++武元衡
++++元和癸巳余领蜀之七年奉诏征还…途经百牢关因题石门洞
昔佩兵符去，今持相印还。
天光临井络，春物度巴山。
鸟道青冥外，风泉洞壑间。
何惭班定远，辛苦玉门关。
+++武元衡
++++夕次潘山下
南国独行日，三巴春草齐。
漾波归海疾，危栈入云迷。
锦谷岚烟里，刀州晚照西。
旅情方浩荡，蜀魄满林啼。
+++武元衡
++++夏日对雨寄朱放拾遗
才非谷永传，无意谒王侯。
小暑金将伏，微凉麦正秋。
远山欹枕见，暮雨闭门愁。
更忆东林寺，诗家第一流。
+++武元衡
++++早春送欧阳炼师归山
双鹤五云车，初辞汉帝家。
寰新甲子，天路旧烟霞。
羽节临风驻，霓裳逐雨斜。
昆仑有琪树，相忆寄瑶华。
+++武元衡
++++长安春望
宿雨净烟霞，春风绽百花。
绿杨中禁路，朱戟五侯家。
草色金堤晚，莺声御柳斜。
无媒犹未达，应共惜年华。
+++武元衡
++++经严秘校维故宅
掩泪山阳宅，生涯此路穷。
香销芸阁闭，星落草堂空。
丽藻浮名里，哀声夕照中。
不堪投钓处，邻笛怨春风。
+++武元衡
++++秋夜寄江南旧游
寥落九秋晚，端忧时物残。
隔林萤影度，出禁漏声寒。
愁雨洞房掩，孤灯遥夜阑。
怀贤梦南国，兴尽水漫漫。
+++武元衡
++++送陆书还吴
君住包山下，何年入帝乡。
成名归旧业，叹别见秋光。
橘柚吴洲远，芦花楚水长。
我行经此路，京口向云阳。
+++武元衡
++++山中月夜寄朱张二舍人
午夜更漏里，九重霄汉间。
月华云阙迥，秋色凤池闲。
御锦通清禁，天书出暗关。
嵇康不求达，终岁在空山。
+++武元衡
++++送冯谏议赴河北宣慰
汉代衣冠盛，尧年雨露多。
恩荣辞紫禁，冰雪渡黄河。
待诏孤城启，宣风万岁和。
今宵燕分野，应见使星过。
+++武元衡
++++夜坐闻雨寄严十少府
多负云霄志，生涯岁序侵。
风翻凉叶乱，雨滴洞房深。
迢递三秋梦，殷勤独夜心。
怀贤不觉寐，清磬发东林。
+++武元衡
++++资圣寺贲法师晚春茶会
虚室昼常掩，心源知悟空。
禅庭一雨后，莲界万花中。
时节流芳暮，人天此会同。
不知方便理，何路出樊笼。
+++武元衡
++++慈恩寺起上人院
禅堂支许同，清论道源穷。
起灭秋云尽，虚无夕霭空。
池澄山倒影，林动叶翻风。
他日焚香待，还来礼惠聪。
+++武元衡
++++送魏正则擢第归江陵
客路商山外，离筵小暑前。
高文常独步，折桂及龆年。
关国通秦限，波涛隔汉川。
叨同会府选，分手倍依然。
+++武元衡
++++酬韩弇归崖见寄
惆怅人间事，东山遂独游。
露凝瑶草晚，鱼戏石潭秋。
轩冕应相待，烟霞莫遽留。
君看仲连意，功立始沧洲。
+++武元衡
++++河东赠别炼师
多累有行役，相逢秋节分。
游人甘失路，野鹤亦离群。
戎马犯边垒，天兵屯塞云。
孔璋才素健，羽檄定纷纷。
+++武元衡
++++秋日将赴江上，杨弘微时任凤翔，寄诗别
寂寞两相阻，悠悠南北心。
燕惊沧海远，鸿避朔云深。
夜梦江亭月，离忧陇树阴。
兼秋无限思，惆怅属瑶琴。
+++武元衡
++++夏与熊王二秀才同宿僧院
共将缨上尘，来问雪山人。
世网从知累，禅心自证真。
境空宜入梦，藤古不留春。
一听林公法，灵嘉愿寄身。
+++武元衡
++++宜阳所居白蜀葵答咏柬诸公
冉冉众芳歇，亭亭虚室前。
敷荣时已背，幽赏地宜偏。
红艳世方重，素华徒可怜。
何当君子愿，知不竞喧妍。
+++武元衡
++++送寇侍御司马之明州
斗酒上河梁，惊魂去越乡。
地穷沧海阔，云入剡山长。
莲唱蒲萄熟，人烟橘柚香。
兰亭应驻楫，今古共风光。
+++武元衡
++++送严侍御
巴檄故人去，苍苍枫树林。
云山千里合，雾雨四时阴。
峡路猿声断，桃源犬吠深。
不须贪胜赏，汉节待南侵。
+++武元衡
++++酬元十二
偶寻乌府客，同醉习家池。
积雪初迷径，孤云遂失期。
风前劳引领，月下重相思。
何必因尊酒，幽心两自知。
+++武元衡
++++秋晚途次坊州界寄崔玉员外
崎岖崖谷迷，寒雨暮成泥。
征路出山顶，乱云生马蹄。
望乡程杳杳，怀远思凄凄。
欲识分麾重，孤城万壑西。
+++武元衡
++++度东径岭
又过雁门北，不胜南客悲。
三边上岩见，双泪望乡垂。
暮角云中戍，残阳天际旗。
更看飞白羽，胡马在封陲。
+++武元衡
++++送李正字之蜀
已献甘泉赋，仍登片玉科。
汉官新组绶，蜀国旧烟萝。
剑壁秋云断，巴江夜月多。
无穷别离思，遥寄竹枝歌。
+++武元衡
++++玉泉寺与润上人望秋山怀张少尹
山寒天降霜，烟月共苍苍。
况此绿岩晚，尚馀丹桂芳。
禅心殊众乐，人世满秋光。
莫怪频回首，孤云思帝乡。
+++武元衡
++++酬崔使君寄麈尾
贤人嘉尚同，今制古遗风。
寄我襟怀里，辞君掌握中。
金声劳振远，玉柄借谈空。
执玩驰心处，迢迢巴峡东。
+++武元衡
++++送邓州潘使君赴任
川陆一都会，旌旗千里舒。
虎符中禁授，熊轼上流居。
橘柚金难并，池塘练不如。
春风行部日，应驻士元车。
+++武元衡
++++和李中丞题故将军林亭
帝里清和节，侯家邸第春。
烟霏瑶草露，苔暗杏梁尘。
城郭悲歌旧，池塘丽句新。
年年车马客，钟鼓乐他人。
+++武元衡
++++送韦侍御司议赴东都
洛京千里近，离绪亦纷纷。
文宪芙蓉沼，元方羔雁群。
河关连巩树，嵩少接秦云。
独有临风思，睽携不可闻。
+++武元衡
++++送吴侍御司马赴台州
卢耽佐郡遥，川陆共迢迢。
风景轻吴会，文章变越谣。
烟林繁橘柚，云海浩波潮。
余有灵山梦，前君到石桥。
+++武元衡
++++送七兄赴歙州
车马去憧憧，都门闻晓钟。
客程将日远，离绪与春浓。
流水逾千度，归云隔万重。
玉杯倾酒尽，不换惨凄容。
+++武元衡
++++德宗皇帝挽歌词三首
道启轩皇圣，威扬夏禹功。
讴歌亭育外，文武盛明中。
日月光连璧，烟尘屏大风。
为人祈福处，台树与天通。
圣历□勤政，瑶图庆运长。
寿宫开此地，仙驾缈何乡。
风断清笳调，云愁绿旆扬。
上升知不恨，弘济任城王。
尝闻阊阖前，星拱北辰箓。
今来大明祖，辇驾桥山曲。
松柏韵幽音，鱼龙焰寒烛。
岁岁秋风辞，兆人歌不足。
+++武元衡
++++顺宗至德大圣皇帝挽歌词三首
桥山同轨会，轩后葬衣冠。
东海风波变，西陵松柏攒。
鼎湖仙已去，金掌露宁乾。
万木泉扃月，空怜凫雁寒。
容卫晓徘徊，严城阊阖开。
乌号龙驭远，遏密凤声哀。
昆浪黄河注，崦嵫白日颓。
恭闻天子孝，不忍望铜台。
哀挽渭川曲，空歌汾水阳。
夜泉愁更咽，秋日惨无光。
缵夏功传启，兴周业继昌。
回瞻五陵上，烟雨为苍苍。
+++武元衡
++++昭德皇后挽歌词
玉扆将迁坐，金鸡忽报晨。
珮环仙驭远，星月夜台新。
剑没川空冷，菱寒镜不春。
国门车马会，多是濯龙亲。
+++武元衡
++++春晚奉陪相公西亭宴集
林花春向兰，高会重邀欢。
感物惜芳景，放怀因彩翰。
玉颜秾处并，银烛焰中看。
若折持相赠，风光益别难。

++中卷三百一十七
  
+++武元衡
++++送崔判官使太原
劳君车马此逡巡，我与刘君本世亲。
两地山河分节制，十年京洛共风尘。
笙歌几处胡天月，罗绮长留蜀国春。
报主由来须尽敌，相期万里宝刀新。
+++武元衡
++++幕中诸公有观猎之作因继之
刀州城北剑山东，甲士屯云骑散风。
旌旆遍张林岭动，豺狼驱尽塞垣空。
衔芦远雁愁萦缴，绕树啼猿怯避弓。
为报府中诸从事，燕然未勒莫论功。
+++武元衡
++++同幕中诸公送李侍御归朝
昔年专席奉清朝，今日持书即旧僚。
珠履会中箫管思，白云归处帝乡遥。
巴江暮雨连三峡，剑壁危梁上九霄。
岁月不堪相送尽，颓颜更被别离凋。
+++武元衡
++++送张六谏议归朝
诏书前日下丹霄，头戴儒冠脱皂貂。
笛怨柳营烟漠漠，云愁江馆雨萧萧。
鸳鸿得路争先翥，松柏凌寒独后凋。
归去朝端如有问，玉关门外老班超。
+++武元衡
++++酬严司空荆南见寄
金貂再领三公府，玉帐连封万户侯。
帘卷青山巫峡晓，烟开碧树渚宫秋。
刘琨坐啸风清塞，谢脁题诗月满楼。
白雪调高歌不得，美人南国翠蛾愁。
+++武元衡
++++南徐别业早春有怀
生涯扰扰竟何成，自爱深居隐姓名。
远雁临空翻夕照，残云带雨过春城。
花枝入户犹含润，泉水侵阶乍有声。
虚度年华不相见，离肠怀土并关情。
+++武元衡
++++摩诃池宴
摩诃池上春光早，爱水看花日日来。
秾李雪开歌扇掩，绿杨风动舞腰回。
芜台事往空留恨，金谷时危悟惜才。
昼短欲将清夜继，西园自有月裴回。
+++武元衡
++++至栎阳崇道寺闻严十少府趋侍
云连万木夕沈沈，草色泉声古院深。
闻说羊车趋盛府，何言琼树在东林。
松筠自古多年契，风月怀贤此夜心。
惆怅送君身未达，不堪摇落听秋砧。
+++武元衡
++++春暮郊居寄朱舍人
幽深不让子真居，度日闲眠世事疏。
春水满池新雨霁，香风入户落花馀。
目随鸿雁穷苍翠，心寄溪云任卷舒。
回首知音青琐闼，何时一为荐相如。
+++武元衡
++++送温况游蜀
游人西去客三巴，身逐孤蓬不定家。
山近峨眉飞暮雨，江连濯锦起朝霞。
云深九折刀州远，路绕千岩剑阁斜。
应到严君开卦处，将余一为问生涯。
+++武元衡
++++崔敷叹春物将谢恨不同览时余方为事牵束…不遇题之留赠
九陌迟迟丽景斜，禁街西访隐沦赊。
门依高柳空飞絮，身逐闲云不在家。
轩冕强来趋世路，琴尊空负赏年华。
残阳寂寞东城去，惆怅春风落尽花。
+++武元衡
++++秋灯对雨寄史近崔积
坐听宫城传晚漏，起看衰叶下寒枝。
空庭绿草结离念，细雨黄花赠所思。
蟋蟀已惊良节度，茱萸偏忆故人期。
相逢莫厌尊前醉，春去秋来自不知。
+++武元衡
++++春题龙门香山寺
众香天上梵仙宫，钟磬寥寥半碧空。
清景乍开松岭月，乱流长响石楼风。
山河杳映春云外，城阙参差茂树中。
欲尽出寻那可得，三千世界本无穷。
+++武元衡
++++酬陆三与邹十八侍御
城分流水郭连山，拂露开怀一解颜。
令尹关中仙史会，河阳县里玉人闲。
共怜秋隼惊飞至，久想云鸿待侣还。
莫恨殷勤留此地，东崖桂树昔同攀。
+++武元衡
++++酬谈校书长安秋夜对月寄诸故旧
故园千里渺遐情，黄叶萧条白露生。
惊鹊绕枝风满幌，寒钟送晓月当楹。
蓬山高价传新韵，槐市芳年挹盛名。
莫怪孔融悲岁序，五侯门馆重娄卿。
+++武元衡
++++送田三端公还鄂州
孤云迢递恋沧洲，劝酒梨花对白头。
南陌送归车骑合，东城怨别管弦愁。
青油幕里人如玉，黄鹤楼中月并钩。
君去庾公应借问，驰心千里大江流。
+++武元衡
++++送李秀才赴滑州诣大夫舅
陌头车马去翩翩，白面怀书美少年。
东武扬公姻娅重，西州谢傅舅甥贤。
长亭叫月新秋雁，官渡含风古树蝉。
知己满朝留不住，贵臣河上拥旌旃。
+++武元衡
++++秋日书怀
金貂玉铉奉君恩，夜漏晨钟老掖垣。
参决万机空有愧，静观群动亦无言。
杯中壮志红颜歇，林下秋声绛叶翻。
倦鸟不知归去日，青芜白露满郊园。
+++武元衡
++++南昌滩
渠江明净峡逶迤，船到名滩拽迟。
橹窡动摇妨作梦，巴童指点笑吟诗。
畬馀宿麦黄山腹，日背残花白水湄。
物色可怜心莫限，此行都是独行时。
+++武元衡
++++奉和圣制丰年多庆九日示怀
令节寰宇泰，神都佳气浓。
赓歌禹功盛，击壤尧年丰。
九奏碧霄里，千官皇泽中。
南山澄凝黛，曲水清涵空。
金玉美王度，欢康谣国风。
睿文垂日月，永与天无穷。
+++武元衡
++++夏日陪冯许二侍郎与严秘书游昊天观览…同里杨华州中丞
三伏草木变，九城车马烦。
碧霄回骑射，丹洞入桃源。
台殿云浮栋，緌缨鹤在轩。
莫将真破妄，聊用静持喧。
石甃古苔冷，水筠凉簟翻。
黄公垆下叹，旌旆国东门。
+++武元衡
++++奉和圣制重阳日即事
玉烛降寒露，我皇歌古风。
重阳德泽展，万国欢娱同。
绮陌拥行骑，香尘凝晓空。
神都自蔼蔼，佳气助葱葱。
律吕阴阳畅，景光天地通。
徒然被鸿霈，无以报玄功。
+++武元衡
++++秋日台中寄怀简诸僚
宪府日多事，秋光照碧林。
干云岩翠合，布石地苔深。
忧悔耿遐抱，尘埃缁素襟。
物情牵跼促，友道旷招寻。
颓节风霜变，流年芳景侵。
池荷足幽气，烟竹又繁阴。
簪组赤墀恋，池鱼沧海心。
涤烦滞幽赏，永度瑶华音。
+++武元衡
++++奉酬淮南中书相公见寄
扬州隋故都，竹使汉名儒。
翊圣恩华异，持衡节制殊。
朝廷连受脤，台座接訏谟。
金玉裁王度，丹书奉帝俞。
九重辞象魏，千里握兵符。
铁马秋临塞，虹旌夜渡泸。
江长梅笛怨，天远桂轮孤。
浩叹烟霜晓，芳期兰蕙芜。
雅言书一札，宾海雁东隅。
岁月奔波尽，音徽雾雨濡。
蜀江分井络，锦浪入淮湖。
独抱相思恨，关山不可逾。
+++武元衡
++++甫构西亭偶题因呈监军及幕中诸公
瀛海无因泛，昆丘岂易寻。
数峰聊在目，一境暂清心。
悦彼松柏性，爱兹桃李阴。
列芳凭有土，丛干聚成林。
信矣子牟恋，归欤尼父吟。
暗香兰露滴，空翠蕙楼深。
负鼎位尝忝，荷戈年屡侵。
百城烦鞅掌，九仞喜岖嶔。
巴汉溯沿楫，岷峨千万岑。
恩偏不敢去，范蠡畏熔金。
+++武元衡
++++和杨弘微春日曲江南望
迟景霭悠悠，伤春南陌头。
暄风一澹荡，遐思几殷优。
龙去空仙沼，鸾飞掩妓楼。
芳菲馀雨露，冠盖旧公侯。
朱戟千门闭，黄鹂百啭愁。
烟濛宫树晚，花咽石泉流。
寒谷律潜应，中林兰自幽。
商山将避汉，晋室正藩周。
黍稷闻兴叹，琼瑶畏见投。
君心即吾事，微向在沧洲。
+++武元衡
++++长安秋夜怀陈京昆季
钟鼓九衢绝，出门千里同。
远情高枕夜，秋思北窗空。
静见烟凝烛，闲听叶坠桐。
玉壶思洞彻，琼树忆葱笼。
萤影疏帘外，鸿声暗雨中。
羁愁难会面，懒慢责微躬。
甲乙科攀桂，图书阁践蓬。
一瓢非可乐，六翮未因风。
寥落悲秋尽，蹉跎惜岁穷。
明朝不相见，流泪菊花丛。
+++武元衡
++++冬日，汉江南行将赴夏口，途次江陵界，寄裴尚书
五部拥双旌，南依墨客卿。
关山迥梁甸，波浪接湓城。
烟景迷时候，云帆渺去程。
蛤珠冯月吐，芦雁触罗惊。
浦树凝寒晦，江天湛镜清。
赏心随处惬，壮志逐年轻。
舟楫不可驻，提封如任情。
向方曾指路，射策许言兵。
兰渚歇芳意，菱歌非应声。
元戎武昌守，羊祜幸连营。
+++武元衡
++++奉酬中书李相公早朝于中书候传点，偶书所怀
寥落曙钟断，微明烟月沉。
翠霞仙仗合，清漏掖垣深。
北极星遥拱，南山阙迥临。
兰釭竟晓焰，琪树欲秋阴。
霄汉惭联步，貂蝉愧并簪。
德容温比玉，王度式如金。
鱼水千年运，箫韶九奏音。
代天惊度日，掷地喜开襟。
文武时方泰，唐虞道可寻。
忝陪申及甫，清净奉尧心。
+++武元衡
++++甲午岁相国李公有北园寄赠之作…寓哀冥寞以广遗韵云
机事劳西掖，幽怀寄北园。
鹤巢深更静，蝉噪断犹喧。
仙酝百花馥，艳歌双袖翻。
碧云诗变雅，皇泽叶流根。
未报雕龙赠，俄伤泪剑痕。
佳城关白日，哀挽向青门。
礼命公台重，烟霜陇树繁。
天高不可问，空使辅星昏。
+++武元衡
++++和杨三舍人晚秋与崔二舍人张秘监苗考功…因以继和
瑶圃高秋会，金闺奉诏辰。
朱轮天上客，白石洞中人。
珮响泉声杂，朝衣羽服亲。
九重青琐闭，三秀紫芝新。
化药秦方士，偷桃汉侍臣。
玉笙王子驾，辽鹤令威身。
叹逝颓波速，缄词丽曲春。
重将凄恨意，苔壁问遗尘。
+++武元衡
++++酬李十一尚书西亭暇日书怀见寄十二韵之作
鼎铉昔云忝，西南分主忧。
烟尘开僰道，旌节护蛮陬。
任重功无立，力微恩未酬。
据鞍惭齿发，责帅惧春秋。
高德闻郑履，俭居称晏裘。
三刀君入梦，九折我回輈。
时景屡迁易，兹言期退休。
方追故山事，岂谓台阶留。
遐抱清净理，眷言兰杜幽。
一缄琼玖赠，万里别离愁。
巴岭云外没，蜀江天际流。
怀贤耿遥思，相望凤池头。
+++武元衡
++++秋怀奉寄朱补阙
上苑繁霜降，骚人起恨初。
白云深陋巷，衰草遍闲居。
暮色秋烟重，寒声牖叶虚。
潘生秋思苦，陶令世情疏。
已制归田赋，犹陈谏猎书。
不知青琐客，投分竟何如。
+++武元衡
++++奉酬中书相公至日圜丘行事…于集贤院叙情见寄之什
郊庙祗严祀，斋庄觌上玄。
别开金虎观，不离紫微天。
树古长杨接，池清太液连。
仲山方补衮，文举自伤年。
风溢铜壶漏，香凝绮阁烟。
仍闻白雪唱，流咏满鹍弦。
+++武元衡
++++途次
去国策羸马，劳歌行路难。
地崇秦制险，人乐汉恩宽。
御沼澄泉碧，宫梨佛露丹。
鼎成仙驭远，龙化宿云残。
不问三苗宠，谁陪万国欢。
至今松桂色，长助玉楼寒。
+++武元衡
++++题故蔡国公主九华观上池院
朱门临九衢，云木蔼仙居。
曲沼天波接，层台凤舞馀。
曙烟深碧筱，香露湿红蕖。
瑶瑟含风韵，纱窗积翠虚。
秦楼今寂寞，真界竟何如。
不与蓬瀛异，迢迢远玉除。
+++武元衡
++++酬严维秋夜见寄
遥夜思悠悠，闻钟远梦休。
乱林萤烛暗，零露竹风秋。
启户云归栋，褰帘月上钩。
昭明逢圣代，羁旅别沧洲。
骑省潘郎思，衡闱宋玉愁。
神仙惭李郭，词赋谢曹刘。
松柏应无变，琼瑶不可酬。
谁堪此时景，寂寞下高楼。
+++武元衡
++++途次近蜀驿蒙恩赐宝刀及飞龙厩马…寄中书李郑二公
草草事行役，迟迟违故关。
碧帏遥隐雾，红旆渐依山。
感激酬恩泪，星霜去国颜。
捧刀金锡字，归马玉连环。
威凤翔双阙，征夫纵百蛮。
应怜宣室召，温树不同攀。
+++武元衡
++++归燕
春色遍芳菲，闲檐双燕归。
还同旧侣至，来绕故巢飞。
敢望烟霄达，多惭羽翮微。
衔泥傍金砌，拾蕊到荆扉。
云海经时别，雕梁长日依。
能一顾，转盻自光辉。
+++武元衡
++++送许著作分司东都
瑶瑟激凄响，征鸿翻夕阳。
署分刊竹简，书蠹护芸香。
马色关城晓，蝉声驿路长。
石渠荣正礼，兰室重元方。
不作经年别，离魂亦暂伤。
+++武元衡
++++闻相公三兄小园置宴以元衡寓直因寄上兼呈中书三兄
休沐限中禁，家山传胜游。
露寒潘省夜，木落庾园秋。
兰菊回幽步，壶觞洽旧俦。
位高天禄阁，词异畔牢愁。
孤思琴先觉，驰晖水竞流。
明朝不相见，清祀在圜丘。
+++武元衡
++++酬陆员外歙州许员外郢州二使君
吴洲云海接，楚驿梦林长。
符节分忧重，鹓鸿去路翔。
艳歌愁翠黛，宝瑟韵清商。
洲草遥池合，春风晓旆张。
晋臣多乐广，汉主识冯唐。
不作经年别，离魂亦未伤。
+++武元衡
++++渐至涪州先寄王使君
治教通夷俗，均输问大田。
江分巴字水，树入夜郎烟。
毒雾含秋气，阴岩蔽曙天。
路难空计日，身老不由年。
将命宁知远，归心讵可传。
星郎复何事，出守五溪边。
+++武元衡
++++石州城
丈夫心爱横行，报国知嫌命轻。
楼兰径百战，更道戍龙城。
锦字窦车骑，胡笳李少卿。
生离两不见，万古难为情。

+++武元衡
++++寒食下第
柳挂九衢丝，花飘万家雪。
如何憔悴人，对此芳菲节。
+++武元衡
++++途中即事
南征复北还，扰扰百年间。
自笑红尘里，生涯不暂闲。
+++武元衡
++++春日偶作
纵横桃李枝，淡荡春风吹。
美人歌白苎，万恨在蛾眉。
+++武元衡
++++夏夜作
夜久喧暂息，池台惟月明。
无因驻清景，日出事还生。
+++武元衡
++++左掖梨花
巧笑解迎人，晴雪香堪惜。
随风蝶影翻，误点朝衣赤。
+++武元衡
++++同陈六侍御寒食游禅定藏山上人院
年少轻行乐，东城南陌头。
与君寂寞意，共作草堂游。
+++武元衡
++++赠佳人
步摇金翠玉搔头，倾国倾城胜莫愁。
若逞仙姿游洛浦，定知神女谢风流。
+++武元衡
++++休暇日，中书相公致斋禁省，因以寄赠
尝闻圣主得贤臣，三接能令四海春。
月满禁垣斋沐夜，清吟属和更何人。
+++武元衡
++++春兴
杨柳阴阴细雨晴，残花落尽见流莺。
春风一夜吹香梦，梦逐春风到洛城。
+++武元衡
++++酬裴起居西亭留题（一作留赠）
艳歌能起关山恨，红烛偏凝寒塞情。
况是池塘风雨夜，不堪丝管尽离声。
+++武元衡
++++送张侍御赴京
江南烟雨塞鸿飞，西府文章谢掾归。
相送汀州兰棹晚，菱歌一曲泪沾衣。
+++武元衡
++++鄂渚送友
云帆淼淼巴陵渡，烟树苍苍故郢城。
江上梅花无数落，送君南浦不胜情。
+++武元衡
++++送裴戡行军（一作饯裴行军赴朝命）
珠履三千醉不欢，玉人犹苦夜冰寒。
送君偏有无言泪，天下关山行路难。
+++武元衡
++++宿青阳驿
空山摇落三秋暮，萤过疏帘月露团。
寂寞银灯愁不寐，萧萧风竹夜窗寒。
+++武元衡
++++送崔舍人起居
赤墀同拜紫泥封，驷牡连征侍九重。
惟有白须张司马，不言名利尚相从。
+++武元衡
++++路岐重赋
芳郊欲别阑干泪，故国难期聚散云。
分手更逢江驿暮，马嘶猿叫不堪闻。
+++武元衡
++++重送卢三十一起居
相如拥传有光辉，何事阑干泪湿衣。
旧府东山馀妓在，重将歌舞送君归。
+++武元衡
++++送张谏议
汉庭从事五人来，回首疆场独未回。
今日送君魂断处，寒云寥落数株梅。
+++武元衡
++++同诸公夜宴监军玩花之作（一作同幕府夜宴惜花）
五侯门馆百花繁，红烛摇风白雪翻。
不似凤凰池畔见，飘扬今隔上林园。
+++武元衡
++++郊居寓目偶题
晨趋禁掖暮郊园，松桂苍苍烟露繁。
明月上时群动息，雪峰高处正当轩。
+++武元衡
++++题嘉陵驿
悠悠风旆绕山川，山驿空濛雨似烟。
路半嘉陵头已白，蜀门西上更青天。
+++武元衡
++++送柳郎中裴起居
望乡台上秦人在，学射山中杜魄哀。
落日河桥千骑别，春风寂寞旆旌回。
+++武元衡
++++秋日出游偶作
黄花丹叶满江城，暂爱江头风景清。
闲步欲舒山野性，貔貅不许独行人。
+++武元衡
++++夏夜饯裴行军赴朝命
三年同看锦城花，银烛连宵照绮霞。
报国从来先意气，临岐不用重咨嗟。
+++武元衡
++++摩诃池送李侍御之凤翔
柳暗花明池上山，高楼歌酒换离颜。
他时欲寄相思字，何处黄云是陇间。
+++武元衡
++++送魏正则擢第归江陵
商山路接玉山深，古木苍然尽合阴。
会府登筵君最少，江城秋至肯惊心。
+++武元衡
++++登阖闾古城
登高望远自伤情，柳发花开映古城。
全盛已随流水去，黄鹂空啭旧春声。
+++武元衡
++++寻三藏上人
北风吹雪暮萧萧，问法寻僧上界遥。
临水手持筇竹杖，逢君不语指芭蕉。
+++武元衡
++++山居
身依泉壑将时背，路入烟萝得地深。
终岁不知城郭事，手栽林竹尽成阴。
+++武元衡
++++长安贼中寄题江南所居茱萸树
手种茱萸旧井傍，几回春露又秋霜。
今来独向秦中见，攀折无时不断肠。
+++武元衡
++++春斋夜雨忆郭通微
桃源在在阻风尘，世事悠悠又遇春。
雨滴闲阶清夜久，焚香偏忆白云人。
+++武元衡
++++送严秀才
灞浐别离肠已断，江山迢递信仍稀。
送君偏下临岐泪，家在南州身未归。
+++武元衡
++++春日酬熊执易南亭花发见赠
千株桃杏参差发，想见花时人却愁。
曾忝陆机琴酒会，春亭惟愿一淹留。
+++武元衡
++++中春亭雪夜寄西邻韩李二舍人
广庭飞雪对愁人，寒谷由来不悟春。
却笑山阴乘兴夜，何如今日戴家邻。
+++武元衡
++++立秋日与陆华原于县界南馆送邹十八
风入昭阳池馆秋，片云孤鹤两难留。
明朝独向青山郭，唯有蝉声催白头。
+++武元衡
++++酬韦胄曹登天长寺上方见寄
青门几度沾襟泪，并在东林雪外峰。
今日重烦相忆处，春光知绕凤池浓。
+++武元衡
++++陌上暮春
青青南陌柳如丝，柳色莺声晚日迟。
何处最伤游客思，春风三月落花时。
+++武元衡
++++春日偶作
飞花寂寂燕双双，南客衡门对楚江。
惆怅管弦何处发，春风吹到读书窗。
+++武元衡
++++春暮寄杜嘉兴昆弟
柳色千家与万家，轻风细雨落残花。
数枝琼玉无由见，空掩柴扉度岁华。
+++武元衡
++++渡淮
暮涛凝雪长淮水，细雨飞梅五月天。
行子不须愁夜泊，绿杨多处有人烟。
+++武元衡
++++与崔十五同访裴校书不遇
梨花落尽柳花时，庭树流莺日过迟。
几度相思不相见，春风何处有佳期。
+++武元衡
++++夏日寄陆三达陆四逢并王念八仲周
士衡兄弟旧齐名，还似当年在洛城。
闻说重门方隐相，古槐高柳夏阴清。
+++武元衡
++++秋原寓目
木落风高天宇开，秋原一望思悠哉。
边城今少射雕骑，连雁嗷嗷何处来。
+++武元衡
++++赠歌人（一作赠佳人）
林莺一哢四时春，蝉翼罗衣白玉人。
曾逐使君歌舞地，清声长啸翠眉颦。
+++武元衡
++++同苗郎中送严侍御赴黔中，因访仙源之事
武陵源在朗江东，流水飞花仙洞中。
莫问阮郎千古事，绿杨深处翠霞空。
+++武元衡
++++使次盘豆驿望永乐县
山川不记何年别，城郭应非昔所经。
欲驻征车终日望，天河云雨晦冥冥。
+++武元衡
++++缑山道中口号
秋山寂寂秋水清，寒郊木叶飞无声。
王子白云仙去久，洛滨行路夜吹笙。
+++武元衡
++++岁暮送舍人
边城岁暮望乡关，身逐戎旌未得还。
欲别临岐无限泪，故园花发寄君攀。
+++武元衡
++++寓兴呈崔员外诸公
三月杨花飞满空，飘飖十里雪如风。
不知何处香醪熟，愿醉佳园芳树中。
+++武元衡
++++单于晓角
胡儿吹角汉城头，月皎霜寒大漠秋。
三奏未终天便晓，何人不起望乡愁。
+++武元衡
++++汴河闻笳（一作闻角）
何处金笳月里悲，悠悠边客梦先知。
单于城下关山曲，今日中原总解吹。
+++武元衡
++++塞上春怀
东风河外五城喧，南客征袍满泪痕。
愁至独登高处望，蔼然云树重伤魂。
+++武元衡
++++塞外月夜寄荆南熊侍御
南依刘表北刘琨，征战年年箫鼓喧。
云雨一乖千万里，长城秋月洞庭猿。
+++武元衡
++++单于罢战却归题善阳馆
单于南去善阳关，身逐归云到处闲。
曾是五年莲府客，每闻胡虏哭阴山。
+++武元衡
++++韦常侍以宾客致仕，同诸公题壁
孤云永日自徘徊，岩馆苍苍遍绿苔。
望苑忽惊新诏下，彩鸾归处玉笼开。
+++武元衡
++++学仙难
玉殿笙歌汉帝愁，鸾龙俨驾望瀛洲。
黄金化尽方士死，青天欲上无缘由。
+++武元衡
++++唐昌观玉蕊花
琪树芊芊玉蕊新，洞宫长闭彩霞春。
日暮落英铺地雪，献花应过九天人。
+++武元衡
++++春晓闻莺
寥寥兰台晓梦惊，绿林残月思孤莺。
犹疑蜀魄千年恨，化作冤禽万啭声。
+++武元衡
++++闻严秘书与正字及诸客夜会因寄
衡门寥落岁阴穷，露湿莓苔叶厌风。
闻道今宵阮家会，竹林明月七人同。
+++武元衡
++++戏赠韩二秀才
名高折桂方年少，心苦为文命未通。
闻说东堂今有待，飞鸣何处及春风。
+++武元衡
++++闻王仲周所居牡丹花发，因戏赠
闻说庭花发暮春，长安才子看须频。
花开花落无人见，借问何人是主人。
+++武元衡
++++酬王十八见招
王昌家直在城东，落尽庭花昨夜风。
高兴不辞千日醉，随君走马向新丰。
+++武元衡
++++赠道者（一作赠送）
麻衣如雪一枝梅，笑掩微妆入梦来。
若到越溪逢越女，红莲池里白莲开。
+++武元衡
++++重送白将军
红烛芳筵惜夜分，歌楼管咽思难闻。
早知怨别人间世，不下青山老白云。
+++武元衡
++++和李丞题李将军林园
落英飘蕊雪纷纷，啼鸟如悲霍冠军。
逝水不回弦管绝，玉楼迢递锁浮云。
+++武元衡
++++同张惟送霍总（一作送崔总赴池州）
春风箫管怨津楼，三奏行人醉不留。
别后相思江上岸，落花飞处杜鹃愁。
+++武元衡
++++赠别崔起居
三十年前会府同，红颜销尽两成翁。
别泪共将何处洒，锦江南渡足春风。
+++武元衡
++++春日偶题
山川百战古刀州，龙节来分圣主忧。
静守化条无一事，春风独上望京楼。
+++武元衡
++++听歌
月上重楼丝管秋，佳人夜唱古梁州。
满堂谁是知音者，不惜千金与莫愁。
+++武元衡
++++酬韦胄曹
相逢异县蹉跎意，无复少年容易欢。
桃李美人攀折尽，何如松柏四时寒。
+++武元衡
++++同幕府夜宴惜花
芳草落花明月榭，朝云暮雨锦城春。
莫愁红艳风前散，自有青蛾镜里人。
+++武元衡
++++代佳人赠张郎中
洛阳佳丽本神仙，冰雪颜容桃李年。
心爱阮郎留不住，独将珠泪湿红铅。
+++武元衡
++++饯裴行军赴朝命
来时圣主假光辉，心恃朝恩计日归。
谁料忽成云雨别，独将边泪洒戎衣。
+++武元衡
++++秋日经潼关感寓
昔年曾逐汉征东，三授兵符百战中。
力保山河嗟下世，秋风牢落故营空。
+++武元衡
++++赠歌人
仙歌静转玉箫催，疑是流莺禁苑来。
他日相思梦巫峡，莫教云雨晦阳台。
+++武元衡
++++见郭侍郎题壁
万里枫江偶问程，青苔壁上故人名。
悠悠身世限南北，一别十年空复情。

++中卷三百一十八
  
+++李吉甫
++++癸巳岁吉甫圜丘摄事合于中书后阁…呈集贤院诸学士
淮海同三入，枢衡过六年。
庙斋兢永夕，书府会群仙。
粉壁连霜曙，冰池对月圆。
岁时忧里换，钟漏静中传。
蓬发颜空老，松心契独全。
赠言因傅说，垂训在三篇。
+++李吉甫
++++夏夜北园即事寄门下武相公
结构非华宇，登临似古原。
僻殊萧相宅，芜胜邵平园。
避暑依南庑，追凉在北轩。
烟霞霄外静，草露月中繁。
鹊绕惊还止，虫吟思不喧。
怀君欲有赠，宿昔贵忘言。
+++李吉甫
++++九日小园独谣赠门下武相公
小园休沐暇，暂与故山期。
树杪悬丹枣，苔阴落紫梨。
舞丛新菊遍，绕格古藤垂。
受露红兰晚，迎霜白薤肥。
上公留凤沼，冠剑侍清祠。
应念端居者，长惭补衮诗。
+++李吉甫
++++怀伊川赋
龙门南岳尽伊原，草树人烟目所存。
正是北州梨枣熟，梦魂秋日到郊园。
+++郑絪
++++奉和武相公省中宿斋，酬李相公见寄
高阁安仁省，名园广武庐。
沐兰朝太一，种竹咏华胥。
禁静疏钟彻，庭开爽韵虚。
洪钧齐万物，缥帙整群书。
寒露滋新菊，秋风落故蕖。
同怀不同赏，幽意竟何如。
+++郑絪
++++寒夜闻霜钟
霜钟初应律，寂寂出重林。
拂水宜清听，凌空散迥音。
舂容时未歇，摇曳夜方深。
月下和虚籁，风前间远砧。
净兼寒漏彻，闲畏曙更侵。
遥相千山外，泠泠何处寻。
+++郑絪
++++奉酬宣上人九月十五日东亭望月见赠因怀紫阁旧游
中年偶逐鸳鸾侣，弱岁多从糜鹿群。
紫阁道流今不见，红楼禅客早曾闻。
松斋月朗星初散，苔砌霜繁夜欲分。
一览彩笺佳句满，何人更咏惠休文。
+++郑絪
++++九日登高怀邵二
簪茱泛菊俯平阡，饮过三杯却惘然。
十岁此辰同醉友，登高各处已三年。
+++郑絪
++++享太庙乐章
於穆时文，受天明命。
允恭玄默，化成理定。
出震嗣德，应乾传圣。
猗欤缉熙，千亿流庆。
+++郑絪
++++句
情人共惆怅，良友不同游。（《纪事》云：絪九日有怀邵二诗，又怀林十二云云，其重友如此）
+++郑馀庆
++++和黄门相公诏还题石门洞（黄门，武元衡也）
紫氛随马处，黄阁驻车情。
嵌壑惊山势，周滩恋水声。
地分三蜀限，关志百牢名。
琬琰攀酬郢，微言鼎饪情。
+++郑馀庆
++++享太庙乐章
开邸除暴，时迈勋尊。
三元告命，四极骏奔。
金枝翠叶，辉烛瑶琨。
象德亿载，贻庆汤孙。
+++赵宗儒
++++和黄门武相公诏还题石门洞
益部恩辉降，同荣汉相还。
韶芳满归路，轩骑出重关。
望日朝天阙，披云过蜀山。
更题风雅韵，永绝翠岩间。
+++柳公绰
++++和武相锦楼玩月得浓字（时为西川营田副使）
此夜年年月，偏宜此地逢。
近看江水浅，遥辨雪山重。
万井金花肃，千林玉露浓。
不唯楼上思，飞盖亦陪从。
+++柳公绰
++++题梓州牛头寺
一出西城第二桥，两边山木晚萧萧。
井花净洗行人耳，留听溪声入夜潮。
+++柳公绰
++++赠毛仙翁
桃源千里远，花洞四时春。
中有含真客，长为不死人。
松高枝叶茂，鹤老羽毛新。
莫遣同篱槿，朝荣暮化尘。
+++张正一
++++和武相公中秋锦楼玩月得苍字（时为西川观察判官）
高秋今夜月，皓色正苍苍。
远水澄如练，孤鸿迥带霜。
旅人方积思，繁宿稍沉光。
朱槛叨陪赏，尤宜清漏长。
+++徐放
++++奉和武相公中秋锦楼玩月得来字
玉露中秋夜，金波碧落开。
鹊惊初泛滥，鸿思共裴回。
远月清光遍，高空爽气来。
此时陪永望，更得上燕台。
+++崔备
++++和武相公中秋锦楼玩月（得前字、秋字二篇）
清景同千里，寒光尽一年。
竟天多雁过，通夕少人眠。
照别江楼上，添愁野帐前。
隋侯恩未报，犹有夜珠圆。
四时皆有月，一夜独当秋。
照耀初含露，裴回正满楼。
遥连雪山净，迥入锦江流。
愿以清光末，年年许从游。
+++崔备
++++奉陪武相公西亭夜宴陆郎中
宾阁玳筵开，通宵递玉杯。
尘随歌扇起，雪逐舞衣回。
剪烛清光发，添香暖气来。
令君敦宿好，更为一裴回。
+++崔备
++++清溪路中寄诸公（一作寄韦于二侍御）
偏郡隔云岑，回溪路更深。
少留攀桂树，长渴望梅林。
野笋资公膳，山花慰客心。
别来无信息，可谓井瓶沉。
+++崔备
++++奉酬中书相公至日圜丘行事…见寄之什（一作崔曙诗）
典籍开书府，恩荣避鼎司。
郊丘资有事，斋戒守无为。
宿雾蒙琼树，馀香覆玉墀。
进经逢乙夜，展礼值明时。
勋共山河列，名同竹帛垂。
年年佐尧舜，相与致雍熙。
+++崔备
++++使院忆山中道侣，兼怀李约
松竹去名岳，衡茅思旧居。
山君水上印，天女月中书。
旧秩芸香在，空奁药气馀。
褐衣宽易揽，白发少难梳。
病柳伤摧折，残花惜扫除。
忆巢同倦鸟，避网甚跳鱼。
阮巷惭交绝，商岩愧迹疏。
与君非宦侣，何日共樵渔。
+++萧祜
++++奉陪武相公西亭夜宴陆郎中（时为武元衡幕僚）
弘阁陈芳宴，佳宾此会难。
交逢贵日重，醉得少时欢。
舒黛凝歌思，求音足笔端。
一闻清佩动，珠玉夜珊珊。
+++萧祜
++++游石堂观
西山高高何所如，上有古昔真人居。
嵌崖巨石自成室，其下磅礴含清虚。
我来斯邑访遗迹，乃遇沈生耽载籍。
沈生为政哀茕嫠，又能索隐探灵奇。
欣然向我话佳境，与我崎岖到山顶。
甘瓜剖绿出寒泉，碧瓯浮花酌春茗。
嚼瓜啜茗身清凉，汗消絺绤如迎霜。
胡为空山百草花，倏尔笾豆肆我旁。
始惊知周无小大，力寡多方验斯在。
妙用腾声冠盖间，胜游恣意烟霞外。
故碑石像凡几年，云郁雨霏生绿烟。
我知游此多灵仙，缥缈月中飞下天。
天风微微夕露委，松梢飕飕晓声起。
凤去空遗箫管音，星翻寥落银河水。
劝君学道此时来，结茅独宿何辽哉。
斋心玄默感灵卫，必见鸾鹤相裴回。
我爱崇山双剑北，峰如人首拄天黑。
群仙伛偻势奔走，状若归尊趋有德。
半岩有洞顶有池，出入灵怪潜蛟螭。
我去不得昼夜思，梦游曾信南风吹。
南风吹我到林岭，故国不见秦天迥。
山花名药扑地香，月色泉声洞心冷。
荫松散发逢异人，寂寞旷然口不言。
道陵公远莫能识，发短耳长谁独存。
司农惊觉忽惆怅，可惜所游俱是妄。
蕴怀耿耿谁与言，直至今来意通形神开，拥传又恨斜阳催。

一丘人境尚堪恋，何况海上金银台。
+++王良士
++++奉陪武相公西亭夜宴陆郎中
芳气袭猗兰，青云展旧欢。
仙来红烛下，花发彩毫端。
海岳期方远，松筠岁正寒。
仍闻言赠处，一字重琅玕。
+++王良士
++++南至日隔霜仗望含元殿炉烟（一作车缅诗）
抗殿疏龙首，高高接上玄。
节当南至日，星是北辰天。
宝戟罗仙仗，金炉引御烟。
霏微双阙丽，容曳九门连。
拂曙祥光满，分晴瑞色鲜。
一阳今在历，生植仰陶甄。
+++独孤实
++++奉陪武相公西亭夜宴陆郎中
仙郎膺上才，夜宴接三台。
烛引银河转，花连锦帐开。
静看歌扇举，不觉舞腰回。
寥落东方曙，无辞尽玉杯。
+++卢士政
++++奉陪武相公西亭夜宴陆郎中
华堂良宴开，星使自天来。
舞转朱丝逐，歌馀素扇回。
水光凌曲槛，夜色霭高台。
不在宾阶末，何由接上台。
+++于敖
++++闻莺
玉绳河汉晓纵横，万籁潜收莺独鸣。
能将百啭清心骨，宁止闲窗梦不成。
+++皇甫镛
++++和武相公闻莺
华馆沈沈曙境清，伯劳初啭月微明。
不知台座宵吟久，犹向花窗惊梦声。

++中卷三百一十九
  
+++颜粲
++++白露为霜
悲秋将岁晚，繁露已成霜。
遍渚芦先白，沾篱菊自黄。
应钟鸣远寺，拥雁度三湘。
气逼襦衣薄，寒侵宵梦长。
满庭添月色，拂水敛荷香。
独念蓬门下，穷年在一方。
+++颜粲
++++吴宫教美人战（一作吴秘诗）
有客陈兵画，功成欲霸吴。
玉颜承将略，金钿指军符。
转佩风云暗，鸣鼙锦绣趋。
雪花频落粉，香汗尽流珠。
掩笑谁干令，严刑必用诛。
至今孙子术，犹可静边隅。
+++徐敞
++++月映清淮流
遥夜淮弥净，浮空月正明。
虚无含气白，凝澹映波清。
见底深还浅，居高缺复盈。
处柔知坎德，持洁表阴精。
利物功难并，和光道已成。
安流方利涉，应鉴此时情。
+++徐敞
++++圆灵水镜
浮光上东洛，扬彩满圆灵。
明灭沦江水，盈虚逐砌蓂。
不分沙岸白，偏照海山清。
练色临窗牖，蟾光霭户庭。
成轮疑璧影，初魄类弓形。
远近凝清质，娟娟出众星。
+++徐敞
++++虹藏不见
迎冬小雪至，应节晚虹藏。
玉气徒成象，星精不散光。
美人初比色，飞鸟罢呈祥。
石涧收晴影，天津失彩梁。
霏霏空暮雨，杳杳映残阳。
舒卷应时令，因知圣历长。
+++徐敞
++++白露为霜
早寒青女至，零露结为霜。
入夜飞清景，凌晨积素光。
驷星初晰晰，葭菼复苍苍。
色冒沙滩白，威加木叶黄。
鲜辉袭纨扇，杀气掩干将。
葛屦那堪履，徒令君子伤。
+++徐敞
++++赋得金茎露
武帝贵长生，延年饵玉英。
铜盘贮珠露，仙掌抗金茎。
拂曙氛埃敛，凌空沆瀣清。
岧峣捧瑞气，巃嵸出宫城。
势入浮云耸，形标霁色明。
大君当御宇，何必去蓬瀛。
+++张聿
++++圆灵水镜
凤池开月镜，清莹写寥天。
影散微波上，光含片玉悬。
菱花凝泛滟，桂树映清鲜。
乐广披云日，山涛卷雾年。
濯缨何处去，鉴物自堪妍。
回首看云液，蟾蜍势正圆。
+++张聿
++++景风扇物
何处青蘋末，呈祥起远空。
晓来摇草树，轻度净尘蒙。
水上微波动，林前媚景通。
寥天鸣万籁，兰径长幽丛。
渐飏抟扶势，应从橐籥功。
开襟若有日，愿睹大王风。
+++张聿
++++剑化为龙
古剑诚难屈，精明有所从。
沉埋方出狱，合会却成龙。
牛斗光初歇，蜿蜒气渐浓。
云涛透百丈，水府跃千重。
拖尾迷莲锷，张鳞露锦容。
至今沙岸下，谁得睹玄踪。
+++张聿
++++馀瑞麦
瑞麦生尧日，芃芃雨露偏。
两岐分更合，异亩颖仍连。
冀获明王庆，宁唯太守贤。
仁风吹靡靡，甘雨长芊芊。
圣德应多稔，皇家配有年。
已闻天下泰，谁为济西田。
+++张聿
++++赋得首夏犹清和（一作黎逢诗）
早夏宜春景，和光起禁城。
祝融将御节，炎帝启朱明。
日送残花晚，风过御苑清。
郊原浮麦气，池沼发荷英。
树影临山动，禽飞入汉轻。
幸逢尧禹化，全胜谷中情。
+++麹信陵
++++移居洞庭
重林将叠嶂，此处可逃秦。
水隔人间世，花开洞里春。
荷锄分地利，纵酒乐天真。
万事更何有，吾今已外身。
+++麹信陵
++++吴门送客
乱山吴苑外，临水让王祠。
素是伤情处，春非送客时。
不须愁落日，且愿驻青丝。
千里会应到，一尊谁共持。
+++麹信陵
++++长安道
朱门映绿杨，双阙抵通庄。
玉珮声逾远，红尘犹自香。
+++麹信陵
++++出自贼中谒恒上人
再拜吾师喜复悲，誓心从此永归依。
浮生怳忽若真梦，何事于中有是非。
+++麹信陵
++++过真律师旧院
寂然秋院闭秋光，过客闲来礼影堂。
坚冰销尽还成水，本自无形何足伤。
+++麹信陵
++++酬谈上人咏海石榴
真僧相劝外浮华，万法无常可叹嗟。
但试寻思阶下树，何人种此我看花。
+++麹信陵
++++句
台笠冒山雨，渚田耕荇花。（见《石林燕语》）
+++张正元
++++冬日可爱（一作陈讽诗）
寒日临清昼，辽天一望时。
未消埋径雪，先暖读书帷。
属思光难驻，舒情影若遗。
晋臣曾比德，谢客昔言诗。
散彩宁偏煦，流阴信不追。
馀辉如可就，回烛幸无私。
+++张正元
++++临川羡鱼
有客百愁侵，求鱼正在今。
广川何渺漫，高岸几登临。
风水宁相阻，烟霞岂惮深。
不应同逐鹿，讵肯比从禽。
结网非无力，忘筌自有心。
永存芳饵在，伫立思沈沈。
+++王履贞
++++青云干吕
异方占瑞气，干吕见青云。
表圣兴中国，来王谒大君。
迎祥殊大乐，叶庆类横汾。
自感明时起，非因触石分。
映霄难辨色，从吹乍成文。
须使流千载，垂芳在典坟。
+++彭伉
++++青云干吕
祥辉上干吕，郁郁又纷纷。
远示无为化，将明至道君。
势凝千里静，色向九霄分。
已见从龙意，宁知触石文。
状烟殊散漫，捧日更氛氲。
自使来宾国，西瞻仰瑞云。
圣布中区化，祥符异域云。
含春初应吕，晕碧已成文。
东起随风暖，西流共日曛。
升时嘉异月，为庆等凝汾。
轻与晴烟比，高将晓雾分。
飘飘如可致，愿此翊明君。
+++彭伉
++++寄妻
莫讶相如献赋迟，锦书谁道泪沾衣。
不须化作山头石，待我堂前折桂枝。
+++林藻
++++青云干吕（一作吴泌诗）
应节偏干吕，亭亭在紫氛。
缀空初布影，捧日已成文。
结盖祥光迥，为楼翠色分。
还同起封上，更似出横汾。
作瑞来藩国，呈形表圣君。
裴回如有托，谁道比闲云。
+++林藻
++++吴宫教战（一作叶季良诗）
强吴矜霸略，讲武在深宫。
尽出娇娥辈，先观上将风。
挥戈罗袖卷，擐甲汗装红。
轻笑分旗下，含羞入队中。
鼓停行未整，刑举令方崇。
自可威邻国，何劳骋战功。
+++林藻
++++梨岭（见闽南唐雅）
曾向岭头题姓字，不穿杨叶不言归。
弟兄各折一枝桂，还向岭头联影飞。
+++李观
++++赠冯宿
寒城上秦原，游子衣飘飘。
黑云截万里，猎火从中烧。
阴空蒸长烟，杀气独不销。
冰交石可裂，风疾山如摇。
时无青松心，顾我独不凋。
+++李观
++++宿裴友书斋
卧君山窗下，山鸟与我言。
清风何飕飗，松柏中夜繁。
久游失归趣，宿此似故园。
林烟横近郊，谿月落古原。
稚子不待晓，花间出柴门。
+++李观
++++御沟新柳
御沟回广陌，芳柳对行人。
翠色枝枝满，年光树树新。
畏逢攀折客，愁见别离辰。
近映章台骑，遥分禁苑春。
嫩阴初覆水，高影渐离尘。
莫入胡儿笛，还令泪湿巾。
+++李观
++++试中和节诏赐公卿尺诗
淑节韶光媚，皇明宠锡崇。
具寮颁玉尺，成器幸良工。
岂止寻常用，将传度量同。
何不取利，物亦赖其功。
紫翰宣殊造，丹诚厉匪躬。
奉之无失坠，恩泽自天中。
+++李绛
++++省试恩赐耆老布帛（一作崔宗诗）
涣汗中天发，殊私海外存。
衰颜逢圣代，华发受皇恩。
烛物明尧日，垂衣辟禹门。
惜时悲落景，赐帛慰馀魂。
厚泽沾翔泳，微生保子孙。
盛明今尚齿，欢奉九衢樽。
+++李绛
++++和裴相国答张秘书赠马诗
高才名价欲凌云，上驷光华远赠君。
念旧露垂丞相简，感知星动客卿文。
纵横逸气宁称力，驰骋长途定出群。
伏枥莫令空度岁，黄金结束取功勋。
+++崔枢
++++赐耆老布帛（一作张复元诗）
殊私及耆老，圣德赈黎元。
布帛忻天赐，生涯作主恩。
情均皆挟纩，礼异贲丘园。
庆洽时方泰，仁沾月告存。
宁知酬雨露，空识荷乾坤。
击壤将何幸，裴回望九门。
+++崔枢
++++齐优开笼飞去所献楚王鹄
受命笼齐鹄，交欢献楚王。
惠心先巧辩，戢羽见回翔。
意适清风远，忧除白日长。
度云摇旧影，过树阅新芳。
直取名翻重，宁唯好不伤。
谁言滑稽理，千载戒禽荒。
+++陆复礼
++++试中和节诏赐公卿尺诗
春仲令初吉，欢娱乐大中。
皇恩贞百度，宝尺赐群公。
欲使方隅法，还令规矩同。
捧观珍质丽，拜受圣恩崇。
如荷丘山重，思酬方寸功。
从兹度天地，与国庆无穷。
+++李正辞
++++赋得白云起封中（一作陈希烈诗）
千年泰山顶，云起汉皇封。
不作奇峰状，宁分触石容。
为霖虽易得，表圣自难逢。
冉冉排空上，依依叠影重。
素光非曳练，灵贶是从龙。
岂学无心出，东西任所从。
+++张嗣初
++++赋得白云起封中（一作许康佐诗）
英英白云起，呈瑞出封中。
表圣宁因地，逢时岂待风。
浮光弥皎洁，流影更冲融。
自叶尧年美，谁云汉日同。
金泥光乍掩，玉检气潜通。
欲与非烟并，亭亭不散空。
+++张嗣初
++++春色满皇州
何处年华好，皇州淑气匀。
韶阳潜应律，草木暗迎春。
柳变金堤畔，兰抽曲水滨。
轻黄垂辇道，微绿映天津。
丽景浮丹阙，晴光拥紫宸。
不知幽远地，今日几枝新。
+++许康佐
++++日暮碧云合
日际愁阴生，天涯暮云碧。
重重不辨盖，沈沈乍如积。
林色黯疑暝，隙光俄已夕。
出岫且从龙，萦空宁触石。
馀辉澹瑶草，浮影凝绮席。
时景讵能留，几思轻尺璧。
+++许康佐
++++白云起封中（一作张嗣初诗）
英英白云起，呈瑞出封中。
表圣宁依地，逢时岂待风。
浮辉弥皎洁，流影更冲融。
自叶尧天美，谁言汉日同。
泥金光乍掩，检玉气俄通。
犹愿非烟瑞，亭亭不散空。
+++许尧佐
++++石季伦金谷园（一本题作金谷怀古）
石氏遗文在，凄凉见故园。
轻风思奏乐，衰草忆行轩。
舞榭苍苔掩，歌台落叶繁。
断云归旧壑，流水咽新源。
曲沼残烟敛，丛篁宿鸟喧。
唯馀池上月，犹似对金尊。
+++李君房
++++石季伦金谷园
梓泽风流地，凄凉迹尚存。
残芳迷妓女，衰草忆王孙。
舞态随人谢，歌声寄鸟言。
池平森灌木，月落吊空园。
流水悲难驻，浮云影自翻。
宾阶馀藓石，车马讵喧喧。
+++杜羔
++++享惠昭太子庙乐章登歌
因心克孝，位震遗芬。
宾天道茂，轸怀气分。
发祇乃祀，咳叹如闻。
二歌斯升，以咏德薰。
+++车缅
++++南至日隔仗望含元殿香炉（一作王良士诗）
抗殿疏元首，高高接上元。
节当南至日，星是北辰天。
宝戟罗仙仗，金炉引瑞烟。
霏微双阙丽，溶曳九州连。
拂曙祥光满，分晴晓色鲜。
一阳今在历，生植愿陶甄。

++中卷三百二十
  
+++权德舆
++++奉和圣制九月十八日赐百寮追赏因书所怀
锡宴朝野洽，追欢尧舜情。
秋堂丝管动，水榭烟霞生。
黄花媚新霁，碧树含馀清。
同和六律应，交泰万宇平。
春藻下中天，湛恩阐文明。
小臣谅何以，亦此摽华缨。
+++权德舆
++++奉和圣制九日言怀赐中书门下及百寮
令节在丰岁，皇情喜乂安。
丝竹调六律，簪裾列千官。
烟霜暮景清，水木秋光寒。
筵开曲池上，望尽终南端。
天文丽庆霄，墨妙惊飞鸾。
愿言黄花酒，永奉今日欢。
+++权德舆
++++奉和圣制重阳日中外同欢以诗言志因示百僚
玉醴宴嘉节，拜恩欢有馀。
煌煌菊花秀，馥馥萸房舒。
白露秋稼熟，清风天籁虚。
和声度箫韶，瑞气深储胥。
百辟皆醉止，万方今宴如。
宸衷在化成，藻思焕琼琚。
微臣徒窃抃，岂足歌唐虞。
+++权德舆
++++奉和圣制中春麟德殿会百寮观新乐
仲春蔼芳景，内庭宴群臣。
森森列干戚，济济趋钩陈。
大乐本天地，中和序人伦。
正声迈咸濩，易象含羲文。
玉俎映朝服，金钿明舞茵。
韶光雪初霁，圣藻风自薰。
时泰恩泽溥，功成行缀新。
赓歌仰昭回，窃比华封人。
+++权德舆
++++奉和圣制中和节赐百官宴集因示所怀
万方庆嘉节，宴喜皇泽均。
晓开蓂叶初，景丽星鸟春。
藻思贞百度，著明并三辰。
物情舒在阳，时令弘至仁。
衢酒和乐被，薰弦声曲新。
赓歌武弁侧，永荷玄化醇。
+++权德舆
++++奉和圣制重阳日即事六韵
嘉节在阳数，至欢朝野同。
恩随千钟洽，庆属五稼丰。
时菊洗露华，秋池涵霁空。
金丝响仙乐，剑舄罗宗公。
天道光下济，睿词敷大中。
多惭击壤曲，何以答尧聪。
+++权德舆
++++奉和圣制丰年多庆九日示怀
寒露应秋杪，清光澄曙空。
泽均行苇厚，年庆华黍丰。
声明畅八表，宴喜陶九功。
文丽日月合，乐和天地同。
圣言在推诚，臣职惟匪躬。
琐细何以报，翾飞淳化中。
+++权德舆
++++赠文敬太子庙时享退文舞迎武舞乐章
干旄羽籥相亏蔽，一进一退殊行缀。
昔献三雍盛礼容，今陈六佾崇仪制。
+++权德舆
++++读穀梁传二首
荀寅士吉射，诚乃蔽聪明。
奈何赵志父，专举晋阳兵。
下令汉七国，借此以为名。
吾嘉徙薪智，祸乱何由生。
忆昔溴梁会，岂伊无诸侯。
群臣自盟歃，君政如赘旒。
有力则宗楚，何人复尊周。
空文徒尔贬，见此眦血流。
+++权德舆
++++刘绍相访夜话，因书即事
故人怆久别，兹夕款郊扉。
山僮漉野酝，稚子褰书帷。
清露泫珠莹，金波流玉徽。
忘言我造适，瞪视君无违。
但令静胜躁，自使癯者肥。
不待蘧生年，从此知昔非。
+++权德舆
++++卧病喜惠上人、李炼师、茅处士见访，因以赠
沈疴结繁虑，卧见书窗曙。
方外三贤人，惠然来相亲。
整巾起曳策，喜非车马客。
支郎有佳文，新句凌碧云。
霓裳何飘飘，浩志凌紫氛。
复有沈冥士，远系三茅君。
各言麋鹿性，不与簪组群。
清言出象系，旷迹逃玄纁。
心源暂澄寂，世故方纠纷。
终当逐师辈，岩桂香氲芬。
+++权德舆
++++多病戏书，因示长孺
行年未四十，已觉百病生。
眼眩飞蝇影，耳厌远蝉声。
甘辛败六藏，冰炭交七情。
唯思曲肱枕，搔首掷华缨。
+++权德舆
++++古兴
月中有桂树，无翼难上天。
海底有龙珠，下隔万丈渊。
人生大限虽百岁，就中三十称一世。
晦明乌兔相推迁，雪霜渐到双鬓边。
沉忧戚戚多浩叹，不得如意居太半。
一气暂聚常恐散，黄河清兮白石烂。
+++权德舆
++++感寓
残雨倦欹枕，病中时序分。
秋虫与秋叶，一夜隔窗闻。
虚室对摇落，晤言无与群。
冥心试观化，世故如丝棼。
但看鸢戾天，岂见山出云。
下里徒击节，朱弦秘南薰。
梧桐秀朝阳，上有威凤文。
终待九成奏，来仪瑞吾君。
+++权德舆
++++跌伤伏枕，有劝醲酒者暂忘所苦，因有一绝
一杯宜病士，四体委胡床。
暂得遗形处，陶然在醉乡。
+++权德舆
++++病中苦热
三伏鼓洪炉，支离一病夫。
倦眠身似火，渴歠汗如珠。
悸乏心难定，沉烦气欲无。
何时洒微雨，因与好风俱。
+++权德舆
++++览镜见白发数茎光鲜特异
秋来皎洁白须光，试脱朝簪学酒狂。
一曲酣歌还自乐，儿孙嬉笑挽衣裳。
+++权德舆
++++南亭晓坐因以示璩
隐几日无事，风交松桂枝。
园庐含晓霁，草木发华姿。
迹似南山隐，官从小宰移。
万殊同野马，方寸即灵龟。
弱质常多病，流年近始衰。
图书传授处，家有一男儿。
+++权德舆
++++竹径偶然作
退朝此休沐，闭户无尘氛。
杖策入幽径，清风随此君。
琴觞恣偃傲，兰蕙相氛氲。
幽赏方自适，林西烟景曛。
+++权德舆
++++拜昭陵过咸阳墅
季子乏二顷，扬雄才一廛。
伊予此南亩，数已逾前贤。
顷岁辱明命，铭勋镂贞坚。
遂兹操书致，内顾增缺然。
乃葺场圃事，迨今三四年。
适因昭陵拜，得抵咸阳田。
田夫竞致辞，乡耋争来前。
村盘既罗列，鸡黍皆珍鲜。
古称禄代耕，人以食为天。
自惭廪给厚，谅使井税先。
涂涂沟塍雾，漠漠桑柘烟。
荒蹊没古木，精舍临秋泉。
池笼岂所安，樵牧乃所便。
终当解缨络，田里谐因缘。
+++权德舆
++++早春南亭即事
虚斋坐清昼，梅坼柳条鲜。
节候开新历，筋骸减故年。
振衣惭艾绶，窥镜叹华颠。
独有开怀处，孙孩戏目前。
+++权德舆
++++璩授京兆府参军戏书以示兼呈独孤郎
见尔府中趋，初官足慰吾。
老牛还舐犊，凡鸟亦将雏。
喜至翻成感，痴来或欲殊。
因惭玉润客，应笑此非夫。
+++权德舆
++++书绅诗
和静有真质，斯人称最灵。
感物惑天性，触里纷多名。
祸机生隐微，智者鉴未形。
败礼因近习，哲人自居贞。
当令念虑端，鄙嫚不能萌。
苟非不逾矩，焉得遂性情。
谨之在事初，动用各有程。
千里起步武，彗云自纤茎。
心源一流放，骇浪奔长鲸。
渊木苟端深，枝流则贞清。
和理通性术，悠久方昭明。
先师留中庸，可以导此生。
+++权德舆
++++侍从游后湖宴坐
绝境殊不远，湖塘直吾庐。
烟霞旦夕生，泛览诚可娱。
慈颜俯见喻，辍尔诗与书。
清旭理轻舟，嬉游散烦劬。
宿雨荡残燠，惠风与之俱。
心灵一开旷，机巧眇已疏。
中流有荷花，花实相芬敷。
田田绿叶映，艳艳红姿舒。
繁香好风结，净质清露濡。
丹霞无容辉，嫭色亦踟蹰。
秾芳射水木，欹叶游龟鱼。
化工若有情，生植皆不如。
轻舟任沿溯，毕景乃踌躇。
家人亦恬旷，稚齿皆忻愉。
素弦激凄清，旨酒盈樽壶。
寿觞既频献，乐极随歌呼。
圆月初出海，澄辉来满湖。
清光照酒酣，俯倾百虑无。
以兹心目畅，敌彼名利途。
轻肥何为者，浆藿自有馀。
愿销区中累，保此湖上居。
无用诚自适，年年玩芙蕖。
+++权德舆
++++晨坐寓兴
清晨坐虚斋，群动寂未喧。
泊然一室内，因见万化源。
得丧心既齐，清净教益敦。
境来每自惬，理胜或不言。
亭柯见荣枯，止水知清浑。
悠悠世上人，此理法难论。
+++权德舆
++++郊居岁暮因书所怀
养拙方去喧，深居绝人事。
返耕忘帝力，乐道疏代累。
翛然衡茅下，便有江海意。
宁知肉食尊，自觉儒衣贵。
烟霜当暮节，水石多幽致。
三径日闲安，千峰对深邃。
策藜出村渡，岸帻寻古寺。
月魄清夜琴，猿声警朝寐。
地偏芝桂长，境胜烟霞异。
独鸟带晴光，疏篁净寒翠。
窗前风叶下，枕上溪云至。
散发对农书，斋心看道记。
清言核名理，开卷穷精义。
求誉观朵颐，危身陷芳饵。
纷吾守孤直，世业常恐坠。
就学缉韦编，铭心对欹器。
元和畅万物，动植咸使遂。
素履期不渝，永怀丘中志。
+++权德舆
++++暮春闲居示同志
避喧非傲世，幽兴乐郊园。
好古每开卷，居贫常闭门。
曙钟来古寺，旭日上西轩。
稍与清境会，暂无尘事烦。
静看云起灭，闲望鸟飞翻。
乍问山僧偈，时听渔父言。
体羸谙药性，事简见心源。
冠带惊年长，诗书喜道存。
小池泉脉凑，危栋燕雏喧。
风入松阴静，花添竹影繁。
灌园输井税，学稼奉晨昏。
此外知何有，怡然向一樽。
+++权德舆
++++田家即事
闲卧藜床对落晖，翛然便觉世情非。
漠漠稻花资旅食，青青荷叶制儒衣。
山僧相访期中饭，渔父同游或夜归。
待学尚平婚嫁毕，渚烟溪月共忘机。
+++权德舆
++++寓兴
弱冠无所就，百忧钟一身。
世德既颠坠，素怀亦堙沦。
风烟隔嵩丘，羸疾滞漳滨。
昭代未通籍，丰年犹食贫。
敢求庖有鱼，但虑甑生尘。
俯首愧僮仆，蹇步羞亲宾。
岂伊当途者，一一由中人。
已矣勿复言，吾将问秋旻。
+++权德舆
++++浩歌
杖策出蓬荜，浩歌秋兴长。
北风吹荷衣，萧飒景气凉。
通逵抵山郭，里巷连湖光。
孤云净远峰，绿水溢芳塘。
鱼鸟乐天性，杂英互芬芳。
我心独何为，万虑萦中肠。
履道身未泰，主家谋不臧。
心为世教牵，迹寄翰墨场。
出处两未定，羁羸空自伤。
沈忧不可裁，伫立河之梁。
晚归茅檐下，左右陈壶觞。
独酌复长谣，放心游八荒。
得丧同一域，是非亦何常。
胡为苦此生，矻矻徒自强。
乃知杯中物，可使忧患忘。
因兹谢时辈，栖息无何乡。
+++权德舆
++++与道者同守庚申
洞真善救世，守夜看仙经。
俾我外持内，当兹申配庚。
斋心已恬愉，澡身自澄明。
沉沉帘帏下，霭霭灯烛清。
四支动有息，一室虚白生。
收视忘趋舍，叩齿集神灵。
伊予嗜欲寡，居常痾恙轻。
三尸既伏窜，九藏乃和平。
无令耳目胜，则使性命倾。
窅然深夜中，若与元气并。
释宗称定慧，儒师著诚明。
派分示三教，理诣无二名。
吉祥能止止，委顺则生生。
视履苟无咎，天祐期永贞。
应物智不劳，虚中理自冥。
岂资金丹术，即此驻颓龄。
+++权德舆
++++丙寅岁苦贫戏题
清朝起藜床，雪霜对枯篱。
家人来告予，今日无晨炊。
鹾醯一已整，新炭固难期。
厚生彼何人，工拙各异宜。
间岁从使檄，亲宾苦川驰。
虽非悖而入，与出常相随。
吴门与南亩，颇亦持镃基。
有时遇丰年，岁计犹不支。
颜渊谅贤人，陋巷能自怡。
中忆裴子野，泰然倾薄糜。
愧非古人心，戚戚愁朝饥。
近古犹不及，太上那可希。
奈何时风扇，使我正性衰。
巧智竞忧劳，展转生浇漓。
吾观黄金印，未胜青松枝。
粗令有鱼菽，岂复求轻肥。
顾惭主家拙，甘使群下嗤。
如何致一杯，醉后无所知。
+++权德舆
++++独酌
独酌复独酌，满盏流霞色。
身外皆虚名，酒中有全德。
风清与月朗，对此情何极。
+++权德舆
++++知非
名教自可乐，搢绅贵行道。
何必学狂歌，深山对丰草。
+++权德舆
++++诫言
言之或未行，前哲所不取。
方寸虽浩然，因之三缄口。
+++权德舆
++++醉后
美禄与贤人，相逢自可亲。
愿将花柳月，尽赏醉乡春。

++中卷三百二十一
  
+++权德舆
++++奉和李相公早朝于中书候传点偶书所怀奉呈门…中书相公
五更钟漏歇，千门扃钥开。
紫宸残月下，黄道晓光来。
辨色趋中禁，分班列上台。
祥烟初缭绕，威凤正裴回。
斧藻归全德，轮辕适众材。
化成风偃草，道合鼎调梅。
渥命随三接，皇恩畅九垓。
嘉言造膝去，喜气沃心回。
东阁延多士，南山赋有台。
阳春那敢和，空此咏康哉。
+++权德舆
++++奉和于司空二十五丈新卜城南郊…奉献兼呈李裴相公
一德承昌运，三公翊至尊。
云龙谐理代，鱼水见深恩。
别墅池塘晓，晴郊草木蕃。
沟塍连杜曲，茅土盛于门。
卜筑因登览，经邦每讨论。
退朝鸣玉会，入室断金言。
材俊依东阁，壶觞接后园。
径深云自起，风静叶初翻。
宰物归心匠，虚中即化源。
巴人宁敢和，空此愧游藩。
+++权德舆
++++奉和新卜城南郊居得与卫右丞邻舍，因赋诗寄赠
上宰坐论道，郊居仍里仁。
六符既昭晰，万象随陶钧。
旭旦下玉墀，鸣驺拂车茵。
轩窗退残暑，风物迎萧辰。
山泽蜃雨出，林塘鱼鸟驯。
岂同求羊径，共是羲皇人。
石君五曹重，左户三壤均。
居止烟火接，逢迎鸡黍频。
大方本无隅，盛德必有邻。
千年郢曲后，复此闻阳春。
+++权德舆
++++奉和韦曲庄言怀，贻东曲外族诸弟
韦曲冠盖里，鲜原郁青葱。
公台睦中外，墅舍邻西东。
驺驭出国门，晨曦正曈曨。
燕居平外土，野服参华虫。
疆畎分古渠，烟霞连灌丛。
长幼序以齿，欢言无不同。
忆昔全盛时，勋劬播休功。
代业扩宇内，光尘蔼墟中。
慨息多永叹，歌诗厚时风。
小生忝瓜葛，慕义斯无穷。
+++权德舆
++++和王侍郎病中领度支，烦迫之馀，过西园书堂闲望
凭槛辍繁务，晴光烟树分。
中邦均禹贡，上药验桐君。
满径风转蕙，卷帘山出云。
锵然玉音发，馀兴在斯文。
+++权德舆
++++奉和度支李侍郎早朝
夙驾趋北阙，晓星启东方。
鸣驺分骑吏，列烛散康庄。
照灼华簪并，逶迤绮陌长。
腰金初辨色，喷玉自生光。
献替均三壤，贞明集百祥。
下才叨接武，空此愧文昌。
+++权德舆
++++奉和刘侍郎司徒奉诏伐叛书情呈宰相
玉帐元侯重，黄枢上宰雄。
缘情词律外，宣力庙谋中。
震耀恭天讨，严凝助岁功。
行看画麟阁，凛凛有英风。
+++权德舆
++++奉和鄜州刘大夫麦秋出师遮虏有怀中朝亲故
天子爱全才，故人雄外台。
绿油登上将，青绶亚中台。
亭障鸣笳入，风云转旆来。
兰坊分杳杳，麦垄望莓莓。
月向雕弓满，莲依宝剑开。
行师齐鹤列，锡马尽龙媒。
壮志征染甫，嘉招萃楚材。
千寻推直干，百炼去纤埃。
间阔劳相望，欢言幸早陪。
每联花下骑，几泛竹间杯。
芳讯双鱼远，流年两鬓催。
何时介圭觐，携手咏康哉。
+++权德舆
++++太原郑尚书远寄新诗，走笔酬赠，因代书贺
晓开阊阖出丝言，共喜全才镇北门。
职重油幢推上略，荣兼革履见深恩。
昔岁经过同二仲，登朝并命惭无用。
曲台分季奉斋祠，直笔系年陪侍从。
芬芳鸡舌向南宫，伏奏丹墀迹又同。
公望数承黄纸诏，虚怀自号白云翁。
戎装躞蹀纷出祖，金印煌煌宠司武。
时看介士阅犀渠，每狎儒生冠章甫。
晋祠汾水古并州，千骑双旌居上头。
新握兵符应感激，远缄诗句更风流。
缁衣诸侯谅称美，白衣尚书何可比。
只今麟阁待丹青，努力加餐报天子。
+++权德舆
++++奉和许阁老酬淮南崔十七端公见寄
文行蕴良图，声华挹大巫。
抡才超粉署，驳议在黄枢。
自得环中辨，偏推席上儒。
八音谐雅乐，六辔骋康衢。
密侍仝锵珮，雄才本弃繻。
炉烟霏琐闼，宫漏滴铜壶。
旧友双鱼至，新文六义敷。
断金挥丽藻，比玉咏生刍。
交辟尝推重，单辞忽受诬。
风波疲贾谊，岐路泣杨朱。
溟涨前程险，炎荒旅梦孤。
空悲鸢跕水，翻羡雁衔芦。
故国方迢递，羁愁自郁纡。
远猷来象魏，霈泽过番禺。
尽室扁舟客，还家万里途。
索居因仕宦，著论拟潜夫。
帆席来应驶，郊园半已芜。
夕阳寻古径，凉吹动纤枯。
忆昔同驱传，忘怀或据梧。
幕庭依古刹，缗税给中都。
瓜步经过惯，龙沙眺听殊。
春山岚漠漠，秋渚露涂涂。
孰谓原思病，非关宁武愚。
方看簪獬豸，俄叹絷騊駼。
芳讯风情在，佳期岁序徂。
二贤欢最久，三益义非无。
柏悦心应尔，松寒志不渝。
子将陪禁掖，亭伯限江湖。
交分终推毂，离忧莫向隅。
分曹日相见，延首忆田苏。
+++权德舆
++++奉和李给事省中书情寄刘苗崔三曹长因呈许陈二阁老
常寮几处伏明光，新诏联翩夕拜郎。
五夜漏清天欲曙，万年枝暖日初长。
分曹列侍登文石，促膝闲谣接羽觞。
共说汉朝荣上赏，岂令三友滞冯唐。
+++权德舆
++++过张监阁老宅对酒奉酬见赠（其年停贡举）
里仁无外事，徐步一开颜。
荆玉收难尽，齐竽喜暂闲。
秋风倾菊酒，霁景下蓬山。
不用投车辖，甘从倒载还。
+++权德舆
++++奉和张舍人阁老阁中直夜思闻雅琴因以书事通简僚友
紫垣宿清夜，蔼蔼复沈沈。
圆月衡汉净，好风松涤深。
轩窗韵虚籁，兰雪怀幽音。
珠露销暑气，玉徽结遐心。
盛才本殊伦，雅诰方在今。
伫见舒彩翮，翻飞归凤林。
+++权德舆
++++和兵部李尚书东亭诗
三接履声退，东亭斯旷然。
风流披鹤氅，操割佩龙泉。
云卷岩巘叠，雨馀松桂鲜。
岂烦禽尚游，所贵天理全。
+++权德舆
++++和司门殷员外早秋省中书直夜，寄荆南卫象端公
共嗟王粲滞荆州，才子为郎忆旧游。
凉夜偏宜粉署直，清言远待玉人酬。
风生北渚烟波阔，露下南宫星汉秋。
早晚得为同舍侣，知君两地结离忧。
+++权德舆
++++酬陆三十二参浙东见寄
骢马别已久，鲤鱼来自烹。
殷勤故人意，怊怅中林情。
茫茫重江外，杳杳一枝琼。
搔首望良觌，为君华发生。
+++权德舆
++++奉酬张监阁老雪后过中书见赠加两韵简南省僚旧
寓直久叨荣，新恩倍若惊。
风清五夜永，节换一阳生。
潘鬓年空长，齐竽艺本轻。
常时望连茹，今日剧悬旌。
枉步欢方接，含毫思又萦。
烦君白雪句，岁晏若为情。
+++权德舆
++++酬主客仲员外见贺正除
五年承乏奉如纶，才薄那堪侍从臣。
禁署独闻清漏晓，命书惭对紫泥新。
周班每喜簪裾接，郢曲偏宜讽咏频。
忆昔曲台尝议礼，见君论著最相亲。
+++权德舆
++++奉和太府韦卿阁老左藏库中假山之作
春山仙掌百花开，九棘腰金有上才。
忽向庭中摹峻极，如从洞里见昭回。
小松已负干霄状，片石皆疑缩地来。
都内今朝似方外，仍传丽曲寄云台。
+++权德舆
++++奉和崔评事寄外甥刘同州…杨少尹、李侍御并见寄之作
芳讯来江湖，开缄粲瑶碧。
诗因乘黄赠，才擅雕龙格。
深陈名教本，谅以仁义积。
藻思成采章，雅音闻皦绎。
清时左冯翊，贵士二千石。
前日应星文，今兹敞华戟。
谢公尝乞墅，宁氏终相宅。
往岁疲草玄，忘年齐举白。
酒酣吟更苦，夜艾谈方剧。
枣巷风雨秋，石头烟水夕。
多逢长者辙，不屑诸公辟。
酷似仰牢之，雄词挹亭伯。
老骥念千里，饥鹰舒六翮。
叵能舍郊扉，来偶朝中客。
+++权德舆
++++和职方殷郎中留滞江汉初至南宫，呈诸公并见寄
十载别文昌，藩符寄武当。
师贞上介辟，恩擢正员郎。
藻思烟霞丽，归轩印绶光。
还希驻辇问，莫自叹冯唐。
+++权德舆
++++奉酬从兄南仲见示十九韵
晋季天下乱，安丘佐关中。
德辉霭家牒，侯籍推时功。
簪缨盛西州，清白传素风。
逢时有舒卷，缮性无穷通。
吾兄挺奇资，向晦道自充。
耕凿汝山下，退然安困蒙。
诗成三百篇，儒有一亩宫。
琴书满座右，芝朮生墙东。
丽藻粲相鲜，晨辉艳芳丛。
清光杳无际，皓魄流霜空。
邦有贤诸侯，主盟词律雄。
荐贤比文举，理郡迈文翁。
楼中赏不独，池畔醉每同。
圣朝辟四门，发迹贵名公。
小生何为者，往岁学雕虫。
华簪映武弁，一年被微躬。
开缄捧新诗，琼玉寒青葱。
谬进空内讼，结怀远忡忡。
时来无自疑，刷翮摩苍穹。
+++权德舆
++++酬崔千牛四郎早秋见寄
浩歌坐虚室，庭树生凉风。
碧云灭奇彩，白露萎芳丛。
感此时物变，悠然遐想通。
偶来被簪组，自觉如池龙。
少年才藻新，金鼎世业崇。
凤文已彪炳，琼树何青葱。
联镳长安道，接武承明宫。
君登玉墀上，我侍彤庭中。
疲病多内愧，切磋常见同。
起予览新诗，逸韵凌秋空。
相爱每不足，因兹寓深衷。
+++权德舆
++++酬灵彻上人以诗代书见寄（时在荐福寺坐夏）
莲花出水地无尘，中有南宗了义人。
已取贝多翻半字，还将阳焰谕三身。
碧云飞处诗偏丽，白月圆时信本真。
更喜开缄销热恼，西方社里旧相亲。
+++权德舆
++++酬蔡十二博士见寄四韵
芜城十年别，蓬转居不定。
终岁白屋贫，独谣清酒圣。
风尘韦带减，霜雪松心劲。
何以浣相思，启元能尽性。
+++权德舆
++++戏和三韵
墨翟突不黔，范丹甑生尘。
君今复劳歌，鹤发吹湿薪。
前诏许真秩，何如巾软轮。
+++权德舆
++++李十韶州寄途中绝句使者取报修书之际口号酬赠
诏下忽临山水郡，不妨从事恣攀登。
莫言向北千行雁，别有图南六月鹏。
+++权德舆
++++崔四郎协律以诗见寄，兼惠蜀琴，因以酬赠
临风结烦想，客至传好音。
白雪缄郢曲，朱弦亘蜀琴。
泠泠响幽韵，款款寄遐心。
岁晚何以报，与君期断金。
+++权德舆
++++酬冯绛州早秋绛台感怀见寄
良牧闲无事，层台思眇然。
六条萦印绶，三晋辨山川。
洗嫧讴谣合，开襟眺听偏。
秋光连大卤，霁景下新田。
叶落径庭树，人归曲沃烟。
武符颁美化，亥字访疑年。
经术推多识，卿曹亦累迁。
祠常并冕，官品每差肩。
接部青丝骑，裁诗白露天。
音愧相访，商洛正闲眠。
+++权德舆
++++酬赵尚书杏园花下醉后见寄（时为太常卿）
春光深处曲江西，八座风流信马蹄。
鹤发杏花相映好，羡君终日醉如泥。
+++权德舆
++++酬赵尚书城南看花日晚先归见寄
杜城韦曲遍寻春，处处繁花满目新。
日暮归鞍不相待，与君同是醉乡人。

++中卷三百二十二
  
+++权德舆
++++伏蒙十六叔寄示喜庆感怀三十韵因献之
受氏自有殷，树功缅前秦。
圭田接土宇，侯籍相纷纶。
道义集天爵，菁华极人文。
握兰中台并，折桂东堂春。
祖德蹈前哲，家风播清芬。
先公秉明义，大节逢艰屯。
独立挺忠孝，至诚感神人。
命书备追锡，迹远道不伸。
小生谅无似，积庆遭昌辰。
九年西掖忝，五转南宫频。
司理因旷职，曲台仍礼神。
愧非夔龙姿，忽佐尧舜君。
内惟负且乘，徒以弱似仁。
岂足议大政，所忧玷彝伦。
叔父贞素履，含章穷典坟。
百氏若珠贯，九流皆翚分。
黄钟蕴声调，白玉那缁磷。
清论坐虚室，长谣宜幅巾。
开关接人祠，支策无俗宾。
种杏当暑热，烹茶含露新。
井径交碧藓，轩窗栖白云。
飞沉禽鱼乐，芬馥兰桂薰。
经术弘义训，息男茂嘉闻。
筮仕就色养，宴居忘食贫。
四方有翘车，上国有蒲轮。
行当反招隐，岂得常退身。
秦吴路杳杳，朔海望沄沄。
侍坐驰梦寐，结怀积昏昕。
发函捧新诗，慈诲情殷勤。
省躬日三复，拜首书诸绅。
+++权德舆
++++酬李二十二兄主簿马迹山见寄
杳杳尘外想，悠悠区中缘。
如何战未胜，曾是教所牵。
远郊有灵峰，夙昔栖真仙。
鸾声去已久，马迹空依然。
丹崖转初旭，碧落凝秋烟。
松风共萧飒，萝月想婵娟。
内兄蕴遐心，嘉遁性所便。
不能栖枳棘，且复探云泉。
中有冥寂人，闲读逍遥篇。
联袂共支策，抠衣尝绝编。
徐行石上苔，静韵风中弦。
烟霞湿儒服，日月生寥天。
新诗来起予，璀璨六义全。
能尽含写意，转令山水鲜。
若闻笙鹤声，宛在耳目前。
登攀阻心赏，愁绝空怀贤。
出处岂异途，心冥即真筌。
暂从西府檄，终卧东菑田。
不嫌予步蹇，但恐君行膻。
如能固旷怀，谷口期穷年。
+++权德舆
++++酬陆四十楚源春夜宿虎丘山对月寄梁四敬之兼见贻之作
东风变蘅薄，时景日妍和。
更想千峰夜，浩然幽意多。
蕙香袭闲趾，松露泫乔柯。
潭影漾霞月，石床封薜萝。
夫君非岁时，已负青冥姿。
龙虎一门盛，渊云四海推。
駸駸步騕褭，婉婉翥长离。
悬圃尽琼树，家林轻桂枝。
声荣徒外奖，恬淡方自适。
逸气凌颢清，仁祠访金碧。
芊眠瑶草秀，断续云窦滴。
芳讯发幽缄，新诗比良觌。
故人石渠署，美价满中朝。
落落杉松直，芬芬兰杜飘。
雄词鼓溟海，旷达豁烟霄。
营道幸同术，论心皆后凋。
循环伐木咏，缅邈招隐情。
惭兹拥肿才，爱彼潺湲清。
拘牵尚多故，梦想何由并。
终结方外期，不待华发生。
+++权德舆
++++酬穆七侍郎早登使院西楼感怀
耿耿宵欲半，振衣庭户前。
浩歌抚长剑，临风泛清弦。
晴霜丽寒芜，微月露碧鲜。
杉梧韵幽籁，河汉明秋天。
良夜虽可玩，沉忧逾浩然。
楼中迟启明，林际挥宿烟。
晨风响钟鼓，曙色映山川。
滔滔天外驶，杲杲朝日悬。
因穷西南永，得见天地全。
动植相纠纷，车从竞喧阗。
鳣鲔跃洪流，麇麚倚荒阡。
嗈嗈白云雁，嘒嘒清露蝉。
一气鼓万殊，晦明相推迁。
羲和无停鞅，不得常少年。
当令志气神，及此鬓发玄。
岂唯十六族，今古称其贤。
夫君才气雄，振藻何翩翩。
诗轻沈隐侯，赋拟王仲宣。
小鸟抢榆枋，大鹏激三千。
与君期晚岁，方结林栖缘。
+++权德舆
++++奉和李大夫题郑评事江楼
达士无外累，隐几依南郭。
茅栋上江开，布帆当砌落。
支颐散华发，欹枕曝灵药。
入鸟不乱行，观鱼还自乐。
何时金马诏，早岁建安作。
往事尽筌蹄，虚怀寄杯杓。
邦君驻千骑，清论时间酌。
凭槛出烟埃，振衣向寥廓。
心源齐彼是，人境胜岩壑。
何必栖冥冥，然为避矰缴。
+++权德舆
++++春游茅山酬杜评事见寄
喜得赏心处，春山岂计程。
连溪芳草合，半岭白云晴。
绝涧漱冰碧，仙坛挹颢清。
怀君在人境，不共此时情。
+++权德舆
++++和韩侍御白发
白发今朝见，虚斋晓镜清。
乍分霜简色，微映铁冠生。
幕下多能事，周行挹令名。
流年未可叹，正遇太阶平。
+++权德舆
++++和邵端公醉后寄于谏议之作
莫羡檐前柳，春风独早归。
阳和次第发，桃李更芳菲。
+++权德舆
++++和李大夫西山祈雨，因感张曲江故事十韵
亚相冠貂蝉，分忧统十联。
火星当永日，云汉倬炎天。
斋祷期灵贶，精诚契昔贤。
中宵出驺驭，清夜旅牲牷。
触日看初起，随车应物先。
雷音生绝巘，雨足晦平阡。
潇洒四冥合，空濛万顷连。
歌谣喧泽国，稼穑遍原田。
故事三台盛，新文六义全。
作霖应自此，天下待丰年。
+++权德舆
++++同陆太祝鸿渐崔法曹载华见萧侍御留后…喜而有作三首
专城书素至留台，忽报张纲揽辔回。
共看昨日蝇飞处，并是今朝鹊喜来。
鹤发州民拥使车，人人自说受恩初。
如今天下无冤气，乞为邦君雪谤书。
众人哺啜喜君醒，渭水由来不杂泾。
遮莫雪霜撩乱下，松枝竹叶自青青。
+++权德舆
++++答韦秀才寄一首
中峰云暗雨霏霏，水涨花塘未得归。
心忆琼枝望不见，几回虚湿薜萝衣。
+++权德舆
++++户部王曹长杨考功崔刑部二院长…因书所怀且叙所知
忽惊西江侣，共作南宫郎。
宿昔芝兰室，今兹鸳鹭行。
子猷美风味，左户推公器。
含毫白雪飞，出匣青萍利。
子云尝燕居，作赋似相如。
闲成考课奏，别贡贤良书。
子玉谅贞实，持刑慎丹笔。
秋天鸿鹄姿，晚岁松筠质。
伊予诚薄才，何幸复趋陪。
偶来尘右掖，空此忆中台。
时节东流驶，悲欢追往事。
待月登庾楼，排云上萧寺。
盍簪莲府宴，落帽龙沙醉。
极浦送风帆，灵山眺烟翠。
解颐通善谑，喻指穷精义。
搦管或飞章，分曹时按吏。
雨散与蓬飘，秦吴两寂寥。
方期全拥肿，岂望蹑扶摇。
夜直分三署，晨趋共九霄。
外庭时接武，广陌更连镳。
北极星辰拱，南薰气序调。
欣随众君子，并立圣明朝。
+++权德舆
++++贡院对雪，以绝句代八行，奉寄崔阁老
寓宿春闱岁欲除，严风密雪绝双鱼。
思君独步西垣里，日日含香草诏书。
+++权德舆
++++初秋月夜中书宿直，因呈杨阁老
欹枕直庐暇，风蝉迎早秋。
沈沈玉堂夕，皎皎金波流。
对掌喜新命，分曹谐旧游。
相思玩华彩，因感庾公楼。
+++权德舆
++++唐开州文编远寄新赋累惠良药咏叹仰佩…聊书还答
风雨竦庭柯，端忧坐空堂。
多病时节换，所思道里长。
故人朱两轓，出自尚书郎。
下车今几时，理行远芬芳。
琼瑶览良讯，芣苡满素囊。
结根在贵州，蠲疾传古方。
探撷当五月，殷勤逾八行。
深情婉如此，善祝何可忘。
复有金玉音，焕如龙凤章。
一闻灵洞说，若睹群仙翔。
三清飞庆霄，百汰成雄铓。
体物信无对，洒心愿相将。
昔年同旅食，终日窥文房。
春风眺芜城，秋水渡柳杨。
君为太史氏，弱质羁楚乡。
今来忝司谏，千骑遥相望。
归云夕鳞鳞，圆魄夜苍苍。
远思结铃阁，何人交羽觞。
伫见征颍川，无为薄淮阳。
政成看再入，列侍炉烟傍。
+++权德舆
++++待漏假寐梦归江东旧居
十年江浦卧郊园，闲夜分明结梦魂。
舍下烟萝通古寺，湖中云雨到前轩。
南宗长老知心法，东郭先生识化源。
觉后忽闻清漏晓，又随簪珮入君门。
+++权德舆
++++祗命赴京，途次淮口，因书所怀
弱植素寡偶，趋时非所任。
感恩再登龙，求友皆断金。
彪炳睹奇采，凄锵闻雅音。
适欣佳期接，遽叹离思侵。
靡靡遵远道，忡忡劳寸心。
难成独酌谣，空奏伐木吟。
泬寥清冬时，萧索白昼阴。
交欢谅如昨，滞念纷在今。
因风试矫翼，倦飞会归林。
向晚清淮驶，回首楚云深。
+++权德舆
++++省中春晚忽忆江南旧居戏书所怀因寄两浙亲故杂言
前年冠獬豸，戎府随宾介。
去年簪进贤，赞导法宫前。
今兹戴武弁，谬列金门彦。
问我何所能，头冠忽三变。
野性惯疏闲，晨趋兴暮还。
花时限清禁，霁后爱南山。
晚景支颐对尊酒，旧游忆在江湖久。
庾楼柳寺共开襟，枫岸烟塘几携手。
结庐常占练湖春，犹寄藜床与幅巾。
疲羸只欲思三径，戆直那堪备七人。
更想东南多竹箭，悬圃琅玕共葱蒨。
裁书且附双鲤鱼，偏恨相思未相见。
+++权德舆
++++寄李衡州（时所居即衡州宅）
片石丛花画不如，庇身三径岂吾庐。
主人千骑东方远，唯望衡阳雁足书。
+++权德舆
++++寄临海郡崔稚璋
美酒步兵厨，古人尝宦游。
赤城临海峤，君子今督邮。
吏隐丰暇日，琴壶共冥搜。
新诗寒玉韵，旷思孤云秋。
志士诚勇退，鄙夫自包羞。
终当就知己，莫恋潺湲流。
+++权德舆
++++李韶州著书常论释氏之理贵州有能公遗迹诗以问之
常日区中暇，时闻象外言。
曹溪有宗旨，一为勘心源。
+++权德舆
++++马上赠虚公
马足早尘深，飘缨又满襟。
吾师有甘露，为洗此时心。
+++权德舆
++++郴州换印缄遣之际率成三韵，因寄李二兄员外使君
缄题桂阳印，持寄朗陵兄。
刺举官犹屈，风谣政已成。
行看换龟纽，奏最谒承明。
+++权德舆
++++早发杭州泛富春江寄陆三十一公佐
候晓起徒驭，春江多好风。
白波连青云，荡漾晨光中。
四望浩无际，沉忧将此同。
未离奔走途，但恐成悲翁。
俯见触饵鳞，仰目凌霄鸿。
缨尘日已厚，心累何时空。
区区此人世，所向皆樊笼。
唯应杯中物，醒醉为穷通。
故人悬圃姿，琼树纷青葱。
终当此山去，共结兰桂丛。
+++权德舆
++++寄侍御从舅
靡靡南轩蕙，迎风转芳滋。
落落幽涧松，百尺无附枝。
世物自多故，达人心不羁。
偶陈幕中画，未负林间期。
感恩从慰荐，循性难絷维。
野鹤无俗质，孤云多异姿。
清泠松露泫，照灼岩花迟。
终当税尘驾，来就东山嬉。
+++权德舆
++++湖上晚眺呈惠上人
湖上烟景好，鸟飞云自还。
幸因居止近，日觉性情闲。
独酌乍临水，清机常见山。
此时何所忆，净侣话玄关。
+++权德舆
++++新秋月夜寄故人
客心宜静夜，月色澹新秋。
影落三湘水，诗传八咏楼。
何穷对酒望，几处卷帘愁。
若问相思意，随君万里游。
+++权德舆
++++自杨子归丹阳初遂闲居聊呈惠公
移疾喜无事，卷帘松竹寒。
稍知名是累，日与静相欢。
蹇浅逢机少，迂疏应物难。
只思闲夜月，共向沃州看。
+++权德舆
++++月夜过灵彻上人房因赠
此身会逐白云去，未洗尘缨还自伤。
今夜幸逢清净境，满庭秋月对支郎。
+++权德舆
++++戏赠张炼师
月帔飘飖摘杏花，相邀洞口劝流霞。
半酣乍奏云和曲，疑是龟山阿母家。
+++权德舆
++++戏赠天竺灵隐二寺寺主
石路泉流两寺分，寻常钟磬隔山闻。
山僧半在中峰住，共占青峦与白云。
+++权德舆
++++赠广通上人
身随猿鸟在深山，早有诗名到世间。
客至上方留盥漱，龙泓洞水昼潺潺。
+++权德舆
++++赠老将
白草黄云塞上秋，曾随骠骑出并州。
辘轳剑折虬须白，转战功多独不侯。
+++权德舆
++++戏赠表兄崔秀才
何事年年恋隐沦，成名须遣及青春。
明时早献甘泉去，若待公车却误人。
+++权德舆
++++醉后戏赠苏九翛（苏常好读元鲁山文或劝入关者故戏之）
白首书窗成巨儒，不知簪组遍屠沽。
劝君莫问长安路，且读鲁山于蒍于。

++中卷三百二十三
  
+++权德舆
++++奉送韦起居老舅百日假满归嵩阳旧居
威凤翔紫气，孤云出寥天。
奇采与幽姿，缥缈皆自然。
尝闻陶唐氏，亦有巢由全。
以此耸风俗，岂必效羁牵。
大君遂群方，左史蹈前贤。
振衣去朝市，赐告归林泉。
滑和固难久，循性得所便。
有名皆畏途，无事乃真筌。
旧壑穷杳窕，新潭漾沦涟。
岩花落又开，山月缺复圆。
轻策逗萝径，幅巾凌翠烟。
机闲鱼鸟狎，体和芝朮鲜。
四皓本违难，二疏犹待年。
况今寰海清，复此鬓发玄。
顾惭缨上尘，未绝区中缘。
齐竽终自退，心寄嵩峰巅。
+++权德舆
++++奉送孔十兄宾客承恩致政归东都旧居
达人旷迹通出处，每忆安居旧山去。
乞身已见抗疏频，优礼新闻诏书许。
家法遥传阙里训，心源早逐嵩丘侣。
南史编年著盛名，东朝侍讲常虚伫。
角巾华发忽自遂，命服金龟君更与。
白云出岫暂逶迤，鸿鹄入冥无处所。
归路依依童稚乐，都门蔼蔼壶觞举。
能将此道助皇风，自可殊途并伊吕。

+++权德舆
++++送密秀才吏部驳放后归蜀，应崔大理序
蜀国本多士，雄文似相如。
之子西南秀，名在贤能书。
薄禄且未及，故山念归欤。
迢迢三千里，返驾一羸车。
玉垒长路尽，锦江春物馀。
此行无愠色，知尔恋林庐。
+++权德舆
++++送袁中丞持节册南诏五韵（净字）
西南使星去，远彻通朝聘。
烟雨僰道深，麾幢汉仪盛。
途轻五尺险，水爱双流净。
上国洽恩波，外臣遵礼命。
离堂驻驺驭，且尽樽中圣。
+++权德舆
++++人日送房二十六侍御归越
驿骑归时骢马蹄，莲花府映若邪溪。
帝城人日风光早，不惜离堂醉似泥。
+++权德舆
++++送张阁老中丞持节册吊回鹘
旌旆翩翩拥汉官，君行常得远人欢。
分职南台知礼重，辍书东观见才难。
金章玉节鸣驺远，白草黄云出塞寒。
欲散别离唯有醉，暂烦宾从驻征鞍。
+++权德舆
++++送二十叔赴任馀杭尉（琴字）
拜首直城阴，樽开意不任。
梅仙归剧县，阮巷奏离琴。
春草吴门绿，秋涛浙水深。
十年曾旅寓，应惬宦游心。
+++权德舆
++++春送十四叔赴任渝州录事绝句（中字）
随牒忽离南北巷，解巾都吏有清风。
巴城锁印六联静，尽日闲谣廨署中。
+++权德舆
++++送韦十二丈赴襄城令三韵（柳字）
留连出关骑，斟酌临岐酒。
旧业传一经，新官栽五柳。
去去望行尘，青门重回首。
+++权德舆
++++送薛十九丈授将作主簿，分司东都，赋得春草
芊芊远郊外，杳杳春岩曲。
愁处映微波，望中连净绿。
日暮藉离觞，折芳心断续。
+++权德舆
++++送正字十九兄归江东醉后绝句
命驾相思不为名，春风归骑出关程。
离堂莫起临岐叹，文举终当荐祢衡。
+++权德舆
++++送张詹事致政归嵩山旧隐（青字）
解龟辞汉庭，却忆少微星。
直指常持宪，平反更恤刑。
闲思紫芝侣，归卧白云扃。
明诏优筋力，安车适性灵。
群公来蔼蔼，独鹤去冥冥。
想到挥金处，嵩吟枕上青。
+++权德舆
++++送许著作分司东都
月旦继平舆，风流仕石渠。
分曹向瀍洛，守职正图书。
棣萼荣相映，琼枝色不如。
宾朋争漉酒，徒御侍巾车。
异日始离抱，维思烹鲤鱼。
+++权德舆
++++送少清赴润州参军，因思练旧居（得销字）
二纪乐箪瓢，烟霞暮与朝。
因君宦游去，记得春江潮。
远别更搔首，初官方折腰。
青门望离袂，魂为阿连销。
+++权德舆
++++送濬上人归扬州禅智寺
蠹露宗通法已传，麻衣筇杖去悠然。
扬州后学应相待，遥想幡花古寺前。
+++权德舆
++++献岁送李十兄赴黔中酒后绝句
一樽岁酒且留欢，三峡黔江去路难。
志士感恩无远近，异时应戴惠文冠。
+++权德舆
++++送张仆射朝见毕归镇
青光照目青门曙，玉勒雕戈拥驺驭。
东方连帅南阳公，文武吉甫如古风。
独奉新恩来谒帝，感深更见新诗丽。
共看三接欲为霖，却念百城同望岁。
双旌去去恋储胥，归路莺花伴隼旟。
今日汉庭求上略，留侯自有一编书。
+++权德舆
++++送韦行军员外赴河阳
五代武弁侍明光，辍佐中权拜外郎。
记事还同楚倚相，传经远自汉扶阳。
离堂处处罗簪组，东望河桥壮鼙鼓。
三城晓角启轩门，一县繁花照莲府。
上略儒风并者稀，翩翩驺骑有光辉。
只今右职多虚位，应待他时伏奏归。
+++权德舆
++++送韦中丞奉使新罗（往字）
淳化洽声明，殊方均惠养。
计书重译至，锡命双旌往。
星辞北极远，水泛东溟广。
斗柄辨宵程，天琛宜昼赏。
孤光洲岛迥，净绿烟霞敞。
展礼盛宾徒，交欢觌君长。
经途劳视听，怆别萦梦想。
延颈旬岁期，新恩在归鞅。
+++权德舆
++++送从翁赴任长子县令
家风本钜儒，吏职化双凫。
启事才方惬，临人政自殊。
地雄韩上党，秩比鲁中都。
拜首春郊夕，离杯莫向隅。
+++权德舆
++++送从弟广东归绝句
夏云如火铄晨辉，款段羸车整素衣。
知尔业成还出谷，今朝莫怆断行飞。
+++权德舆
++++送王炼师赴王屋洞
稔岁在芝田，归程入洞天。
白云辞上国，青鸟会群仙。
自以棋销日，宁资药驻年。
相看话离合，风驭忽泠然。
+++权德舆
++++送薛温州（惊字）
昨日馈连营，今来刺列城。
方期建礼直，忽访永嘉程。
郡内裁诗暇，楼中迟客情。
凭君减千骑，莫遣海鸥惊。
+++权德舆
++++送黔中裴中丞阁老赴任（回字）
五谏留中禁，双旌辍上才。
内臣持凤诏，天厩锡龙媒。
宴语暌兰室，辉荣亚柏台。
怀黄宜命服，举白叹离杯。
景霁山川迥，风清雾露开。
辰溪分浩淼，僰道接萦回。
胜理环中得，殊琛徼外来。
行看旬岁诏，传庆在公台。
+++权德舆
++++送崔谕德致政东归
天子坐法宫，诏书下江东。
懿此嘉遁士，蒲车赴丘中。
褐衣入承明，朴略多古风。
直道侍太子，昌言沃宸聪。
岩居四十年，心与鸥鸟同。
一朝受恩泽，自说如池龙。
乞骸归故山，累疏明深衷。
大君不夺志，命锡忽以崇。
旭旦出国门，轻装若秋蓬。
家依白云峤，手植丹桂丛。
竹斋引寒泉，霞月相玲珑。
旷然解赤绶，去逐冥冥鸿。
+++权德舆
++++送三十叔赴任晋陵（心字）
春云结暮阴，侍坐捧离襟。
黄绶轻装去，青门芳草深。
十年尘右职，三径寄遐心。
便道停桡处，应过旧竹林。
+++权德舆
++++送安南裴都护
忽佩交州印，初辞列宿文。
莫言方任远，且贵主忧分。
迥转朱鸢路，连飞翠羽群。
戈船航涨海，旌旆卷炎云。
绝徼褰帷识，名香夹毂焚。
怀来通北户，长养洽南薰。
暂叹同心阻，行看异绩闻。
归时无所欲，薏苡或烦君。
+++权德舆
++++送别沅泛
念尔强学殖，非贯早从师。
温温禀义方，慥慥习书诗。
计偕来上国，宴喜方怡怡。
经术既修明，艺文亦葳蕤。
伊予谅无取，琐质荷洪慈。
偶来贰仪曹，量力何可支。
废业固相受，避嫌诚自私。
徇吾刺促心，婉尔康庄姿。
古人贵直道，内讼乖坦夷。
用兹处大官，无乃玷清时。
羸车出门去，怅望交涕洟。
琢磨贵分阴，岁月若飙驰。
千里起足下，丰年系镃䥓。
苟令志气坚，伫见缨珮随。
斑斓五彩服，前路春物熙。
旧游忆江南，环堵留蓬茨。
湖水白于练，莼羹细若丝。
别来十三年，梦寐时见之。
宠荣忽逾量，荏苒不自知。
晨兴愧华簪，止足为灵龟。
遐路各自爱，大来行可期。
青冥在目前，努力调羽仪。
+++权德舆
++++送张曹长工部大夫奉使西番
殊邻覆露同，奉使小司空。
西候车徒出，南台节印雄。
吊祠将渥命，导驿畅皇风。
故地山河在，新恩玉帛通。
塞云凝废垒，关月照惊蓬。
青史书归日，翻轻五利功。
+++权德舆
++++九华观宴饯崔十七叔判官赴义武幕兼呈书记萧校书
炎光三伏昼，洞府宜幽步。
宿雨润芝田，鲜风摇桂树。
阴阴台殿敞，靡靡轩车驻。
晚酌临水清，晨装出关路。
偏荣本郡辟，倍感元臣遇。
记室有门人，因君达书素。
+++权德舆
++++送文畅上人东游
桑门许辩才，外学接宗雷。
护法麻衣净，翻经贝叶开。
宗通知不染，妄想自堪哀。
或结西方社，师游早晚回。
+++权德舆
++++送灵武范司空
上略在安边，吴钩结束鲜。
三公临右地，七萃拥中坚。
旧垒销烽火，新营辨井泉。
伐谋师以律，贾勇士争先。
塞迥晴看月，沙平远际天。
荣薰知屈指，应在盛秋前。
+++权德舆
++++送商州杜中丞赴任
安康地里接商於，帝命专城总赋舆。
夕拜忽辞青琐闼，晨装独捧紫泥书。
深山古驿分驺骑，芳草闲云逐隼旟。
绮皓清风千古在，因君一为谢岩居。
+++权德舆
++++送殷卿罢举归淮南旧居
计偕十上竟无成，忽忆岩居便独行。
志业尝探绝编义，风尘虚作弃繻生。
岁储应叹山田薄，里社时逢野酝清。
惆怅中年群从少，相看欲别倍关情。

++中卷三百二十四
  
+++权德舆
++++送杜尹赴东都
商於留异绩，河洛贺新迁。
朝选吴公守，时推杜尹贤。
如纶披凤诏，出匣淬龙泉。
风雨交中土，簪裾敞别筵。
清明人比玉，照灼府如莲。
伫报司州政，征黄似颍川。
+++权德舆
++++送孔江州（一作送人之九江）
九派寻阳郡，分明似画图。
秋光连瀑布，晴翠辨香炉。
才子厌兰省，邦君荣竹符。
江城多暇日，能寄八行无。
+++权德舆
++++送浑邓州
年少守南阳，新恩印绶光。
轻轩出绕霤，利刃发干将。
风劲初下叶，云寒方护霜。
想君行县处，露冕菊潭香。
+++权德舆
++++埇桥达奚四、于十九、陈大三侍御夜宴叙各赋二韵
满树铁冠琼树枝，樽前烛下心相知。
明朝又与白云远，自古河梁多别离。
+++权德舆
++++酬别蔡十二见赠
伊人茂天爵，恬澹卧郊园。
傲世方隐几，说经久颛门。
浩歌曳柴车，讵羡丹毂尊。
严霜被鹑衣，不知狐白温。
游心羲文际，爱我相讨论。
潢污忽朝宗，传骑令载奔。
峥嵘岁阴晚，愀怆离念繁。
别馆丝桐清，寒郊烟雨昏。
中饮见逸气，纵谈穷化元。
伫见公车起，圣代待乞言。
+++权德舆
++++扬州与丁山人别
将军易道令威仙，华发清谈得此贤。
惆怅今朝广陵别，辽东后会复何年。
+++权德舆
++++送台州崔录事
不嫌临海远，微禄代躬耕。
郡纪纲职，扁舟山水程。
诗因琪树丽，心与瀑泉清。
盛府知音在，何时荐政成。
+++权德舆
++++送信安刘少府（自常州参军选授）
相看结离念，尽此林中渌。
夷代轻远游，上才随薄禄。
参卿滞孙楚，隐市同梅福。
吏散时泛弦，宾来闲覆局。
襟情无俗虑，谈笑成逸躅。
此路足滩声，羡君多水宿。
+++权德舆
++++送李城门罢官归嵩阳（城门院在遗补院东）
与君相识处，吏隐在墙东。
启闭千门静，逢迎两掖通。
罢官多暇日，肄业有儒风。
归去尘寰外，春山桂树丛。
+++权德舆
++++送上虞丞
越郡佳山水，菁江接上虞。
计程航一苇，试吏佐双凫。
云壑窥仙籍，风谣验地图。
因寻黄绢字，为我吊曹盱。
+++权德舆
++++送卢评事婺州省觐
知向东阳去，晨装见彩衣。
客愁青眼别，家喜玉人归。
漠漠水烟晚，萧萧枫叶飞。
双溪泊船处，候吏拜胡威。
+++权德舆
++++送崔端公郎君入京觐省
已见风姿美，仍闻艺业勤。
清秋上国路，白皙少年人。
带月轻帆疾，迎霜彩服新。
过庭若有问，一为说漳滨。
+++权德舆
++++送张周二秀才谒宣州薛侍郎
儒衣两少年，春棹毂溪船。
湖月供诗兴，岚风费酒钱。
上帆涵浦岸，欹枕傲晴天。
不用愁羁旅，宣城太守贤。
+++权德舆
++++送张将军归东都旧业
功名不复求，旧业向东周。
白草辞边骑，青门别故侯。
摧残宝剑折，羸病绿珠愁。
日暮寒风起，犹疑大漠秋。
+++权德舆
++++送句容王少府簿领赴上都
上国路绵绵，行人候晓天。
离亭绿绮奏，乡树白云连。
江露湿征袂，山莺宜泊船。
春风若为别，相顾起尊前。
+++权德舆
++++送从弟谒员外叔父回归义兴
异乡兄弟少，见尔自依然。
来酌林中酒，去耕湖上田。
何朝逢暑雨，几夜泊鱼烟。
馀力当勤学，成名贵少年。
+++权德舆
++++送梁道士谒寿州崔大夫
年少一仙官，清羸驾彩鸾。
洞宫云渺渺，花路水漫漫。
岁计芝田熟，晨装月帔寒。
遥知小山桂，五马待邀欢。
+++权德舆
++++送郑秀才贡举
西笑意如何，知随贡举科。
吟诗向月露，驱马出烟萝。
晚色平芜远，秋声候雁多。
自怜归未得，相送一劳歌。
+++权德舆
++++送谢孝廉移家越州
家承晋太傅，身慕鲁诸生。
又见一帆去，共愁千里程。
沙平古树迥，潮满晓江晴。
从此幽深去，无妨隐姓名。
+++权德舆
++++送韩孝廉侍从赴举
贡士去翩翩，如君最少年。
彩衣行不废，儒服代相传。
晓月经淮路，繁阴过楚天。
清谈遇知己，应访孝廉船。
+++权德舆
++++送陆拾遗祗召赴行在
鹓鹭承新命，翻飞入汉庭。
歌诗能合雅，献纳每论经。
月晓蜀江迥，猿啼楚树青。
幸因焚草暇，书札访沈冥。
+++权德舆
++++送映师归本寺
还归柳市去，远远出人群。
苔甃桐花落，山窗桂树薰。
引泉通绝涧，放鹤入孤云。
幸许宗雷到，清谈不易闻。
+++权德舆
++++送宇文文府赴行在
送君当岁暮，斗酒破离颜。
车骑拥寒水，雪云凝远山。
且安黄绶屈，莫羡白鸥闲。
从此图南路，青云步武间。
+++权德舆
++++送岳州温录事赴任
解巾州主簿，捧檄不辞遥。
独鹤九霄翼，寒松百尺条。
晨装沾雨雪，旅宿候风潮。
为政闲无事，清谈肃郡僚。
+++权德舆
++++送山人归旧隐
工为楚辞赋，更著鲁衣冠。
岁俭山田薄，秋深晨服寒。
武人荣燕颔，志士恋渔竿。
会被公车荐，知君久晦难。
+++权德舆
++++惠上人房宴别
方袍相引到龙华，支策开襟路不赊。
法味已同香积会，礼容疑在少施家。
逸民羽客期皆至，疏竹青苔景半斜。
究竟相依何处好，匡山古社足烟霞。
+++权德舆
++++送裴秀才贡举
儒衣风貌清，去抵汉公卿。
宾贡年犹少，篇章艺已成。
临流惜暮景，话别起乡情。
离酌不辞醉，西江春草生。
+++权德舆
++++送袁太祝衢婺巡覆（同用山字）
校缗税亩不妨闲，清兴自随鱼鸟间。
知君此去足佳句，路出桐溪千万山。
+++权德舆
++++送湖南李侍御赴本使赋采菱亭诗
旧俗采菱处，津亭风景和。
沅江收暮霭，楚女发清歌。
曲岸萦湘叶，荒阶上白波。
兰桡向莲府，一为枉帆过。
+++权德舆
++++送穆侍御归东都
知君儒服贵，彩绣两相辉。
婉婉成名后，翩翩拥传归。
江深烟屿没，山暗雨云飞。
共待酬恩罢，相将去息机。
+++权德舆
++++送崔端公赴度支江陵院三韵（照字）
津亭风雪霁，斗酒留征棹。
星传指湘江，瑶琴多楚调。
偏愁欲别处，黯黯颓阳照。
+++权德舆
++++送陆太祝赴湖南幕同用送字（三韵）
不惮征路遥，定缘宾礼重。
新知折柳赠，旧侣乘篮送。
此去佳句多，枫江接云梦。
+++权德舆
++++送李处士归弋阳山居（限姓名中用韵）
暂来城市意何如，却忆葛阳溪上居。
不惮薄田输井税，自将嘉句著州闾。
波翻极浦樯竿出，霜落秋郊树影疏。
想到家山无俗侣，逢迎只是坐篮舆。
+++权德舆
++++送清洨上人谒信州陆员外
暂辞长老去随缘，候晓轻装寄客船。
佳句已齐康宝月，清谈远指谢临川。
滩经水濑逢新雪，路过渔潭宿暝烟。
暇日若随千骑出，南岩只在郡楼前。
+++权德舆
++++送别同用阔字（三韵）
耿耿离念繁，萧萧凉叶脱。
缁尘素衣敝，风露秋江阔。
想得读书窗，岩花对巾褐。
+++权德舆
++++送人使之江陵（赏字）
嘉招不辞远，捧檄利攸往。
行役念前程，宴游暌旧赏。
征轺星乍动，江信潮应上。
烟水飞一帆，霜风摇五两。
纷纷别袂举，切切离鸿响。
后会杳何时，悠然劳梦想。
+++权德舆
++++馀干赠别张二十二侍御（一作馀干别张侍御）
芜城陌上春风别，干越亭边岁暮逢。
驱车又怆南北路，返照寒江千万峰。
+++权德舆
++++杂言赋得风送崔秀才归白田限三五六七言（暄字）
响深涧，思啼猿。
闇入蘋洲暖，轻随柳陌暄。
澹荡乍飘云影，芳菲遍满花源。
寂寞春江别君处，和烟带雨送征轩。

+++权德舆
++++杂言同用离骚体送张评事襄阳觐省
黯离堂兮日晚，俨壶觞兮送远。
远水霁兮微明，杜蘅秀兮白芷生。
波泫泫兮烟幂幂，凝暮色于空碧。
纷离念兮随君，溯九江兮经七泽。
君之去兮不可留，五彩裳兮木兰舟。

+++权德舆
++++岭上逢久别者又别
十年曾一别，征路此相逢。
马首向何处，夕阳千万峰。
+++权德舆
++++赠别表兄韦卿
新读兵书事护羌，腰间宝剑映金章。
少年百战应轻别，莫笑儒生泪数行。
+++权德舆
++++古离别（一作古别离）
人生天地间，瞥若六辔驰。
夭寿既常数，奈何生别离。
迹当中人域，正性日已衰。
是非千万境，杳霭情尘滋。
出门事何常，暂别亦难期。
冉冉叹流景，悠悠限山陂。
尽此一夕欢，华樽会前墀。
鸡鸣东方曙，夙驾临通逵。
欲出强移步，欲留难致辞。
两情不得已，念此留何为。
天明去已远，寂默居人归。
入门复上堂，怳怳生惊疑。
经履同游处，犹言常相随。
览物或临盘，翻怪来何迟。
乃知前日欢，本为今日悲。
特此别后心，宁及未见时。
则知交疏分，久久翻易持。
报君未别后，别后当自知。

++中卷三百二十五
  
+++权德舆
++++早夏青龙寺致斋凭眺感物因书十四韵
晓出文昌宫，憩兹青莲宇。
洁斋奉明祀，凭览伤夐古。
秦为三月火，汉乃一抔土。
诈力自湮沦，霸仪终莽卤。
中南横峻极，积翠泄云雨。
首夏谅清和，芳阴接场圃。
仁祠閟严净，稽首洗灵府。
虚室僧正禅，危梁燕初乳。
通庄走声利，结驷乃旁午。
观化复何如，刳心信为愈。
盛时忽过量，弱质本无取。
静永环中枢，益愧腰下组。
尘劳期抖擞，陟降聊俯偻。
遗韵留壁间，凄然感东武。
+++权德舆
++++仲秋朝拜昭陵
清秋寿原上，诏拜承吉卜。
尝读贞观书，及兹幸斋沐。
文皇昔潜耀，随季自颠覆。
抚运斯顺人，救焚非逐鹿。
神祇戴元圣，君父纳大麓。
良将授兵符，直臣调鼎餗。
无疆传庆祚，有截荷亭育。
仙驭凌紫氛，神游弃黄屋。
方祗护山迹，先正陪岩腹。
杳杳九嵕深，沈沈万灵肃。
鸟飞田已辟，龙去云犹簇。
金气爽林峦，乾冈走崖谷。
吾皇弘孝理，率土蒙景福。
拥佑乃清夷，威灵谅回复。
礼承三公重，心愧二卿禄。
展敬何所伸，曾以斧山木。
+++权德舆
++++拜昭陵出城与张秘监阁老同里临行别…归寻辱清辞辄酬之
仲月当南吕，晨装拜穀林。
逢君在东观，不得话离襟。
策马缘云路，开缄扣玉音。
还期才浃日，里社酒同斟。
+++权德舆
++++酬冯监拜昭陵回途中遇雨见示
之子共乘轺，清秋拜上霄。
曙霞迎夙驾，零雨湿回镳。
甘谷行初尽，轩台去渐遥。
望中犹可辨，耘鸟下山椒。
+++权德舆
++++朔旦冬至摄职南郊，因书即事
大明南至庆天正，朔旦圆丘乐六成。
文轨尽同尧历象，斋祠忝备汉公卿。
星辰列位祥光满，金石交音晓奏清。
更有观台称贺处，黄云捧日瑞升平。
+++权德舆
++++奉和张监阁老过八陵院题赠杜卿崔员外
崇饰山园孝理深，万方同感圣人心。
已闻东阁招从事，每向西垣奉德音。
公府从容谈婉婉，宾阶清切景沈沈。
与君跬步如同舍，终日相期此盍簪。
+++权德舆
++++奉和郑宾客相公摄官丰陵扈从之作（时充卤簿使）
五辂导灵輼，千夫象缭垣。
行宫移晓漏，彩仗下秋原。
莫究希夷理，空怀涣汗恩。
颐神方蹈道，传圣乃尊尊。
共祝如山寿，俄惊凭几言。
遐荒七月会，肸蚃百灵奔。
豹尾从风直，鸾旗映日翻。
涂刍联法从，营骑肃旌门。
杳霭虞泉夕，凄清楚挽喧。
不堪程尽处，呜咽望文园。
+++权德舆
++++詹事府宿斋绝句
清斋四体泰，白昼一室空。
摧颓有古树，骚屑多悲风。
+++权德舆
++++和王祭酒太社宿斋，不得赴李尚书宅会，戏书见寄
元礼门前劳引望，句龙坛下阻欢娱。
此时对局空相忆，博进何人更乐输。
+++权德舆
++++酬裴端公八月十五日夜对月见怀
凉夜清秋半，空庭皓月圆。
动摇随积水，皎洁满晴天。
多病嘉期阻，深情丽曲传。
偏怀赏心处，同望庾楼前。
+++权德舆
++++奉和崔阁老清明日候许阁老交直之际…独行口号因以简赠
紫禁宿初回，清明花乱开。
相招直城外，远远上春台。
谏曹将列宿，几处期子玉。
深竹与清泉，家家桃李鲜。
折芳行载酒，胜赏随君有。
愁疾自无悰，临风一搔首。
+++权德舆
++++和张秘监阁老献岁过蒋大拾遗因呈两省诸公并见示
二贤同载笔，久次入新年。
焚草淹轻秩，藏书厌旧编。
竹风晴翠动，松雪瑞光鲜。
庆赐行春令，从兹伫九迁。
+++权德舆
++++酬崔舍人阁老冬至日宿直省中奉简两掖阁老并见示
令节一阳新，西垣宿近臣。
晓光连凤沼，残漏近鸡人。
白雪飞成曲，黄钟律应均。
层霄翔迅羽，广陌驻归轮。
清切晨趋贵，恩华夜直频。
辍才时所重，分命秩皆真。
左掖期连茹，南宫愧积薪。
九年叨此地，回首倍相亲。
+++权德舆
++++八月十五日夜瑶台寺对月绝句
嬴女乘鸾已上天，仁祠空在鼎湖边。
凉风遥夜清秋半，一望金波照粉田。
+++权德舆
++++夏至日作
璿枢无停运，四序相错行。
寄言赫曦景，今日一阴生。
+++权德舆
++++二月二十七日社兼春分端居有怀简所思者
清昼开帘坐，风光处处生。
看花诗思发，对酒客愁轻。
社日双飞燕，春分百啭莺。
所思终不见，还是一含情。
+++权德舆
++++甲子岁元日呈郑侍御明府
万里烟尘合，秦吴遂渺然。
无人来上国，洒泪向新年。
世故看风叶，生涯寄海田。
屠苏聊一醉，犹赖主人贤。
+++权德舆
++++七夕
佳期人不见，天上喜新秋。
玉珮沾清露，香车渡浅流。
东西一水隔，迢递两年愁。
别有穿针处，微明月映楼。
+++权德舆
++++嘉兴九日寄丹阳亲故
穷年路岐客，西望思茫茫。
积水曾南渡，浮云失旧乡。
海边寻别墅，愁里见重阳。
草露荷衣冷，山风菊酒香。
独谣看坠叶，远目遍秋光。
更羡登攀处，烟花满练塘。
+++权德舆
++++九日北楼宴集
萧飒秋声楼上闻，霜风漠漠起阴云。
不见携觞王太守，空思落帽孟参军。
风吟蟋蟀寒偏急，酒泛茱萸晚易醺。
心忆旧山何日见，并将愁泪共纷纷。
+++权德舆
++++奉陪李大夫九日龙沙宴会（迟字）
龙沙重九会，千骑驻旌旗。
水木秋光净，丝桐雅奏迟。
烟芜敛暝色，霜菊发寒姿。
今日从公醉，全胜落帽时。
+++权德舆
++++腊日龙沙会绝句
帘外寒江千里色，林中樽酒七人期。
宁知腊日龙沙会，却胜重阳落帽时。
+++权德舆
++++严陵钓台下作
绝顶耸苍翠，清湍石磷磷。
先生晦其中，天子不得臣。
心灵栖颢气，缨冕犹缁尘。
不乐禁中卧，却归江上春。
潜驱东汉风，日使薄者醇。
焉用佐天子，特此报故人。
人知大贤心，不独私其身。
弛张有深致，耕钓陶天真。
奈何清风后，扰扰论屈伸。
交情同市道，利欲相纷纶。
我行访遗台，仰古怀逸民。
矰缴鸿鹄远，雪霜松桂新。
江流去不穷，山色凌秋旻。
世自今古，清辉照无垠。
+++权德舆
++++晓发武阳馆即事书情
清晨策羸车，嘲唽闻村鸡。
行将骑吏亲，日与情爱暌。
东风变林樾，南亩事耕犁。
青菰冒白水，方塘接广畦。
杂英被长坂，野草蔓幽蹊。
泻卤成沃壤，枯株发柔荑。
芳树莺命雏，深林麏引麑。
杳杳途未极，团团日已西。
哲士务缨弁，鄙夫恋蓬藜。
终当税尘驾，盥濯依春溪。
+++权德舆
++++丰城剑池驿感题
龙剑昔未发，泥沙相晦藏。
向非张茂先，孰辨斗牛光。
神物不自达，圣贤亦彷徨。
我行丰城野，慷慨心内伤。
+++权德舆
++++奉使宜春夜渡新淦江陆路至黄檗馆路上遇风雨作
草草理夜装，涉江又登陆。
望路殊未穷，指期今已促。
传呼戒徒御，振辔转林麓。
阴云拥岩端，澍雨当山腹。
震雷如在耳，飞电来照目。
兽迹不敢窥，马蹄唯务速。
虔心若斋礼，濡体如沐浴。
万窍相怒号，百泉暗奔瀑。
危梁虑足跌，峻坂忧车覆。
问我何以然，前日受微禄。
转知人代事，缨组乃徽束。
向若家居时，安枕春梦熟。
遵途稍已近，候吏来相续。
晓霁心始安，林端见初旭。
+++权德舆
++++细柳驿
细柳肃军令，条侯信殊伦。
棘门乃儿戏，从古多其人。
神武今不杀，介夫如搢绅。
息驾幸兹地，怀哉悚精神。
+++权德舆
++++渭水
吕叟年八十，皤然持钓钩。
意在静天下，岂唯食营丘。
师臣有家法，小白犹尊周。
日暮驻征策，爱兹清渭流。
+++权德舆
++++宫人斜绝句
一路斜分古驿前，阴风切切晦秋烟。
铅华新旧共冥寞，日暮愁鸱飞野田。
+++权德舆
++++敷水驿
空见水名敷，秦楼昔事无。
临风驻征骑，聊复捋髭须。
+++权德舆
++++朝元阁
缭垣复道上层霄，十月离宫万国朝。
胡马忽来清跸去，空馀台殿照山椒。
+++权德舆
++++石瓮寺
石瓮灵泉胜宝井，汲人回挂青丝绠。
厨烟半逐白云飞，当昼老僧来灌顶。
+++权德舆
++++盘豆驿
盘豆绿云上古驿，望思台下使人愁。
江充得计太子死，日暮戾园风雨秋。
+++权德舆
++++晚渡扬子江却寄江南亲故
返照满寒流，轻舟任摇漾。
支颐见千里，烟景非一状。
远岫有无中，片帆风水上。
天清去鸟灭，浦迥寒沙涨。
树晚叠秋岚，江空翻宿浪。
胸中千万虑，对此一清旷。
回首碧云深，佳人不可望。
+++权德舆
++++新安江路
深潭与浅滩，万转出新安。
远禽鱼净，山深水木寒。
啸起青蘋末，吟瞩白云端。
即事遂幽赏，何心挂儒冠。
+++权德舆
++++月夜江行
扣船不得寐，浩露清衣襟。
弥伤孤舟夜，远结万里心。
幽兴惜瑶草，素怀寄鸣琴。
三奏月初上，寂寞寒江深。
+++权德舆
++++江城夜泊寄所思
客程殊未极，舣棹泊回塘。
水宿知寒早，愁眠觉夜长。
远钟和暗杵，曙月照晴霜。
此夕相思意，摇摇不暂忘。
+++权德舆
++++陪包谏议湖墅路中举帆（同用山字）
萧萧凉雨歇，境物望中闲。
风际片帆去，烟中独鸟还。
断桥通远浦，野墅接秋山。
更喜陪清兴，尊前一解颜。
+++权德舆
++++富阳陆路
又入乱峰去，远程殊未归。
烟萝迷客路，山果落征衣。
欹石临清浅，晴云出翠微。
渔潭明夜泊，心忆谢玄晖。
+++权德舆
++++晓
晓风摇五两，残月映石壁。
稍稍曙光开，片帆在空碧。
+++权德舆
++++昼
孤舟漾暧景，独鹤下秋空。
安流日正昼，净绿天无风。
+++权德舆
++++晚
古树夕阳尽，空江暮霭收。
寂寞扣船坐，独生千里愁。
+++权德舆
++++夜
猿声到枕上，愁梦纷难理。
寂寞深夜寒，青霜落秋水。

++中卷三百二十六
  
+++权德舆
++++奉和韦谏议奉送水部家兄上后书情…呈两省阁老院长
驷牡龙旂庆至今，一门儒服耀华簪。
望皆同照乘宝，家风不重满籝金。
护衣直夜南宫静，焚草清时左掖深。
何幸末班陪两地，阳春欲和意难任。
+++权德舆
++++奉和史馆张阁老以许陈二阁长…南北省会于左掖因而有咏
伯仲尽时贤，平舆与颍川。
桂枝尝遍折，棣萼更相鲜。
丹地晨趋并，黄扉夕拜联。
岂如分侍从，来就凤池边。
+++权德舆
++++韦宾客宅与诸博士宴集
累抗气身章，湛恩比上庠。
宾筵征稷嗣，家法自扶阳。
簪组欢言久，琴壶雅兴长。
阴岚冒苔石，轻籁韵风篁。
佩玉三朝贵，挥金百虑忘。
因知卧商洛，岂胜白云乡。
+++权德舆
++++酬张秘监阁老喜太常中书二阁老与德舆同日迁官…之作
珠树共飞栖，分封受紫泥。
正名推五字，贵仕仰三珪。
继组心知忝，腰章事颇齐。
蓬山有佳句，喜气在新题。
+++权德舆
++++国子柳博士兼领太常博士，辄申贺赠
博士本秦官，求才帖职难。
临风曲台净，对月璧池寒。
讲学分阴重，斋祠晓漏残。
朝衣辨色处，双绶更宜看。
+++权德舆
++++过隐者湖上所居
蜗舍映平湖，皤然一鲁儒。
唯将酒作圣，不厌谷名愚。
兵法窥黄石，天官辨白榆。
行看软轮起，未可号潜夫。
+++权德舆
++++从叔将军宅蔷薇花开太府韦卿有题壁长句因以和作
环列从容蹀躞归，光风骀荡发红薇。
莺藏密叶宜新霁，蹀绕低枝爱晚晖。
艳色当轩迷舞袖，繁香满径拂朝衣。
名卿洞壑仍相近，佳句新成和者稀。
+++权德舆
++++奉和许阁老霁后慈恩寺杏园看花同用花字口号
杏林微雨霁，灼灼满瑶华。
左掖期先至，中园景未斜。
含毫歌白雪，藉草醉流霞。
独限金闺籍，支颐啜茗花。
+++权德舆
++++奉和陈阁老寒食初假当直从东省往集贤…寄张蒋二阁老
昼漏沈沈倦琐闱，西垣东观阅芳菲。
繁花满树似留客，应为主人休浣归。
+++权德舆
++++晚秋陪崔阁老、张秘监阁老、苗…斐然酬和有愧芜音
方驾游何许，仙源去似归。
萦回留胜赏，萧洒出尘机。
泛菊贤人至，烧丹姹女飞。
步虚清晓籁，隐几吸晨晖。
竹径琅玕合，芝田沆瀣晞。
银钩三洞字，瑶笥六铢衣。
丽句翻红药，佳期限紫微。
徒然一相望，郢曲和应稀。
+++权德舆
++++春日同诸公过兵部王尚书林园
休沐君相近，时容曳履过。
花间留客久，台上见春多。
松色明金艾，莺声杂玉珂。
更逢新酒熟，相与藉庭莎。
+++权德舆
++++与沈十九拾遗同游栖霞寺上方于亮上人院会宿二首
摄山标胜绝，暇日谐想瞩。
萦纡松路深，缭绕云岩曲。
重楼回树杪，古像凿山腹。
远水木清，地深兰桂馥。
层台耸金碧，绝顶摩净绿。
下界诚可悲，南朝纷在目。
焚香入古殿，待月出深竹。
稍觉天籁清，自伤人世促。
宗雷此相遇，偃放从所欲。
清论松枝低，闲吟茗花熟。
一生如土梗，万虑相桎梏。
永愿事潜师，穷年此栖宿。
偶来人境外，心赏幸随君。
殿烟霞夕，深山松桂薰。
岩花点寒溜，石磴扫春云。
清净诸天近，喧尘下界分。
名僧康宝月，上客沈休文。
共宿东林夜，清猿彻曙闻。
+++权德舆
++++题崔山人草堂
竹径茆堂接洞天，闲时麈尾濑春泉。
世人车马不知处，时有归云到枕边。
+++权德舆
++++徐孺亭马上口号
湖上荒亭临水开，龟文篆字积莓苔。
曲江北海今何处，尽逐东流去不回。
+++权德舆
++++哭刘四尚书（勒于碑阴）
士友惜贤人，天朝丧守臣。
才华推独步，声气幸相亲。
理析寰中妙，儒为席上珍。
笑言成月旦，风韵挹天真。
丹地膺推择，青油寄抚循。
岂言朝象魏，翻是卧漳滨。
命赐龙泉重，追荣密印陈。
撤弦惊物故，庀具见家贫。
牢落风悲笛，汍澜涕泣巾。
只嗟蒿里月，非复柳营春。
黄绢碑文在，青松隧路新。
音容无处所，归作北邙尘。
+++权德舆
++++张工部至薄寒山下有书无由驰报輤车之至倍切悲怀
书来远自薄寒山，缭绕洮河出古关。
今日难裁秣陵报，薤歌寥落柳车边。
+++权德舆
++++工部发引日属伤足卧疾不遂执绋
子春伤足日，况有寝门哀。
元伯归全去，无由白马来。
笳箫里巷咽，龟筮墓田开。
片石潺湲泪，含悲叙史才。
+++权德舆
++++从事淮南府过亡友杨校书旧厅感念愀然
故人随化往，倏忽今六霜。
及我就拘限，清风留此堂。
松竹逾映蔚，芝兰自销亡。
绝弦罢流水，闻笛同山阳。
炯如冰玉姿，粲若鸾凤章。
欲翥摧劲翮，先秋落贞芳。
正平赋鹦鹉，文考颂灵光。
二子古不吊，夫君今何伤。
黄墟既杳杳，玄化亦茫茫。
岂必限宿草，含凄洒衣裳。
+++权德舆
++++哭李晦群崔季文二处士
华封西祝尧，贵寿多男子。
二贤无主后，贫贱大壮齿。
未成鸿鹄姿，遽顿骅骝趾。
子渊将叔度，自古不得已。
+++权德舆
++++观葬者
涂刍随昼哭，数里至松门。
贵尽人间礼，宁知逝者魂。
笳箫出古陌，烟雨闭寒原。
万古皆如此，伤心反不言。
+++权德舆
++++成南阳墓
枯荄没古基，驳藓蔽丰碑。
向晚微风起，如闻坐啸时。
+++权德舆
++++周平西墓
英威今寂寞，陈迹对崇丘。
壮志清风在，荒坟白日愁。
穷泉那复晓，乔木不知秋。
岁岁寒塘侧，无人水自流。
+++权德舆
++++苏小小墓
万古荒坟在，悠然我独寻。
寂寥红粉尽，冥寞黄泉深。
蔓草映寒水，空郊暧夕阴。
风流有佳句，吟眺一伤心。
+++权德舆
++++题柳郎中茅山故居（一作柳谷汧故居）
下马荒阶日欲曛，潺潺石溜静中闻。
鸟啼花落人声绝，寂寞山窗掩白云。
+++权德舆
++++哭张十八校书（数日前辱书，未及还答，俄承凶讣）
芸阁为郎一命初，桐州寄傲十年馀。
魂随逝水归何处，名在新诗众不如。
蹉跎江浦生华发，牢落寒原会素车。
更忆八行前日到，含凄为报秣陵书。
+++权德舆
++++题亡友江畔旧居
寥落留三径，柴扉对楚江。
蟏蛸集暗壁，蜥蜴走寒窗。
松盖欹书幌，苔衣上酒缸。
平生断金契，到此泪成双。

++中卷三百二十七
  
+++权德舆
++++德宗神武孝文皇帝挽歌词三首
覆露雍熙运，澄清教化源。
赓歌凝庶绩，羽舞被深恩。
纂业光文祖，贻谋属孝孙。
恭闻留末命，犹是爱元元。
梯航来万国，玉帛庆三朝。
湛露恩方浃，薰风曲正调。
晏车悲卤簿，广乐遏箫韶。
最怆号弓处，龙髯上紫霄。
常时柏梁宴，今日谷林归。
玉斝恩波遍，灵輼烟雨霏。
乔山森羽骑，渭水拥旌旂。
仙驭何由见，耘田鸟自飞。
+++权德舆
++++顺宗至德大安孝皇帝挽歌三首（时充卤簿使）
十叶开昌运，三辰丽德音。
荐功期瘗玉，昭俭每捐金。
解泽皇风遍，虞泉白日沈。
仍闻起居注，焚奏感人心。
孝理本忧勤，玄功在啬神。
睿图传上嗣，寿酒比家人。
仙驭三清远，行宫万象新。
小臣司吉从，还扈属车尘。
候晓传清跸，迎风引彩旒。
共瞻宫辂出，遥想望陵愁。
弓剑随云气，衣冠奉月游。
空馀驾龙处，摇落鼎湖秋。
+++权德舆
++++昭德皇后挽歌词
淮水源流远，涂山礼命升。
往年求故剑，今夕祔初陵。
鸾镜金波涩，翚衣玉彩凝。
千年子孙庆，孝理在蒸蒸。
+++权德舆
++++大行皇太后挽歌词三首（王氏）
筮水灵源濬，因山祔礼崇。
从龙开𡑞路，合璧向方中。
殿帐金根出，廞衣玉座空。
唯馀文母化，阴德满公宫。
配礼归清庙，灵仪出直城。
九虞宁厚载，一惠易尊名。
晓漏铜壶涩，秋风羽翣轻。
容车攀望处，孺慕切皇情。
哀笳出长信，宝剑入延津。
呜咽宫车进，凄凉祠殿新。
青乌灵兆久，白燕瑞书频。
从此山园夕，金波照玉尘。
+++权德舆
++++惠昭皇太子挽歌词二首
前星落庆霄，薤露逐晨飙。
宫仗黄麾出，仙游紫府遥。
空嗟凤吹去，无复鸡鸣朝。
今夜西园月，重轮更寂寥。
东朝闻楚挽，羽翿依稀转。
天归京兆新，日与长安远。
兰芳落故殿，桂影销空苑。
骑吹咽不前，风悲九旗卷。
+++权德舆
++++赠文敬太子挽歌词二首
盘石公封重，瑶山赠礼尊。
归全荣备物，乐善积深恩。
雁沼寒波咽，鸾旌夕吹翻。
唯馀西靡树，千古霸陵原。
铜壶晓漏初，羽翣拥涂车。
方外留鸿宝，人间得善书。
清笳悲画绶，朱邸散长裾。
还似缑山驾，飘飘向碧虚。
+++权德舆
++++赠郑国庄穆公主挽歌二首
追饰崇汤沐，遗芳蔼禁闱。
秋原森羽卫，夜壑掩容辉。
睿藻悲难尽，公宫望不归。
笳箫向烟雾，疑是彩鸾飞。
旧馆闭平阳，容车启寿堂。
霜凝蕣英落，风度薤歌长。
淑德图书在，皇慈礼命彰。
凄凉霸川曲，垄树已成行。
+++权德舆
++++赠魏国宪穆公主挽歌词二首
汉制荣车服，周诗美肃雍。
礼尊同姓主，恩锡大名封。
外馆留图史，阴堂闭德容。
睿词悲薤露，千古仰芳踪。
秦楼晓月残，卤簿列材官。
红绶兰桂歇，粉田风露寒。
凝笳悲驷马，清镜掩孤鸾。
愍册徽音在，都人雪涕看。
+++权德舆
++++赠梁国惠康公主挽歌词二首
外馆嫔仪贵，中参睿渥深。
初笄横白玉，盛服镂黄金。
风度箫声远，河低婺彩沈。
夜台留册谥，凄怆即徽音。
杳霭异湘川，飘飖驾紫烟。
凤楼人已去，鸾镜月空悬。
雾湿汤沐地，霜凝脂粉田。
音容无处所，应在玉皇前。
+++权德舆
++++故太尉兼中书令赠太师西平王挽词
翊戴推元老，谋猷合大君。
河山封故地，金石表新坟。
剑履归长夜，笳箫咽暮云。
还经誓师处，薤露不堪闻。
+++权德舆
++++故司徒兼侍中赠太傅北平王挽词
授律勋庸盛，居中鼎鼐和。
佐时调四气，尽力净三河。
忽访天京兆，空传汉伏波。
今朝麟阁上，偏轸圣情多。
+++权德舆
++++奉和礼部尚书酬杨著作竹亭歌
直城朱户相逦连，九逵丹毂声阗阗。
春官自有花源赏，终日南山当目前。
晨摇玉佩趋温室，莫入竹溪疑洞天。
烟销雨过看不足，晴翠鲜飙逗深谷。
独谣一曲泛流霞，闲对千竿连净绿。
萦回疏凿随胜地，石磴岩扉光景异。
虚斋寂寂清籁吟，幽涧纷纷杂英坠。
家承麟趾贵，剑有龙泉赐，上奉明时事无事。
间方外兴偏多，能以簪缨狎薜萝。
常通内学青莲偈，更奏新声白雪歌。
风入松，云归栋，鸿飞灭处犹目送。
蝶舞闲时梦忽成，兰台有客叙交情，返照中林曳履声。
直为君恩催造膝，东方辨色谒承明。
+++权德舆
++++奉和张仆射朝天行
元侯重寄贞师律，三郡四封今静谧。
丹毂常思阙下来，紫泥忽自天中出。
军装喜气倍趋程，千骑鸣珂入凤城。
周王致理称申甫，今日贤臣见明主。
拜恩稽首纷无已，凝旒前席皇情喜。
逢时自是山出云，献可还同石投水。
昔岁褒衣梁甫吟，当时已有致君心。
专城一鼓妖氛静，拥旆十年天泽深。
日日披诚奉昌运，王人织路传清问。
仙酝尝分玉斝浓，御闲更辍金羁骏。
元正前殿朝君臣，一人负扆百福新。
宫悬彩仗俨然合，瑞气炉烟相与春。
万年枝上东风早，珮玉晨趋光景好。
涂山已见首诸侯，麟阁终当画元老。
温室沈沈漏刻移，退朝宾侣每相随。
雄词乐职波涛阔，旷度交欢云雾披。
自古全才贵文武，懦夫只解冠章甫。
见公抽匣百炼光，试欲磨铅谅无助。
+++权德舆
++++和李中丞慈恩寺清上人院牡丹花歌
澹荡韶光三月中，牡丹偏自占春风。
时过宝地寻香径，已见新花出故丛。
曲水亭西杏园北，浓芳深院红霞色。
擢秀全胜珠树林，结根幸在青莲域。
艳蕊鲜房次第开，含烟洗露照苍苔。
庞眉倚杖禅僧起，轻翅萦枝舞蝶来。
独坐南台时共美，闲行古刹情何已。
花间一曲奏阳春，应为芬芳比君子。

+++权德舆
++++锡杖歌送明楚上人归佛川
上人远自西天竺，头陀行遍国朝寺。
口翻贝叶古字经，手持金策声泠泠。
护法护身唯振锡，石濑云溪深寂寂。
乍来松径风更寒，遥映霜天月成魄。
后夜空山禅诵时，寥寥挂在枯树枝。
真法常传心不住，东西南北随缘路。
佛川此去何时回，应真莫便游天台。
+++权德舆
++++马秀才草书歌（大理马正之二）
伯英草圣称绝伦，后来学者无其人。
白眉年少未弱冠，落纸纷纷运纤腕。
初闻之子十岁馀，当时时辈皆不如。
犹轻昔日墨池学，未许前贤团扇书。
艳彩芳姿相点缀，水映荷花风转蕙。
三春并向指下生，万象争分笔端势。
有时当暑如清秋，满堂风雨寒飕飕。
乍疑崩崖瀑水落，又见古木饥鼯愁。
变化纵横出新意，眼看一字千金贵。
忆昔谢安问献之，时人虽见那得知。
+++权德舆
++++离合诗赠张监阁老（一作以离合诗赠秘书监张荐）
黄叶从风散，暗嗟时节换。
忽见鬓边霜，勿辞林下觞。
躬行君子道，身负芳名早。
帐殿汉官仪，巾车塞垣草。
交情剧断金，文律每招寻。
始知蓬山下，如见古人心。
+++权德舆
++++春日雪酬潘孟阳回文
酒杯春醉好，飞雪晚庭闲。
久忆同前赏，中林对远山。
+++权德舆
++++五杂组
五杂组，旗亭客。
往复还，城南陌。
不得已，天涯谪。
+++权德舆
++++数名诗
一区扬雄宅，恬然无所欲。
二顷季子田，岁晏常自足。
三端固为累，事物反徽束。
四体苟不勤，安得丰菽粟。
五侯诚暐晔，荣甚或为辱。
六翮未骞翔，虞罗乃相触。
七人称作者，杳杳有遐躅。
八桂挺奇姿，森森照初旭。
九歌伤泽畔，怨思徒刺促。
十翼有格言，幽贞谢浮俗。
+++权德舆
++++星名诗
虚怀何所欲，岁晏聊懒逸。
云翼谢翩翻，松心保贞实。
风秋景气爽，叶落井径出。
陶然美酒酣，所谓幽人吉。
自当轻尺璧，岂复扫一室。
安用簪进贤，少微斯可必。
+++权德舆
++++卦名诗
节变忽惊春，临风骋望频。
支颐倦书幌，步履整山巾。
时鸟渐成曲，杂芳随意新。
曙霞连观阙，绮陌丽咸秦。
天地今交泰，云雷背遘屯。
中孚谅可乐，书此示家人。
+++权德舆
++++药名诗
七泽兰芳千里春，潇湘花落石磷磷。
有时浪白微风起，坐钓藤阴不见人。
+++权德舆
++++古人名诗
藩宣秉戎寄，衡石崇势位。
年纪信不留，弛张良自愧。
樵苏则为惬，瓜李斯可畏。
不顾荣官尊，每陈丰亩利。
家林类岩巘，负郭躬敛积。
忌满宠生嫌，养蒙恬胜智。
疏钟皓月晓，晚景丹霞异。
涧谷永不谖，山梁冀无累。
颇符生肇学，得展禽尚志。
从此直不疑，支离疏世事。
+++权德舆
++++州名诗寄道士
金兰同道义，琼简复芝田。
平楚白云合，幽崖丹桂连。
松峰明爱景，石窦纳新泉。
冀永南山寿，欢随万福延。
+++权德舆
++++八音诗
金谷盛繁华，凉台列簪组。
石崇留客醉，绿珠当座舞。
丝泪可销骨，冶容竟何补。
竹林谅贤人，满酌无所苦。
匏居容宴豆，儒室贵环堵。
土鼓与污尊，颐神则为愈。
革道当在早，谦光斯可取。
木雁才不才，吾知养生主。
+++权德舆
++++建除诗
建节出王都，雄雄大丈夫。
除书加右职，骑吏拥前驱。
满月张繁弱，含霜耀鹿卢。
平明跃騕褭，清夜击珊瑚。
定远功那比，平津策乃迂。
执心思报国，效节在忘躯。
破胆销丹浦，颦蛾舞绿珠。
危冠徒自爱，长毂事应殊。
成绩封千室，畴劳使五符。
收功轻骠卫，致埋迈黄虞。
开济今如此，英威古不侔。
闭关草玄者，无乃误为儒。
+++权德舆
++++六府诗
金罍映玉俎，宾友纷宴喜。
木兰泛方塘，桂酒启皓齿。
水榭临空迥，酣歌当座起。
火云散奇峰，瑶瑟韵清徵。
土梗乃虚论，康庄有逸轨。
穀成一编书，谈笑佐天子。
+++权德舆
++++三妇诗
大妇刺绣文，中妇缝罗裙。
小妇无所作，娇歌遏行云。
丈人且安坐，金炉香正薰。
+++权德舆
++++安语
岩岩五岳镇方舆，八极廓清氛祲除。
挥金得谢归里闾，象床角枕支体舒。
+++权德舆
++++危语
被病独行逢乳虎，狂风骇浪失棹橹。
举人看榜闻晓鼓，孱夫孽子遇妒母。
+++权德舆
++++大言
华嵩为佩河为带，南交北朔跬步内。
搏鹏作腊巨鳌鲙，伸舒轶出元气外。
+++权德舆
++++小言
醯鸡伺晨驾蚊翼，毫端棘刺分畛域。
蛛丝结构聊荫息，蚁垤崔嵬不可陟。

++中卷三百二十八
  
+++权德舆
++++杂诗五首
婉彼嬴氏女，吹箫偶萧史。
彩鸾驾非烟，绰约两仙子。
神期谅交感，相顾乃如此。
岂比成都人，琴心中夜起。
阳台巫山上，风雨忽清旷。
朝云与游龙，变化千万状。
魂交复目断，缥缈难比况。
兰泽不可亲，凝情坐惆怅。
淇水春正绿，上宫兰叶齐。
光风两摇荡，鸣珮出中闺。
一顾授横波，千金呈瓠犀。
徒然路傍子，怳怳复凄凄。
碧树泛鲜飙，玉琴含妙曲。
佳人掩鸾镜，婉婉凝相瞩。
文袿映束素，香黛宜𥊑绿。
寂寞远怀春，何时来比目。
含颦倚瑶瑟，丹慊结繁虑。
失身不自还，万恨随玉箸。
蘼芜山下路，团扇秋风去。
君看心断时，犹在目成处。
+++权德舆
++++广陵诗
广陵实佳丽，隋季此为京。
八方称辐凑，五达如砥平。
大旆映空色，笳箫发连营。
层台出重霄，金碧摩颢清。
交驰流水毂，迥接浮云甍。
青楼旭日映，绿野春风晴。
喷玉光照地，颦蛾价倾城。
灯前互巧笑，陌上相逢迎。
飘飘翠羽薄，掩映红襦明。
兰麝远不散，管弦闲自清。
曲士守文墨，达人随性情。
茫茫竟同尽，冉冉将何营。
且申今日欢，莫务身后名。
肯学诸儒辈，书窗误一生。
+++权德舆
++++古意
家人强进酒，酒后能忘情。
持杯未饮时，众感纷已盈。
明月照我房，庭柯振秋声。
空庭白露下，枕席凉风生。
所思万里馀，水阔山纵横。
佳期凭梦想，未晓愁鸡鸣。
愿将一心人，当年欢乐平。
长筵映玉俎，素手弹秦筝。
𥊑睇呈巧笑，惠音激凄清。
此愿良未果，永怀空如酲。
+++权德舆
++++杂言和常州李员外副使春日戏题十首
随风柳絮轻，映日杏花明。
无奈花深处，流莺三数声。
兰桡画舸转花塘，水映风摇路渐香。
任兴不知行近远，更怜微月照鸣榔。
檐前晓色惊双燕，户外春风舞百花。
粉署可怜闲对此，唯令碧玉泛流霞。
枕上觉，窗外晓。
怯朝光，惊曙鸟。
花坠露，满芳沼。
柳如丝，风袅袅。
佳期远，相见少。
试一望，魂杳渺。
闲庭无事，独步春辉。
韶光满目，落蕊盈衣。
芳树交柯，文禽并飞。
婉彼君子，怅然有违。
对酒不饮，横琴不挥。
不挥者何，知音诚稀。
江春好游衍，处处芳菲积。
彩舫入花津，香车依柳陌。
绿杨烟袅袅，红蕊莺寂寂。
如何愁思人，独与风光隔。
曙月渐到窗前，移尊更就芳筵。
轻吹乍摇兰烛，春光暗入花钿。
丝竹偏宜静夜，绮罗共占韶年。
不遣通宵尽醉，定知辜负风烟。
露洗百花新，帘开月照人。
绿窗销暗烛，兰径扫清尘。
双燕频惊梦，三桃竞报春。
相思寂不语，珠泪洒红巾。
雨歇风轻一院香，红芳绿草接东墙。
春衣试出当轩立，定被邻家暗断肠。
春风半，春光遍。
柳如丝，花似霰。
归心劳梦寐，远目伤游眄。
可惜长安无限春，年年空向江南见。
+++权德舆
++++相思曲（一作长相思）
少小别潘郎，娇羞倚画堂。
有时裁尺素，无事约残黄。
鹊语临妆镜，花飞落绣床。
相思不解说，明月照空房。
+++权德舆
++++古乐府
风光澹荡百花吐，楼上朝朝学歌舞。
身年二八婿侍中，幼妹承恩兄尚主。
绿窗珠箔绣鸳鸯，侍婢先焚百和香。
莺啼日出不知曙，寂寂罗帏春梦长。
+++权德舆
++++渡江秋怨二首
秋江平，秋月明，孤舟独夜万里情。
万里情，相思远，人不见兮泪满眼。

渡秋江兮渺然，望秋月兮婵娟。
色如练，万里遍，我有所思兮不得见。
不得见兮露寒水深，耿遥夜兮伤心。
+++权德舆
++++秋闺月
三五二八月如练，海上天涯应共见。
不知何处玉楼前，乍入深闺玳瑁筵。
露浓香径和愁坐，风动罗帏照独眠。
初卷珠帘看不足。
斜抱箜篌未成曲。
稍映妆台临绮窗，遥知不语泪双双。
此时愁望知何极，万里秋天同一色。
霭霭遥分陌上光，迢迢对此闺中忆。
早晚归来欢宴同，可怜歌吹月明中。
此夜不堪肠断绝，愿随流影到辽东。
+++权德舆
++++薄命篇（一作妾薄命篇）
昔住邯郸年尚少，只是娇羞弄花鸟。
青楼碧纱大道边，绿杨日暮风袅袅。
婵娟玉貌二八馀，自怜颜色花不如。
丽质全胜秦氏女，藁砧宁用专城居。
岁去年来年渐长，青春红粉全堪赏。
玉楼珠箔但闲居，南陌东城讵来往。
韶光日日看渐迟。
摽梅既落行有时。
宁知燕赵娉婷子，翻嫁幽并游侠儿。
年年结束青丝骑，出门一去何时至。
秋月空悬翡翠帘，春帏懒卧鸳鸯被。
沙塞经时不寄书，深闺愁独意何如。
花前拭泪情无限，月下调琴恨有馀。
离别苦多相见少，洞房愁梦何由晓。
闲看双燕泪霏霏，静对空床魂悄悄。
镜里红颜不自禁，陌头香骑动春心。
为问佳期早晚是，人人总解有黄金。
+++权德舆
++++放歌行
夕阳不驻东流急，荣名贵在当年立。
青春虚度无所成，白首衔悲亦何及。
拂衣西笑出东山，君臣道合俄顷间。
一言一笑玉墀上，变化生涯如等闲。
朱门杳杳列华戟，座中皆是王侯客。
鸣环动珮暗珊珊，骏马花骢白玉鞍。
十千斗酒不知贵，半醉留宾邀尽欢。
银烛煌煌夜将久，侍婢金罍泻春酒。
春酒盛来琥珀光，暗闻兰麝几般香。
乍看皓腕映罗袖，微听清歌发杏梁。
双鬟美人君不见，一一皆胜赵飞燕。
迎杯乍举石榴裙，匀粉时交合欢扇。
未央钟漏醉中闻，联骑朝天曙色分。
双阙烟云遥霭霭，五衢车马乱纷纷。
罢朝鸣珮骤归鞍，今日还同昨日欢。
岁岁年年恣游宴，出门满路光辉遍。
一身自乐何足言，九族为荣真可羡。
男儿称意须及时，闭门下帷人不知。
年光看逐转蓬尽，徒咏东山招隐诗。
+++权德舆
++++旅馆雪晴，又睹新月，众兴所感，因成杂言
寥寥深夜雪初晴，楼上云开月渐明。
池中片影依稀见，帘外清光远近生。
皎皎晴空疑破镜，广庭积素偏相映。
珠帘卷却光更深，玉指持来色逾净。
梦觉青楼最可怜，婵娟素魄满寒天。
天地寥寥同一色，秦淮楚江无限极。
归鸿断猿何处声，深闺旅馆遥相忆。
长安五侯华阁开，嘉宾列坐倾金罍。
赏明月，玩流雪，纤手蛾眉座中设，清歌一声无断绝。
夜已央，乐未阑。
狐裘兽炭不知寒，珠环翠珮声珊珊。
履舄纷纭桂袖攒，朱颜倚醉尽君欢。
人生少年全不久，相看且劝杯中酒。
丈夫富贵自有期，映雪读书徒白首。

+++权德舆
++++玉台体十二首
鸾啼兰已红，见出凤城东。
粉汗宜斜日，衣香逐上风。
情来不自觉，暗驻五花骢。
婵娟二八正娇羞，日暮相逢南陌头。
试问佳期不肯道，落花深处指青楼。
隐映罗衫薄，轻盈玉腕圆。
相逢不肯语，微笑画屏前。
知向辽东去，由来几许愁。
破颜君莫怪，娇小不禁羞。
楼上吹箫罢，闺中刺绣阑。
佳期不可见，尽日泪潺潺。
泪尽珊瑚枕，魂销玳瑁床。
罗衣不忍著，羞见绣鸳鸯。
君去期花时，花时君不至。
檐前双燕飞，落妾相思泪。
空闺灭烛后，罗幌独眠时。
泪尽肠欲断，心知人不知。
秋风一夜至，吹尽后庭花。
莫作经时别，西邻是宋家。
独自披衣坐，更深月露寒。
隔帘肠欲断，争敢下阶看。
昨夜裙带解，今朝蟢子飞。
铅华不可弃，莫是藁砧归。
万里行人至，深闺夜未眠。
双眉灯下扫，不待镜台前。
+++权德舆
++++赠友人（时友人新有别恨者）
知向巫山逢日暮，轻袿玉佩暂淹留。
晓随云雨归何处，还是襄王梦觉愁。
+++权德舆
++++舟行见月
月入孤舟夜半晴，寥寥霜雁两三声。
洞房烛影在何处，欲寄相思梦不成。
+++权德舆
++++杂兴五首
丛鬓愁眉时势新，初笄绝代北方人。
一颦一笑千金重，肯似成都夜失身。
乍听丝声似竹声，又疑丹穴九雏惊。
金波露洗净于昼，寂寞不堪深夜情。
琥珀尊开月映帘，调弦理曲指纤纤。
含羞敛态劝君住，更奏新声刮骨盐。
乳燕双飞莺乱啼，百花如绣照深闺。
新妆对镜知无比，微笑时时出瓠犀。
巫山云雨洛川神，珠襻香腰稳称身。
惆怅妆成君不见，含情起立问傍人。

++中卷三百二十九
  
+++权德舆
++++祗役江西路上以诗代书寄内
辛苦事行役，风波倦晨暮。
摇摇结遐心，靡靡即长路。
别来如昨日，每见缺蟾兔。
潮信催客帆，春光变江树。
宦游岂云惬，归梦无复数。
愧非超旷姿，循此跼促步。
笑言思暇日，规劝多远度。
鹑服我久安，荆钗君所慕。
伊予多昧理，初不涉世务。
适因拥肿材，成此懒慢趣。
一身常抱病，不复理章句。
胸中无町畦，与物且多忤。
既非大川楫，则守南山雾。
胡为出处间，徒使名利污。
羁孤望予禄，孩稚待我餔。
未能即忘怀，恨恨以此故。
终当税鞿鞅，岂待毕婚娶。
如何久人寰，俯仰学举措。
衡茅去迢递，水陆两驰骛。
晰晰窥晓星，涂涂践朝露。
静闻田鹤起，远见沙鸨聚。
怪石不易跻，急湍那可溯。
渔商闻远岸，烟火明古渡。
下碇夜已深，上碕波不驻。
畏途信非一，离念纷难具。
枕席有馀清，壶觞无与晤。
南方出兰桂，归日自分付。
北窗留琴书，无乃委童孺。
春江足鱼雁，彼此勤尺素。
早晚到中闺，怡然两相顾。
+++权德舆
++++夜泊有怀
栖鸟向前林，暝色生寒芜。
孤舟去不息，众感非一途。
川程方浩淼，离思方郁纡。
转枕眼未熟，拥衾泪已濡。
窘然风水上，寝食疲朝晡。
心想洞房夜，知君还向隅。
+++权德舆
++++自桐庐如兰溪有寄
东南江路旧知名，惆怅春深又独行。
新妇山头云半敛，女儿滩上月初明。
风前荡飏双飞蝶，花里间关百啭莺。
满目归心何处说，欹眠搔首不胜情。
+++权德舆
++++相思树
家寄江东远，身对江西春。
空见相思树，不见相思人。
+++权德舆
++++石楠树
石楠红叶透帘春，忆得妆成下锦茵。
试折一枝含万恨，分明说向梦中人。
+++权德舆
++++斗子滩
斗子滩头夜已深，月华偏照此时心。
春江风水连天阔，归梦悠扬何处寻。
+++权德舆
++++黄檗馆
驱车振楫越山川，候晓通宵冒烟雨。
青枫浦上魂已销，黄檗馆前心自苦。
+++权德舆
++++清明日次弋阳
自叹清明在远乡，桐花覆水葛溪长。
家人定是持新火，点作孤灯照洞房。
+++权德舆
++++中书夜直寄赠
通籍在金闺，怀君百虑迷。
迢迢五夜永，脉脉两心齐。
步履疲青琐，开缄倦紫泥。
不堪风雨夜，转枕忆鸿妻。
+++权德舆
++++病中寓直代书题寄
愚夫何所任，多病感君深。
自谓青春壮，宁知白发侵。
寝兴劳善祝，疏懒愧良箴。
寂寞闻宫漏，那堪直夜心。
+++权德舆
++++端午日礼部宿斋有衣服彩结之贶以诗还答
良辰当五日，偕老祝千年。
彩缕同心丽，轻裾映体鲜。
寂寥斋画省，款曲擘香笺。
更想传觞处，孙孩遍目前。
+++权德舆
++++酬九日
重九共游娱，秋光景气殊。
他日头似雪，还对插茱萸。
+++权德舆
++++和九日从杨氏姊游
秋光风露天，令节庆初筵。
易象家人吉，闺门女士贤。
招邀菊酒会，属和柳花篇。
今日同心赏，全胜落帽年。
+++权德舆
++++上巳日贡院考杂文不遂赴九华观祓禊之会以二绝句申赠
三日韶光处处新，九华仙洞七香轮。
老夫留滞何由往，珉玉相和正绕身。
禊饮寻春兴有馀，深情婉婉见双鱼。
同心齐体如身到，临水烦君便祓除。
+++权德舆
++++和九华观见怀贡院八韵
上巳好风景，仙家足芳菲。
地殊兰亭会，人似山阴归。
丹灶缀珠掩，白云岩径微。
真宫集女士，虚室涵春辉。
拘限心杳杳，欢言望依依。
滞兹文墨职，坐与琴觞违。
丽曲涤烦虚，幽缄发清机。
支颐一吟想，恨不双翻飞。
+++权德舆
++++桃源篇
小年尝读桃源记，忽睹良工施绘事。
岩径初欣缭绕通，溪风转觉芬芳异。
一路鲜云杂彩霞，渔舟远远逐桃花。
渐入空濛迷鸟道，宁知掩映有人家。
庞眉秀骨争迎客，凿井耕田人世隔。
不知汉代有衣冠，犹说秦家变阡陌。
石髓云英甘且香，仙翁留饭出青囊。
相逢自是松乔侣，良会应殊刘阮郎。
内子闲吟倚瑶瑟，玩此沈沈销永日。
忽闻丽曲金玉声，便使老夫思阁笔。
+++权德舆
++++新月与儿女夜坐听琴举酒
泥泥露凝叶，骚骚风入林。
以兹皓月圆，不厌良夜深。
列坐屏轻箑，放怀弦素琴。
儿女各冠笄，孙孩绕衣襟。
乃知大隐趣，宛若沧洲心。
方结偕老期，岂惮华发侵。
笑语向兰室，风流传玉音。
愧君袖中字，价重双南金。
+++权德舆
++++七夕
今日云輧渡鹊桥，应非脉脉与迢迢。
家人竞喜开妆镜，月下穿针拜九霄。
+++权德舆
++++县君赴兴庆宫朝贺载之奉行册礼，因书即事
合卺交欢二十年，今朝比翼共朝天。
风传漏刻香车度，日照旌旗彩仗鲜。
顾我华簪鸣玉珮，看君盛服耀金钿。
相期偕老宜家处，鹤发鱼轩更可怜。
+++权德舆
++++元和元年蒙恩封成纪县伯时室中封安喜县君…聊申贺赠
启土封成纪，宜家县安喜。
同欣井赋开，共受闺门祉。
珩璜联采组，琴瑟谐宫徵。
更待悬车时，与君欢暮齿。
+++权德舆
++++河南崔尹即安喜从兄宜于室家四十馀岁…因成绝句
五色金光鸾凤飞，三川墨妙巧相辉。
尊崇善祝今如此，共待曾玄捧翟衣。
+++权德舆
++++奉使丰陵职司卤簿，通宵涉路，因寄内
彩仗列森森，行宫夜漏深。
殳鋋方启路，钲鼓正交音。
曙月思兰室，前山辨谷林。
家人念行役，应见此时心。
+++权德舆
++++酬南园新亭宴会璩新第慰庆之作，时任宾客
南宫烟景浓，平视中南峰。
官闲似休沐，尽室来相从。
日抱汉阴瓮，或成蝴蝶梦。
树老欲连云，竹深疑入洞。
欢言交羽觞，列坐俨成行。
歌吟不能去，待此明月光。
好逑蕴明识，内顾多惭色。
不厌梁鸿贫，常讥伯宗直。
予婿信时英，谏垣金玉声。
男儿才弱冠，射策幸成名。
偃放斯自足，翛然去营欲。
散木固无堪，虚舟常任触。
大隐本吾心，喜君流好音。
相期悬车岁，此地即中林。
+++权德舆
++++七夕见与诸孙题乞巧文
外孙争乞巧，内子共题文。
隐映花奁对，参差绮席分。
鹊桥临片月，河鼓掩轻云。
羡此婴儿辈，吹呼彻曙闻。
+++权德舆
++++太常寺宿斋有寄
转枕挑灯候晓鸡，相君应叹太常妻。
长年多病偏相忆，不遣归时醉似泥。
+++权德舆
++++朝回阅乐寄绝句
子城风暖百花初，楼上龟兹引导车。
曲罢卿卿理驺驭，细君相望意何如。
+++权德舆
++++中书宿斋有寄
铜壶漏滴斗阑干，泛滟金波照露盘。
遥想洞房眠正熟，不堪深夜凤池寒。
+++权德舆
++++中书送敕赐斋馔戏酬
常日每齐眉，今朝共解颐。
遥知大官膳，应与众雏嬉。
+++权德舆
++++敕赐长寿酒因口号以赠
恩沾长寿酒，归遗同心人。
满酌共君醉，一杯千万春。
+++权德舆
++++湖南观察使故相国袁公挽歌二首（一作刘禹锡诗）
五驱龙虎节，一入凤凰池。
令尹自无喜，羊公人不疑。
天归京兆日，叶下洞庭时。
湘水秋风至，凄凉吹素旗。
丹旐发江皋，人悲雁亦号。
湘南罢亥市，汉上改词曹。
表墓双碑立，尊名一字褒。
常闻平楚狱，为报里门高。
+++权德舆
++++玉山岭上作
悠悠驱匹马，征路上连冈。
晚翠深云窦，寒苔净石梁。
荻花偏似雪，枫叶不禁霜。
愁见前程远，空郊下夕阳。
+++权德舆
++++题邵端公林亭
春光何处好，柱史有林塘。
莺啭风初暖，花开日欲长。
凿池通野水，扫径阅新芳。
更置盈尊酒，时时醉楚狂。
+++权德舆
++++酬裴杰秀才新樱桃
新果真琼液，来应宴紫兰。
圆疑窃龙颔，色已夺鸡冠。
远火微微辨，残星隐隐看。
茂先知味易，曼倩恨偷难。
忍用烹騂骆，从将玩玉盘。
流年如可驻，何必九华丹。
+++权德舆
++++次滕老庄
征途无旅馆，当昼喜逢君。
羸病仍留客，朝朝扫白云。
+++权德舆
++++宿严陵
身羁从事驱征传，江入新安泛暮涛。
今夜子陵滩下泊，自惭相去九牛毛。
+++权德舆
++++题云师山房
云公兰若深山里，月明松殿微风起。
试问空门清净心，莲花不著秋潭水。
+++权德舆
++++栖霞寺云居室
一径萦纡至此穷，山僧盥漱白云中。
闲吟定后更何事，石上松枝常有风。
+++权德舆
++++舟行夜泊
萧萧落叶送残秋，寂寞寒波急暝流。
今夜不知何处泊，断猿晴月引孤舟。
+++权德舆
++++发硖石路上却寄内
莎栅东行五谷深，千峰万壑雨沈沈。
细君几日路经此，应见悲翁相望心。
+++权德舆
++++冬至宿斋时郡君南内朝谒因寄
清斋独向丘园拜，盛服想君兴庆朝。
明日一阳生百福，不辞相望阻寒宵。
+++权德舆
++++和河南罗主簿送校书兄归江南
兄弟泣殊方，天涯指故乡。
断云无定处，归雁不成行。
草莽人烟少，风波水驿长。
上虞亲渤澥，东楚隔潇湘。
古戍阴传火，寒芜晓带霜。
海门潮滟滟，沙岸荻苍苍。
京辇辞芸阁，衡方忆草堂。
君始宁隐，还缉旧荷裳。
+++权德舆
++++与故人夜坐道旧
笑语欢今夕，烟霞怆昔游。
清羸还对月，迟暮更逢秋。
胜理方自得，浮名不在求。
终当制初服，相与卧林丘。
+++权德舆
++++句
耒水波纹细，湘江竹叶轻。（耒口，见《衡州名胜志》）
古时楼上清明夜，月照楼前撩乱花。
今日成阴复成子，可怜春尽未归家。（见《野客从谈》）
新妇矶头云半敛，女儿滩畔月初明。（见《野客丛谈》）
回合千峰里，晴光似画图。
征车随反照，候吏映白云。（《石塘路有怀院中诸公》）

++中卷三百三十
  
+++张荐
++++奉酬礼部阁老转韵离合见赠（时为秘书监）
移居既同里，多幸陪君子。
弘雅重当朝，弓旌早见招。
植根琼林圃，直夜金闺步。
劝深子玉铭，力竞相如赋。
间阔向春闱，日复想光仪。
格言信难继，木石强为词。
+++张荐
++++和潘孟阳春日雪回文绝句
迟迟日气暖，漫漫雪天春。
君欲醉饮，思见此交亲。
+++张荐
++++享文恭太子庙乐章
三献具举，九旗将旋。
追劳表德，罢享宾天。
风引仙管，堂虚画筵。
芳馨常在，瞻望悠然。
+++崔邠
++++礼部权侍郎阁老史馆张秘监阁老有离合酬赠…聊继此章
脉脉羡佳期，月夜吟丽词。
谏垣则随步，东观方承顾。
林雪消艳阳，简册漏华光。
坐更芝兰室，千载各芬芳。
节苦文俱盛，即时人并命。
翩翻紫霄中，羽翮相辉映。
+++崔邠
++++享文恭太子庙乐章
醴齐泛樽彝，轩县动干戚。
入室僾如在，升阶虔所历。
奋疾合威容，定利舒皦泽。
方崇庙貌礼，永被君恩锡。
+++杨於陵
++++和权载之离合诗（时为中书舍人）
校德尽珪璋，才臣时所扬。
放情寄文律，方茂经邦术。
王猷符发挥，十载契心期。
昼游有嘉话，书法无隐辞。
信兹酬和美，言与芝兰比。
昨来恣吟绎，日觉祛蒙鄙。
+++杨於陵
++++郡斋有紫薇双本自朱明接于徂暑其花芳馥…因诗纪述
晏朝受明命，继夏走天衢。
逮兹三伏候，息驾万里途。
省躬既跼蹐，结思多烦纡。
簿领幸无事，宴休谁与娱。
内斋有嘉树，双植分庭隅。
绿叶下成幄，紫花纷若铺。
摛霞晚舒艳，凝露朝垂珠。
炎沴昼方铄，幽姿闲且都。
夭桃固难匹，芍药宁为徒。
懿此时节久，讵同光景驱。
陶甄试一致，品汇乃散殊。
濯质非受彩，无心那夺朱。
粤予负羁絷，留赏益踟蹰。
通夕靡云倦，西南山月孤。
+++杨於陵
++++赠毛仙翁
先生赤松侣，混俗游人间。
昆阆无穷路，何时下故山。
千年犹孺质，秘术救尘寰。
莫便冲天去，云雷不可攀。
+++许孟容
++++答权载之离合诗（时为给事中）
史才司秘府，文哲今超古。
亦有擅风骚，六联文墨曹。
圣贤三代意，工艺千金字。
化识从臣谣，人推仙阁吏。
如登昆阆时，口诵灵真词。
孙简下威凤，系霜琼玉枝。
+++许孟容
++++奉和武相公春晓闻莺
碧树当窗啼晓莺，间关入梦听难成。
千回万啭尽愁思，疑是血魂哀困声。
+++许孟容
++++享文恭太子庙乐章
觞牢具品，管弦有节。
祝道寅恭，神仪昭晰。
桐珪早贵，象辂追设。
磬达乐成，降歆丰洁。
+++冯伉
++++和权载之离合诗（时为给事中）
车马退朝后，聿怀在文友。
动词宗伯雄，重美良史功。
亦曾吟鲍谢，二妙尤增价。
雨霜鸿唳天，匝树鸟鸣夜。
覃思各纵横，早擅希代名。
息心欲焚砚，自靦陪群英。
+++冯伉
++++享文恭太子庙乐章二首
撰日瞻景，诚陈乐张。
礼容秩秩，羽舞煌煌。
肃将涤濯，祗荐芬芳。
永锡繁祉，思深享尝。
干旄羽籥相亏蔽，一进一退殊行缀。
昔献三雍盛礼容，今陈六佾崇仪制。
+++潘孟阳
++++和权载之离合诗
咏歌有离合，永夜观酬答。
笥中操彩笺，竹简何足编。
意深俱妙绝，心契交情结。
计彼官接联，言初并清切。
翔集本相随，羽仪良在斯。
烟云竞文藻，因喜玩新诗。
+++潘孟阳
++++春日雪以回文绝句呈张荐权德舆
春梅杂落雪，发树几花开。
真须尽兴饮，仁里愿同来。
+++潘孟阳
++++元日和布泽
至德生成泰，咸欢照育恩。
流辉沾万物，布泽在三元。
北阙祥云迥，东方嘉气繁。
青阳初应律，苍玉正临轩。
恩洽因时令，风和比化原。
自惭同草木，无以答乾坤。
+++武少仪
++++和权载之离合诗（时为国子司业）
少年慕时彦，小悟文多变。
木铎比群英，八方流德声。
雷陈美交契，雨雪音尘继。
恩顾各飞翔，因诗睹瑰丽。
傅野绝遗贤，人希有盛迁。
早钦风与雅，日咏赠酬篇。
+++武少仪
++++诸葛丞相庙（《蜀志》一作武侯祠）
执简焚香入庙门，武侯神象俨如存。
因机定蜀延衰汉，以计连吴振弱孙。
欲尽智能倾僭盗，善持忠节转庸昏。
宣王请战贻巾帼，始见才吞亦气吞。

++中卷三百三十一
  
+++段文昌
++++享太庙乐章
肃肃清庙，登显至德。
泽周八荒，兵定四极。
生物咸遂，群盗灭息。
明圣钦承，子孙千亿。
+++段文昌
++++题武担寺西台
秋天如镜空，楼阁尽玲珑。
水暗馀霞外，山明落照中。
鸟行看渐远，松韵听难穷。
今日登临意，多欢语笑同。
+++段文昌
++++晚夏登张仪楼呈院中诸公
重楼窗户开，四望敛烟埃。
远岫林端出，清波城下回。
乍疑蝉韵促，稍觉雪风来。
并起乡关思，销忧在酒杯。
+++段文昌
++++还别业寻龙华山寺广宣上人
十里惟闻松桂风，江山忽转见龙宫。
正与休师方话旧，风烟几度入楼中。
+++姚向
++++奉陪段相公晚夏登张仪楼
秦相驾群材，登临契上台。
查从银汉落，江自雪山来。
俪曲亲流火，凌风洽小杯。
帝乡如在目，欲下尽裴回。
+++姚向
++++和段相公登武担寺西台
开阁锦城中，馀闲访梵宫。
九层连昼景，万象写秋空。
天半将身到，江长与海通。
提携出尘土，曾是穆清风。
+++温会
++++和段相公登武担寺西台
桑台烟树中，台榭造云空。
眺听逢秋兴，篇辞变国风。
坐愁高鸟起，笑指远人同。
始愧才情薄，跻攀继韵穷。
+++温会
++++奉陪段相公晚夏登张仪楼
危轩重叠开，访古上裴回。
有舌嗟秦策，飞梁驾楚材。
云霄随凤到，物象为诗来。
欲和关山意，巴歌调更哀。
+++李敬伯
++++和段相公登武担寺西台
台上起凉风，乘闲览岁功。
自随台席贵，尽许羽觞同。
楼殿斜晖照，江山极望通。
赋诗思共乐，俱得咏诗丰。
+++李敬伯
++++奉陪段相公晚夏登张仪楼
层屋架城隈，宾筵此日开。
文锋摧八阵，星分应三台。
望雪烦襟释，当欢远思来。
披云霄汉近，暂觉出尘埃。
+++姚康
++++奉陪段相公晚夏登张仪楼
登览值晴开，诗从野思来。
蜀川新草木，秦日旧楼台。
池景摇中座，山光接上台。
近秋宜晚景，极目断浮埃。
+++姚康
++++和段相公登武担寺西台
松径引清风，登台古寺中。
江平沙岸白，日下锦川红。
疏树山根净，深云鸟迹穷。
自惭陪末席，便与九霄通。
+++姚康
++++礼部试早春残雪
微暖春潜至，轻明雪尚残。
银铺光渐湿，珪破色仍寒。
无柳花常在，非秋露正团。
素光浮转薄，皓质驻应难。
幸得依阴处，偏宜带月看。
玉尘销欲尽，穷巷起袁安。
+++姚康
++++赋得巨鱼纵大壑
水府乘闲望，圆波息跃鱼。
从来暴泥久，今日脱泉初。
得志宁相忌，无心任宛如。
龙门应可度，鲛室岂常居。
掉尾方穷乐，游鳞每自舒。
乘流千里去，风力藉吹嘘。

++中卷三百三十二
  
+++羊士谔
++++早春对雨
南馆垂杨早，东风细雨频。
轻寒消玉斝，幽赏滞朱轮。
千里巴江守，三年故国春。
含情非迟客，悬榻但生尘。
+++羊士谔
++++永宁小园即事
萧条梧竹下，秋物映园庐。
宿雨方然桂，朝饥更摘蔬。
阴苔生白石，时菊覆清渠。
陈力当何事，忘言愧道书。
+++羊士谔
++++台中遇直，晨览萧侍御壁画山水
虫思庭莎白露天，微风吹竹晓凄然。
今来始悟朝回客，暗写归心向石泉。
+++羊士谔
++++过三乡望女几山，早岁有卜筑之志
女几山头春雪消，路傍仙杏发柔条。
心期欲去知何日，惆怅回车上野桥。
+++羊士谔
++++和李都官郎中经宫人斜
翡翠无穷掩夜泉，犹疑一半作神仙。
秋来还照长门月，珠露寒花是野田。
+++羊士谔
++++山阁闻笛
临风玉管吹参差，山坞春深日又迟。
李白桃红满城郭，马融闲卧望京师。
+++羊士谔
++++登楼
槐柳萧疏绕郡城，夜添山雨作江声。
秋风南陌无车马，独上高楼故国情。
+++羊士谔
++++忆江南旧游二首
山阴道上桂花初，王谢风流满晋书。
曾作江南步从事，秋来还复忆鲈鱼。
曲水三春弄彩毫，樟亭八月又观涛。
金罍几醉乌程酒，鹤舫闲吟把蟹螯。
+++羊士谔
++++郡中即事三首
晓风山郭雁飞初，霜拂回塘水榭虚。
鼓角清明如战垒，梧桐摇落似贫居。
青门远忆中人产，白首闲看太史书。
城下秋江寒见底，宾筵莫讶食无鱼。
+++羊士谔
++++郡中即事三首（一作《玩荷花》）
红衣落尽暗香残，叶上秋光白露寒。
越女含情已无限，莫教长袖倚阑干。
+++羊士谔
++++郡中即事三首（一作《寄裴校书》）
登临何事见琼枝，白露黄花自绕篱。
惟有楼中好山色，稻畦残水入秋池。
+++羊士谔
++++野望二首
萋萋麦陇杏花风，好是行春野望中。
日暮不辞停五马，鸳鸯飞去绿江空。
忘怀不使海鸥疑，水映桃花酒满卮。
亭上一声歌白苎，野人归棹亦行迟。
+++羊士谔
++++游西山兰若
路傍垂柳古今情，春草春泉咽又生。
借问山僧好风景，看花携酒几人行。
+++羊士谔
++++泛舟入后溪（后一首一作于鹄诗）
东风朝日破轻岚，仙棹初移酒未酣。
玉笛闲吹折杨柳，春风无事傍鱼潭。
雨馀芳草净沙尘，水绿滩平一带春。
唯有啼鹃似留客，桃花深处更无人。
+++羊士谔
++++看花
一到花间一忘归，玉杯瑶瑟减光辉。
歌筵更覆青油幕，忽似朝云瑞雪飞。
+++羊士谔
++++春望
莫问华簪发已斑，归心满目是青山。
独上层城倚危槛，柳营春尽马嘶闲。
+++羊士谔
++++寄江陵韩少尹
别来玄鬓共成霜，云起无心出帝乡。
蜀国鱼笺数行字，忆君秋梦过南塘。
+++羊士谔
++++贺州宴行营回将
九剑盈庭酒满卮，戍人归日及瓜时。
元戎静镇无边事，遣向营中偃画旗。
+++羊士谔
++++游郭驸马大安山池
马嘶芳草自淹留，别馆何人属细侯。
仙杏破颜逢醉客，彩鸳飞去避行舟。
洞箫日暖移宾榻，垂柳风多掩妓楼。
坐阅清晖不知暮，烟横北渚水悠悠。
+++羊士谔
++++故萧尚书瘿柏斋前玉蕊树，与王起居吏部孟员外同赏
柏寝闭何时，瑶华自满枝。
天清凝积素，风暖动芬丝。
留步苍苔暗，停觞白日迟。
因吟茂陵草，幽赏待妍词。
+++羊士谔
++++和武相早朝中书候传点书怀奉呈
殿省秘清晓，夔龙升紫微。
星辰拱帝座，剑履翊天机。
耿耿金波缺，沉沉玉漏稀。
彩笺蹲鸷兽，画扇列名翚。
志业丹青重，恩华雨露霏。
三台昭建极，一德庆垂衣。
昌运瞻文教，雄图本武威。
殊勋如带远，佳气似烟非。
抗节衷无隐，同心尚弼违。
良哉致君日，维岳有光辉。
+++羊士谔
++++和萧侍御监祭白帝城西村寺斋沐览镜…吏部孟员外并见赠
晚沐金仙宇，迎秋白帝祠。
轩裳烦吏职，风物动心期。
清镜开尘匣，华簪指发丝。
南宫有高步，岁晏岂磷缁。
+++羊士谔
++++送张郎中副使自南省赴凤翔府幕
仙郎佐氏谋，廷议宠元侯。
城郭须来贡，河隍亦顺流。
亚夫高垒静，充国大田秋。
当奋燕然笔，铭功向陇头。
+++羊士谔
++++和窦吏部雪中寓直
瑞花飘朔雪，灏气满南宫。
迢递层城掩，徘徊午夜中。
金闺通籍恨，银烛直庐空。
谁问乌台客，家山忆桂丛。
+++羊士谔
++++小园春至偶呈吏部窦郎中
松筱虽苦节，冰霜惨其间。
欣然发佳色，如喜东风还。
幽抱想前躅，冥鸿度南山。
春台一以眺，达士亦解颜。
偃息非老圃，沉吟閟玄关。
驰晖忽复失，壮气不得闲。
君子当济物，丹梯谁共攀。
心期自有约，去扫苍苔斑。
+++羊士谔
++++酬吏部窦郎中直夜见寄
解巾侍云陛，三命早为郎。
复以雕龙彩，旋归振鹭行。
玉书期养素，金印已怀黄。
兹夕南宫咏，遐情愧不忘。
+++羊士谔
++++永宁里园亭休沐怅然成咏
云景含初夏，休归曲陌深。
幽帘宜永日，珍树始清阴。
迟客唯长簟，忘言有匣琴。
画披灵物态，书见古人心。
芳草多留步，鲜飙自满襟。
劳形非立事，潇洒愧头簪。
+++羊士谔
++++登乐游原寄司封孟郎中卢补阙
爽节时清眺，秋怀怅独过。
神皋值宿雨，曲水已增波。
白鸟凌风迥，红蕖濯露多。
伊川有归思，君子复如何。
+++羊士谔
++++乾元初，严黄门自京兆少尹贬牧巴郡…十四韵刻于石壁
石座双峰古，云泉九曲深。
寂寥疏凿意，芜没岁时侵。
绕席流还壅，浮杯咽复沉。
追怀王谢侣，更似会稽岑。
谁谓天池翼，相期宅畔吟。
光辉轻尺璧，然诺重黄金。
几醉东山妓，长悬北阙心。
蕙兰留杂佩，桃李想华簪。
闭阁余何事，鸣驺亦屡寻。
轩裳遵往辙，风景憩中林。
横吹多凄调，安歌送好音。
初筵方侧弁，故老忽沾襟。
盛世当弘济，平生谅所钦。
无能愧陈力，惆怅拂瑶琴。
+++羊士谔
++++闲斋示一二道者
幽兰谁复奏，闲匣以端忧。
止惭先觉，归欤想故侯。
山蝉铃阁晚，江雨麦田秋。
唯有空门学，相期老一丘。
+++羊士谔
++++南池荷花
蝉噪城沟水，芙蓉忽已繁。
红花迷越艳，芳意过湘沅。
湛露宜清暑，披香正满轩。
朝朝只自赏，秾李亦何言。
+++羊士谔
++++郡中玩月，寄江南李少尹虞部孟员外三首
月满自高丘，江通无狭流。
轩窗开到晓，风物坐含秋。
鹊警银河断，蛩悲翠幕幽。
清光望不极，耿耿下西楼。
桂华临洛浦，如挹李膺仙。
兹夕披云望，还吟掷地篇。
凤池分直夜，牛渚泛舟年。
会是风流赏，惟君内史贤。
圆景旷佳宾，徘徊夜漏频。
金波徒泛酒，瑶瑟已生尘。
露白移长簟，风清挂幅巾。
西园旧才子，想见洛阳人。
+++羊士谔
++++城隍庙赛雨二首
零雨慰斯人，斋心荐绿蘋。
山风箫鼓响，如祭敬亭神。
积润通千里，推诚奠一卮。
回飙经画壁，忽似偃云旗。
+++羊士谔
++++郡楼晴望二首
霁色朝云尽，亭皋露亦晞。
褰开临曲槛，萧瑟换轻衣。
地远秦人望，天晴社燕飞。
无功惭岁晚，唯念故山归。
一雨晴山郭，惊秋碧树风。
兰卮谁与荐，玉旆自无悰。
云景嘶宾雁，岚阴露彩虹。
闲吟懒闭阁，旦夕郡楼中。
+++羊士谔
++++初移琪树
爱此丘中物，烟霜尽日看。
无穷碧云意，更助绿窗寒。
+++羊士谔
++++燕居
秋斋膏沐暇，旭日照轩墀。
露重芭蕉叶，香凝橘柚枝。
简书随吏散，宝骑与僧期。
报国得何力，流年已觉衰。
+++羊士谔
++++寄黔府窦中丞
汉臣旌节贵，万里护牂牁。
夏月天无暑，秋风水不波。
朝衣蟠艾绶，戎幕偃雕戈。
满岁归龙阙，良哉伫作歌。
+++羊士谔
++++书楼怀古
何独文翁化，风流与代深。
泉云无旧辙，骚雅有遗音。
远目穷巴汉，闲情阅古今。
忘言意不极，日暮但横琴。
+++羊士谔
++++九月十日郡楼独酌
掾史当授衣，郡中稀物役。
嘉辰怅已失，残菊谁为惜。
棂轩一尊泛，天景洞虚碧。
暮节独赏心，寒江鸣湍石。
归期北州里，旧友东山客。
飘荡云海深，相思桂花白。
+++羊士谔
++++暮秋言怀
城隅凝彩画，红树带青山。
迟客金尊晚，谈空玉柄闲。
驰晖三峡水，旅梦百劳关。
非是淮阳薄，丘中只望还。
+++羊士谔
++++题枇杷树
珍树寒始花，氛氲九秋月。
佳期若有待，芳意常无绝。
袅袅碧海风，濛濛绿枝雪。
急景自馀妍，春禽幸流悦。
+++羊士谔
++++上元日紫极宫门观州民然灯张乐
山郭通衢隘，瑶坛紫府深。
灯花助春意，舞绶织欢心。
闲似淮阳卧，恭闻乐职吟。
唯将圣明化，聊以达飞沉。
+++羊士谔
++++西郊兰若
云天宜北户，塔庙似西方。
林下僧无事，江清日复长。
石泉盈掬冷，山实满枝香。
寂寞传心印，玄言亦已忘。
+++羊士谔
++++在郡三年，今秋见白发，聊以书事
二毛非骑省，朝镜忽秋风。
丝缕寒衣上，霜华旧简中。
承明那足厌，车服愧无功。
日日山城守，淹留岩桂丛。
+++羊士谔
++++郡中端居，有怀袁州王员外使君
忆作同门友，承明奉直庐。
禁闱人自异，休浣迹非疏。
珥笔金华殿，三朝玉玺书。
恩光荣侍从，文彩应符徐。
青眼真知我，玄谈愧起予。
兰卮招促膝，松砌引长裾。
丽日流莺早，凉天坠露初。
前山临紫阁，曲水眺红蕖。
谁为音尘旷，俄惊岁月除。
风波移故辙，符守忽离居。
济物阴功在，分忧盛业馀。
弱翁方大用，延首迟双鱼。
+++羊士谔
++++山寺题壁
物外真何事，幽廊步不穷。
一灯心法在，三世影堂空。
山果青苔上，寒蝉落叶中。
归来还闭阁，棠树几秋风。
+++羊士谔
++++暇日适值澄霁江亭游宴
碧落风如洗，清光镜不分。
弦歌方对酒，山谷尽无云。
振卧淮阳病，悲秋宋玉文。
今来强携妓，醉舞石榴裙。
+++羊士谔
++++玩槿花
何乃诗人兴，妍词属舜华。
风流感异代，窈窕比同车。
凝艳垂清露，惊秋隔绛纱。
蝉鸣复虫思，惆怅竹阴斜。
+++羊士谔
++++郡斋读经
壮龄非济物，柔翰误为儒。
及此斋心暇，翛然与道俱。
散材诚独善，正觉岂无徒。
半偈莲生水，幽香桂满炉。
息阴惭蔽芾，讲义得醍醐。
迹似桃源客，身撄竹使符。
华夷参吏事，巴汉混州图。
偃草怀君子，移风念啬夫。
翳桑俄有绩，宿麦复盈租。
圆寂期超诣，凋残幸已苏。
解空囊不智，灭景谷何愚。
几日遵归辙，东菑殆欲芜。
+++羊士谔
++++州民自言巴土冬湿且多阴晦今兹晴朗苦…因示寮吏
雨霜以成岁，看旧感前闻。
爱景随朝日，凝阴积暮云。
□□□□□，忘言酒暂醺。
□□□□□，□□□□□。
+++羊士谔
++++斋中有兽皮茵偶成咏
逸才岂凡兽，服猛愚人得。
山泽生异姿，蒙戎蔚佳色。
青毡持与藉，重锦裁为饰。
卧阁幸相宜，温然承宴息。
+++羊士谔
++++野夫采鞭于东山偶得元者
追风岂无策，持斧有遐想。
凤去留孤根，岩悬非朽壤。
苔斑自天生，玉节垂云长。
勿谓山之幽，丹梯亦可上。
+++羊士谔
++++守郡累年俄及知命聊以言志
南国疑逋客，东山作老夫。
登朝非大隐，出谷是真愚。
气直惭龙剑，心清爱玉壶。
聊持循吏传，早晚□为徒。
+++羊士谔
++++东渡早梅一树，岁华如雪，酣赏成咏
暇日留□事，期云亦□开。
乡心持岁酒，津下赏山梅。
晚实和商鼎，浓香拂寿杯。
唯应招北客，日日踏青来。
+++羊士谔
++++题郡南山光福寺寺即严黄门所置…即郄拾遗之词也
传闻黄阁守，兹地赋长沙。
少壮称时杰，功名惜岁华。
岩廊初建刹，宾从亟鸣笳。
玉帐空严道，甘棠见野花。
碑残犹堕泪，城古自归鸦。
籍籍清风在，怀人谅不遐。
+++羊士谔
++++雨中寒食
令节逢烟雨，园亭但掩关。
佳人宿妆薄，芳树彩绳闲。
归思偏消酒，春寒为近山。
花枝不可见，别恨灞陵间。
+++羊士谔
++++晚夏郡中卧疾
事外心如寄，虚斋卧更幽。
微风生白羽，畏日隔青油。
用拙怀归去，沉痾畏借留。
东山自有计，蓬鬓莫先秋。
+++羊士谔
++++酬卢司门晚夏过永宁里弊居林亭见寄
自叹淮阳卧，谁知去国心。
幽亭来北户，高韵得南金。
苔甃窥泉少，篮舆爱竹深。
风蝉一清暑，应喜脱朝簪。
+++羊士谔
++++山郭风雨朝霁怅然秋思
桐竹离披晓，凉风似故园。
惊秋对旭日，感物坐前轩。
江燕飞还尽，山榴落尚繁。
平生信有意，衰久已忘言。
+++羊士谔
++++南馆林塘
郡阁山斜对，风烟隔短墙。
清池如写月，珍树尽凌霜。
行乐知无闷，加餐颇自强。
心期空岁晚，鱼意久相忘。
+++羊士谔
++++腊夜对酒
琥珀杯中物，琼枝席上人。
乐声方助醉，烛影已含春。
自顾行将老，何辞坐达晨。
传觞称厚德，不问吐车茵。
+++羊士谔
++++池上构小山咏怀
玉立出岩石，风清曲□□。
偶成聊近意，静对想凝神。
牛渚中流月，兰亭上道春。
来心可见，寂寞为斯人。
+++羊士谔
++++林塘腊候
南国冰霜晚，年华已暗归。
闲招别馆客，远念故山薇。
野艇虚还触，笼禽倦更飞。
忘言亦何事，酣赏步清辉。
+++羊士谔
++++酬礼部崔员外备独永宁里弊居见寄来诗云图书…守山城
守土亲巴俗，腰章□汉仪。
春行乐职咏，秋感伴牢词。
旧里藏旧阁，闲门闭槿篱。
遥惭退朝客，下马独相思。
+++羊士谔
++++梁国惠康公主挽歌词二首（驸马即司空于公之子）
汤沐成陈迹，山林遂寂寥。
鹊飞应织素，凤起独吹箫。
玉殿中参罢，云輧上汉遥。
皇情非不极，空辍未央朝。
授册荣天使，陈诗感圣恩。
山河启梁国，缟素及于门。
泉向金卮咽，霜来玉树繁。
都人听哀挽，泪尽望寒原。
+++羊士谔
++++南池晨望
起来林上月，潇洒故人情。
铃阁人何事，莲塘晓独行。
衣沾竹露爽，茶对石泉清。
鼓吹前贤薄，群蛙试一鸣。
+++羊士谔
++++林馆避暑
池岛清阴里，无人泛酒船。
山蜩金奏响，荷露水精圆。
静胜朝还暮，幽观白已玄。
家林正如此，何事赋归田。
+++羊士谔
++++巴南郡斋雨中偶看长历是日小雪有怀昔年朝谒因成八韵
夷落朝云候，王正小雪辰。
缅怀朝紫陌，曾是洒朱轮。
气耿簪裾肃，风严刻漏频。
暗飞金马仗，寒舞玉京尘。
豸角随中宪，龙池列近臣。
蕊珠凝瑞彩，悬圃净华茵。
帝泽千箱庆，天颜万物春。
明廷犹咫尺，高咏愧巴人。
+++羊士谔
++++褒城驿池塘玩月
夜长秋始半，圆景丽银河。
北渚清光溢，西山爽气多。
鹤飞闻坠露，鱼戏见增波。
千里家林望，凉飙换绿萝。
+++羊士谔
++++资阳郡中咏怀
腰章非达士，闭阁是潜夫。
匣剑宁求试，笼禽但自拘。
江清牛渚镇，酒熟步兵厨。
唯此前贤意，风流似不孤。
+++羊士谔
++++寒食宴城北山池，即故郡守荣阳郑钢目为折柳亭
别馆青山郭，游人折柳行。
落花经上巳，细雨带清明。
鶗鴂流芳暗，鸳鸯曲水平。
归心何处醉，宝瑟有馀声。
+++羊士谔
++++酬彭州萧使君秋中言怀
右职移青绶，雄藩拜紫泥。
江回玉垒下，气爽锦城西。
皋鹤惊秋律，琴乌怨夜啼。
离居同舍念，宿昔奉金闺。
+++羊士谔
++++资中早春
一雨东风晚，山莺独报春。
淹留巫峡梦，惆怅洛阳人。
柳意笼丹槛，梅香覆锦茵。
年华行可惜，瑶瑟莫生尘。
+++羊士谔
++++郡楼怀长安亲友
残暑三巴地，沉阴八月天。
气昏高阁雨，梦倦下帘眠。
愁鬓华簪小，归心社燕前。
相思杜陵野，沟水独潺湲。
+++羊士谔
++++王起居独游青龙寺玩红叶因寄
十亩苍苔绕画廊，几株红树过清霜。
高情还似看花去，闲对南山步夕阳。
+++羊士谔
++++夜听琵琶三首
掩抑危弦咽又通，朔云边月想朦胧。
当时谁佩将军印，长使蛾眉怨不穷。
一曲徘徊星汉稀，夜兰幽怨重依依。
忽似摐金来上马，南枝栖鸟尽惊飞。
破拨声繁恨已长，低鬟敛黛更摧藏。
潺湲陇水听难尽，并觉风沙绕杏梁。
+++羊士谔
++++彭州萧使君出妓夜宴见送
玉颜红烛忽惊春，微步凌波暗拂尘。
自是当歌敛眉黛，不因惆怅为行人。
+++羊士谔
++++题松江馆
津柳江风白浪平，棹移高馆古今情。
扁舟一去鸱夷子，应笑分符计日程。
+++羊士谔
++++偶题寄独孤使君
病起淮阳自有时，秋来未觉长年悲。
坐逢在日唯相望，袅袅凉风满桂枝。
+++羊士谔
++++永宁里小园与沈校书接近，怅然题寄
故里心期奈别何，手移芳树忆庭柯。
东皋黍熟君应醉，梨叶初红白露多。
+++羊士谔
++++斋中咏怀
无心唯有白云知，闲卧高斋梦蝶时。
不觉东风过寒食，雨来萱草出巴篱。
+++羊士谔
++++登郡前山
洛阳归客滞巴东，处处山樱雪满丛。
岘首当时为风景，岂将官舍作池笼。
+++羊士谔
++++客有自渠州来说常谏议使君故事，怅然成咏
才子长沙暂左迁，能将意气慰当年。
至今犹有东山妓，长使歌诗被管弦。
+++羊士谔
++++春日朝罢呈台中寮友
退食鹓行振羽仪，九霄双阙迥参差。
云披彩仗春风度，日暖香阶昼刻移。
玉树笼烟鳷鹊观，石渠流水凤凰池。
时清执法惭无事，未有长杨汉主知。
+++羊士谔
++++州民有献杏者，瑰丽溢目，因感花未几，聊以成咏
南郭东风赏杏坛，几株芳树昨留欢。
却忆落花飘绮席，忽惊如实满雕盘。
蛾眉半敛千金薄，鷤鴂初鸣百草阑。
志士古来悲节换，美人啼鸟亦长叹。
+++羊士谔
++++西川独孤侍御见寄七言四韵…翰墨都捐逮此酬答诚乖拙速
百雉层城上将坛，列营西照雪峰寒。
文章立事须铭鼎，谈笑论功耻据鞍。
草檄清油推健笔，曳裾黄阁耸危冠。
双金未比三千字，负弩空惭知者难。
+++羊士谔
++++都城从事萧员外寄海梨花诗，尽绮丽至惠然远及
珠履行台拥附蝉，外郎高步似神仙。
陈词今见唐风盛，从事遥瞻卫国贤。
掷地好词凌彩笔，浣花春水腻鱼笺。
东山芳意须同赏，子看囊盛几日传。
+++羊士谔
++++赴资阳经嶓冢山（汉水所出，元和三年已授此官）
宁辞旧路驾朱轓，重使疲人感汉恩。
今日鸣驺到嶓峡，还胜博望至河源。
+++羊士谔
++++郡中言怀寄西川萧员外
功名无力愧勤王，已近终南得草堂。
身外尽归天竺偈，腰间唯有会稽章。
何时腊酒逢山客，可惜梅枝亚石床。
岁晚我知仙客意，悬心应在白云乡。
+++羊士谔
++++郡斋感物寄长安亲友
晴天春意并无穷，过腊江楼日日风。
琼树花香故人别，兰卮酒色去年同。
闲吟铃阁巴歌里，回首神皋瑞气中。
自愧朝衣犹在箧，归来应是白头翁。
+++羊士谔
++++息舟荆溪，入阳羡南山，游善权寺，呈李功曹巨
结缆兰香渚，柴车上连冈。
晏温值初霁，去绕山河长。
献岁冰雪尽，细泉生路傍。
行披烟杉入，激涧横石梁。
层阁表精庐，飞甍切云翔。
冲襟得高步，清眺极远方。
潭嶂积佳气，荑英多早芳。
具观泽国秀，重使春心伤。
念遵烦促途，荣利骛隙光。
勉君脱冠意，共匿无何乡。
+++羊士谔
++++乱后曲江
忆昔曾游曲水滨，春来长有探春人。
游春人静空地在，直至春深不似春。
+++羊士谔
++++寻山家（一作长孙佐辅诗）
独访山家歇还涉，茅屋斜连隔松叶。
主人闻语未开门，绕篱野菜飞黄蝶。
+++羊士谔
++++寄裴校书
登高何处见琼枝，白露黄花自绕篱。
惟有楼中好山色，稻畦残水入秋池。
+++羊士谔
++++句
风泉留古韵，笙磬想遗音。
桂朽有遗馥，莺飞安可待。
尘沙蔼如雾，长波惊飙度。
雁起汀洲寒，马嘶高城暮。
银釭倦秋馆，绮瑟瞻永路。
重有携手期，清光倚玉树。（以上见张为《主客图》）

++中卷三百三十三
  
+++杨巨源
++++秋夜闲居即事寄庐山郑员外、蜀郡符处士
忧思繁未整，良辰会无由。
引领迟佳音，星纪屡以周。
蓬阆绝华耀，况乃处穷愁。
坠叶寒拥砌，灯火夜悠悠。
开琴弄清弦，窥月俯澄流。
冉冉鸿雁度，萧萧帷箔秋。
怅怀石门咏，缅慕碧鸡游。
仿佛蒙颜色，崇兰隐芳洲。
+++杨巨源
++++独不见
东风艳阳色，柳绿花如霰。
竞理同心鬟，争持合欢扇。
香传贾娘手，粉离何郎面。
最恨卷帘时，含情独不见。
+++杨巨源
++++题赵孟庄
管鲍化为尘，交友存如线。
升堂俱自媚，得路难相见。
懿君敦三益，颓俗期一变。
心同袭芝兰，气合回霜霰。
石门云卧久，玉洞花寻遍。
王濬爱旌旗，梁竦劳州县。
烟鸿秋更远，天马寒愈健。
愿事郭先生，青囊书几卷。
+++杨巨源
++++辞魏博田尚书出境后，感恩恋德，因登丛台
荐书及龙钟，此事镂心骨。
亲知殊悢悢，徒御方咄咄。
丛台邯郸郭，台上见新月。
离恨始分明，归思更超忽。
怀仁泪空尽，感事情又发。
他时躧履声，晓日照丹阙。
+++杨巨源
++++夏日苦热，同长孙主簿过仁寿寺纳凉
火入天地炉，南方正何剧。
四郊长云红，六合太阳赤。
赫赫沸泉壑，焰焰焦砂石。
思减祝融权，期匡诸子宅。
因投竹林寺，一问青莲客。
心空得清凉，理证等喧寂。
开襟天籁回，步履雨花积。
微风动珠帘，惠气入瑶席。
境闲性方谧，尘远趣皆适。
淹驾殊未还，朱栏敞虚碧。
+++杨巨源
++++送李虞仲秀才归东都，因寄元李二友
高翼闲未倦，孤云旷无期。
晴霞海西畔，秋草燕南时。
邺中多上才，耿耿丹霄姿。
顾我于逆旅，与君发光仪。
同将儒者方，获忝携人知。
幽兰与芳佩，寒玉锵美词。
旧友在伊洛，鸣蝉思山陂。
到来再春风，梦尽双琼枝。
素业且无负，青冥殊未迟。
南桥天气好，脉脉一相思。
+++杨巨源
++++和卢谏议朝回书情即事寄两省阁老兼呈二起居谏院诸院长
宠位资寂用，回头怜二疏。
超遥比鹤性，皎洁同僧居。
华组澹无累，单床欢有馀。
题诗天风洒，属思红霞舒。
蔼蔼延閤东，晨光映林初。
炉香深内殿，山色明前除。
对客默焚稿，何人知谏书。
全仁气逾劲，大辨言甚徐。
逸步寄青琐，闲吟亲绮疏。
清辉被鸾渚，瑞蔼含龙渠。
谢监营野墅，陶公爱吾庐。
悠然远者怀，圣代飘长裾。
端弼缉元化，至音生太虚。
一戎殄欃枪，重译充储胥。
借地种寒竹，看云忆春蔬。
灵机栖杳冥，谈笑登轩车。
晚迹识麒麟，秋英见芙蕖。
危言直且庄，旷抱郁以摅。
志业耿冰雪，光容粲璠玙。
时贤俨仙掖，气谢心何如。
+++杨巨源
++++奉酬窦郎中早入省苦寒见寄
玄冥怒含风，群物戒严节。
空山顽石破，幽涧层冰裂。
题诗金华彦，接武丹霄烈。
旷怀玉京云，孤唱粉垣雪。
穷阴总凝沍，正气直肃杀。
天狼看坠地，霜兔敢拒穴。
悠然蓬蒿士，亦得奉朝谒。
羸骖苦迟迟，单仆怨切切。
端闱仙阶邃，广陌冻桥滑。
旭日鸳鹭行，瑞烟芙蓉阙。
司寒申郑重，成岁在凛冽。
谢监逢酒时，袁生闭门月。
渐思霜霰减，欲报阳和发。
谁家挟纩心，何地当垆热。
惨舒能一改，恭听远者说。
+++杨巨源
++++野园献果呈员外
西园果初熟，上客心逾惬。
凝粉乍辞枝，飘红仍带叶。
幽姿写琼实，殷彩呈妆颊。
持此赠佳期，清芬罗袖裛。
+++杨巨源
++++大堤曲
二八婵娟大堤女，开垆相对依江渚。
待客登楼向水看，邀郎卷幔临花语。
细雨濛濛湿芰荷，巴东商侣挂帆多。
自传芳酒涴红袖，谁调妍妆回翠娥。
珍簟华灯夕阳后，当垆理瑟矜纤手。
月落星微五鼓声，春风摇荡窗前柳。
岁岁逢迎沙岸间，北人多识绿云鬟。
无端嫁与五陵少，离别烟波伤玉颜。

+++杨巨源
++++杨花落
北斗南回春物老，红英落尽绿尚早。
韶风澹荡无所依，偏惜垂杨作春好。
此时可怜杨柳花，荥盈艳曳满人家。
人家女儿出罗幕，静扫玉庭待花落。
宝环纤手捧更飞，翠羽轻裾承不著。
历历瑶琴舞金陈，菲红拂黛怜玉人。
东园桃李芳已歇，独有杨花娇暮春。
+++杨巨源
++++月宫词
宫中月明何所似，如积如流满田地。
迥过前殿曾学眉，回照长门惯催泪。
昭阳昨夜秋风来。
绮阁金铺情影开。
藻井浮花共陵乱，玉阶零露相裴回。
稍映明河泛仙驭，满窗犹在更衣处。
管弦回烛无限情。
环珮凭栏不能去。
皎皎苍苍千里同，穿烟飘叶九门通。
珠帘欲卷畏成水，瑶席初陈惊似空。
复值君王事欢宴，宫女三千一时见。
飞盖愁看素晕低，称觞愿踏清辉遍。
江上无云夜可怜，冒沙披浪自婵娟。
若共心赏风流夜，那比高高太液前。
+++杨巨源
++++赠从弟茂卿（时欲北游）
吾从骥足杨茂卿，性灵且奇才甚清。
海内方微风雅道，邺中更有文章盟。
扣寂由来在渊思，搜奇本自通禅智。
王维证时符水月，杜甫狂处遗天地。
流水东西岐路分，幽州迢递旧来闻。
若为向北驱疲马，山似寒空塞似云。
+++杨巨源
++++乌啼曲赠张评事
可怜杨叶复杨花，雪净烟深碧玉家。
乌栖不定枝条弱，城头夜半声哑哑。
浮萍流荡门前水，任罥芙蓉莫堕沙。
+++杨巨源
++++端午日伏蒙内侍赐晨服
彩缕纤仍丽，凌风卷复开。
方应五日至，应自九天来。
在笥清光发，当轩暑气回。
遥知及时节，刀尺火云催。
+++杨巨源
++++胡姬词
妍艳照江头，春风好客留。
当垆知妾惯，送酒为郎羞。
香渡传蕉扇，妆成上竹楼。
数钱怜皓腕，非是不能留。
+++杨巨源
++++春日有赠
堤暖柳丝斜，风光属谢家。
晚心应恋水，春恨定因花。
步远怜芳草，归迟见绮霞。
由来感情思，独自惜年华。
+++杨巨源
++++襄阳乐
闲随少年去，试上大堤游。
画角栖乌起，清弦过客愁。
碑沉楚山石，珠彻汉江秋。
处处风情好，卢家更上楼。
+++杨巨源
++++关山月
苍茫临故关，迢递照秋山。
万里平芜静，孤城落叶闲。
露浓栖雁起，天远戍兵还。
复映征西府，光深组练间。
+++杨巨源
++++长城闻笛
孤城笛满林，断续共霜砧。
夜月降羌泪，秋风老将心。
静过寒垒遍，暗入故关深。
惆怅梅花落，山川不可寻。
+++杨巨源
++++春晚东归留赠李功曹
芳田岐路斜，脉脉惜年华。
云路青丝骑，香含翠幰车。
歌声仍隔水，醉色未侵花。
唯有怀乡客，东飞羡曙鸦。
+++杨巨源
++++送殷员外使北蕃
二轩将雨露，万里入烟沙。
和气生中国，薰风属外家。
塞芦随雁影，关柳拂驼花。
努力黄云北，仙曹有雉车。
+++杨巨源
++++送许侍御充云南哀册使判官
万里永昌城，威仪奉圣明。
冰心瘴江冷，霜宪漏天晴。
荒外开亭候，云南降旆旌。
他时功自许，绝域转哀荣。
+++杨巨源
++++秋日题陈宗儒圃亭，凄然感旧
曾随何水部，待月东亭宿。
今日重凭栏，清风空在竹。
前山依旧碧，闲草经秋绿。
时物方宛然，蛛丝一何速。
+++杨巨源
++++和郑少师相公题慈恩寺禅院
旧寺长桐孙，朝天是圣恩。
谢公诗更老，萧傅道方尊。
白法知深得，苍生要重论。
若为将此望，心地向空门。
+++杨巨源
++++同赵校书题普救寺
东门高处天，一望几悠然。
白浪过城下，青山满寺前。
尘光分驿道，岚色到人烟。
气象须文字，逢君大雅篇。
+++杨巨源
++++春日与刘评事过故证上人院
曾共刘咨议，同时事道林。
与君方掩泪，来客是知心。
阶雪凌春积，钟烟向夕深。
依然旧童子，相送出花阴。
+++杨巨源
++++春雪题兴善寺广宣上人竹院
皎洁青莲客，焚香对雪朝。
竹内催淅沥，花雨让飘飖。
触石和云积，萦池拂水消。
只应将日月，颜色不相饶。
+++杨巨源
++++清明日后土祠送田彻
清明千万家，处处是年华。
榆柳芳辰火，梧桐今日花。
祭祠结云绮，游陌拥香车。
惆怅田郎去，原回烟树斜。
+++杨巨源
++++酬令狐员外直夜书怀见寄
花枝暖欲舒，粉署夜方初。
世职推传盛，春刑是减馀。
芸香能护字，铅椠善呈书。
此地从头白，经年望雉车。
+++杨巨源
++++题表丈三大夫书斋
盛府自莲花，群公是岁华。
兰姿丈人圃，松色大夫家。
素卷堆瑶席，朱弦映绛纱。
诗题三百首，高韵照春霞。
+++杨巨源
++++春日送沈赞府归浔阳觐叔父
浔阳阮咸宅，九派竹林前。
花屿高如浪，云峰远似天。
江声在南巷，海气入东田。
才子今朝去，风涛思渺然。
+++杨巨源
++++与李文仲秀才同赋泛酒花诗
若道春无赖，飞花合逐风。
巧知人意里，解入酒杯中。
香湿胜含露，光摇似泛空。
请君回首看，几片舞芳丛。
+++杨巨源
++++登宁州城楼
宋玉本悲秋，今朝更上楼。
清波城下去，此意重悠悠。
晚菊临杯思，寒山满郡愁。
故关非内地，一为汉家羞。
+++杨巨源
++++同薛侍御登黎阳县楼眺黄河
倚槛恣流目，高城临大川。
九回纡白浪，一半在青天。
气肃晴空外，光翻晓日边。
开襟值佳景，怀抱更悠然。
+++杨巨源
++++和权相公南园闲涉寄广宣上人
浩气抱天和，闲园载酒过。
步因秋景旷，心向晚云多。
翠玉思回凤，玄珠肯在鹅。
问师登几地，空性奈诗何。
+++杨巨源
++++供奉定法师归安南
故乡南越外，万里白云峰。
经论辞天去，香花入海逢。
鹭涛清梵彻，蜃阁化城重。
心到长安陌，交州后夜钟。
+++杨巨源
++++池上竹
一丛婵娟色，四面清冷波。
气润晚烟重，光闲秋露多。
翠筠入疏柳，清影拂圆荷。
岁晏琅玕实，心期有凤过。
+++杨巨源
++++长安春游
凤城春报曲江头，上客年年是胜游。
日暖云山当广陌，天清丝管在高楼。
茏葱树色分仙阁，缥缈花香泛御沟。
桂壁朱门新邸第，汉家恩泽问酂侯。
+++杨巨源
++++送定法师归蜀，法师即红楼院供奉广宣上人兄弟
凤城初日照红楼，禁寺公卿识惠休。
诗引棣华沾一雨，经分贝叶向双流。
孤猿学定前山夕，远雁伤离几地秋。
空性碧云无处所，约公曾许剡溪游。
+++杨巨源
++++早朝
钟声清禁才应彻，漏报仙闱俨已开。
双阙薄烟笼菡萏，九成初日照蓬莱。
朝时但向丹墀拜，仗下方从碧殿回。
圣道逍遥更何事，愿将巴曲赞康哉。
+++杨巨源
++++赠张将军
关西诸将揖容光，独立营门剑有霜。
爱鲁连归海上，肯令王翦在频阳。
天晴红帜当山满，日暮清笳入塞长。
年少功高人最羡，汉家坛树月苍苍。
+++杨巨源
++++和侯大夫秋原山观征人回
两河战罢万方清，原上军回识旧营。
立马望云秋塞静，射雕临水晚天晴。
戍闲部伍分岐路，地远家乡寄旆旌。
圣代止戈资庙略，诸侯不复更长征。
+++杨巨源
++++送人过卫州
忆昔征南府内游，君家东閤最淹留。
纵横联句长侵晓，次第看花直到秋。
论旧举杯先下泪，伤离临水更登楼。
相思前路几回首，满眼青山过卫州。
+++杨巨源
++++寄中书同年舍人
晴明紫阁最高峰，仙掖开帘范彦龙。
五色天书词焕烂，九华春殿语从容。
彩毫应染炉烟细，清珮仍含玉漏重。
二十年前同日喜，碧霄何路得相逢。
+++杨巨源
++++酬于驸马二首
绮陌尘香曙色分，碧山如画又逢君。
蛟藏秋月一片水，骥锁晴空千尺云。
戚里旧知何驸马，诗家今得鲍参军。
阳和本是烟霄曲，须向花间次第闻。
芳时碧落心应断，今日清词事不同。
瑶草秋残仙圃在，彩云天远凤楼空。
晴花暖送金羁影，凉叶寒生玉簟风。
长得闻诗欢自足，会看春露湿兰丛。
+++杨巨源
++++将归东都寄令狐舍人
绿杨红杏满城春，一骑悠悠万井尘。
岐路未关今日事，风光欲醉长年人。
闲过绮陌寻高寺，强对朱门谒近臣。
多病晚来还有策，雒阳山色旧相亲。
+++杨巨源
++++寄江州白司马
江州司马平安否，惠远东林住得无。
湓浦曾闻似衣带，庐峰见说胜香炉。
题诗岁晏离鸿断，望阙天遥病鹤孤。
莫谩拘牵雨花社，青云依旧是前途。
+++杨巨源
++++薛司空自青州归朝
天眷君陈久在东，归朝人看大司空。
黄河岸畔长无事，沧海东边独有功。
已变畏途成雅俗，仍过旧里揖秋风。
一门累叶凌烟阁，次第仪形汉上公。
+++杨巨源
++++送章孝标校书归杭州因寄白舍人
曾过灵隐江边寺，独宿东楼看海门。
潮色银河铺碧落，日光金柱出红盆。
不妨公事资高卧，无限诗情要细论。
若访郡人徐孺子，应须骑马到沙村。
+++杨巨源
++++述旧纪勋寄太原李光颜侍中二首
玉塞含凄见雁行，北垣新诏拜龙骧。
弟兄间世真飞将，貔虎归时似故乡。
鼓角因风飘朔气，旌旗映水发秋光。
河源收地心犹壮，笑向天西万里霜。
倚天长剑截云孤，报国纵横见丈夫。
五载登坛真宰相，六重分阃正司徒。
曾闻转战平坚寇，共说题诗压腐儒。
料敌知机在方寸，不劳心力讲阴符。
+++杨巨源
++++酬卢员外
谢傅旌旗控上游，卢郎樽俎借前筹。
舜城风土临清庙，魏国山川在白楼。
云寺当时接高步，水亭今日又同游。
满筵旧府笙歌在，独有羊昙最泪流。
+++杨巨源
++++古意赠王常侍
绣户纱窗北里深，香风暗动凤凰簪。
组紃常在佳人手。
刀尺空摇寒女心。
欲学齐讴逐云管，还思楚练拂霜砧。
东家少妇当机织，应念无衣雪满林。
+++杨巨源
++++送裴中丞出使
一清淮甸假朝纲，金印初迎细柳黄。
辞阙天威和雨露，出关春色避风霜。
龙韬何必陈三略，虎旅由来肃万方。
宣谕生灵真重任，回轩应问石渠郎。
+++杨巨源
++++送绛州卢使君
应将清净结心期，又共阳和到郡时。
绛老问年须算字，庾公逢月要题诗。
朱栏迢递因高胜，粉堞清明欲下迟。
他日征还作霖雨，不须求赛敬亭祠。
+++杨巨源
++++赠李傅
知因公望掩能文，誓激明诚在致君。
曾罢双旌瞻白日，犹将一剑许黄云。
摇窗竹色留僧语，入院松声共鹤闻，莫被此心生晚计，镇南人忆杜将军。
+++杨巨源
++++上裴中丞
六年西掖弘汤诰，三捷东堂总汉科。
政引风霜成物色，语回天地到阳和。
清威更助朝端重，圣泽曾随笔下多。
应笑白须扬执戟，可怜春日老如何。
+++杨巨源
++++和人与人分惠赐冰
天水藏来玉堕空，先颁密署几人同。
映盘皎洁非资月，披扇清凉不在风。
莹质方从纶阁内，凝辉更向画堂中。
丽词珍贶难双有，迢递金舆殿角东。
+++杨巨源
++++观打球有作
亲扫球场如砥平，龙骧骤马晓光晴。
入门百拜瞻雄势，动地三军唱好声。
玉勒回时沾赤汗，花騣分处拂红缨。
欲令四海氛烟静，杖底纤尘不敢生。
+++杨巨源
++++早春即事呈刘员外
明朝晴暖即相随，肯信春光被雨欺。
且任文书堆案上，免令杯酒负花时。
马蹄经历须应遍，莺语叮咛已怪迟。
更待杂芳成艳锦，邺中争唱仲宣诗。
+++杨巨源
++++送司徒童子
卫多君子鲁多儒，七岁闻天笑舞雩。
光彩春风初转蕙，性灵秋水不藏珠。
两经在口知名小，百拜垂髫禀气殊。
况复元侯旌尔善，桂林枝上得鹓雏。
+++杨巨源
++++寄昭应王丞
武皇金辂辗香尘，每岁朝元及此辰。
光动泉心初浴日，气蒸山腹总成春。
讴歌已入云韶曲，词赋方归侍从臣。
瑞霭朝朝犹望幸，天教赤县有诗人。
+++杨巨源
++++酬崔博士
自知顽叟更何能，唯学雕虫谬见称。
长被有情邀唱和，近来无力更祗承。
青松树杪三千鹤，白玉壶中一片冰。
今日为君书壁右，孤城莫怕世人憎。
+++杨巨源
++++酬裴舍人见寄
谁道重迁是旧班，自将霄汉比乡关。
二妃楼下宜临水，五老祠西好看山。
再葺吾庐心已足，每来公府路常闲。
诗陪亚相逾三纪，石笥烟霞不共攀。
+++杨巨源
++++和刘员外陪韩仆射野亭公宴
好客风流玳瑁簪，重檐高幕晓沈沈。
绮筵霜重旌旗满，玉帐天清丝管声。
繁戏徒过鲁儒目，众欢方集汉郎心。
寒笳一曲严城暮，云骑连嘶香外林。
+++杨巨源
++++酬崔驸马惠笺百张兼贻四韵
百张云样乱花开，七字文头艳锦回。
浮碧空从天上得，殷红应自日边来。
捧持价重凌云叶，封裹香深笑海苔。
满箧清光应照眼，欲题凡韵辄裴回。
+++杨巨源
++++赠史开封
天低荒草誓师坛，邓艾心知战地宽。
鼓角迥临霜野曙，旌旗高对雪峰寒。
五营向水红尘起，一剑当风白日看。
曾从伏波征绝域，碛西蕃部怯金鞍。
+++杨巨源
++++奉寄通州元九侍御
大明宫殿郁苍苍，紫禁龙楼直署香。
九陌华轩争道路，一枝寒玉任烟霜。
须听瑞雪传心语，莫被啼猿续泪行。
共说圣朝容直气，期君新岁奉恩光。
+++杨巨源
++++赠浑钜中允
公子髫年四海闻，城南侍猎雪雰雰。
马盘旷野弦开月，雁落寒原箭在云。
曾向天西穿虏阵，惯游花下领儒群。
一枝琼萼朝光好，彩服飘飘从冠军。
+++杨巨源
++++重送胡大夫赴振武
向年擢桂儒生业，今日分茅圣主恩。
旌旆仍将过乡路，轩车争看出都门。
间文武能双捷，天下安危待一论。
布惠宣威大夫事，不妨诗思许琴尊。
+++杨巨源
++++送陈判官罢举赴江外
练思多时冰雪清，拂衣无语别书生。
莫将甲乙为前累，不废烟霄是此行。
定爱红云燃楚色，应看白雨打江声。
心期玉帐亲台位，魏勃因君说姓名。
+++杨巨源
++++奉和裴相公
竹寺题名一半空，衰荣三十六人中。
在生本要求知己，垂老应怜值相公。
敢望燮和回旧律，任应时节到春风。
若为问得苍苍意，造化无言自是功。
+++杨巨源
++++和大夫边春呈长安亲故
严城吹笛思寒梅，二月冰河一半开。
紫陌诗情依旧在，黑山弓力畏春来。
游人曲岸看花发，走马平沙猎雪回。
旌旆朝天不知晚，将星高处近三台。
+++杨巨源
++++张郎中段员外初直翰林报寄长句
秋空如练瑞云明，天上人间莫问程。
丹凤词头供二妙，金銮殿角直三清。
方瞻北极临星月，犹向南班滞姓名。
启沃朝朝深禁里，香炉烟外是公卿。
+++杨巨源
++++奉酬端公春雪见寄
造化多情状物亲，剪花铺玉万重新。
闲飘上路呈丰岁，狂舞中庭学醉春。
兴逸何妨寻剡客，唱高还肯寄巴人。
遥知独立芝兰阁，满眼清光压俗尘。
+++杨巨源
++++卢郎中拜陵遇雪蒙见召因寄
南宫使者有光辉，欲拜诸陵瑞雪飞。
蘋叶已修青玉荐，柳花仍拂赤车衣。
应同谷口寻春去，定似山阴带月归。
寒冷出郊犹未得，羡公将事看芳菲。
+++杨巨源
++++冬夜陪丘侍御先辈听崔校书弹琴
雪满中庭月映林，谢家幽赏在瑶琴。
楚妃波浪天南远，蔡女烟沙漠北深。
顾盼何曾因误曲，殷勤终是感知音。
若将雅调开诗兴，未抵丘迟一片心。
+++杨巨源
++++元日含元殿下立仗丹凤楼门下宣赦相公称贺二首
天垂台耀扫欃枪，寿献香山祝圣明。
丹凤楼前歌九奏，金鸡竿下鼓千声。
衣冠南面薰风动，文字东方喜气生。
从此登封资庙略，两河连海一时清。
临轩启扇似云收，率土朝天剧水流。
瑞色含春当正殿，香烟捧日在高楼。
三朝气蚤迎恩泽，万岁声长绕冕旒。
请问汉家功第一，麒麟阁上识酂侯。
+++杨巨源
++++元日观朝
北极长尊报圣期，周家何用问元龟。
天颜入曙千官拜，元日迎春万物知。
阊阖回临黄道正，衣裳高对碧山垂。
微臣愿献尧人祝，寿酒年年太液池。
+++杨巨源
++++题贾巡官林亭
白鸟闲栖亭树枝，绿樽仍对菊花篱。
许询本爱交禅侣，陈寔由来是好儿。
明月出云秋馆思，远泉经雨夜窗知。
门前长者无虚辙，一片寒光动水池。
+++杨巨源
++++和元员外题升平里新斋
自知休沐诸幽胜，遂肯高斋枕广衢。
旧地已开新玉圃，春山仍展绿云图。
心源邀得闲诗证，肺气宜将慢酒扶。
此外唯应任真宰，同尘敢是道门枢。
+++杨巨源
++++送澹公归嵩山龙潭寺葬本师
野烟秋水苍茫远，禅境真机去住闲。
双树为家思旧壑，千花成塔礼寒山。
洞宫曾向龙边宿，云径应从鸟外还。
莫恋本师金骨地，空门无处复无关。
+++杨巨源
++++邵州陪王郎中宴
西塞无尘多玉筵，貔貅鸳鹭俨相连。
红茵照水开樽俎，翠幕当云发管弦。
歌态晓临团扇静，舞容春映薄衫妍。
鲁儒纵使他时有，不似欢娱及少年。
+++杨巨源
++++和令狐舍人酬峰上人题山栏孤竹
满院冰姿粉箨残，一茎青翠近帘端。
离丛自欲亲香火，抱节何妨共岁寒。
能让繁声任真籁，解将孤影对芳兰。
范云许访西林寺，枝叶须和彩凤看。
+++杨巨源
++++寄赠田仓曹湾
芳兰媚庭除，灼灼红英舒。
身为陋巷客，门有绛辕车。
朝览夷吾传，暮习颍阳书。
眄云高羽翼，待贾蕴璠玙。
缨弁虽云阻，音尘岂复疏。
若因风雨晦，应念寂寥居。
+++杨巨源
++++上刘侍中
命代生申甫，承家翊禹汤。
庙谟膺间气，师律动清霜。
钟鼎勋庸大，山河诫誓长。
英姿凌虎视，逸步压龙骧。
道协陶钧力，恩回日月光。
一言弘社稷，九命备珪璋。
政洽军逾肃，仁敷物已康。
朱门重棨戟，丹诏半缣缃。
位总云龙野，师临涿鹿乡。
射雕天更碧，吹角塞仍黄。
深入平夷落，横行辟汉疆。
功垂贞石远，名映色丝香。
断碛瞻貔武，临池识凤凰。
舞腰凝绮榭，歌响拂雕梁。
杯净传鹦鹉，裘鲜照鹔鹴。
吟诗白羽扇，校猎绿沈枪。
风景佳人地，烟沙壮士场。
幕中邀谢鉴，麾下得周郎。
珠影含空彻，琼枝映座芳。
王浑知武子，陈寔奖元方。
富贵春无限，欢娱夜未央。
管弦随玉帐，尊俎奉金章。
俗理宁因劝，边城讵假防。
军容雄朔漠，公望冠岩廊。
分野邻孤岛，京坻溢万厢。
曙华分碣石，秋色入衡阳。
城远迷玄兔，川明辩白狼。
忠贤多感激，今古共苍茫。
堤拥红蕖艳，桥分翠柳行。
轩车纷自至，亭馆郁相当。
珍簟回烦暑，层轩引早凉。
听琴知思静，说剑觉神扬。
佳景燕台上，清辉郑驿傍。
鼓鼙喧北里，珪玉映东床。
敢衒由之瑟，甘循赐也墙。
官微思假路，战胜忝升堂。
欲奋三年翼，频回一夕肠。
消忧期酒圣，乘兴任诗狂。
海内栽桃李，天涯荷稻粱。
升沈门下意，谁道在苍苍。
+++杨巨源
++++赠侯侍御
步逸辞群迹，机真结远心。
敦诗扬大雅，映古酌高音。
逃祸栖蜗舍，因醒解豸簪。
紫兰秋露湿，黄鹤晚天阴。
旧业馀荒草，寒山出远林。
月明多宿寺，世乱重悲琴。
霄汉时应在，诗书道未沈。
坐期阊阖霁，云暖一开襟。
+++杨巨源
++++怀德抒情寄上信州座主
五马江天郡，诸生泪共垂。
宴馀明主德，恩在侍臣知。
怅望缄双鲤，龙钟假一枝。
玉峰遥寄梦，云海暗伤离。
幢盖全家去，琴书首路随。
沧州值康乐，明月向元规。
鹓凤终凌汉，蛟龙会出池。
蕙香因曙发，松色肯寒移。
举世瞻风藻，当朝揖羽仪。
加餐门下意，溪水绿逶迤。
+++杨巨源
++++送杜郎中使君赴虔州
迢递南康路，清辉得使君。
虎符秋领俗，鹓署早辞群。
地远仍连戍，城严本带军。
傍江低槛月，当岭满窗云。
境胜闾阎间，天清水陆分。
和诗将惠政，颂述九衢闻。
+++杨巨源
++++别鹤词送令狐校书之桂府
海鹤一为别，高程方窅然。
影摇江汉路，思结潇湘天。
皎然仰白日，真姿栖紫烟。
含情九霄际，顾侣五云前。
遐心属清都，凄响激朱弦。
超遥闻风雨，迢递各山川。
东南信多水，会合当有年。
雌飞唳冥冥，此意何由传。
+++杨巨源
++++夏日裴尹员外西斋看花
笑向东来客，看花枉在前。
始知清夏月，更胜艳阳天。
露湿呈妆污，风吹畏火燃。
葱茏和叶盛，烂熳压枝鲜。
红彩当铃阁，清香到玉筵。
蝶栖惊曙色，莺语滞晴烟。
得地殊堪赏，过时倍觉妍。
芳菲迟最好，唯是谢家怜。
+++杨巨源
++++赠邻家老将
白首羽林郎，丁年戍朔方。
阴天瞻碛落，秋日渡辽阳。
大漠寒山黑，孤城夜月黄。
十年依蓐食，万里带金疮。
拂雪陈师祭，冲风立教场。
箭飞琼羽合，旗动火云张。
虎翼分营势，鱼鳞拥阵行。
誓心清塞色，斗血杂沙光。
战地晴辉薄，军门晓气长。
寇深争暗袭，关迥勒春防。
身贱竟何诉，天高徒自伤。
功成封宠将，力尽到贫乡。
雀老方悲海，鹰衰却念霜。
空馀孤剑在，开匣一沾裳。
+++杨巨源
++++和吕舍人喜张员外自北番回至境上，先寄二十韵
割爱天文动，敦和国步安。
仙姿归旧好，戎意结新欢。
并命瞻鹓鹭，同心揖蕙兰。
玉箫临祖帐，金榜引征鞍。
广陌双旌去，平沙万里看。
海云侵鬓起，边月向眉残。
突兀阴山迥，苍茫朔野宽。
毳庐同甲帐，韦橐比雕盘。
义著亲胡俗，仪全识汉官。
地邻冰鼠净，天映烛龙寒。
节异苏卿执，弦殊蔡女弹。
碛分黄渺渺，塞极黑漫漫。
欢味膻腥列，徵声佅僸攒。
归期先雁候，登路剧鹏抟。
上客离心远，西宫草诏殚。
丽词传锦绮，珍价掩琅玕。
百两开戎垒，千蹄入御栏。
瑞光麟阁上，喜气凤城端。
尚德曾辞剑，柔凶本舞干。
茫茫斗星北，威服古来难。
+++杨巨源
++++春日奉献圣寿无疆词十首
文物京华盛，讴歌国步康。
瑶池供寿酒，银汉丽宸章。
灵雨含双阙，雷霆肃万方。
代推仙祚远，春共圣恩长。
凤扆临花暖，龙垆旁日香。
遥知千万岁，天意奉君王。
鸳鹭彤庭际，轩车绮陌前。
九城多好色，万井半祥烟。
人醉逢尧酒，莺歌答舜弦。
花明御沟水，香暖禁城天。
赐宴文逾盛，徵歌物更妍。
无穷艳阳月，长照太平年。
云陛临黄道，天门在碧虚。
大明含睿藻，元气抱宸居。
戈偃征苗后，诗传宴镐初。
年华富仙苑，时哲满公车。
化入絪缊大，恩垂涣汗馀。
悠然万方静，风俗揖华胥。
玉漏飘青琐，金铺丽紫宸。
云山九门曙，天地一家春。
瑞霭方呈赏，暄风本配仁。
岩廊开凤翼，水殿压鳌身。
文雅逢明代，欢娱及贱臣。
年年未央阙，恩共物华新。
垂拱乾坤正，欢心品类同。
紫烟含北极，玄泽付东风。
珠缀留晴景，金茎直晓空。
发生资盛德，交泰让全功。
间气登三事，祥光启四聪。
遐荒似川水，天外亦朝宗。
代是文明昼，春当宴喜时。
垆烟添柳重，宫漏出花迟。
汉典方宽律，周官正采诗。
碧宵传凤吹，红旭在龙旗。
造化膺神契，阳和沃圣思。
无因随百兽，率舞奉丹墀。
睿德符玄化，芳情翊太和。
日轮皇鉴远，天仗圣朝多。
曙色含金榜，晴光转玉珂。
中宫陈广乐，元老进赓歌。
莲叶看龟上，桐花识凤过。
小臣空击壤，沧海是恩波。
物象朝高殿，簪裾溢上京。
春当九衢好，天向万方明。
乐报箫韶发，杯看沆瀣生。
芙蓉丹阙暖，杨柳玉楼晴。
阊阖开中禁，衣裳俨太清。
南山同圣寿，长对凤凰城。
日上苍龙阙，香含紫禁林。
晴光五云叠，春色九重深。
赏叶元和德，文垂雅颂音。
景云随御辇，颢气在宸襟。
永保无疆寿，长怀不战心。
圣朝多庆赐，琼树粉墙阴。
化洽生成遂，功宣动植知。
瑞凝三秀草，春入万年枝。
凤掖嘉言进，鸳行喜气随。
仗临丹地近，衣对碧山垂。
渥泽方柔远，聪明本听卑。
愿同东观士，长对汉威仪。
+++杨巨源
++++衔鱼翠鸟
有意莲叶间，瞥然下高树。
擘破得全鱼，一点翠光去。
+++杨巨源
++++和郑相公寻宣上人不遇
方寻莲境去，又值竹房空。
几韵飘寒玉，馀清不在风。
+++杨巨源
++++题范阳金台驿
六国唯求客，千金遂筑台。
若令逢圣代，憔悴郭生回。
+++杨巨源
++++寄薛侍御
世上无穷事，生涯莫废诗。
何曾好风月，不是忆君时。
+++杨巨源
++++赋得灞岸柳留辞郑员外
杨柳含烟灞岸春，年年攀折为行人。
好风倘借低枝便，莫遣青丝扫路尘。
+++杨巨源
++++折杨柳（一作和练秀才杨柳，一作戴叔伦诗）
水边杨柳麹尘丝，立马烦君折一枝。
惟有春风最相惜，殷勤更向手中吹。
+++杨巨源
++++雪中听筝
玉柱泠泠对寒雪，清商怨徵声何切。
谁怜楚客向隅时，一片愁心与弦绝。
+++杨巨源
++++卢龙塞行送韦掌记二首
雨雪纷纷黑水外，行人共指卢龙塞。
万里飞沙压鼓鼙，三军杀气凝旌旆。
陈琳书记本翩翩，料敌能兵夺酒泉。
圣主好文兼好武，封侯莫比汉皇年。
+++杨巨源
++++题五老峰下费君书院
解向花间栽碧松，门前不负老人峰。
已将心事随身隐，认得溪云第几重。
+++杨巨源
++++僧院听琴（一作宿藏公院听齐孝若弹琴）
禅思何妨在玉琴，真僧不见听时心。
离声怨调秋堂夕，云向苍梧湘水深。
+++杨巨源
++++和武相公春晓闻莺
语恨飞迟天欲明，殷勤似诉有馀情。
仁风已及芳菲节，犹向花溪鸣几声。
+++杨巨源
++++唐昌观玉蕊花
晴空素艳照霞新，香洒天风不到尘。
持赠昔闻将白雪，蕊珠宫上玉花春。
+++杨巨源
++++山中主人
十里青山有一家，翠屏深处更添霞。
若为说得溪中事，锦石和烟四面花。
+++杨巨源
++++太原赠李属侍御
路入桑干塞雁飞，枣郎年少有光辉。
春风走马三千里，不废看花君绣衣。
+++杨巨源
++++崔娘诗
清润潘郎玉不如，中庭蕙草雪消初。
风流才子多春思，肠断萧娘一纸书。
+++杨巨源
++++题云师山房（一作权德舆诗，又作戎昱诗）
云公兰若深山里，月明松殿微风起。
试问空门清净心，莲花不著秋潭水。
+++杨巨源
++++城东早春
诗家清景在新春，绿柳才黄半未匀。
若待上林花似锦，出门俱是看花人。
+++杨巨源
++++秋日登亭赠薛侍御
潦倒从军何取益，东西走马暂同游。
梁王旧客皆能赋，今日因何独怨秋。
+++杨巨源
++++石水词二首
银罂深锁贮清光，无限来人不得尝。
知共金丹争气力，一杯全胜五云浆。
山叟和云劚翠屏，煎时分日检仙经。
天人持此扶衰病，胜得瑶池水一瓶。
+++杨巨源
++++答振武李逢吉判官
近来时辈都无兴，把酒皆言肺病同。
唯有单于李评事，不将华发负春风。
+++杨巨源
++++宫燕词
毛衣似锦语如弦，日暖争高绮陌天。
几处野花留不得，双双飞向御炉前。
+++杨巨源
++++赠崔驸马
百尺梧桐画阁齐，箫声落处翠云低。
平阳不惜黄金埒，细雨花骢踏作泥。
+++杨巨源
++++听李凭弹箜篌二首
听奏繁弦玉殿清，风传曲度禁林明。
君王听乐梨园暖，翻到云门第几声。
花咽娇莺玉漱泉，名高半在御筵前。
汉王欲助人间乐，从遣新声坠九天。
+++杨巨源
++++临水看花
一树红花映绿波，晴明骑马好经过。
今朝几许风吹落，闻道萧郎最惜多。
+++杨巨源
++++观妓人入道二首
荀令歌钟北里亭，翠娥红粉敞云屏。
舞衣施尽馀香在，今日花前学诵经。
碧玉芳年事冠军，清歌空得隔花闻。
春来削发芙蓉寺，蝉鬓临风堕绿云。
+++杨巨源
++++方城驿逢孟侍御
走马温汤直隼飞，相逢矍铄理征衣。
军中得力儿男事，入驿从容见落晖。
+++杨巨源
++++题清凉寺
凭槛霏微松树烟，陶潜曾用道林钱。
一声寒磬空心晓，花雨知从第几天。
+++杨巨源
++++酬令狐舍人
晓禁苍苍换直还，暂低鸾翼向人间。
亦知受业公门事，数仞丘墙不见山。
+++杨巨源
++++和令狐郎中
题诗一代占清机，秉笔三年直紫微。
自禀道情龆龀异，不同蘧玉学知非。
+++杨巨源
++++美人春怨
妾家巫峡阳，罗幌寝兰堂。
晓日临窗久，春风引梦长。
落钗仍挂鬓，微汗欲销黄。
纵便朦胧觉，魂犹逐楚王。
+++杨巨源
++++艳女词
露井桃花发，双双燕并飞。
美人姿态里，春色上罗衣。
自爱频开镜，时羞欲掩扉。
心知行路客，遥惹五香归。
+++杨巨源
++++名姝咏
阿娇年未多，体弱性能和。
怕重愁拈镜，怜轻喜曳罗。
临津双洛浦，对月两嫦娥。
独有荆王殿，时时暮雨过。
+++杨巨源
++++送太和公主和蕃
北路古来难，年光独认寒。
朔云侵鬓起，边月向眉残。
芦井寻沙到，花门度碛看。
薰风一万里，来处是长安。
+++杨巨源
++++秋日韦少府厅池上咏石
主人得幽石，日觉公堂清。
一片池上色，孤峰云外情。
旧溪红藓在，秋水绿痕生。
何必澄湖彻，移来有令名。
+++杨巨源
++++失题
何事慰朝夕，不逾诗酒情。
山河空道路，蕃汉共刀兵。
礼乐新朝市，园林旧弟兄。
向风一点泪，塞晚暮江平。
+++杨巨源
++++春日题龙门香山寺
众香天上梵王宫，钟磬寥寥半碧空。
清景乍开松岭月，乱流长响石楼风。
山河杳映春云外，城阙参差晓树中。
欲尽出寻那可得，三千世界本无穷。
+++杨巨源
++++寄申州卢拱使君
领郡仍闻总虎貔，致身还是见男儿。
小船隔水催桃叶。
大鼓当风舞柘枝。
酒坐微酣诸客倒，球场慢拨几人随。
从来乐事憎诗苦，莫放窗中远岫知。
+++杨巨源
++++郊居秋日酬奚赞府见寄
繁菊照深居，芳香春不如。
闻寻周处士，知伴庾尚书。
日晚汀洲旷，天晴草木疏。
闲言挥麈柄，清步掩蜗庐。
野老能亲牧，高人念远渔。
幽丛临古岸，轻叶度寒渠。
暮色无狂蝶，秋华有嫩蔬。
若为酬郢曲，从此愧璠玙。
+++杨巨源
++++圣恩洗雪镇州寄献裴相公
天借春光洗绿林，战尘收尽见花阴。
好生本是君王德，忍死何妨壮士心。
曾贺截云翻栅远，仍闻劚冻下营深。
井陉昨日双旗入，萧相无言泪湿襟。
+++杨巨源
++++贺田仆射子弟荣拜金吾
五侯恩泽不同年，叔侄朱门䂍槊连。
凤沼九重相喜气，雁行一半入祥烟。
街衢烛影侵寒月，文武珂声叠晓天。
为数麒麟高阁上，谁家父子勒燕然。
+++杨巨源
++++和裴舍人观田尚书出猎
圣代司空比玉清，雄藩观猎见皇情。
云禽已觉高无益，霜兔应知狡不成。
飞鞚拥尘寒草尽，弯弓开月朔风生。
今朝始贺将军贵，紫禁诗人看旆旌。
+++杨巨源
++++送李舍人归兰陵里
清词举世皆藏箧，美酒当山为满樽。
三亩嫩蔬临绮陌，四行高树拥朱门。
家贫境胜心无累，名重官闲口不论。
惟有道情常自足，启期天地易知恩。
+++杨巨源
++++同太常尉迟博士阙下待漏
沈沈延阁抱丹墀，松色苔花颢露滋。
爽气晓来青玉甃，薰风宿在翠花旗。
方瞻御陌三条广，犹觉仙门一刻迟。
此地含香从白首，冯唐何事怨明时。
+++杨巨源
++++见薛侍御戴不损裹帽子因赠
潘郎对青镜，乌帽似新裁。
晓露鸦初洗，春荷叶半开。
堪将护巾栉，不独隔尘埃。
已见笼蝉翼，无因映鹿胎。
何人呈巧思，好手自西来。
有意怜衰丑，烦君致一枚。
+++杨巨源
++++胡二十拜户部兼判度支
清机果被公材挠，雄拜知承圣主恩。
庙略已调天府实，国征方觉地官尊。
徒言玉节将分阃，定是沙堤欲到门。
为爱山前新卜第，不妨风月事琴樽。
+++杨巨源
++++元日呈李逢吉舍人
华夷文物贺新年，霜仗遥排凤阙前。
一片彩霞迎曙日，万条红烛动春天。
称觞山色和元气，端冕炉香叠瑞烟。
共说正初当圣泽，试过西掖问群贤。
+++杨巨源
++++和杜中丞西禅院看花
一林堆锦映千灯，照眼牵情欲不胜。
倚晴明娇自足，解将颜色醉相仍。
好风轻引香烟入，甘露才和粉艳凝。
深处最怜莺蹂践，懒时先被蝶侵凌。
对持真境应无取，分付空门又未能。
迎日似翻红烧断，临流疑映绮霞层。
幽含晚态怜丹桂，盛续春光识紫藤。
每到花枝独惆怅，山东惟有杜中丞。

+++杨巨源
++++句
三刀梦益州，一箭取辽城。（以下见《纪事》）
伊陟无闻祖，韦贤不到孙。

++中卷三百三十四
  
+++令狐楚
++++夏至日衡阳郡斋书怀
一来江城守，七见江月圆。
齿发将六十，乡关越三千。
褰帷罕游观，闭閤多沉眠。
新节还复至，故交尽相捐。
何时羾阊阖，上诉高高天。
+++令狐楚
++++八月十七日夜书怀
三五既不留，二八又还过。
金蟾著未出，玉树悲稍破。
谁向西园游，空归北堂卧。
佳期信难得，永夕无可奈。
抚枕独高歌，烦君为予和。
+++令狐楚
++++九日言怀
二九即重阳，天清野菊黄。
近来逢此日，多是在他乡。
晚色霞千片，秋声雁一行。
不能高处望，恐断老人肠。
+++令狐楚
++++和寄窦七中丞
仙吏秦峨别，新诗鄂渚来。
才推今北斗，职赋旧三台。
雕镂心偏许，缄封手自开。
何年相赠答，却得到中台。
+++令狐楚
++++立秋日悲怀
清晓上高台，秋风今日来。
又添新节恨，犹抱故年哀。
泪岂挥能尽，泉终闭不开。
更伤春月过，私服示无缞。
+++令狐楚
++++秋怀寄钱侍郎
晚岁俱为郡，新秋各异乡。
燕鸿一声叫，郢树尽青苍。
山露侵衣润，江风卷簟凉。
相思如汉水，日夜向浔阳。
+++令狐楚
++++立秋日
平日本多恨，新秋偏易悲。
燕词如惜别，柳意已呈衰。
事国终无补，还家未有期。
心中旧气味，苦校去年时。
+++令狐楚
++++赠毛仙翁
宣州浑是上清宫，客有真人貌似童。
绀发垂缨光髧髧，细髯缘颔绿茸茸。
壶中药物梯霞诀，肘后方书缩地功。
既许焚香为弟子，愿教年纪共椿同。
+++令狐楚
++++游义兴寺寄上李逢吉相公
柳营无事诣莲宫，步步犹疑是梦中。
劳役徒为万夫长，闲游曾与二人同。
凤鸾飞去仙巢在，龙象潜来讲席空。
松下花飞频伫立，一心千里忆梁公。
+++令狐楚
++++游晋祠上李逢吉相公
不立晋祠三十年，白头重到一凄然。
泉声自昔锵寒玉，草色虽秋耀翠钿。
少壮同游宁有数，尊荣再会便无缘。
相思临水下双泪，寄入并汾向洛川。
+++令狐楚
++++节度宣武酬乐天梦得
蓬莱仙监客曹郎，曾枉高车客大梁。
见拥旌旄治军旅，知亲笔砚事文章。
愁看柳色悬离恨，忆递花枝助酒狂。
洛下相逢肯相寄，南金璀错玉凄凉。
+++令狐楚
++++奉和严司空重阳日同崔常侍崔郎及诸公登龙山落帽台佳宴
谢公秋思渺天涯，蜡屐登高为菊花。
贵重近臣光绮席，笑怜从事落乌纱。
萸房暗绽红珠朵，茗碗寒供白露芽。
咏碎龙山归出号，马奔流电妓奔车。
+++令狐楚
++++立春后言怀招汴州李匡衙推
闲斋夜击唾壶歌，试望夷门奈远何。
每听塞笳离梦断，时窥清鉴旅愁多。
初惊宵漏丁丁促，已觉春风习习和。
海内故人君最老，花开鞭马更相过。
+++令狐楚
++++奉和仆射相公酬忠武李相公见寄之作
丽藻飞来自相庭，五文相错八音清。
初瞻绮色连霞色，又听金声继玉声。
才出山西文与武，欢从塞北弟兼兄。
白头老尹三川上，双和阳春喜复惊。
+++令狐楚
++++郡斋左偏栽竹百馀竿炎凉已周青翠不改而为墙垣…之趣
斋居栽竹北窗边，素壁新开映碧鲜。
青蔼近当行药处，绿阴深到卧帷前。
风惊晓叶如闻雨，月过春枝似带烟。
老子忆山心暂缓，退公闲坐对婵娟。
+++令狐楚
++++省中直夜对雪寄李师素侍郎
密雪纷初降，重城杳未开。
杂花飞烂漫，连蝶舞徘徊。
洒散千株叶，销凝九陌埃。
素华凝粉署，清气绕霜台。
明觉侵窗积，寒知度塞来。
谢家争拟絮，越岭误惊梅。
暗魄微茫照，严飙次第催。
稍封黄竹亚，先集紫兰摧。
孙室临书幌，梁园泛酒杯。
静怀琼树倚，醉忆玉山颓。
翠陌饥乌噪，苍云远雁哀。
此时方夜直，想望意悠哉。
+++令狐楚
++++南宫夜直宿见李给事封题其所下制敕知奏直…以诗寄
番直同遥夜，严扃限几重。
青编书白雀，黄纸降苍龙。
北极丝纶句，东垣翰墨踪。
尚垂玄露点，犹湿紫泥封。
炫眼凝仙烛，驰心袅禁钟。
定应形梦寐，暂似接音容。
玉树春枝动，金樽腊酿醲。
在朝君最旧，休浣许过从。
+++令狐楚
++++将赴洛下，旅次汉南，献上相公二十兄言怀八韵
台室名曾继，旌门节暂过。
欢情老去少，苦事别离多。
便为开樽俎，应怜出网罗。
百忧今已失，一醉孰知他。
帝德千年日，君恩万里波。
许随黄绮辈，闲唱紫芝歌。
龙衮期重补，梅羹伫再和。
嵩丘来携手，君子意如何。
+++令狐楚
++++青云干吕
郁郁复纷纷，青霄干吕云。
色令天下见，候向管中分。
远覆无人境，遥彰有德君。
瑞容惊不散，冥感信稀闻。
湛露羞依草，南风耻带薰。
恭惟汉武帝，馀烈尚氛氲。
+++令狐楚
++++圣明乐
海浪恬月徼，边尘静异山。
从今万里外，不复锁萧关。
+++令狐楚
++++春闺思
戴胜飞晴野，凌澌下浊河。
春风楼上望，谁见泪痕多。
+++令狐楚
++++宫中乐五首
楚塞金陵靖，巴山玉垒空。
万方无一事，端拱大明宫。
雪霁长杨苑，冰开太液池。
宫中行乐日，天下盛明时。
柳色烟相似，梨花雪不如。
春风真有意，一一丽皇居。
月上宫花静，烟含苑树深。
银台门已闭，仙漏夜沉沉。
九重青琐闼，百尺碧云楼。
明月秋风起，珠帘上玉钩。
+++令狐楚
++++春游曲三首
晓游临碧殿，日上望春亭。
芳树罗仙仗，晴山展翠屏。
一夜好风吹，新花一万枝。
风前调玉管，花下簇金羁。
阊阖春风起，蓬莱雪水消。
相将折杨柳，争取最长条。
+++令狐楚
++++远别离二首
杨柳黄金穗，梧桐碧玉枝。
春来消息断，早晚是归期。
玳织鸳鸯履，金装翡翠篸。
畏人相问著，不拟到城南。
+++令狐楚
++++闺人赠远二首
君行登陇上，妾梦在闺中。
玉箸千行落，银床一半空。
绮席春眠觉，纱窗晓望迷。
朦胧残梦里，犹自在辽西。
+++令狐楚
++++从军词五首
荒鸡隔水啼，汗马逐风嘶。
终日随征旆，何时罢鼓鼙。
孤心眠夜雪，满眼是秋沙。
万里犹防塞，三年不见家。
却望冰河阔，前登雪岭高。
征人几多在，又拟战临洮。
胡风千里惊，汉月五更明。
纵有还家梦，犹闻出塞声。
暮雪连青海，阴霞覆白山。
可怜班定远，生入玉门关。
+++令狐楚
++++思君恩
小苑莺歌歇，长门蝶舞多。
眼看春又去，翠辇不经过。
+++令狐楚
++++王昭君
锦车天外去，毳幕雪中开。
魏阙苍龙远，萧关赤雁哀。
+++令狐楚
++++发潭州寄李宁常侍
君今侍紫垣，我已堕青天。
委废从兹日，旋归在几年。
心为西靡树，眼是北流泉。
更过长沙去，江风满驿船。
+++令狐楚
++++李相薨后题断金集（一作裴夷直诗）
一览断金集，载悲埋玉人。
牙弦千古绝，珠泪万行新。
+++令狐楚
++++年少行四首
少小边州惯放狂，骣骑蕃马射黄羊。
如今年老无筋力，犹倚营门数雁行。
家本清河住五城，须凭弓箭得功名。
等闲飞鞚秋原上，独向寒云试射声。
弓背霞明剑照霜，秋风走马出咸阳。
未收天子河湟地，不拟回头望故乡。
霜满中庭月满楼，金樽玉柱对清秋。
当年称意须行乐，不到天明不肯休。
+++令狐楚
++++塞下曲二首
雪满衣裳冰满须，晓随飞将伐单于。
平生意气今何在，把得家书泪似珠。
边草萧条塞雁飞，征人南望泪沾衣。
黄尘满面长须战，白发生头未得归。
+++令狐楚
++++游春词
高楼晓见一花开，便觉春光四面来。
暖日晴云知次第，东风不用更相催。
+++令狐楚
++++汉苑行
云霞五采浮天阙，梅柳千般夹御沟。
不上黄花南北望，岂知春色满神州。
+++令狐楚
++++中元日赠张尊师
偶来人世值中元，不献玄都永日闲。
寂寂焚香在仙观，知师遥礼玉京山。
+++令狐楚
++++赴东都别牡丹
十年不见小庭花，紫萼临开又别家。
上马出门回首望，何时更得到京华。
+++令狐楚
++++寄礼部刘郎中
一别三年在上京，仙垣终日选群英。
除书每下皆先看，唯有刘郎无姓名。
+++令狐楚
++++坐中闻思帝乡有感
年年不见帝乡春，白日寻思夜梦频。
上酒忽闻吹此曲，坐中惆怅更何人。
+++令狐楚
++++春思寄梦得乐天
花满中庭酒满樽，平明独坐到黄昏。
春来诗思偏何处，飞过函关入鼎门。
+++令狐楚
++++皇城中花园讥刘白赏春不及
五凤楼西花一园，低枝小树尽芳繁。
洛阳才子何曾爱，下马贪趋广运门。
+++令狐楚
++++相思河
谁把相思号此河，塞垣车马往来多。
只应自古征人泪，洒向空洲作碧波。
+++令狐楚
++++三月晦日会李员外座中频以老大不醉见讥因有此赠
三月唯残一日春，玉山倾倒白鸥驯。
不辞便学山公醉，花下无人作主人。
+++令狐楚
++++赋山
山。
耸峻，回环。
沧海上，白云间。
商老深寻，谢公远攀。
岩泉滴滴，幽谷鸟关关。
树岛西连陇塞，猿声南彻荆蛮。
世人只向簪裾老，芳草空馀麋鹿闲。
+++令狐楚
++++句
何日居三署，终年尾百僚。（见《定命录》）
移石几回敲废印，开箱何处送新图。（《春明退朝录》）
唯应四仲祭，使者暂悲嗟。（《宫人斜》）
偶逢蒲家郎，乃是葛仙客。
行常乘青竹，饥即煮白石。
腰间嫌大组，心内保尺宅。
我愿从之游，深卜炼上液。（见《锦绣万花谷》）

++中卷三百三十五
  
+++裴度
++++享惠昭太子庙乐章（亚献终献）
重轮始发祥，齿胄方兴学。
冥然升紫府，铿尔荐清乐。
奠斝致馨香，在庭纷羽籥。
礼成神既醉，仿佛缑山鹤。
+++裴度
++++夏日对雨
登楼逃盛夏，万象正埃尘。
对面雷嗔树，当街雨趁人。
檐疏蛛网重，地湿燕泥新。
吟罢清风起，荷香满四邻。
+++裴度
++++白二十二侍郎有双鹤留在洛下予西园多野水长松…请之
闻君有双鹤，羁旅洛城东。
未放归仙去，何如乞老翁。
且将临野水，莫闭在樊笼。
好是长鸣处，西园白露中。
+++裴度
++++窦七中丞见示初至夏口献元戎诗，辄戏和之
出佐青油幕，来吟白雪篇。
须为九皋鹤，莫上五湖船。
故态君应在，新诗我亦便。
元侯看再入，好被暂流连。
+++裴度
++++酬张秘书因寄马赠诗
满城驰逐皆求马，古寺闲行独与君。
代步本惭非逸足，缘情何幸枉高文。
若逢佳丽从将换，莫共驽骀角出群。
飞控著鞭能顾我，当时王粲亦从军。
+++裴度
++++真慧寺（五祖道场）
遍寻真迹蹑莓苔，世事全抛不忍回。
上界不知何处去，西天移向此间来。
岩前芍药师亲种，岭上青松佛手栽。
更有一般人不见，白莲花向半天开。
+++裴度
++++中书即事
有意效承平，无功答圣明。
灰心缘忍事，霜鬓为论兵。
道直身还在，恩深命转轻。
盐梅非拟议，葵藿是平生。
白日长悬照，苍蝇谩发声。
高阳旧田里，终使谢归耕。
+++裴度
++++中和节诏赐公卿尺（贞元八年宏词）
阳和行庆赐，尺度及群公。
荷宠承佳节，倾心立大中。
短长思合制，远近贵攸同。
共仰财成德，将酬分寸功。
作程施有政，垂范播无穷。
愿续南山寿，千春奉圣躬。
+++裴度
++++至日登乐游园
阴律随寒改，阳和应节生。
祥云观魏阙，瑞气映秦城。
验炭论时政，书云受岁盈。
晷移长日至，雾敛远霄清。
景暖仙梅动，风柔御柳倾。
那堪封得意，空对物华情。
+++裴度
++++奉酬中书相公至日圆丘摄事合于中书后阁宿斋…之作
翼亮登三命，谟猷本一心。
致斋移秘府，祗事见冲襟。
皓月当延阁，祥风自禁林。
相庭方积玉，王度已如金。
运偶唐虞盛，情同丙魏深。
幽兰与白雪，何处寄庸音。
+++裴度
++++太原题厅壁
危事经非一，浮荣得是空。
白头官舍里，今日又春风。
+++裴度
++++溪居
门径俯清溪，茅檐古木齐。
红尘飘不到，时有水禽啼。
+++裴度
++++喜遇刘二十八
病来佳兴少，老去旧游稀。
笑语纵横作，杯觞络绎飞。
+++裴度
++++送刘
不归丹掖去，铜竹漫云云。
惟喜因过我，须知未贺君。
+++裴度
++++再送
顷来多谑浪，此夕任喧纷。
故态犹应在，行期未要闻。
+++裴度
++++凉风亭睡觉
饱食缓行新睡觉，一瓯新茗侍儿煎。
脱巾斜倚绳床坐，风送水声来耳边。
+++裴度
++++雪中讶诸公不相访
忆昨雨多泥又深，犹能携妓远过寻。
满空乱雪花相似，何事居然无赏心。
+++裴度
++++傍水闲行
闲馀何处觉身轻，暂脱朝衣傍水行。
鸥鸟亦知人意静，故来相近不相惊。
+++裴度
++++句
两人同日事征西，今日君先奉紫泥。
待平贼垒报天子，莫指仙山示武夫。
野人不识中书令，唤作陶家与谢家。（《题南庄》）
君若有心求逸足，我还留意在名姝。（答白居易求马）

++中卷三百三十六
  
+++韩愈
++++元和圣德诗
皇帝即阼，物无违拒。
曰旸而旸，曰雨而雨。
维是元年，有盗在夏。
欲覆其州，以踵近武。
皇帝曰嘻，岂不在我。
负鄙为艰，纵则不可。
出师征之，其众十旅。
军其城下，告以福祸。
腹败枝披，不敢保聚。
掷首陴外，降幡夜竖。
疆外之险，莫过蜀土。
韦皋去镇，刘辟守后。
血人于牙，不肯吐口。
开库啖士，曰随所取。
汝张汝弓，汝鼓汝鼓。
汝为表书，求我帅汝。
事始上闻，在列咸怒。
皇帝曰然，嗟远士女。
苟附而安，则且付与。
读命于庭，出节少府。
朝发京师，夕至其部。
辟喜谓党，汝振而伍。
蜀可全有，此不当受。
万牛脔炙，万瓮行酒。
以锦缠股，以红帕首。
有恇其凶，有饵其诱。
其出穰穰，队以万数。
遂劫东川，遂据城阻。
皇帝曰嗟，其又可许。
爰命崇文，分卒禁御。
有安其驱，无暴我野。
日行三十，徐壁其右。
辟党聚谋，鹿头是守。
崇文奉诏，进退规矩。
战不贪杀，擒不滥数。
四方节度，整兵顿马。
上章请讨，俟命起坐。
皇帝曰嘻，无汝烦苦。
荆并洎梁，在国门户。
出师三千，各选尔丑。
四军齐作，殷其如阜。
或拔其角，或脱其距。
长驱洋洋，无有龃龉。
八月壬午，辟弃城走。
载妻与妾，包裹稚乳。
是日崇文，入处其宇。
分散逐捕，搜原剔薮。
辟穷见窘，无地自处。
俯视大江，不见洲渚。
遂自颠倒，若杵投臼。
取之江中，枷脰械手。
妇女累累，啼哭拜叩。
来献阙下，以告庙社。
周示城市，咸使观睹。
解脱挛索，夹以砧斧。
婉婉弱子，赤立伛偻。
牵头曳足，先断腰膂。
次及其徒，体骸撑拄。
末乃取辟，骇汗如写。
挥刀纷纭，争刌脍脯。
优赏将吏，扶珪缀组。
帛堆其家，粟塞其庾。
哀怜阵没，廪给孤寡。
赠官封墓，周匝宏溥。
经战伐地，宽免租簿。
施令酬功，急疾如火。
天地中间，莫不顺序。
幽恒青魏，东尽海浦。
南至徐蔡，区外杂虏。
怛威赧德，踧踖蹈舞。
掉弃兵革，私习簋簠。
来请来觐，十百其耦。
皇帝曰吁，伯父叔舅。
各安尔位，训厥甿亩。
正月元日，初见宗祖。
躬执百礼，登降拜俯。
荐于新宫，视瞻梁梠。
戚见容色，泪落入俎。
侍祠之臣，助我恻楚。
乃以上辛，于郊用牡。
除于国南，鳞笋毛簴。
庐幕周施，开揭磊砢。
兽盾腾拏，圆坛帖妥。
天兵四罗，旂常婀娜。
驾龙十二，鱼鱼雅雅。
宵升于丘，奠璧献斝。
众乐惊作，轰豗融冶。
紫焰嘘呵，高灵下堕。
群星从坐，错落侈哆。
日君月妃，焕赫婐㛂。
渎鬼濛鸿，岳祗嶪峨。
饫沃膻芗，产祥降嘏。
凤凰应奏，舒翼自拊。
赤麟黄龙，逶陀结纠。
卿士庶人，黄童白叟。
踊跃欢呀，失喜噎欧。
乾清坤夷，境落褰举。
帝车回来，日正当午。
幸丹凤门，大赦天下。
涤濯刬磢，磨灭瑕垢。
续功臣嗣，拔贤任耇。
孩养无告，仁滂施厚。
皇帝神圣，通达今古。
听聪视明，一似尧禹。
生知法式，动得理所。
天锡皇帝，为天下主。
并包畜养，无异细钜。
亿载万年，敢有违者？
皇帝俭勤，盥濯陶瓦。
斥遣浮华，好此绨纻。
敕戒四方，侈则有咎。
天锡皇帝，多麦与黍。
无召水旱，耗于雀鼠。
亿载万年，有富无窭。
皇帝正直，别白善否。
擅命而狂，既翦既去。
尽逐群奸，靡有遗侣。
天锡皇帝，厖臣硕辅。
博问遐观，以置左右。
亿载万年，无敢余侮。
皇帝大孝，慈祥悌友。
怡怡愉愉，奉太皇后。
浃于族亲，濡及九有。
天锡皇帝，与天齐寿。
登兹太平，无怠永久。
亿载万年，为父为母。
博士臣愈，职是训诂。
作为歌诗，以配吉甫。

+++韩愈
++++琴操十首 将归操
（孔子之赵，闻杀鸣犊作。赵杀鸣犊，孔子临河，
叹而作歌曰：秋之水兮风扬波，舟楫颠倒更相加，
归来归来胡为斯）
秋之水兮，其色幽幽。
我将济兮，不得其由。
涉其浅兮，石啮我足。
乘其深兮，龙入我舟。
我济而悔兮，将安归尤。
归兮归兮，无与石斗兮，无应龙求。
+++韩愈
++++琴操十首 猗兰操（孔子伤不逢时作。琴操云：习习谷风，以阴以雨。之子于归，远送于野。何彼苍天，不得其所。逍遥九州，无有定处。世人暗蔽，不知贤者。年纪逝迈，一身将老）
兰之猗猗，扬扬其香。
不采而佩，于兰何伤。
今天之旋，其曷为然。
我行四方，以日以年。
雪霜贸贸，荠麦之茂。
子如不伤，我不尔觏。
荠麦之茂，荠麦之有。
君子之伤，君子之守。
+++韩愈
++++琴操十首 龟山操（孔子以季桓子受齐女乐，谏不从，望龟山而作。龟山在太山博县。琴操云：予欲望鲁兮，龟山蔽之。手无斧柯，奈龟山何）
龟之氛兮，不能云雨。
龟之枿兮，不中梁柱。
龟之大兮，祗以奄鲁。
将隳兮，哀莫余伍。
周公有鬼兮，嗟余归辅。
+++韩愈
++++琴操十首 越裳操（周公作。琴操云：於戏嗟嗟，非旦之力，乃文王之德）
雨之施物以孳，我何意于彼为。
自周之先，其艰其勤。
以有疆宇，私我后人。
我祖在上，四方在下。
厥临孔威，敢戏以侮。
孰荒于门，孰治于田。
四海既均，越裳是臣。
+++韩愈
++++琴操十首 拘幽操（文王羑里作。琴操云：殷道溷溷，浸浊烦兮。朱紫相合，不别分兮。迷乱声色，信谗言兮。炎炎之虐，使我愆兮。幽闭牢阱，由其言兮。遘我四人，忧勤勤兮）
目窈窈兮，其凝其盲。
耳肃肃兮，听不闻声。
朝不日出兮，夜不见月与星。
有知无知兮，为死为生。
呜呼，臣罪当诛兮，天王圣明。

+++韩愈
++++琴操十首 岐山操
（周公为太王作。
本词云：狄戎侵兮，土地迁移。
邦邑适于岐山，烝民不忧兮谁者知。嗟嗟奈何兮，
予命遭斯）
我家于豳，自我先公。
伊我承序，敢有不同。
今狄之人，将土我疆。
民为我战，谁使死伤。
彼岐有岨，我往独处。
尔莫余追，无思我悲。
+++韩愈
++++琴操十首 履霜操
（尹吉甫子伯奇无罪，为后母谮而见逐，自伤作。
本词云：朝履霜兮采晨寒，考不明其心兮信谗言。
孤恩别离兮摧肺肝，何辜皇天兮遭斯愆。
痛殁不同兮恩有偏，谁能流顾兮知我冤）
父兮儿寒，母兮儿饥。
儿罪当笞，逐儿何为。
儿在中野，以宿以处。
四无人声，谁与儿语。
儿寒何衣，儿饥何食。
儿行于野，履霜以足。
母生众儿，有母怜之。
独无母怜，儿宁不悲。
+++韩愈
++++琴操十首 雉朝飞操
（牧犊子七十无妻，见雉双飞，感之而作。本词云：
雉朝飞兮鸣相和，雌雄群游兮山之阿。
我独何命兮未有家，时将暮兮可奈何，嗟嗟暮兮可奈何）
雉之飞，于朝日。
群雌孤雄，意气横出。
当东而西，当啄而飞。
随飞随啄，群雌粥粥。
嗟我虽人，曾不如彼雉鸡。
生身七十年，无一妾与妃。
+++韩愈
++++琴操十首 别鹄操
（商陵穆子，娶妻五年无子。
父母欲其改娶，其妻闻之，中夜悲啸，穆子感之而作。
本词云：将乖比翼隔天端，
山川悠远路漫漫，揽衾不寐食忘飧）
雄鹄衔枝来，雌鹄啄泥归。
巢成不生子，大义当乖离。
江汉水之大，鹄身鸟之微。
更无相逢日，且可绕树相随飞。
+++韩愈
++++琴操十首 残形操
（曾子梦见一狸，不见其首作）
有兽维狸兮，我梦得之。
其身孔明兮，而头不知。
吉凶何为兮，觉坐而思。
巫咸上天兮，识者其谁。
+++韩愈
++++南山诗
吾闻京城南，兹惟群山囿。
东西两际海，巨细难悉究。
山经及地志，茫昧非受授。
团辞试提挈，挂一念万漏。
欲休谅不能，粗叙所经觏。
尝升崇丘望，戢戢见相凑。
晴明出棱角，缕脉碎分绣。
蒸岚相澒洞，表里忽通透。
无风自飘簸，融液煦柔茂。
横云时平凝，点点露数岫。
天空浮修眉，浓绿画新就。
孤撑有巉绝，海浴褰鹏噣。
春阳潜沮洳，濯濯吐深秀。
岩峦虽嵂崒，软弱类含酎。
夏炎百木盛，荫郁增埋覆。
神灵日歊歔，云气争结构。
秋霜喜刻轹，磔卓立癯瘦。
参差相叠重，刚耿陵宇宙。
冬行虽幽墨，冰雪工琢镂。
新曦照危峨，亿丈恒高袤。
明昏无停态，顷刻异状候。
西南雄太白，突起莫间簉。
藩都配德运，分宅占丁戊。
逍遥越坤位，诋讦陷乾窦。
空虚寒兢兢，风气较搜漱。
朱维方烧日，阴霰纵腾糅。
昆明大池北，去觌偶晴昼。
绵联穷俯视，倒侧困清沤。
微澜动水面，踊跃躁猱狖。
惊呼惜破碎，仰喜呀不仆。
前寻径杜墅，岔蔽毕原陋。
崎岖上轩昂，始得观览富。
行行将遂穷，岭陆烦互走。
勃然思坼裂，拥掩难恕宥。
巨灵与夸蛾，远贾期必售。
还疑造物意，固护蓄精祐。
力虽能排斡，雷电怯呵诟。
攀缘脱手足，蹭蹬抵积甃。
茫如试矫首，堛塞生怐愗。
威容丧萧爽，近新迷远旧。
拘官计日月，欲进不可又。
因缘窥其湫，凝湛閟阴兽。
鱼虾可俯掇，神物安敢寇。
林柯有脱叶，欲堕鸟惊救。
争衔弯环飞，投弃急哺鷇。
旋归道回睨，达枿壮复奏。
吁嗟信奇怪，峙质能化贸。
前年遭谴谪，探历得邂逅。
初从蓝田入，顾盻劳颈脰。
时天晦大雪，泪目苦矇瞀。
峻涂拖长冰，直上若悬溜。
褰衣步推马，颠蹶退且复。
苍黄忘遐睎，所瞩才左右。
杉篁咤蒲苏，杲耀攒介胄。
专心忆平道，脱险逾避臭。
昨来逢清霁，宿愿忻始副。
峥嵘跻冢顶，倏闪杂鼯鼬。
前低划开阔，烂漫堆众皱。
或连若相从，或蹙若相斗。
或妥若弭伏，或竦若惊雊。
或散若瓦解，或赴若辐凑。
或翩若船游，或决若马骤。
或背若相恶，或向若相佑。
或乱若抽笋，或嵲若注灸。
或错若绘画，或缭若篆籀。
或罗若星离，或蓊若云逗。
或浮若波涛，或碎若锄耨。
或如贲育伦，赌胜勇前购。
先强势已出，后钝嗔䛠譳。
或如帝王尊，丛集朝贱幼。
虽亲不亵狎，虽远不悖谬。
或如临食案，肴核纷饤饾。
又如游九原，坟墓包椁柩。
或累若盆罂，或揭若㽅豆。
或覆若曝鳖，或颓若寝兽。
或蜿若藏龙，或翼若搏鹫。
或齐若友朋，或随若先后。
或迸若流落，或顾若宿留。
或戾若仇雠，或密若婚媾。
或俨若峨冠，或翻若舞袖。
或屹若战阵，或围若蒐狩。
或靡然东注，或偃然北首。
或如火熹焰，或若气饙馏。
或行而不辍，或遗而不收。
或斜而不倚，或弛而不彀。
或赤若秃鬝，或熏若柴槱。
或如龟拆兆，或若卦分繇。
或前横若剥，或后断若姤。
延延离又属，夬夬叛还遘。
喁喁鱼闯萍，落落月经宿。
誾誾树墙垣，巘巘驾库厩。
参参削剑戟，焕焕衔莹琇。
敷敷花披萼，闟闟屋摧霤。
悠悠舒而安，兀兀狂以狃。
超超出犹奔，蠢蠢骇不懋。
大哉立天地，经纪肖营腠。
厥初孰开张，黾勉谁劝侑。
创兹朴而巧，戮力忍劳疚。
得非施斧斤，无乃假诅咒。
鸿荒竟无传，功大莫酬僦。
尝闻于祠官，芬苾降歆嗅。
斐然作歌诗，惟用赞报酭。
+++韩愈
++++谢自然诗
果州南充县，寒女谢自然。
童騃无所识，但闻有神仙。
轻生学其术，乃在金泉山。
繁华荣慕绝，父母慈爱捐。
凝心感魑魅，慌惚难具言。
一朝坐空室，云雾生其间。
如聆笙竽韵，来自冥冥天。
白日变幽晦，萧萧风景寒。
檐楹暂明灭，五色光属联。
观者徒倾骇，踯躅讵敢前。
须臾自轻举，飘若风中烟。
茫茫八纮大，影响无由缘。
里胥上其事，郡守惊且叹。
驱车领官吏，氓俗争相先。
入门无所见，冠履同蜕蝉。
皆云神仙事，灼灼信可传。
余闻古夏后，象物知神奸。
山林民可入，魍魉莫逢旃。
逶迤不复振，后世恣欺谩。
幽明纷杂乱，人鬼更相残。
秦皇虽笃好，汉武洪其源。
自从二主来，此祸竟连连。
木石生怪变，狐狸骋妖患。
莫能尽性命，安得更长延。
人生处万类，知识最为贤。
奈何不自信，反欲从物迁。
往者不可悔，孤魂抱深冤。
来者犹可诫，余言岂空文。
人生有常理，男女各有伦。
寒衣及饥食，在纺绩耕耘。
下以保子孙，上以奉君亲。
苟异于此道，皆为弃其身。
噫乎彼寒女，永托异物群。
感伤遂成诗，昧者宜书绅。
+++韩愈
++++秋怀诗十一首
窗前两好树，众叶光薿薿。
秋风一拂披，策策鸣不已。
微灯照空床，夜半偏入耳。
愁忧无端来，感叹成坐起。
天明视颜色，与故不相似。
羲和驱日月，疾急不可恃。
浮生虽多涂，趋死惟一轨。
胡为浪自苦，得酒且欢喜。
白露下百草，萧兰共雕悴。
青青四墙下，已复生满地。
寒蝉暂寂寞，蟋蟀鸣自恣。
运行无穷期，禀受气苦异。
适时各得所，松柏不必贵。
彼时何卒卒，我志何曼曼。
犀首空好饮，廉颇尚能饭。
学堂日无事，驱马适所愿。
茫茫出门路，欲去聊自劝。
归还阅书史，文字浩千万。
陈迹竟谁寻，贱嗜非贵献。
丈夫意有在，女子乃多怨。
秋气日恻恻，秋空日凌凌。
上无枝上蜩，下无盘中蝇。
岂不感时节，耳目去所憎。
清晓卷书坐，南山见高棱。
其下澄湫水，有蛟寒可罾。
惜哉不得往，岂谓吾无能。
离离挂空悲，戚戚抱虚警。
露泫秋树高，虫吊寒夜永。
敛退就新懦，趋营悼前猛。
归愚识夷涂，汲古得修绠。
名浮犹有耻，味薄真自幸。
庶几遗悔尤，即此是幽屏。
今晨不成起，端坐尽日景。
虫鸣室幽幽，月吐窗冏冏。
丧怀若迷方，浮念剧含梗。
尘埃慵伺候，文字浪驰骋。
尚须勉其顽，王事有朝请。
秋夜不可晨，秋日苦易暗。
我无汲汲志，何以有此憾。
寒鸡空在栖，缺月烦屡瞰。
有琴具徽弦，再鼓听愈淡。
古声久埋灭，无由见真滥。
低心逐时趋，苦勉祗能暂。
有如乘风船，一纵不可缆。
不如觑文字，丹铅事点勘。
岂必求赢馀，所要石与甔。
卷卷落地叶，随风走前轩。
鸣声若有意，颠倒相追奔。
空堂黄昏暮，我坐默不言。
童子自外至，吹灯当我前。
问我我不应，馈我我不餐。
退坐西壁下，读诗尽数编。
作者非今士，相去时已千。
其言有感触，使我复凄酸。
顾谓汝童子，置书且安眠。
丈夫属有念，事业无穷年。
霜风侵梧桐，众叶著树乾。
空阶一片下，琤若摧琅玕。
谓是夜气灭，望舒霣其团。
青冥无依倚，飞辙危难安。
惊起出户视，倚楹久汍澜。
忧愁费晷景，日月如跳丸。
迷复不计远，为君驻尘鞍。
暮暗来客去，群嚣各收声。
悠悠偃宵寂，亹亹抱秋明。
世累忽进虑，外忧遂侵诚。
强怀张不满，弱念缺已盈。
诘屈避语阱，冥茫触心兵。
败虞千金弃，得比寸草荣。
知耻足为勇，晏然谁汝令。
鲜鲜霜中菊，既晚何用好。
扬扬弄芳蝶，尔生还不早。
运穷两值遇，婉娈死相保。
西风蛰龙蛇，众木日凋槁。
由来命分尔，泯灭岂足道。
+++韩愈
++++赴江陵途中寄赠王二十补阙李十一拾遗…员外翰林三学士
孤臣昔放逐，血泣追愆尤。
汗漫不省识，恍如乘桴浮。
或自疑上疏，上疏岂其由。
是年京师旱，田亩少所收。
上怜民无食，征赋半已休。
有司恤经费，未免烦征求。
富者既云急，贫者固已流。
传闻闾里间，赤子弃渠沟。
持男易斗粟，掉臂莫肯酬。
我时出衢路，饿者何其稠。
亲逢道边死，伫立久咿嚘。
归舍不能食，有如鱼中钩。
适会除御史，诚当得言秋。
拜疏移閤门，为忠宁自谋。
上陈人疾苦，无令绝其喉。
下陈畿甸内，根本理宜优。
积雪验丰熟，幸宽待蚕麰。
天子恻然感，司空叹绸缪。
谓言即施设，乃反迁炎州。
同官尽才俊，偏善柳与刘。
或虑语言泄，传之落冤雠。
二子不宜尔，将疑断还不。
中使临门遣，顷刻不得留。
病妹卧床褥，分知隔明幽。
悲啼乞就别，百请不颔头。
弱妻抱稚子，出拜忘惭羞。
黾勉不回顾，行行诣连州。
朝为青云士，暮作白头囚。
商山季冬月，冰冻绝行輈。
春风洞庭浪，出没惊孤舟。
逾岭到所任，低颜奉君侯。
酸寒何足道，随事生疮疣。
远地触途异，吏民似猿猴。
生狞多忿很，辞舌纷嘲啁。
白日屋檐下，双鸣斗鸺鶹。
有蛇类两首，有蛊群飞游。
穷冬或摇扇，盛夏或重裘。
飓起最可畏，訇哮簸陵丘。
雷霆助光怪，气象难比侔。
疠疫忽潜遘，十家无一瘳。
猜嫌动置毒，对案辄怀愁。
前日遇恩赦，私心喜还忧。
果然又羁絷，不得归锄耰。
此府雄且大，腾凌尽戈矛。
栖栖法曹掾，何处事卑陬。
生平企仁义，所学皆孔周。
早知大理官，不列三后俦。
何况亲犴狱，敲搒发奸偷。
悬知失事势，恐自罹罝罘。
湘水清且急，凉风日修修。
胡为首归路，旅泊尚夷犹。
昨者京使至，嗣皇传冕旒。
赫然下明诏，首罪诛共吺。
复闻颠夭辈，峨冠进鸿畴。
班行再肃穆，璜珮鸣琅璆。
伫继贞观烈，边封脱兜鍪。
三贤推侍从，卓荦倾枚邹。
高议参造化，清文焕皇猷。
协心辅齐圣，致理同毛輶。
小雅咏鹿鸣，食苹贵呦呦。
遗风邈不嗣，岂忆尝同裯。
失志早衰换，前期拟蜉蝣。
自从齿牙缺，始慕舌为柔。
因疾鼻又塞，渐能等薰莸。
深思罢官去，毕命依松楸。
空怀焉能果，但见岁已遒。
殷汤闵禽兽，解网祝蛛蝥。
雷焕掘宝剑，冤氛消斗牛。
兹道诚可尚，谁能借前筹。
殷勤答吾友，明月非暗投。
+++韩愈
++++暮行河堤上
暮行河堤上，四顾不见人。
衰草际黄云，感叹愁我神。
夜归孤舟卧，展转空及晨。
谋计竟何就，嗟嗟世与身。
+++韩愈
++++夜歌
静夜有清光，闲堂仍独息。
念身幸无恨，志气方自得。
乐哉何所忧，所忧非我力。
+++韩愈
++++重云李观疾赠之
夭行失其度，阴气来干阳。
重云闭白日，炎燠成寒凉。
小人但咨怨，君子惟忧伤。
饮食为减少，身体岂宁康。
此志诚足贵，惧非职所当。
藜羹尚如此，肉食安可尝。
穷冬百草死，幽桂乃芬芳。
且况天地间，大运自有常。
劝君善饮食，鸾凤本高翔。
+++韩愈
++++江汉答孟郊
江汉虽云广，乘舟渡无艰。
流沙信难行，马足常往还。
凄风结冲波，狐裘能御寒。
终宵处幽室，华烛光烂烂。
苟能行忠信，可以居夷蛮。
嗟余与夫子，此义每所敦。
何为复见赠，缱绻在不谖。
+++韩愈
++++长安交游者赠孟郊
长安交游者，贫富各有徒。
亲朋相过时，亦各有以娱。
陋室有文史，高门有笙竽。
何能辨荣悴，且欲分贤愚。
+++韩愈
++++岐山下二首
谁谓我有耳，不闻凤凰鸣。
朅来岐山下，日暮边鸿惊。
丹穴五色羽，其名为凤凰。
昔周有盛德，此鸟鸣高冈。
和声随祥风，窅窕相飘扬。
闻者亦何事，但知时俗康。
自从公旦死，千载閟其光。
吾君亦勤理，迟尔一来翔。

++中卷三百三十七
  
+++韩愈
++++北极赠李观
北极有羁羽，南溟有沈鳞。
川源浩浩隔，影响两无因。
风云一朝会，变化成一身。
谁言道里远，感激疾如神。
我年二十五，求友昧其人。
哀歌西京市，乃与夫子亲。
所尚苟同趋，贤愚岂异伦。
方为金石姿，万世无缁磷。
无为儿女态，憔悴悲贱贫。
+++韩愈
++++此日足可惜赠张籍（愈时在徐籍往谒之辞去作是诗以送）
此日足可惜，此酒不足尝。
舍酒去相语，共分一日光。
念昔未知子，孟君自南方。
自矜有所得，言子有文章。
我名属相府，欲往不得行。
思之不可见，百端在中肠。
维时月魄死，冬日朝在房。
驱驰公事退，闻子适及城。
命车载之至，引坐于中堂。
开怀听其说，往往副所望。
孔丘殁已远，仁义路久荒。
纷纷百家起，诡怪相披猖。
长老守所闻，后生习为常。
少知诚难得，纯粹古已亡。
譬彼植园木，有根易为长。
留之不遣去，馆置城西旁。
岁时未云几，浩浩观湖江。
众夫指之笑，谓我知不明。
儿童畏雷电，鱼鳖惊夜光。
州家举进士，选试缪所当。
驰辞对我策，章句何炜煌。
相公朝服立，工席歌鹿鸣。
礼终乐亦阕，相拜送于庭。
之子去须臾，赫赫流盛名。
窃喜复窃叹，谅知有所成。
事安可恒，奄忽令我伤。
闻子高第日，正从相公丧。
哀情逢吉语，惝恍难为双。
暮宿偃师西，徒展转在床。
夜闻汴州乱，绕壁行彷徨。
我时留妻子，仓卒不及将。
相见不复期，零落甘所丁。
骄儿未绝乳，念之不能忘。
忽如在我所，耳若闻啼声。
中途安得返，一日不可更。
俄有东来说，我家免罹殃。
乘船下汴水，东去趋彭城。
从丧朝至洛，还走不及停。
假道经盟津，出入行涧冈。
日西入军门，羸马颠且僵。
主人愿少留，延入陈壶觞。
卑贱不敢辞，忽忽心如狂。
饮食岂知味，丝竹徒轰轰。
平明脱身去，决若惊凫翔。
黄昏次汜水，欲过无舟航。
号呼久乃至，夜济十里黄。
中流上滩潬，沙水不可详。
惊波暗合沓，星宿争翻芒。
辕马蹢躅鸣，左右泣仆童。
甲午憩时门，临泉窥斗龙。
东南出陈许，陂泽平茫茫。
道边草木花，红紫相低昂。
百里不逢人，角角雄雉鸣。
行行二月暮，乃及徐南疆。
下马步堤岸，上船拜吾兄。
谁云经艰难，百口无夭殇。
仆射南阳公，宅我睢水阳。
箧中有馀衣，盎中有馀粮。
闭门读书史，窗户忽已凉。
日念子来游，子岂知我情。
别离未为久，辛苦多所经。
对食每不饱，共言无倦听。
连延三十日，晨坐达五更。
我友二三子，宦游在西京。
东野窥禹穴，李翱观涛江。
萧条千万里，会合安可逢。
淮之水舒舒，楚山直丛丛。
子又舍我去，我怀焉所穷。
男儿不再壮，百岁如风狂。
高爵尚可求，无为守一乡。
+++韩愈
++++幽怀
幽怀不能写，行此春江浔。
适与佳节会，士女竞光阴。
凝妆耀洲渚，繁吹荡人心。
间关林中鸟，亦知和为音。
岂无一尊酒，自酌还自吟。
但悲时易失，四序迭相侵。
我歌君子行，视古犹视今。
+++韩愈
++++君子法天运
君子法天运，四时可前知。
小人惟所遇，寒暑不可期。
利害有常势，取舍无定姿。
焉能使我心，皎皎远忧疑。
+++韩愈
++++落叶送陈羽
落叶不更息，断蓬无复归。
飘飖终自异，邂逅暂相依。
悄悄深夜语，悠悠寒月辉。
谁云少年别，流泪各沾衣。
+++韩愈
++++归彭城
天下兵又动，太平竟何时。
訏谟者谁子，无乃失所宜。
前年关中旱，闾井多死饥。
去岁东郡水，生民为流尸。
上天不虚应，祸福各有随。
我欲进短策，无由至彤墀。
刳肝以为纸，沥血以书辞。
上言陈尧舜，下言引龙夔。
言词多感激，文字少葳蕤。
一读已自怪，再寻良自疑。
食芹虽云美，献御固已痴。
缄封在骨髓，耿耿空自奇。
昨者到京城，屡陪高车驰。
周行多俊异，议论无瑕疵。
见待颇异礼，未能去毛皮。
到口不敢吐，徐徐俟其巇。
归来戎马间，惊顾似羁雌。
连日或不语，终朝见相欺。
乘闲辄骑马，茫茫诣空陂。
遇酒即酩酊，君知我为谁。
+++韩愈
++++醉后
煌煌东方星，奈此众客醉。
初喧或忿争，中静杂嘲戏。
淋漓身上衣，颠倒笔下字。
生如此少，酒贱且勤置。
+++韩愈
++++醉赠张秘书
人皆劝我酒，我若耳不闻。
今日到君家，呼酒持劝君。
为此座上客，及余各能文。
君诗多态度，蔼蔼春空云。
东野动惊俗，天葩吐奇芬。
张籍学古淡，轩鹤避鸡群。
阿买不识字，颇知书八分。
诗成使之写，亦足张吾军。
所以欲得酒，为文俟其醺。
酒味既冷冽，酒气又氛氲。
性情渐浩浩，谐笑方云云。
此诚得酒意，馀外徒缤纷。
长安众富儿，盘馔罗膻荤。
不解文字饮，惟能醉红裙。
虽得一饷乐，有如聚飞蚊。
今我及数子，固无莸与薰。
险语破鬼胆，高词媲皇坟。
至宝不雕琢，神功谢锄耘。
方今向太平，元凯承华勋。
吾徒幸无事，庶以穷朝曛。
+++韩愈
++++同冠峡（贞元十九年贬阳山后作）
南方二月半，春物亦已少。
维舟山水间，晨坐听百鸟。
宿云尚含姿，朝日忽升晓。
羁旅感和鸣，囚拘念轻矫。
潺湲泪久迸，诘曲思增绕。
行矣且无然，盖棺事乃了。
+++韩愈
++++送惠师（愈在连州与释景常、元惠游。惠师即元惠也）
惠师浮屠者，乃是不羁人。
十五爱山水，超然谢朋亲。
脱冠剪头发，飞步遗踪尘。
发迹入四明，梯空上秋旻。
遂登天台望，众壑皆嶙峋。
夜宿最高顶，举头看星辰。
光芒相照烛，南北争罗陈。
兹地绝翔走，自然严且神。
微风吹木石，澎湃闻韶钧。
夜半起下视，溟波衔日轮。
鱼龙惊踊跃，叫啸成悲辛。
怪气或紫赤，敲磨共轮囷。
金鸦既腾翥，六合俄清新。
常闻禹穴奇，东去窥瓯闽。
越俗不好古，流传失其真。
幽踪邈难得，圣路嗟长堙。
回临浙江涛，屹起高峨岷。
壮志死不息，千年如隔晨。
是非竟何有，弃去非吾伦。
凌江诣庐岳，浩荡极游巡。
崔崒没云表，陂陀浸湖沦。
是时雨初霁，悬瀑垂天绅。
前年往罗浮，步戛南海漘。
大哉阳德盛，荣茂恒留春。
鹏鶱堕长翮，鲸戏侧修鳞。
自来连州寺，曾未造城闉。
日携青云客，探胜穷崖滨。
太守邀不去，群官请徒频。
囊无一金资，翻谓富者贫。
昨日忽不见，我令访其邻。
奔波自追及，把手问所因。
顾我却兴叹，君宁异于民。
离合自古然，辞别安足珍。
吾闻九疑好，夙志今欲伸。
斑竹啼舜妇，清湘沈楚臣。
衡山与洞庭，此固道所循。
寻崧方抵洛，历华遂之秦。
浮游靡定处，偶往即通津。
吾言子当去，子道非吾遵。
江鱼不池活，野鸟难笼驯。
吾非西方教，怜子狂且醇。
吾嫉惰游者，怜子愚且谆。
去矣各异趣，何为浪沾巾。
+++韩愈
++++送灵师
佛法入中国，尔来六百年。
齐民逃赋役，高士著幽禅。
官吏不之制，纷纷听其然。
耕桑日失隶，朝署时遗贤。
灵师皇甫姓，胤胄本蝉联。
少小涉书史，早能缀文篇。
中间不得意，失迹成延迁。
逸志不拘教，轩腾断牵挛。
围棋斗白黑，生死随机权。
六博在一掷，枭卢叱回旋。
战诗谁与敌，浩汗横戈鋋。
饮酒尽百盏，嘲谐思逾鲜。
有时醉花月，高唱清且绵。
四座咸寂默，杳如奏湘弦。
寻胜不惮险，黔江屡洄沿。
瞿塘五六月，惊电让归船。
怒水忽中裂，千寻堕幽泉。
环回势益急，仰见团团天。
投身岂得计，性命甘徒捐。
浪沫蹙翻涌，漂浮再生全。
同行二十人，魂骨俱坑填。
灵师不挂怀，冒涉道转延。
开忠二州牧，诗赋时多传。
失职不把笔，珠玑为君编。
强留费日月，密席罗婵娟。
昨者至林邑，使君数开筵。
逐客三四公，盈怀赠兰荃。
湖游泛漭沆，溪宴驻潺湲。
别语不许出，行裾动遭牵。
邻州竞招请，书札何翩翩。
十月下桂岭，乘寒恣窥缘。
落落王员外，争迎获其先。
自从入宾馆，占吝久能专。
吾徒颇携被，接宿穷欢妍。
听说两京事，分明皆眼前。
纵横杂谣俗，琐屑咸罗穿。
材调真可惜，朱丹在磨研。
方将敛之道，且欲冠其颠。
韶阳李太守，高步凌云烟。
得客辄忘食，开囊乞缯钱。
手持南曹叙，字重青瑶镌。
气参彖系，高标摧太玄。
维舟事干谒，披读头风痊。
还如旧相识，倾壶畅幽悁。
以此复留滞，归骖几时鞭。
+++韩愈
++++县斋有怀（阳山县斋作，时贞元二十一年顺宗新即位）
少小尚奇伟，平生足悲吒。
犹嫌子夏儒，肯学樊迟稼。
事业窥皋稷，文章蔑曹谢。
濯缨起江湖，缀佩杂兰麝。
悠悠指长道，去去策高驾。
谁为倾国谋，自许连城价。
初随计吏贡，屡入泽宫射。
虽免十上劳，何能一战霸。
人情忌殊异，世路多权诈。
蹉跎颜遂低，摧折气愈下。
冶长信非罪，侯生或遭骂。
怀书出皇都，衔泪渡清灞。
身将老寂寞，志欲死闲暇。
朝食不盈肠，冬衣才掩髂。
军书既频召，戎马乃连跨。
大梁从相公，彭城赴仆射。
弓箭围狐兔，丝竹罗酒炙。
两府变荒凉，三年就休假。
求官去东洛，犯雪过西华。
尘埃紫陌春，风雨灵台夜。
名声荷朋友，援引乏姻娅。
虽陪彤庭臣，讵纵青冥靶。
寒空耸危阙，晓色曜修架。
捐躯辰在丁，铩翮时方蜡。
投荒诚职分，领邑幸宽赦。
湖波翻日车，岭石坼天罅。
毒雾恒熏昼，炎风每烧夏。
雷威固已加，飓势仍相借。
气象杳难测，声音吁可怕。
夷言听未惯，越俗循犹乍。
指摘两憎嫌，睢盱互猜讶。
只缘恩未报，岂谓生足藉。
嗣皇新继明，率土日流化。
惟思涤瑕垢，长去事桑柘。
劚嵩开云扃，压颍抗风榭。
禾麦种满地，梨枣栽绕舍。
儿童稍长成，雀鼠得驱吓。
官租日输纳，村酒时邀迓。
闲爱老农愚，归弄小女姹。
如今便可尔，何用毕婚嫁。
+++韩愈
++++合江亭
红亭枕湘江，蒸水会其左。
瞰临眇空阔，绿净不可唾。
维昔经营初，邦君实王佐。
翦林迁神祠，买地费家货。
梁栋宏可爱，结构丽匪过。
伊人去轩腾，兹宇遂颓挫。
老郎来何暮，高唱久乃和。
树兰盈九畹，栽竹逾万个。
长绠汲沧浪，幽蹊下坎坷。
波涛夜俯听，云树朝对卧。
初如遗宦情，终乃最郡课。
生诚无几，事往悲岂奈。
萧条绵岁时，契阔继庸懦。
胜事谁复论，丑声日已播。
中丞黜凶邪，天子闵穷饿。
君侯至之初，闾里自相贺。
淹滞乐闲旷，勤苦劝慵惰。
为余扫尘阶，命乐醉众座。
穷秋感平分，新月怜半破。
愿书岩上石，勿使泥尘涴。
+++韩愈
++++陪杜侍御游湘西两寺独宿有题一首，因献杨常侍
长沙千里平，胜地犹在险。
况当江阔处，斗起势匪渐。
深林高玲珑，青山上琬琰。
路穷台殿辟，佛事焕且俨。
剖竹走泉源，开廊架崖广。
是时秋之残，暑气尚未敛。
群行忘后先，朋息弃拘检。
客堂喜空凉，华榻有清簟。
涧蔬煮蒿芹，水果剥菱芡。
伊余夙所慕，陪赏亦云忝。
幸逢车马归，独宿门不掩。
山楼黑无月，渔火灿星点。
夜风一何喧，杉桧屡磨飐。
犹疑在波涛，怵惕梦成魇。
静思屈原沈，远忆贾谊贬。
椒兰争妒忌，绛灌共谗谄。
谁令悲生肠，坐使泪盈脸。
翻飞乏羽翼，指摘困瑕玷。
珥貂藩维重，政化类分陕。
礼贤道何优，奉己事苦俭。
大厦栋方隆，巨川楫行剡。
经营诚少暇，游宴固已歉。
旅程愧淹留，徂岁嗟荏苒。
平生每多感，柔翰遇频染。
展转岭猿鸣，曙灯青睒睒。
+++韩愈
++++岳阳楼别窦司直
洞庭九州间，厥大谁与让。
南汇群崖水，北注何奔放。
潴为七百里，吞纳各殊状。
自古澄不清，环混无归向。
炎风日搜搅，幽怪多冗长。
轩然大波起，宇宙隘而妨。
巍峨拔嵩华，腾踔较健壮。
声音一何宏，轰輵车万两。
犹疑帝轩辕，张乐就空旷。
蛟螭露笋簴，缟练吹组帐。
鬼神非人世，节奏颇跌踼。
阳施见夸丽，阴闭感凄怆。
朝过宜春口，极北缺堤障。
夜缆巴陵洲，丛芮才可傍。
星河尽涵泳，俯仰迷下上。
馀澜怒不已，喧聒鸣瓮盎。
明登岳阳楼，辉焕朝日亮。
飞廉戢其威，清晏息纤纩。
泓澄湛凝绿，物影巧相况。
江豚时出戏，惊波忽荡漾。
时当冬之孟，隙窍缩寒涨。
前临指近岸，侧坐眇难望。
涤濯神魂醒，幽怀舒以畅。
孩童旧，握手乍忻怅。
怜我窜逐归，相见得无恙。
开筵交履舄，烂漫倒家酿。
杯行无留停，高柱送清唱。
中盘进橙栗，投掷倾脯酱。
欢穷悲心生，婉娈不能忘。
念昔始读书，志欲干霸王。
屠龙破千金，为艺亦云亢。
爱才不择行，触事得谗谤。
前年出官由，此祸最无妄。
公卿采虚名，擢拜识天仗。
奸猜畏弹射，斥逐恣欺诳。
新恩移府庭，逼侧厕诸将。
于嗟苦驽缓，但惧失宜当。
追思南渡时，鱼腹甘所葬。
严程迫风帆，劈箭入高浪。
颠沈在须臾，忠鲠谁复谅。
生还真可喜，克己自惩创。
庶从今日后，粗识得与丧。
事多改前好，趣有获新尚。
誓耕十亩田，不取万乘相。
细君知蚕织，稚子已能饷。
行当挂其冠，生死君一访。
+++韩愈
++++送文畅师北游
昔在四门馆，晨有僧来谒。
自言本吴人，少小学城阙。
已穷佛根源，粗识事輗軏。
挛拘屈吾真，戒辖思远发。
荐绅秉笔徒，声誉耀前阀。
从求送行诗，屡造忍颠蹶。
今成十馀卷，浩汗罗斧钺。
先生閟穷巷，未得窥剞劂。
又闻识大道，何路补黥刖。
出其囊中文，满听实清越。
谓僧当少安，草序颇排讦。
上论古之初，所以施赏罚。
下开迷惑胸，窙豁劚株橛。
僧时不听莹，若饮水救暍。
风尘一出门，时日多如发。
三年窜荒岭，守县坐深樾。
征租聚异物，诡制怛巾袜。
幽穷谁共语，思想甚含哕。
昨来得京官，照壁喜见蝎。
况逢旧亲识，无不比鹣蟩。
长安多门户，吊庆少休歇。
而能勤来过，重惠安可揭。
当今圣政初，恩泽完䎀狘。
胡为不自暇，飘戾逐鹯鷢。
仆射领北门，威德压胡羯。
相公镇幽都，竹帛烂勋伐。
酒场舞闺姝，猎骑围边月。
开张箧中宝，自可得津筏。
从兹富裘马，宁复茹藜蕨。
余期报恩后，谢病老耕垡。
庇身指蓬茅，逞志纵猃猲。
僧还相访来，山药煮可掘。
+++韩愈
++++答张彻（愈为四门博士时作张彻愈门下士又愈之从子婿）
辱赠不知报，我歌尔其聆。
首叙始识面，次言后分形。
道途绵万里，日月垂十龄。
浚郊避兵乱，睢岸连门停。
肝胆一古剑，波涛两浮萍。
渍墨窜旧史，磨丹注前经。
义苑手秘宝，文堂耳惊霆。
暄晨躡露舄，暑夕眠风棂。
结友子让抗，请师我惭丁。
初味犹啖蔗，遂通斯建瓴。
搜奇日有富，嗜善心无宁。
石梁平侹侹，沙水光泠泠。
乘枯摘野艳，沈细抽潜腥。
游寺去陟巘，寻径返穿汀。
缘云竹竦竦，失路麻冥冥。
淫潦忽翻野，平芜眇开溟。
防泄堑夜塞，惧冲城昼扃。
及去事戎辔，相逢宴军伶。
觥秋纵兀兀，猎旦驰駉駉。
从赋始分手，朝京忽同舲。
急时促暗棹，恋月留虚亭。
毕事驱传马，安居守窗萤。
梅花灞水别，宫烛骊山醒。
省选逮投足，乡宾尚摧翎。
尘祛又一掺，泪眦还双荧。
洛邑得休告，华山穷绝陉。
倚岩睨海浪，引袖拂天星。
日驾此回辖，金神所司刑。
泉绅拖修白，石剑攒高青。
磴藓澾拳跼，梯飚飐伶俜。
悔狂已咋指，垂诫仍镌铭。
峨豸忝备列，伏蒲愧分泾。
微诚慕横草，琐力摧撞筳。
叠雪走商岭，飞波航洞庭。
下险疑堕井，守官类拘囹。
荒餐茹獠蛊，幽梦感湘灵。
刺史肃蓍蔡，吏人沸蝗螟。
点缀簿上字，趋跄閤前铃。
赖其饱山水，得以娱瞻听。
紫树雕斐亹，碧流滴珑玲。
映波铺远锦，插地列长屏。
愁狖酸骨死，怪花醉魂馨。
潜苞绛实坼，幽乳翠毛零。
赦行五百里，月变三十蓂。
渐阶群振鹭，入学诲螟蛉。
苹甘谢鸣鹿，罍满惭罄瓶。
冏冏抱瑚琏，飞飞联鶺鴒。
鱼鬣欲脱背，虬光先照硎。
岂独出丑类，方当动朝廷。
勤来得晤语，勿惮宿寒厅。
+++韩愈
++++荐士（荐孟郊于郑馀庆也）
周诗三百篇，雅丽理训诰。
曾经圣人手，议论安敢到。
五言出汉时，苏李首更号。
东都渐瀰漫，派别百川导。
建安能者七，卓荦变风操。
逶迤抵晋宋，气象日凋耗。
中间数鲍谢，比近最清奥。
齐梁及陈隋，众作等蝉噪。
搜春摘花卉，沿袭伤剽盗。
国朝盛文章，子昂始高蹈。
勃兴得李杜，万类困陵暴。
后来相继生，亦各臻阃奥。
有穷者孟郊，受材实雄骜。
冥观洞古今，象外逐幽好。
横空盘硬语，妥帖力排奡。
敷柔肆纡馀，奋猛卷海潦。
荣华肖天秀，捷疾逾响报。
行身践规矩，甘辱耻媚灶。
孟轲分邪正，眸子看了眊。
杳然粹而清，可以镇浮躁，酸寒溧阳尉，五十几何耄。
孜孜营甘旨，辛苦久所冒。
俗流知者谁，指注竞嘲傲。
圣皇索遗逸，髦士日登造。
庙堂有贤相，爱遇均覆焘。
况承归与张，二公迭嗟悼。
青冥送吹嘘，强箭射鲁缟。
胡为久无成，使以归期告。
霜风破佳菊，嘉节迫吹帽。
念将决焉去，感物增恋嫪。
彼微水中荇，尚烦左右芼。
鲁侯国至小，庙鼎犹纳郜。
幸当择珉玉，宁有弃珪瑁。
悠悠我之思，扰扰风中纛。
上言愧无路，日夜惟心祷。
鹤翎不天生，变化在啄菢。
通波非难图，尺地易可漕。
善善不汲汲，后时徒悔懊。
救死具八珍，不如一箪犒。
微诗公勿诮，恺悌神所劳。
+++韩愈
++++喜侯喜至赠张籍张彻
昔我在南时，数君常在念。
摇摇不可止，讽咏日喁噞。
如以膏濯衣，每渍垢逾染。
又如心中疾，针石非所砭。
常思得游处，至死无倦厌。
地遐物奇怪，水镜涵石剑。
荒花穷漫乱，幽兽工腾闪。
碍目不忍窥，忽忽坐昏垫。
逢神多所祝，岂忘灵即验。
依依梦归路，历历想行店。
今者诚自幸，所怀无一欠。
孟生去虽索，侯氏来还歉。
欹眠听新诗，屋角月艳艳。
杂作承间骋，交惊舌互舚。
缤纷指瑕疵，拒捍阻城堑。
以余经摧挫，固请发铅椠。
居然妄推让，见谓爇天焰。
比疏语徒妍，悚息不敢占。
呼奴具盘餐，饤饾鱼菜赡。
生但如此，朱紫安足僭。
+++韩愈
++++古风
今日曷不乐，幸时不用兵。
无曰既蹙矣，乃尚可以生。
彼州之赋，去汝不顾。
此州之役，去我奚适。
一邑之水，可走而违。
天下汤汤，曷其而归。
好我衣服，甘我饮食。
无念百年，聊乐一日。
+++韩愈
++++驽骥
驽骀诚龌龊，市者何其稠。
力小若易制，价微良易酬。
渴饮一斗水，饥食一束刍。
嘶鸣当大路，志气若有馀。
骐骥生绝域，自矜无匹俦。
牵驱入市门，行者不为留。
借问价几何，黄金比嵩丘。
借问行几何，咫尺视九州。
饥食玉山禾，渴饮醴泉流。
问谁能为御，旷世不可求。
惟昔穆天子，乘之极遐游。
王良执其辔，造父挟其輈。
因言天外事，茫惚使人愁。
驽骀谓骐骥，饿死余尔羞。
有能必见用，有德必见收。
孰云时与命，通塞皆自由。
骐骥不敢言，低徊但垂头。
皆劣骐骥，共以驽骀优。
喟余独兴叹，才命不同谋。
寄诗同心子，为我商声讴。
+++韩愈
++++马厌谷
马厌谷兮，士不厌糠籺。
土被文绣兮，士无短褐。
彼其得志兮，不我虞。
一朝失志兮，其何如。
已焉哉，嗟嗟乎鄙夫。

+++韩愈
++++出门
长安百万家，出门无所之。
岂敢尚幽独，与世实参差。
古人虽已死，书上有其辞。
开卷读且想，千载若相期。
出门各有道，我道方未夷。
且于此中息，天命不吾欺。
+++韩愈
++++嗟哉董生行
淮水出桐柏，山东驰遥遥千里不能休。
淝水出其侧，不能千里百里入淮流。
寿州属县有安丰，唐贞元时县人董生召南隐居行义于其中。
刺史不能荐，天子不闻名声。
爵禄不及门，门外惟有吏，日来征租更索钱。
嗟哉董生朝出耕夜归读古人书，尽日不得息。
或山而樵，或水而渔。
入厨具甘旨，上堂问起居。
父母不戚戚，妻子不咨咨。
嗟哉董生孝且慈，人不识，惟有天翁知，生祥下瑞无时期。
家有狗乳出求食，鸡来哺其儿。
啄啄庭中拾虫蚁，哺之不食鸣声悲。
彷徨踯躅久不去，以翼来覆待狗归。
嗟哉董生，谁将与俦？
时之人，夫妻相虐，兄弟为雠。
食君之禄，而令父母愁。
亦独何心，嗟哉董生无与俦。
+++韩愈
++++烽火
登高望烽火，谁谓塞尘飞。
王城富且乐，曷不事光辉。
勿言日已暮，相见恐行稀。
愿君熟念此，秉烛夜中归。
我歌宁自感，乃独泪沾衣。
+++韩愈
++++汴州乱二首
汴州城门朝不开，天狗堕地声如雷。
健儿争夸杀留后，连屋累栋烧成灰。
诸侯咫尺不能救，孤士何者自兴哀。
母从子走者为谁，大夫夫人留后儿。
昨日乘车骑大马，坐者起趋乘者下。
庙堂不肯用干戈，呜呼奈汝母子何。
+++韩愈
++++利剑
利剑光耿耿，佩之使我无邪心。
故人念我寡徒侣，持用赠我比知音。
我心如冰剑如雪，不能刺谗夫，使我心腐剑锋折。
决云中断开青天，噫！剑与我俱变化归黄泉。
+++韩愈
++++龊龊
龊龊当世士，所忧在饥寒。
但见贱者悲，不闻贵者叹。
大贤事业异，远抱非俗观。
报国心皎洁，念时涕汍澜。
妖姬坐左右，柔指发哀弹。
酒肴虽日陈，感激宁为欢。
秋阴欺白日，泥潦不少干。
河堤决东郡，老弱随惊湍。
天意固有属，谁能诘其端。
愿辱太守荐，得充谏诤官。
排云叫阊阖，披腹呈琅玕。
致君岂无术，自进诚独难。

++中卷三百三十八
  
+++韩愈
++++河之水二首寄子侄老成
河之水，去悠悠。
我不如，水东流。
我有孤侄在海陬，三年不见兮使我生忧。
日复日，夜复夜。
三年不见汝，使我鬓发未老而先化。

河之水，悠悠去。
我不如，水东注。
我有孤侄在海浦，三年不见兮使我心苦。
采蕨于山，缗鱼于渊。
我徂京师，不远其还。

+++韩愈
++++山石
山石荦确行径微，黄昏到寺蝙蝠飞。
升堂坐阶新雨足，芭蕉叶大支子肥。
僧言古壁佛画好，以火来照所见稀。
铺床拂席置羹饭，疏粝亦足饱我饥。
夜深静卧百虫绝，清月出岭光入扉。
天明独去无道路，出入高下穷烟霏。
山红涧碧纷烂漫，时见松枥皆十围。
当流赤足蹋涧石，水声激激风吹衣。
生如此自可乐，岂必局束为人鞿。
嗟哉吾党二三子，安得至老不更归。
+++韩愈
++++天星送杨凝郎中贺正
天星牢落鸡喔咿，仆夫起餐车载脂。
正当穷冬寒未已，借问君子行安之。
会朝元正无不至，受命上宰须及期。
侍从近臣有虚位，公今此去归何时。
+++韩愈
++++汴泗交流赠张仆射（建封）
汴泗交流郡城角，筑场十步平如削。
短垣三面缭逶迤，击鼓腾腾树赤旗。
新秋朝凉未见日，公早结束来何为。
分曹决胜约前定，百马攒蹄近相映。
球惊杖奋合且离，红牛缨绂黄金羁。
侧身转臂著马腹，霹雳应手神珠驰。
超遥散漫两闲暇，挥霍纷纭争变化。
发难得巧意气粗，欢声四合壮士呼。
此诚习战非为剧，岂若安坐行良图。
当今忠臣不可得，公马莫走须杀贼。
+++韩愈
++++忽忽
忽忽乎余未知生之为乐也，愿脱去而无因。
安得长翮大翼如云生我身，乘风振奋出六合。
绝浮尘，死生哀乐两相弃，是非得失付闲人。
+++韩愈
++++鸣雁
嗷嗷鸣雁鸣且飞，穷秋南去春北归。
去寒就暖识所依，天长地阔栖息稀。
风霜酸苦稻粱微，毛羽摧落身不肥。
裴回反顾群侣违。
哀鸣欲下洲渚非。
江南水阔朝云多，草长沙软无网罗。
闲飞静集鸣相和，违忧怀惠性匪他。
凌风一举君谓何。
+++韩愈
++++龙移
天昏地黑蛟龙移，雷惊电激雄雌随。
清泉百丈化为土，鱼鳖枯死吁可悲。
+++韩愈
++++雉带箭（此愈佐张仆射于徐，从猎而作也）
原头火烧静兀兀，野雉畏鹰出复没。
将军欲以巧伏人，盘马弯弓惜不发。
地形渐窄观者多，雉惊弓满劲箭加。
冲人决起百馀尺，红翎白镞相倾斜。
将军仰笑军吏贺，五色离披马前堕。

+++韩愈
++++条山苍（中条山在黄河之西）
条山苍，河水黄。
浪波沄沄去，松柏在山冈。
+++韩愈
++++赠郑兵曹
尊酒相逢十载前，君为壮夫我少年。
尊酒相逢十载后，我为壮夫君白首。
我材与世不相当，戢鳞委翅无复望。
当今贤俊皆周行，君何为乎亦遑遑。
杯行到君莫停手，破除万事无过酒。

+++韩愈
++++桃源图
神仙有无何渺茫，桃源之说诚荒唐。
流水盘回山百转，生绡数幅垂中堂。
武陵太守好事者，题封远寄南宫下。
南宫先生忻得之，波涛入笔驱文辞。
文工画妙各臻极，异境恍惚移于斯。
架岩凿谷开宫室，接屋连墙千万日。
嬴颠刘蹶了不闻，地坼天分非所恤。
种桃处处惟开花。
川原近远蒸红霞。
初来犹自念乡邑，岁久此地还成家。
渔舟之子来何所，物色相猜更问语。
大蛇中断丧前王，群马南渡开新主。
听终辞绝共凄然，自说经今六百年。
当时万事皆眼见，不知几许犹流传。
争持酒食来相馈，礼数不同樽俎异。
月明伴宿玉堂空，骨冷魂清无梦寐。
夜半金鸡啁哳鸣，火轮飞出客心惊。
间有累不可住，依然离别难为情。
船开棹进一回顾，万里苍苍烟水暮。
世俗宁知伪与真，至今传者武陵人。
+++韩愈
++++东方半明
东方半明大星没，独有太白配残月。
嗟尔残月勿相疑，同光共影须臾期。
残月晖晖，太白睒睒。
鸡三号，更五点。
+++韩愈
++++赠唐衢
虎有爪兮牛有角，虎可搏兮牛可触。
奈何君独抱奇材，手把锄犁饿空谷。
当今天子急贤良，匦函朝出开明光。
胡不上书自荐达，坐令四海如虞唐。
+++韩愈
++++贞女峡（在连州桂阳县，秦时有女子化石在东岸穴中）
江盘峡束春湍豪，风雷战斗鱼龙逃。
悬流轰轰射水府，一泻百里翻云涛。
漂船摆石万瓦裂，咫尺性命轻鸿毛。
+++韩愈
++++赠侯喜
吾党侯生字叔𨑓，呼我持竿钓温水。
平明鞭马出都门，尽日行行荆棘里。
温水微茫绝又流，深如车辙阔容輈。
虾蟆跳过雀儿浴，此纵有鱼何足求。
我为侯生不能已，盘针擘粒投泥滓。
晡时坚坐到黄昏，手倦目劳方一起。
暂动还休未可期，虾行蛭渡似皆疑。
举竿引线忽有得，一寸才分鳞与鬐。
是日侯生与韩子，良久叹息相看悲。
我今行事尽如此，此事正好为吾规。
半世遑遑就举选，一名始得红颜衰。
间事势岂不见，徒自辛苦终何为。
便当提携妻与子，南入箕颍无还时。
叔𨑓君今气方锐，我言至切君勿嗤。
君欲钓鱼须远去，大鱼岂肯居沮洳。
+++韩愈
++++古意
太华峰头玉井莲，开花十丈藕如船。
冷比雪霜甘比蜜，一片入口沈痾痊。
我欲求之不惮远，青壁无路难夤缘。
安得长梯上摘实，下种七泽根株连。
+++韩愈
++++八月十五夜赠张功曹
纤云四卷天无河，清风吹空月舒波。
沙平水息声影绝，一杯相属君当歌。
君歌声酸辞且苦，不能听终泪如雨。
洞庭连天九疑高，蛟龙出没猩鼯号。
十生九死到官所，幽居默默如藏逃。
下床畏蛇食畏药，海气湿蛰熏腥臊。
昨者州前捶大鼓，嗣皇继圣登夔皋。
赦书一日行万里，罪从大辟皆除死。
迁者追回流者还，涤瑕荡垢清朝班。
州家申名使家抑，坎轲只得移荆蛮。
判司卑官不堪说，未免捶楚尘埃间。
同时辈流多上道，天路幽险难追攀。
君歌且休听我歌，我歌今与君殊科。
一年明月今宵多，人生由命非由他。
有酒不饮奈明何。
+++韩愈
++++谒衡岳庙遂宿岳寺题门楼
五岳祭秩皆三公，四方环镇嵩当中。
火维地荒足妖怪，天假神柄专其雄。
喷云泄雾藏半腹，虽有绝顶谁能穷。
我来正逢秋雨节，阴气晦昧无清风。
潜心默祷若有应，岂非正直能感通。
须臾静扫众峰出，仰见突兀撑青空。
紫盖连延接天柱，石廪腾掷堆祝融。
森然魄动下马拜，松柏一径趋灵宫。
粉墙丹柱动光彩，鬼物图画填青红。
升阶伛偻荐脯酒，欲以菲薄明其衷。
庙令老人识神意，睢盱侦伺能鞠躬。
手持杯珓导我掷，云此最吉馀难同。
窜逐蛮荒幸不死，衣食才足甘长终。
侯王将相望久绝，神纵欲福难为功。
夜投佛寺上高阁，星月掩映云朣胧。
猿鸣钟动不知曙，杲杲寒日生于东。
+++韩愈
++++岣嵝山
岣嵝山尖神禹碑，字青石赤形模奇。
科斗拳身薤倒披，鸾飘凤泊拿虎螭。
事严迹秘鬼莫窥，道人独上偶见之，我来咨嗟涕涟洏。
千搜万索何处有，森森绿树猿猱悲。
+++韩愈
++++永贞行
君不见太皇谅阴未出令，小人乘时偷国柄。
北军百万虎与貔，天子自将非他师。
一朝夺印付私党，懔懔朝士何能为。
狐鸣枭噪争署置，睗睒跳踉相妩媚。
夜作诏书朝拜官，超资越序曾无难。
公然白日受贿赂，火齐磊落堆金盘。
元臣故老不敢语，昼卧涕泣何汍澜。
董贤三公谁复惜，侯景九锡行可叹。
国家功高德且厚，天位未许庸夫干。
嗣皇卓荦信英主，文如太宗武高祖。
膺图受禅登明堂，共流幽州鲧死羽。
四门肃穆贤俊登，数君匪亲岂其朋。
郎官清要为世称，荒郡迫野嗟可矜。
湖波连天日相腾，蛮俗生梗瘴疠烝。
江氛岭祲昏若凝，一蛇两头见未曾。
怪鸟鸣唤令人憎，蛊虫群飞夜扑灯。
雄虺毒螫堕股肱，食中置药肝心崩。
左右使令诈难凭，慎勿浪信常兢兢。
吾尝同僚情可胜，具书目见非妄征，嗟尔既往宜为惩。
+++韩愈
++++洞庭湖阻风赠张十一署（时自阳山徙掾江陵）
十月阴气盛，北风无时休。
苍茫洞庭岸，与子维双舟。
雾雨晦争泄，波涛怒相投。
犬鸡断四听，粮绝谁与谋。
相去不容步，险如碍山丘。
清谈可以饱，梦想接无由。
男女喧左右，饥啼但啾啾。
非怀北归兴，何用胜羁愁。
云外有白日，寒光自悠悠。
能令暂开霁，过是吾无求。
+++韩愈
++++李花赠张十一署（或作李有花）
江陵城西二月尾，花不见桃惟见李。
风揉雨练雪羞比，波涛翻空杳无涘。
君知此处花何似，白花倒烛天夜明，群鸡惊鸣官吏起。
金乌海底初飞来，朱辉散射青霞开。
迷魂乱眼看不得，照耀万树繁如堆。
念昔少年著游燕，对花岂省曾辞杯。
自从流落忧感集，欲去未到先思回。
只今四十已如此，后日更老谁论哉。
力携一尊独就醉，不忍虚掷委黄埃。

+++韩愈
++++杏花
居邻北郭古寺空，杏花两株能白红。
曲江满园不可到，看此宁避雨与风。
二年流窜出岭外，所见草木多异同。
冬寒不严地恒泄，阳气发乱无全功。
浮花浪蕊镇长有，才开还落瘴雾中。
山榴踯躅少意思，照耀黄紫徒为丛。
鹧鸪钩輈猿叫歇，杳杳深谷攒青枫。
岂如此树一来玩，若在京国情何穷。
今旦胡为忽惆怅，万片飘泊随西东。
明年更发应更好，道人莫忘邻家翁。
+++韩愈
++++感春四首
我所思兮在何所，情多地遐兮遍处处。
东西南北皆欲往，千江隔兮万山阻。
春风吹园杂花开，朝日照屋百鸟语。
三杯取醉不复论，一生长恨奈何许。
皇天平分成四时，春气漫诞最可悲。
杂花妆林草盖地，白日坐上倾天维。
蜂喧鸟咽留不得，红萼万片从风吹。
岂如秋霜虽惨冽，摧落老物谁惜之。
为此径须沽酒饮，自外天地弃不疑。
近怜李杜无检束，烂漫长醉多文辞。
屈原离骚二十五，不肯餔啜糟与醨。
惜哉此子巧言语，不到圣处宁非痴。
幸逢尧舜明四目，条理品汇皆得宜。
平明出门暮归舍，酩酊马上知为谁。
朝骑一马出，暝就一床卧。
诗书渐欲抛，节行久已惰。
冠欹感发秃，语误惊齿堕。
孤负平生心，已矣知何奈。
我恨不如江头人，长网横江遮紫鳞。
独宿荒陂射凫雁，卖纳租赋官不嗔。
归来欢笑对妻子，衣食自给宁羞贫。
今者无端读书史，智慧只足劳精神。
画蛇著足无处用，两鬓霜白趋埃尘。
乾愁漫解坐自累，与众异趣谁相亲。
数杯浇肠虽暂醉，皎皎万虑醒还新。
百年未满不得死，且可勤买抛青春。

+++韩愈
++++寒食日出游
李花初发君始病，我往看君花转盛。
走马城西惆怅归，不忍千株雪相映。
迩来又见桃与梨，交开红白如争竞。
可怜物色阻携手，空展霜缣吟九咏。
纷纷落尽泥与尘，不共新妆比端正。
桐华最晚今已繁，君不强起时难更。
关山远别固其理，寸步难见始知命。
忆昔与君同贬官，夜渡洞庭看斗柄。
岂料生还得一处，引袖拭泪悲且庆。
各言生死两追随，直置心亲无貌敬。
念君又署南荒吏，路指鬼门幽且夐。
三公尽是知音人，曷不荐贤陛下圣。
囊空甑倒谁救之，我今一食日还并。
自然忧气损天和，安得康强保天性。
断鹤两翅鸣何哀，絷骥四足气空横。
今朝寒食行野外，绿杨匝岸蒲生迸。
宋玉庭边不见人，轻浪参差鱼动镜。
自嗟孤贱足瑕疵，特见放纵荷宽政。
饮酒宁嫌盏底深，题诗尚倚笔锋劲。
明宵故欲相就醉，有月莫愁当火令。

+++韩愈
++++忆昨行和张十一
忆昨夹钟之吕初吹灰，上公礼罢元侯回。
车载牲牢瓮舁酒，并召宾客延邹枚。
腰金首翠光照耀，丝竹迥发清以哀。
青天白日花草丽，玉斝屡举倾金罍。
张君名声座所属，起舞先醉长松摧。
宿酲未解旧痁作，深室静卧闻风雷。
自期殒命在春序，屈指数日怜婴孩。
危辞苦语感我耳，泪落不掩何漼漼。
念昔从君渡湘水，大帆夜划穷高桅。
阳山鸟路出临武，驿马拒地驱频隤。
践蛇茹蛊不择死，忽有飞诏从天来。
伾文未揃崖州炽，虽得赦宥恒愁猜。
近者三奸悉破碎，羽窟无底幽黄能。
眼中了了见乡国，知有归日眉方开。
今君纵署天涯吏，投檄北去何难哉。
无妄之忧勿药喜，一善自足禳千灾。
头轻目朗肌骨健，古剑新劚磨尘埃。
殃消祸散百福并，从此直至耇与鲐。
嵩山东头伊洛岸，胜事不假须穿栽。
君当先行我待满，沮溺可继穷年推。


++中卷三百三十九
  
+++韩愈
++++刘生诗
生名师命其姓刘，自少轩轾非常俦。
弃家如遗来远游，东走梁宋暨扬州。
遂凌大江极东陬，洪涛舂天禹穴幽。
越女一笑三年留，南逾横岭入炎州。
青鲸高磨波山浮，怪魅炫曜堆蛟虬。
山㺑讙噪猩猩游，毒气烁体黄膏流。
问胡不归良有由，美酒倾水炙肥牛。
妖歌慢舞烂不收，倒心回肠为青眸。
千金邀顾不可酬，乃独遇之尽绸缪。
瞥然一饷成十秋，昔须未生今白头。
五管历遍无贤侯，回望万里还家羞。
阳山穷邑惟猿猴，手持钓竿远相投。
我为罗列陈前修，芟蒿斩蓬利锄耰。
天星回环数才周，文学穰穰囷仓稠。
车轻御良马力优，咄哉识路行勿休，往取将相酬恩雠。
+++韩愈
++++郑群赠簟
蕲州笛竹天下知，郑君所宝尤瑰奇。
携来当昼不得卧，一府传看黄琉璃。
体坚色净又藏节，尽眼凝滑无瑕疵。
法曹贫贱众所易，腰腹空大何能为。
自从五月困暑湿，如坐深甑遭蒸炊。
手磨袖拂心语口，慢肤多汗真相宜。
日暮归来独惆怅，有卖直欲倾家资。
谁谓故人知我意，卷送八尺含风漪。
呼奴扫地铺未了，光彩照耀惊童儿。
青蝇侧翅蚤虱避，肃肃疑有清飙吹。
倒身甘寝百疾愈，却愿天日恒炎曦。
明珠青玉不足报，赠子相好无时衰。
+++韩愈
++++丰陵行（顺宗陵也，在富平县东北三十里）
羽卫煌煌一百里，晓出都门葬天子。
群臣杂沓驰后先，宫官穰穰来不已。
是时新秋七月初，金神按节炎气除。
清风飘飘轻雨洒，偃蹇旗旆卷以舒。
逾梁下坂笳鼓咽，嵽嵲遂走玄宫闾。
哭声訇天百鸟噪，幽坎昼闭空灵舆。
皇帝孝心深且远，资送礼备无赢馀。
设官置卫锁嫔妓，供养朝夕象平居。
臣闻神道尚清净，三代旧制存诸书。
墓藏庙祭不可乱，欲言非职知何如。
+++韩愈
++++游青龙寺赠崔大补阙（寺在京城南门之东）
秋灰初吹季月管，日出卯南晖景短。
友生招我佛寺行，正值万株红叶满。
光华闪壁见神鬼，赫赫炎官张火伞。
然云烧树火实骈，金乌下啄赪虬卵。
魂翻眼倒忘处所，赤气冲融无间断。
有如流传上古时，九轮照烛乾坤旱。
二三道士席其间，灵液屡进玻黎碗。
忽惊颜色变韶稚，却信灵仙非怪诞。
桃源迷路竟茫茫，枣下悲歌徒纂纂。
前年岭隅乡思发，踯躅成山开不算。
去岁羁帆湘水明，霜枫千里随归伴。
猿呼鼯啸鹧鸪啼，恻耳酸肠难濯浣。
思君携手安能得，今者相从敢辞懒。
由来钝騃寡参寻，况是儒官饱闲散。
惟君与我同怀抱，锄去陵谷置平坦。
年少得途未要忙，时清谏疏尤宜罕。
何人有酒身无事，谁家多竹门可款。
须知节候即风寒，幸及亭午犹妍暖。
南山逼冬转清瘦，刻画圭角出崖窾。
当忧复被冰雪埋，汲汲来窥戒迟缓。

+++韩愈
++++赠崔立之评事（崔斯立，字立之，博陵人）
崔侯文章苦捷敏，高浪驾天输不尽。
曾从关外来上都，随身卷轴车连轸。
朝为百赋犹郁怒，暮作千诗转遒紧。
摇毫掷简自不供，顷刻青红浮海蜃。
才豪气猛易语言，往往蛟螭杂蝼蚓。
音自古称难遇，世俗乍见那妨哂。
勿嫌法官未登朝，犹胜赤尉长趋尹。
时命虽乖心转壮，技能虚富家逾窘。
念昔尘埃两相逢，争名龃龉持矛楯。
子时专场夸觜距，余始张军严韅靷。
尔来但欲保封疆，莫学庞涓怯孙膑。
窜逐新归厌闻闹，齿发早衰嗟可闵。
频蒙怨句刺弃遗，岂有闲官敢推引。
深藏箧笥时一发，戢戢已多如束笋。
可怜无益费精神，有似黄金掷虚牝。
当今圣人求侍从，拔擢杞梓收楛箘。
东马严徐已奋飞，枚皋即召穷且忍。
复闻王师西讨蜀，霜风冽冽摧朝菌。
走章驰檄在得贤，燕雀纷拏要鹰隼。
窃料二途必处一，岂比恒人长蠢蠢。
劝君韬养待征招，不用雕琢愁肝肾。
墙根菊花好沽酒，钱帛纵空衣可准。
晖晖檐日暖且鲜，摵摵井梧疏更殒。
高士例须怜曲蘖，丈夫终莫生畦畛。
能来取醉任喧呼，死后贤愚俱泯泯。
+++韩愈
++++送区弘南归
穆昔南征军不归，虫沙猿鹤伏以飞。
汹汹洞庭莽翠微，九疑镵天荒是非。
野有象犀水贝玑，分散百宝人士稀。
我迁于南日周围，来见者众莫依俙。
爰有区子荧荧晖，观以彝训或从违。
我念前人譬葑菲，落以斧引以纆徽。
虽有不逮驱騑騑，或采于薄渔于矶。
服役不辱言不讥，从我荆州来京畿。
离其母妻绝因依，嗟我道不能自肥。
子虽勤苦终何希，王都观阙双巍巍。
腾蹋众骏事鞍鞿，佩服上色紫与绯。
独子之节可嗟唏，母附书至妻寄衣。
开书拆衣泪痕晞，虽不敕还情庶几。
朝暮盘羞恻庭闱，幽房无人感伊威。
生此难馀可祈，子去矣时若发机。
蜃沉海底气升霏，彩雉野伏朝扇翚。
处子窈窕王所妃，苟有令德隐不腓。
况今天子铺德威，蔽能者诛荐受禨。
出送抚背我涕挥，行行正直慎脂韦。
业成志树来颀颀，我当为子言天扉。

+++韩愈
++++三星行
我生之辰，月宿南斗。
牛奋其角，箕张其口。
牛不见服箱，斗不挹酒浆。
箕独有神灵，无时停簸扬。
无善名已闻，无恶声已讙。
名声相乘除，得少失有馀。
三星各在天，什伍东西陈。
嗟汝牛与斗，汝独不能神。
+++韩愈
++++剥啄行
剥剥啄啄，有客至门。
我不出应，客去而嗔。
从者语我，子胡为然。
我不厌客，困于语言。
欲不出纳，以堙其源。
空堂幽幽，有秸有莞。
门以两板，丛书于间。
窅窅深堑，其墉甚完。
彼宁可隳，此不可干。
从者语我，嗟子诚难。
子虽云尔，其口益蕃。
我为子谋，有万其全。
凡今之人，急名与官。
子不引去，与为波澜。
虽不开口，虽不开关。
变化咀嚼，有鬼有神。
今去不勇，其如后艰。
我谢再拜，汝无复云。
往追不及，来不有年。
+++韩愈
++++青青水中蒲三首
青青水中蒲，下有一双鱼。
君今上陇去，我在与谁居。
青青水中蒲，长在水中居。
寄语浮萍草，相随我不如。
青青水中蒲，叶短不出水。
妇人不下堂，行子在万里。
+++韩愈
++++孟东野失子
失子将何尤，吾将上尤天。
女实主下人，与夺一何偏。
彼于女何有，乃令蕃且延。
此独何罪辜，生死旬日间。
上呼无时闻，滴地泪到泉。
地祇为之悲，瑟缩久不安。
乃呼大灵龟，骑云款天门。
问天主下人，薄厚胡不均。
天曰天地人，由来不相关。
吾悬日与月，吾系星与辰。
日月相噬啮，星辰踣而颠。
吾不女之罪，知非女由因。
且物各有分，孰能使之然。
有子与无子，祸福未可原。
鱼子满母腹，一一欲谁怜。
细腰不自乳，举族常孤鳏。
鸱枭啄母脑，母死子始翻。
蝮蛇生子时，坼裂肠与肝。
好子虽云好，未还恩与勤。
恶子不可说，鸱枭蝮蛇然。
有子且勿喜，无子固勿叹。
上圣不待教，贤闻语而迁。
下愚闻语惑，虽教无由悛。
大灵顿头受，即日以命还。
地祇谓大灵，女往告其人。
东野夜得梦，有夫玄衣巾。
闯然入其户，三称天之言。
再拜谢玄夫，收悲以欢忻。
+++韩愈
++++陆浑山火和皇甫湜用其韵（湜时为陆浑尉）
皇甫补官古贲浑，时当玄冬泽乾源。
山狂谷很相吐吞，风怒不休何轩轩。
摆磨出火以自燔，有声夜中惊莫原。
天跳地踔颠乾坤，赫赫上照穷崖垠。
截然高周烧四垣，神焦鬼烂无逃门。
三光弛隳不复暾，虎熊麋猪逮猴猿。
水龙鼍龟鱼与鼋，鸦鸱雕鹰雉鹄鹍。
燖炰煨爊孰飞奔，祝融告休酌卑尊，错陈齐玫辟华园，芙蓉披猖塞鲜繁。

千钟万鼓咽耳喧。
攒杂啾嚄沸篪埙，彤幢绛旃紫纛幡。
炎官热属朱冠裈，髹其肉皮通髀臀。
颓胸垤腹车掀辕，缇颜靺股豹两鞬。
霞车虹靷日毂轓，丹蕤縓盖绯繙㠾。
红帷赤幕罗脤膰，衁池波风肉陵屯。
谽呀钜壑颇黎盆，豆登五山瀛四尊。
熙熙釂酬笑语言，雷公擘山海水翻。
齿牙嚼啮舌腭反，电光䃸磹赪目䁔。
顼冥收威避玄根，斥弃舆马背厥孙。
缩身潜喘拳肩跟，君臣相怜加爱恩。
命黑螭侦焚其元，天阙悠悠不可援。
梦通上帝血面论，侧身欲进叱于阍。
帝赐九河湔涕痕，又诏巫阳反其魂。
徐命之前问何冤，火行于冬古所存。
我如禁之绝其飧，女丁妇壬传世婚。
一朝结雠奈后昆，时行当反慎藏蹲。
视桃著花可小骞，月及申酉利复怨。
助汝五龙从九鲲，溺厥邑囚之昆仑。
皇甫作诗止睡昏，辞夸出真遂上焚。
要余和增怪又烦，虽欲悔舌不可扪。
+++韩愈
++++县斋读书（在阳山作）
出宰山水县，读书松桂林。
萧条捐末事，邂逅得初心。
哀狖醒俗耳，清泉洁尘襟。
诗成有共赋，酒熟无孤斟。
青竹时默钓，白云日幽寻。
南方本多毒，北客恒惧侵。
谪谴甘自守，滞留愧难任。
投章类缟带，伫答逾兼金。
+++韩愈
++++新竹
笋添南阶竹，日日成清閟。
缥节已储霜，黄苞犹掩翠。
出栏抽五六，当户罗三四。
高标陵秋严，贞色夺春媚。
稀生巧补林，并出疑争地。
纵横乍依行，烂熳忽无次。
风枝未飘吹，露粉先涵泪。
何人可携玩，清景空瞪视。
+++韩愈
++++晚菊
少年饮酒时，踊跃见菊花。
今来不复饮，每见恒咨嗟。
伫立摘满手，行行把归家。
此时无与语，弃置奈悲何。
+++韩愈
++++落齿
去年落一牙，今年落一齿。
俄然落六七，落势殊未已。
馀存皆动摇，尽落应始止。
忆初落一时，但念豁可耻。
及至落二三，始忧衰即死。
每一将落时，懔懔恒在已。
叉牙妨食物，颠倒怯漱水。
终焉舍我落，意与崩山比。
今来落既熟，见落空相似。
馀存二十馀，次第知落矣。
倘常岁落一，自足支两纪。
如其落并空，与渐亦同指。
人言齿之落，寿命理难恃。
我言生有涯，长短俱死尔。
人言齿之豁，左右惊谛视。
我言庄周云，水雁各有喜。
语讹默固好，嚼废软还美。
因歌遂成诗，持用诧妻子。
+++韩愈
++++哭杨兵部凝陆歙州参
人皆期七十，才半岂蹉跎。
并出知己泪，自然白发多。
晨兴为谁恸，还坐久滂沱。
论文与晤语，已矣可如何。
+++韩愈
++++苦寒
四时各平分，一气不可兼。
隆寒夺春序，颛顼固不廉。
太昊弛维纲，畏避但守谦。
遂令黄泉下，萌牙夭句尖。
草木不复抽，百味失苦甜。
凶飙搅宇宙，铓刃甚割砭。
日月虽云尊，不能活乌蟾。
羲和送日出，恇怯频窥觇。
炎帝持祝融，呵嘘不相炎。
而我当此时，恩光何由沾。
肌肤生鳞甲，衣被如刀镰。
气寒鼻莫嗅，血冻指不拈。
浊醪沸入喉，口角如衔箝。
将持匕箸食，触指如排签。
侵炉不觉暖，炽炭屡已添。
探汤无所益，何况纩与缣。
虎豹僵穴中，蛟螭死幽潜。
荧惑丧缠次，六龙冰脱髯。
芒砀大包内，生类恐尽歼。
啾啾窗间雀，不知已微纤。
举头仰天鸣，所愿晷刻淹。
不如弹射死，却得亲炰燖。
鸾皇苟不存，尔固不在占。
其馀蠢动俦，俱死谁恩嫌。
伊我称最灵，不能女覆苫。
悲哀激愤叹，五藏难安恬。
中宵倚墙立，淫泪何渐渐。
天王哀无辜，惠我下顾瞻。
褰旒去耳纩，调和进梅盐。
贤能日登御，黜彼傲与憸。
生风吹死气，豁达如褰帘。
悬乳零落堕，晨光入前檐。
雪霜顿销释，土脉膏且黏。
岂徒兰蕙荣，施及艾与蒹。
日萼行铄铄，风条坐襜襜。
天乎苟其能，吾死意亦厌。
+++韩愈
++++和虞部卢四酬翰林钱七赤藤杖歌（元和四年作）
赤藤为杖世未窥，台郎始携自滇池。
滇王扫宫避使者，跪进再拜语嗢咿。
绳桥拄过免倾堕，性命造次蒙扶持。
途经百国皆莫识，君臣聚观逐旌麾。
共传滇神出水献，赤龙拔须血淋漓。
又云羲和操火鞭，暝到西极睡所遗。
几重包裹自题署，不以珍怪夸荒夷。
归来捧赠同舍子，浮光照手欲把疑。
空堂昼眠倚牖户，飞电著壁搜蛟螭。
南宫清深禁闱密，唱和有类吹埙篪。
妍辞丽句不可继，见寄聊且慰分司。

+++韩愈
++++崔十六少府摄伊阳，以诗及书见投，因酬三十韵
崔君初来时，相识颇未惯。
但闻赤县尉，不比博士慢。
赁屋得连墙，往来忻莫间。
我时亦新居，触事苦难办。
蔬飧要同吃，破袄请来绽。
谓言安堵后，贷借更何患。
不知孤遗多，举族仰薄宦。
有时未朝餐，得米日已晏。
隔墙闻讙呼，众口极鹅雁。
前计顿乖张，居然见真赝。
娇儿好眉眼，袴脚冻两骭。
捧书随诸兄，累累两角丱。
冬惟茹寒齑，秋始识瓜瓣。
问之不言饥，饫若厌刍豢。
才名三十年，久合居给谏。
白头趋走里，闭口绝谤讪。
府公旧同袍，拔擢宰山涧。
寄诗杂诙俳，有类说鹏鷃。
上言酒味酸，冬衣竟未擐。
下言人吏稀，惟足彪与虥。
又言致猪鹿，此语乃善幻。
三年国子师，肠肚习藜苋。
况住洛之涯，鲂鳟可罩汕。
肯效屠门嚼，久嫌弋者篡。
谋拙日焦拳，活计似锄刬。
男寒涩诗书，妻瘦剩腰襻。
为官不事职，厥罪在欺谩。
行当自劾去，渔钓老葭薍。
岁穷寒气骄，冰雪滑磴栈。
音问难屡通，何由觌清盼。
+++韩愈
++++送侯参谋赴河中幕（侯继时从王谔辟）
忆昔初及第，各以少年称。
君颐始生须，我齿清如冰。
尔时心气壮，百事谓己能。
一别讵几何，忽如隔晨兴。
我齿豁可鄙，君颜老可憎。
相逢风尘中，相视迭嗟矜。
幸同学省官，末路再得朋。
东司绝教授，游宴以为恒。
秋渔荫密树，夜博然明灯。
雪径抵樵叟，风廊折谈僧。
陆浑桃花间，有汤沸如烝。
三月崧少步，踯躅红千层。
洲沙厌晚坐，岭壁穷晨升。
沈冥不计日，为乐不可胜。
迁满一已异，乖离坐难凭。
行行事结束，人马何蹻腾。
感激生胆勇，从军岂尝曾。
洸洸司徒公，天子爪与肱。
提师十万馀，四海钦风棱。
河北兵未进，蔡州帅新薨。
曷不请扫除，活彼黎与烝。
鄙夫诚怯弱，受恩愧徒弘。
犹思脱儒冠，弃死取先登。
又欲面言事，上书求诏征。
侵官固非是，妄作谴可惩。
惟当待责免，耕劚归沟塍。
今君得所附，势若脱鞲鹰。
檄笔无与让，幕谋识其膺。
收绩开史牒，翰飞逐溟鹏。
男儿贵立事，流景不可乘。
岁老阴沴作，云颓雪翻崩。
别袖拂洛水，征车转崤陵。
勤勤酒不进，勉勉恨已仍。
送君出门归，愁肠若牵绳。
默坐念语笑，痴如遇寒蝇。
策马谁可适，晤言谁为应。
席尘惜不扫，残尊对空凝。
信知后会时，日月屡环縆。
生期理行役，欢绪绝难承。
寄书惟在频，无吝简与缯。
+++韩愈
++++东都遇春
少年气真狂，有意与春竞。
行逢二三月，九州花相映。
川原晓服鲜，桃李晨妆靓。
荒乘不知疲，醉死岂辞病。
饮啖惟所便，文章倚豪横。
尔来曾几时，白发忽满镜。
旧游喜乖张，新辈足嘲评。
心肠一变化，羞见时节盛。
得闲无所作，贵欲辞视听。
深居疑避仇，默卧如当暝。
朝曦入牖来，鸟唤昏不醒。
为生鄙计算，盐米告屡罄。
坐疲都忘起，冠侧懒复正。
幸蒙东都官，获离机与阱。
乖慵遭傲僻，渐染生弊性。
既去焉能追，有来犹莫骋。
有船魏王池，往往纵孤泳。
水容与天色，此处皆绿净。
岸树共纷披，渚牙相纬经。
怀归苦不果，即事取幽迸。
贪求匪名利，所得亦已并。
悠悠度朝昏，落落捐季孟。
群公一何贤，上戴天子圣。
谋谟收禹绩，四面出雄劲。
转输非不勤，稽逋有军令。
在庭百执事，奉职各祗敬。
我独胡为哉，坐与亿兆庆。
譬如笼中鸟，仰给活性命。
为诗告友生，负愧终究竟。
+++韩愈
++++感春五首（分司东都作）
辛夷高花最先开，青天露坐始此回。
已呼孺人戛鸣瑟，更遣稚子传清杯。
选壮军兴不为用，坐狂朝论无由陪。
如今到死得闲处，还有诗赋歌康哉。
洛阳东风几时来，川波岸柳春全回。
宫门一锁不复启，虽有九陌无尘埃。
策马上桥朝日出，楼阙赤白正崔嵬。
孤吟屡阕莫与和，寸恨至短谁能裁。
春田可耕时已催，王师北讨何当回。
放车载草农事济，战马苦饥谁念哉。
蔡州纳节旧将死，起居谏议联翩来。
朝廷未省有遗策，肯不垂意瓶与罍。
前随杜尹拜表回，笑言溢口何欢咍。
孔丞别我适临汝，风骨峭峻遗尘埃。
音容不接只隔夜，凶讣讵可相寻来。
天公高居鬼神恶，欲保性命诚难哉。
辛夷花房忽全开，将衰正盛须频来。
清晨辉辉烛霞日，薄暮耿耿和烟埃。
朝明夕暗已足叹，况乃满地成摧颓。
迎繁送谢别有意，谁肯留恋少环回。
+++韩愈
++++酬裴十六功曹巡府西驿途中见寄
相公罢论道，聿至活东人。
御史坐言事，作吏府中尘。
遂令河南治，今古无俦伦。
四海日富庶，道途隘蹄轮。
府西三百里，候馆同鱼鳞。
相公谓御史，劳子去自巡。
是时山水秋，光景何鲜新。
哀鸿鸣清耳，宿雾褰高旻。
遗我行旅诗，轩轩有风神。
譬如黄金盘，照耀荆璞真。
我来亦已幸，事贤友其仁。
持竿洛水侧，孤坐屡穷辰。
多才自劳苦，无用只因循。
辞免期匪远，行行及山春。
+++韩愈
++++燕河南府秀才得生字
吾皇绍祖烈，天下再太平。
诏下诸郡国，岁贡乡曲英。
元和五年冬，房公尹东京。
功曹上言公，是月当登名。
乃选二十县，试官得鸿生。
群儒负己材，相贺简择精。
怒起簸羽翮，引吭吐铿轰。
此都自周公，文章继名声。
自非绝殊尤，难使耳目惊。
今者遭震薄，不能出声鸣。
鄙夫忝县尹，愧栗难为情。
惟求文章写，不敢妒与争。
还家敕妻儿，具此煎炰烹。
柿红蒲萄紫，肴果相扶檠。
芳荼出蜀门，好酒浓且清。
何能充欢燕，庶以露厥诚。
昨闻诏书下，权公作邦桢。
文人得其职，文道当大行。
阴风搅短日，冷雨涩不晴。
勉哉戒徒驭，家国迟子荣。
+++韩愈
++++送李翱
广州万里途，山重江逶迤。
行行何时到，谁能定归期。
揖我出门去，颜色异恒时。
虽云有追送，足迹绝自兹。
人生一世间，不自张与弛。
譬如浮江木，纵横岂自知。
宁怀别时苦，勿作别后思。
+++韩愈
++++送石洪处士赴河阳幕得起字
长把种树书，人云避世士。
忽骑将军马，自号报恩子。
风云入壮怀，泉石别幽耳。
钜鹿师欲老，常山险犹恃。
岂惟彼相忧，固是吾徒耻。
去去事方急，酒行可以起。
+++韩愈
++++送湖南李正字归
长沙入楚深，洞庭值秋晚。
随鸿雁少，江共蒹葭远。
历历余所经，悠悠子当返。
孤游怀耿介，旅宿梦婉娩。
风土稍殊音，鱼虾日异饭。
亲交俱在此，谁与同息偃。

++中卷三百四十
  
+++韩愈
++++辛卯年雪
元和六年春，寒气不肯归。
河南二月末，雪花一尺围。
崩腾相排拶，龙凤交横飞。
波涛何飘扬，天风吹幡旂。
白帝盛羽卫，鬖髿振裳衣。
白霓先启途，从以万玉妃。
翕翕陵厚载，哗哗弄阴机。
生平未曾见，何暇议是非。
或云丰年祥，饱食可庶几。
善祷吾所慕，谁言寸诚微。
+++韩愈
++++醉留东野
昔年因读李白杜甫诗，长恨二人不相从。
吾与东野生并世，如何复蹑二子踪。
东野不得官，白首夸龙钟。
韩子稍奸黠，自惭青蒿倚长松。
低头拜东野，原得终始如駏蛩。
东野不回头，有如寸筳撞巨钟。
我愿身为云，东野变为龙。
四方上下逐东野，虽有离别无由逢。
+++韩愈
++++李花二首
平旦入西园，梨花数株若矜夸。
旁有一株李，颜色惨惨似含嗟。
问之不肯道所以，独绕百匝至日斜。
忽忆前时经此树，正见芳意初萌牙。
奈何趁酒不省录，不见玉枝攒霜葩。
泫然为汝下雨泪，无由反旆羲和车。
东风来吹不解颜，苍茫夜气生相遮。
冰盘夏荐碧实脆，斥去不御惭其花。

当春天地争奢华，洛阳园苑尤纷拏。
谁将平地万堆雪，剪刻作此连天花。
日光赤色照未好，明月暂入都交加。
夜领张彻投卢仝，乘云共至玉皇家。
长姬香御四罗列，缟裙练帨无等差。
静濯明妆有所奉，顾我未肯置齿牙。
清寒莹骨肝胆醒，一生思虑无由邪。
+++韩愈
++++招杨之罘
柏生两石间，万岁终不大。
野马不识人，难以驾车盖。
柏移就平地，马羁入厩中。
马思自由悲，柏有伤根容。
伤根柏不死，千丈日以至。
马悲罢还乐，振迅矜鞍辔。
之罘南山来，文字得我惊。
馆置使读书，日有求归声。
我令之罘归，失得柏与马。
之罘别我去，计出柏马下。
我自之罘归，入门思而悲。
之罘别我去，能不思我为。
洒扫县中居，引水经竹间。
嚣哗所不及，何异山中闲。
前陈百家书，食有肉与鱼。
先王遗文章，缀缉实在余。
礼称独学陋，易贵不远复。
作诗招之罘，晨夕抱饥渴。
+++韩愈
++++寄卢仝（宪宗元和六年河南令时作）
玉川先生洛城里，破屋数间而已矣。
一奴长须不裹头，一婢赤脚老无齿。
辛勤奉养十馀人，上有慈亲下妻子。
先生结发憎俗徒，闭门不出动一纪。
至今邻僧乞米送，仆忝县尹能不耻。
俸钱供给公私馀，时致薄少助祭祀。
劝参留守谒大尹，言语才及辄掩耳。
水北山人得名声，去年去作幕下士。
水南山人又继往，鞍马仆从塞闾里。
少室山人索价高，两以谏官征不起。
彼皆刺口论世事，有力未免遭驱使。
先生事业不可量，惟用法律自绳己。
春秋三传束高阁，独抱遗经穷终始。
往年弄笔嘲同异，怪辞惊众谤不已。
近来自说寻坦途。
犹上虚空跨绿駬。
去年生儿名添丁，意令与国充耘耔。
国家丁口连四海，岂无农夫亲耒耜。
先生抱才终大用，宰相未许终不仕。
假如不在陈力列，立言垂范亦足恃。
苗裔当蒙十世宥，岂谓贻厥无基阯。
故知忠孝生天性，洁身乱伦定足拟。
昨晚长须来下状，隔墙恶少恶难似。
每骑屋山下窥阚，浑舍惊怕走折趾。
凭依婚媾欺官吏，不信令行能禁止。
先生受屈未曾语，忽此来告良有以。
嗟我身为赤县令，操权不用欲何俟。
立召贼曹呼伍伯，尽取鼠辈尸诸市。
先生又遣长须来，如此处置非所喜。
况又时当长养节，都邑未可猛政理。
先生固是余所畏，度量不敢窥涯涘。
放纵是谁之过欤，效尤戮仆愧前史。
买羊沽酒谢不敏，偶逢明月曜桃李。
先生有意许降临，更遣长须致双鲤。
+++韩愈
++++酬司门卢四兄云夫院长望秋作
长安雨洗新秋出，极目寒镜开尘函。
终南晓望蹋龙尾，倚天更觉青巉巉。
自知短浅无所补，从事久此穿朝衫。
归来得便即游览，暂似壮马脱重衔。
曲江荷花盖十里，江湖生目思莫缄。
乐游下瞩无远近，绿槐萍合不可芟。
白首寓居谁借问，平地寸步扃云岩。
云夫吾兄有狂气，嗜好与俗殊酸咸。
日来省我不肯去，论诗说赋相喃喃。
望秋一章已惊绝，犹言低抑避谤谗。
若使乘酣骋雄怪，造化何以当镌劖。
嗟我小生值强伴，怯胆变勇神明鉴。
驰坑跨谷终未悔，为利而止真贪馋。
高揖群公谢名誉，远追甫白感至諴。
楼头完月不共宿，其奈就缺行攕攕。
+++韩愈
++++谁氏子
非痴非狂谁氏子，去入王屋称道士。
白头老母遮门啼，挽断衫袖留不止。
翠眉新妇年二十，载送还家哭穿市。
或云欲学吹凤笙，所慕灵妃媲萧史。
又云时俗轻寻常，力行险怪取贵仕。
神仙虽然有传说，知者尽知其妄矣。
圣君贤相安可欺，乾死穷山竟何俟。
呜呼余心诚岂弟，愿往教诲究终始。
罚一劝百政之经，不从而诛未晚耳。
谁其友亲能哀怜，写吾此诗持送似。
+++韩愈
++++河南令舍池台
灌池才盈五六丈，筑台不过七八尺。
欲将层级压篱落，未许波澜量斗石。
规摹虽巧何足夸，景趣不远真可惜。
长令人吏远趋走，已有蛙黾助狼藉。
+++韩愈
++++送无本师归范阳（贾岛初为浮屠，名无本）
无本于为文，身大不及胆。
吾尝示之难，勇往无不敢。
蛟龙弄角牙，造次欲手揽。
众鬼囚大幽，下觑袭玄窞。
天阳熙四海，注视首不颔。
鲸鹏相摩窣，两举快一啖。
夫岂能必然，固已谢黯黮。
狂词肆滂葩，低昂见舒惨。
奸穷怪变得，往往造平澹。
蜂蝉碎锦缬，绿池披菡萏。
芝英擢荒榛，孤翮起连菼。
家住幽都远，未识气先感。
来寻吾何能，无殊嗜昌歜。
始见洛阳春，桃枝缀红糁。
遂来长安里，时卦转习坎。
老懒无斗心，久不事铅椠。
欲以金帛酬，举室常顑颔。
念当委我去，雪霜刻以憯。
狞飙搅空衢，天地与顿撼。
勉率吐歌诗，慰女别后览。
+++韩愈
++++石鼓歌
张生手持石鼓文，劝我试作石鼓歌。
少陵无人谪仙死，才薄将奈石鼓何。
周纲陵迟四海沸，宣王愤起挥天戈。
大开明堂受朝贺，诸侯剑佩鸣相磨。
蒐于岐阳骋雄俊，万里禽兽皆遮罗。
镌功勒成告万世，凿石作鼓隳嵯峨。
从臣才艺咸第一，拣选撰刻留山阿。
雨淋日炙野火燎，鬼物守护烦撝呵。
公从何处得纸本，毫发尽备无差讹。
辞严义密读难晓，字体不类隶与科。
年深岂免有缺画，快剑斫断生蛟鼍。
鸾翔凤翥众仙下，珊瑚碧树交枝柯。
金绳铁索锁纽壮，古鼎跃水龙腾梭。
陋儒编诗不收入，二雅褊迫无委蛇。
孔子西行不到秦，掎摭星宿遗羲娥。
嗟予好古生苦晚，对此涕泪双滂沱。
忆昔初蒙博士征，其年始改称元和。
故人从军在右辅，为我度量掘臼科。
濯冠沐浴告祭酒，如此至宝存岂多。
毡包席裹可立致，十鼓只载数骆驼。
荐诸太庙比郜鼎，光价岂止百倍过。
圣恩若许留太学，诸生讲解得切磋。
观经鸿都尚填咽，坐见举国来奔波。
剜苔剔藓露节角，安置妥帖平不颇。
大厦深檐与盖覆，经历久远期无佗。
中朝大官老于事，讵肯感激徒媕婀。
牧童敲火牛砺角，谁复著手为摩挲。
日销月铄就埋没，六年西顾空吟哦。
羲之俗书趁姿媚，数纸尚可博白鹅。
继周八代争战罢，无人收拾理则那。
方今太平日无事，柄任儒术崇丘轲。
安能以此上论列，愿借辨口如悬河。
石鼓之歌止于此，呜呼吾意其蹉跎。
+++韩愈
++++双鸟诗
双鸟海外来，飞飞到中州。
一鸟落城市，一鸟集岩幽。
不得相伴鸣，尔来三千秋。
两鸟各闭口，万象衔口头。
春风卷地起，百鸟皆飘浮。
两鸟忽相逢，百日鸣不休。
有耳聒皆聋，有口反自羞。
百舌旧饶声，从此恒低头。
得病不呻唤，泯默至死休。
雷公告天公，百物须膏油。
自从两鸟鸣，聒乱雷声收。
鬼神怕嘲咏，造化皆停留。
草木有微情，挑抉示九州。
虫鼠诚微物，不堪苦诛求。
不停两鸟鸣，百物皆生愁。
不停两鸟鸣，自此无春秋。
不停两鸟鸣，日月难旋輈。
不停两鸟鸣，大法失九畴。
周公不为公，孔丘不为丘。
天公怪两鸟，各捉一处囚。
百虫与百鸟，然后鸣啾啾。
两鸟既别处，闭声省愆尤。
朝食千头龙，暮食千头牛。
朝饮河生尘，暮饮海绝流。
还当三千秋，更起鸣相酬。
+++韩愈
++++赠刘师服
羡君齿牙牢且洁，大肉硬饼如刀截。
我今呀豁落者多，所存十馀皆兀臲。
匙抄烂饭稳送之，合口软嚼如牛呞。
妻儿恐我生怅望，盘中不饤栗与梨。
只今年才四十五，后日悬知渐莽卤。
朱颜皓颈讶莫亲，此外诸馀谁更数。
忆昔太公仕进初，口含两齿无赢馀。
虞翻十三比岂少，遂自惋恨形于书。
丈夫命存百无害，谁能点检形骸外。
巨缗东钓倘可期，与子共饱鲸鱼脍。
+++韩愈
++++题炭谷湫祠堂
万生都阳明，幽暗鬼所寰。
嗟龙独何智，出入人鬼间。
不知谁为助，若执造化关。
厌处平地水，巢居插天山。
列峰若攒指，石盂仰环环。
巨灵高其捧，保此一掬悭。
森沈固含蓄，本以储阴奸。
鱼鳖蒙拥护，群嬉傲天顽。
翾翾栖托禽，飞飞一何闲。
祠堂像侔真，擢玉纡烟鬟。
群怪俨伺候，恩威在其颜。
我来日正中，悚惕思先还。
寄立尺寸地，敢言来途艰。
吁无吹毛刃，血此牛蹄殷。
至令乘水旱，鼓舞寡与鳏。
林丛镇冥冥，穷年无由删。
妍英杂艳实，星琐黄朱斑。
石级皆险滑，颠跻莫牵攀。
龙区雏众碎，付与宿已颁。
弃去可奈何，吾其死茅菅。
+++韩愈
++++听颖师弹琴
昵昵儿女语，恩怨相尔汝。
划然变轩昂，勇士赴敌场。
浮云柳絮无根蒂，天地阔远随飞扬。
喧啾百鸟群，忽见孤凤凰。
跻攀分寸不可上，失势一落千丈强。
嗟余有两耳，未省听丝篁。
自闻颖师弹，起坐在一旁。
推手遽止之，湿衣泪滂滂。
颖乎尔诚能，无以冰炭置我肠。
+++韩愈
++++送陆畅归江南（畅娶董溪女）
举举江南子，名以能诗闻。
一来取高第，官佐东宫军。
迎妇丞相府，夸映秀士群。
鸾鸣桂树间，观者何缤纷。
人事喜颠倒，旦夕异所云。
萧萧青云干，遂逐荆棘焚。
岁晚鸿雁过，乡思见新文。
践此秦关雪，家彼吴洲云。
悲啼上车女，骨肉不可分。
感慨都门别，丈夫酒方醺。
我实门下士，力薄蚋与蚊。
受恩不即报，永负湘中坟。
+++韩愈
++++送进士刘师服东归
猛虎落槛阱，坐食如孤豚。
丈夫在富贵，岂必守一门。
公心有勇气，公口有直言。
奈何任埋没，不自求腾轩。
仆本亦进士，颇尝究根源。
由来骨鲠材，喜被软弱吞。
低头受侮笑，隐忍硉兀冤。
泥雨城东路，夏槐作云屯。
还家虽阙短，把日亲晨飧。
携持令名归，自足贻家尊。
时节不可玩，亲交可攀援。
勉来取金紫，勿久休中园。
+++韩愈
++++嘲鲁连子
鲁连细而黠，有似黄鹞子。
田巴兀老苍，怜汝矜爪觜。
开端要惊人，雄跨吾厌矣。
高拱禅鸿声，若辍一杯水。
独称唐虞贤，顾未知之耳。
+++韩愈
++++赠张籍
吾老著读书，馀事不挂眼。
有儿虽甚怜，教示不免简。
君来好呼出，踉跄越门限。
惧其无所知，见则先愧赧。
昨因有缘事，上马插手版。
留君住厅食，使立侍盘盏。
薄暮归见君，迎我笑而莞。
指渠相贺言，此是万金产。
吾爱其风骨，粹美无可拣。
试将诗义授，如以肉贯丳。
开祛露毫末，自得高蹇嵼。
我身蹈丘轲，爵位不早绾。
固宜长有人，文章绍编刬。
感荷君子德，恍若乘朽栈。
召令吐所记，解摘了瑟僴。
顾视窗壁间，亲戚竞觇矕。
喜气排寒冬，逼耳鸣睍睆。
如今更谁恨，便可耕灞浐。
+++韩愈
++++调张籍
李杜文章在，光焰万丈长。
不知群儿愚，那用故谤伤。
蚍蜉撼大树，可笑不自量。
伊我生其后，举颈遥相望。
夜梦多见之，昼思反微茫。
徒观斧凿痕，不瞩治水航。
想当施手时，巨刃磨天扬。
垠崖划崩豁，乾坤摆雷硠。
惟此两夫子，家居率荒凉。
帝欲长吟哦，故遣起且僵。
剪翎送笼中，使看百鸟翔。
平生千万篇，金薤垂琳琅。
仙官敕六丁，雷电下取将。
流落人间者，太山一毫芒。
我愿生两翅，捕逐出八荒。
精诚忽交通，百怪入我肠。
刺手拔鲸牙，举瓢酌天浆。
腾身跨汗漫，不著织女襄。
顾语地上友，经营无太忙。
乞君飞霞佩，与我高颉颃。
+++韩愈
++++卢郎中云夫寄示送盘谷子诗两章，歌以和之
昔寻李愿向盘谷，正见高崖巨壁争开张。
是时新晴天井溢，谁把长剑倚太行。
冲风吹破落天外，飞雨白日洒洛阳。
东蹈燕川食旷野，有馈木蕨芽满筐。
马头溪深不可厉，借车载过水入箱。
平沙绿浪榜方口，雁鸭飞起穿垂杨。
穷探极览颇恣横，物外日月本不忙。
归来辛苦欲谁为，坐令再往之计堕眇芒。
闭门长安三日雪，推书扑笔歌慨慷。
旁无壮士遣属和，远忆卢老诗颠狂。
开缄忽睹送归作，字向纸上皆轩昂。
又知李侯竟不顾，方冬独入崔嵬藏。
我今进退几时决，十年蠢蠢随朝行。
家请官供不报答，何异雀鼠偷太仓。
行抽手版付丞相，不等弹劾还耕桑。
+++韩愈
++++寄皇甫湜（湜，睦州新安人）
敲门惊昼睡，问报睦州吏。
手把一封书，上有皇甫字。
拆书放床头，涕与泪垂四。
昏昏还就枕，惘惘梦相值。
悲哉无奇术，安得生两翅。
+++韩愈
++++病中赠张十八
中虚得暴下，避冷卧北窗。
不蹋晓鼓朝，安眠听逢逢。
籍也处闾里，抱能未施邦。
文章自娱戏，金石日击撞。
龙文百斛鼎，笔力可独扛。
谈舌久不掉，非君亮谁双。
扶几导之言，曲节初摐摐。
半途喜开凿，派别失大江。
吾欲盈其气，不令见麾幢。
牛羊满田野，解旆束空杠。
倾尊与斟酌，四壁堆罂缸。
玄帷隔雪风，照炉钉明釭。
夜阑纵捭阖，哆口疏眉厖。
势侔高阳翁，坐约齐横降。
连日挟所有，形躯顿胮肛。
将归乃徐谓，子言得无哤。
回军与角逐，斫树收穷庞。
雌声吐款要，酒壶缀羊腔。
君乃昆仑渠，籍乃岭头泷。
譬如蚁蛭微，讵可陵崆㟅。
幸愿终赐之，斩拔枿与桩。
从此识归处，东流水淙淙。
+++韩愈
++++杂诗
古史散左右，诗书置后前。
岂殊蠹书虫，生死文字间。
古道自愚蠢，古言自包缠。
当今固殊古，谁与为欣欢。
独携无言子，共升昆仑颠。
长风飘襟裾，遂起飞高圆。
下视禹九州，一尘集豪端。
遨嬉未云几，下已亿万年。
向者夸夺子，万坟厌其巅。
惜哉抱所见，白黑未及分。
慷慨为悲咤，泪如九河翻。
指摘相告语，虽还今谁亲。
翩然下大荒，被发骑骐驎。
+++韩愈
++++寄崔二十六立之
西城员外丞，心迹两屈奇。
往岁战词赋，不将势力随。
下驴入省门，左右惊纷披。
傲兀坐试席，深丛见孤罴。
文如翻水成，初不用意为。
四座各低面，不敢捩眼窥。
升阶揖侍郎，归舍日未欹。
佳句喧众口，考官敢瑕疵。
连年收科第，若摘颔底髭。
回首卿相位，通途无他岐。
岂论校书郎，袍笏光参差。
童稚见称说，祝身得如斯。
侪辈妒且热，喘如竹筒吹。
老妇愿嫁女，约不论财赀。
老翁不量分，累月笞其儿。
搅搅争附托，无人角雄雌。
由来人间事，翻覆不可知。
安有巢中鷇，插翅飞天陲。
驹麛著爪牙，猛虎借与皮。
汝头有缰系，汝脚有索縻。
陷身泥沟间，谁复禀指撝。
不脱吏部选，可见偶与奇。
又作朝士贬，得非命所施。
客居京城中，十日营一炊。
逼迫走巴蛮，恩爱座上离。
昨来汉水头，始得完孤羁。
桁挂新衣裳，盎弃食残糜。
苟无饥寒苦，那用分高卑。
怜我还好古，宦途同险巇。
每旬遗我书，竟岁无差池。
新篇奚其思，风幡肆逶迤。
又论诸毛功，劈水看蛟螭。
雷电生睒睗，角鬣相撑披。
属我感穷景，抱华不能摛。
唱来和相报，愧叹俾我疵。
又寄百尺彩，绯红相盛衰。
巧能喻其诚，深浅抽肝脾。
开展放我侧，方餐涕垂匙。
朋交日凋谢，存者逐利移。
子宁独迷误，缀缀意益弥。
举头庭树豁，狂飙卷寒曦。
迢递山水隔，何由应埙篪。
别来就十年，君马记騧骊。
长女当及事，谁助出帨缡。
诸男皆秀朗，几能守家规。
文字锐气在，辉辉见旌麾。
摧肠与戚容，能复持酒卮。
我虽未耋老，发秃骨力羸。
所馀十九齿，飘飖尽浮危。
玄花著两眼，视物隔褷褵。
燕席谢不诣，游鞍悬莫骑。
敦敦凭书案，譬彼鸟黏黐。
且吾闻之师，不以物自隳。
孤豚眠粪壤，不慕太庙牺。
君看一时人，几辈先腾驰。
过半黑头死，阴虫食枯骴。
欢华不满眼，咎责塞两仪。
观名计之利，讵足相陪裨。
仁者耻贪冒，受禄量所宜。
无能食国惠，岂异哀癃罢。
久欲辞谢去，休令众睢睢。
况又婴疹疾，宁保躯不赀。
不能前死罢，内实惭神祇。
旧籍在东郡，茅屋枳棘篱。
还归非无指，灞渭扬春澌。
生兮耕吾疆，死也埋吾陂。
文书自传道，不仗史笔垂。
夫子固吾党，新恩释衔羁。
去来伊洛上，相待安罛箄。
我有双饮盏，其银得朱提。
黄金涂物象，雕镌妙工倕。
乃令千里鲸，幺麽微螽斯。
犹能争明月，摆掉出渺瀰。
野草花叶细，不辨薋菉葹。
绵绵相纠结，状似环城陴。
四隅芙蓉树，擢艳皆猗猗。
鲸以兴君身，失所逢百罹。
月以喻夫道，黾勉励莫亏。
草木明覆载，妍丑齐荣萎。
愿君恒御之，行止杂燧觿。
异日期对举，当如合分支。
+++韩愈
++++月蚀诗效玉川子作（宪宗元和五年时为河南令）
元和庚寅斗插子，月十四日三更中。
森森万木夜僵立，寒气屃奰顽无风。
月形如白盘，完完上天东。
忽然有物来啖之，不知是何虫。
如何至神物，遭此狼狈凶。
星如撒沙出，攒集争强雄。
油灯不照席，是夕吐焰如长虹。
玉川子，涕泗下，中庭独行。
念此日月者，为天之眼睛。
此犹不自保，吾道何由行。
尝闻古老言，疑是虾蟆精。
径圆千里纳女腹，何处养女百丑形。
杷沙脚手钝，谁使女解缘青冥。
黄帝有四目，帝舜重其明。
今天只两目，何故许食使偏盲。
尧呼大水浸十日，不惜万国赤子鱼头生。
女于此时若食日，虽食八九无嚵名。
赤龙黑鸟烧口热，翎鬣倒侧相搪撑。
婪酣大肚遭一饱，饥肠彻死无由鸣。
后时食月罪当死，天罗磕匝何处逃汝刑。
玉川子立于庭而言曰：地行贱臣仝，再拜敢告上天公。
臣有一寸刃，可刳凶蟆肠。
无梯可上天，天阶无由有臣踪。
寄笺东南风，天门西北祈风通。
丁宁附耳莫漏泄，薄命正值飞廉慵。
东方青色龙，牙角何呀呀。
从官百馀座，嚼啜烦官家。
月蚀汝不知，安用为龙窟天河。
赤鸟司南方，尾秃翅觰沙。
月蚀于汝头，汝口开呀呀。虾蟆掠汝两吻过,
忍学省事不以汝觜啄虾蟆。
於菟蹲于西，旗旄卫毵㲚。
既从白帝祠，又食于蜡礼有加。
忍令月被恶物食，枉于汝口插齿牙。
乌龟怯奸，怕寒缩颈，以壳自遮。
终令夸蛾抉汝出，卜师烧锥钻灼满板如星罗。
此外内外官，琐细不足科。
臣请悉扫除，慎勿许语令啾哗。
并光全耀归我月，盲眼镜净无纤瑕。
弊蛙拘送主府官，帝箸下腹尝其皤。
依前使兔操杵臼，玉阶桂树闲婆娑。
姮娥还宫室，太阳有室家。
天虽高，耳属地。
感臣赤心，使臣知意。
虽无明言，潜喻厥旨。
有气有形，皆吾赤子。
虽忿大伤，忍杀孩稚。
还汝月明，安行于次。
尽释众罪，以蛙磔死。

+++韩愈
++++孟生诗（孟郊下第，送之谒徐州张建封也）
孟生江海士，古貌又古心。
尝读古人书，谓言古犹今。
作诗三百首，窅默咸池音。
骑驴到京国，欲和熏风琴。
岂识天子居，九重郁沈沈。
一门百夫守，无籍不可寻。
晶光荡相射，旗戟翩以森。
迁延乍却走，惊怪靡自任。
举头看白日，泣涕下沾襟。
朅来游公卿，莫肯低华簪。
谅非轩冕族，应对多差参。
萍蓬风波急，桑榆日月侵。
奈何从进士，此路转岖嶔。
异质忌处群，孤芳难寄林。
谁怜松桂性，竞爱桃李阴。
朝悲辞树叶，夕感归巢禽。
顾我多慷慨，穷檐时见临。
清宵静相对，发白聆苦吟。
采兰起幽念，眇然望东南。
秦吴修且阻，两地无数金。
我论徐方牧，好古天下钦。
竹实凤所食，德馨神所歆。
求观众丘小，必上泰山岑。
求观众流细，必泛沧溟深。
子其听我言，可以当所箴。
既获则思返，无为久滞淫。
卞和试三献，期子在秋砧。
+++韩愈
++++射训狐（德宗时裴延龄、韦渠牟等用事人争出其门）
有鸟夜飞名训狐，矜凶挟狡夸自呼。
乘时阴黑止我屋，声势慷慨非常粗。
安然大唤谁畏忌，造作百怪非无须。
聚鬼征妖自朋扇，罢掉栱桷颓墍涂。
慈母抱儿怕入席，那暇更护鸡窠雏。
我念乾坤德泰大，卵此恶物常勤劬。
纵之岂即遽有害，斗柄行拄西南隅。
谁谓停奸计尤剧，意欲唐突羲和乌。
侵更历漏气弥厉，何由侥幸休须臾。
咨余往射岂得已，候女两眼张睢盱。
枭惊堕梁蛇走窦，一夫斩颈群雏枯。

+++韩愈
++++将归赠孟东野房蜀客（蜀客名次卿）
君门不可入，势利互相推。
借问读书客，胡为在京师。
举头未能对，闭眼聊自思。
倏忽十六年，终朝苦寒饥。
宦途竟寥落，鬓发坐差池。
颍水清且寂，箕山坦而夷。
如今便当去，咄咄无自疑。
+++韩愈
++++答孟郊
规模背时利，文字觑天巧。
皆馀酒肉，子独不得饱。
才春思已乱，始秋悲又搅。
朝餐动及午，夜讽恒至卯。
名声暂膻腥，肠肚镇煎煼。
心虽自鞭，世路终难拗。
弱拒喜张臂，猛拿闲缩爪。
见倒谁肯扶，从嗔我须咬。
+++韩愈
++++从仕
居闲食不足，从仕力难任。
两事皆害性，一生恒苦心。
黄昏归私室，惆怅起叹音。
弃置人间世，古来非独今。
+++韩愈
++++短灯檠歌
长檠八尺空自长，短檠二尺便且光。
黄帘绿幕朱户闭，风露气入秋堂凉。
裁衣寄远泪眼暗，搔头频挑移近床。
太学儒生东鲁客，二十辞家来射策。
夜书细字缀语言，两目眵昏头雪白。
此时提携当案前，看书到晓那能眠。
一朝富贵还自恣，长檠高张照珠翠。
吁嗟世事无不然，墙角君看短檠弃。

+++韩愈
++++送刘师服
夏半阴气始，淅然云景秋。
蝉声入客耳，惊起不可留。
草草具盘馔，不待酒献酬。
士生为名累，有似鱼中钩。
赍材入市卖，贵者恒难售。
岂不畏憔悴，为功忌中休。
勉哉耘其业，以待岁晚收。

++中卷三百四十一
  
+++韩愈
++++符读书城南（符，愈之子。城南，愈别墅）
木之就规矩，在梓匠轮舆。
之能为人，由腹有诗书。
诗书勤乃有，不勤腹空虚。
欲知学之力，贤愚同一初。
由其不能学，所入遂异闾。
两家各生子，提孩巧相如。
少长聚嬉戏，不殊同队鱼。
年至十二三，头角稍相疏。
二十渐乖张，清沟映污渠。
三十骨骼成，乃一龙一猪。
飞黄腾踏去，不能顾蟾蜍。
一为马前卒，鞭背生虫蛆。
一为公与相，潭潭府中居。
问之何因尔，学与不学欤。
金璧虽重宝，费用难贮储。
学问藏之身，身在则有馀。
君子与小人，不系父母且。
不见公与相，起身自犁鉏。
不见三公后，寒饥出无驴。
文章岂不贵，经训乃菑畬。
潢潦无根源，朝满夕已除。
不通古今，马牛而襟裾。
行身陷不义，况望多名誉。
时秋积雨霁，新凉入郊墟。
灯火稍可亲，简编可卷舒。
岂不旦夕念，为尔惜居诸。
恩义有相夺，作诗劝踌躇。
+++韩愈
++++示爽
宣城去京国，里数逾三千。
念汝欲别我，解装具盘筵。
日昏不能散，起坐相引牵。
冬夜岂不长，达旦灯烛然。
座中悉亲故，谁肯舍汝眠。
念汝将一身，西来曾几年。
名科掩众俊，州考居吏前。
今从府公召，府公又时贤。
时辈千百人，孰不谓汝妍。
汝来江南近，里闾故依然。
昔日同戏儿，看汝立路边。
生但如此，其实亦可怜。
吾老世味薄，因循致留连。
强颜班行内，何实非罪愆。
才短难自力，惧终莫洗湔。
临分不汝诳，有路即归田。
+++韩愈
++++人日城南登高
初正候才兆，涉七气已弄。
霭霭野浮阳，晖晖水披冻。
圣朝身不废，佳节古所用。
亲交既许来，子妷亦可从。
盘蔬冬春杂，尊酒清浊共。
令征前事为，觞咏新诗送。
扶杖凌圮阯，刺船犯枯葑。
恋池群鸭回，释峤孤云纵。
人生本坦荡，谁使妄倥偬。
直指桃李阑，幽寻宁止重。
+++韩愈
++++病鸱
屋东恶水沟，有鸱堕鸣悲。
青泥掩两翅，拍拍不得离。
君童叫相召，瓦砾争先之。
计校生平事，杀却理亦宜。
夺攘不愧耻，饱满盘天嬉。
晴日占光景，高风恣追随。
遂凌鸾凤群，肯顾鸿鹄卑。
今者命运穷，遭逢巧丸儿。
中汝要害处，汝能不得施。
于吾乃何有，不忍乘其危。
丐汝将死命，浴以清水池。
朝餐辍鱼肉，暝宿防狐狸。
自知无以致，蒙德久犹疑。
饱入深竹丛，饥来傍阶基。
亮无责报心，固以听所为。
昨日有气力，飞跳弄藩篱。
今晨忽径去，曾不报我知。
侥幸非汝福，天衢汝休窥。
京城事弹射，竖子不易欺。
勿讳泥坑辱，泥坑乃良规。
+++韩愈
++++华山女
街东街西讲佛经，撞钟吹螺闹宫庭。
广张罪福资诱胁，听众狎恰排浮萍。
黄衣道士亦讲说，座下寥落如明星。
华山女儿家奉道，欲驱异教归仙灵。
洗妆拭面著冠帔，白咽红颊长眉青。
遂来升座演真诀，观门不许人开扃。
不知谁人暗相报，訇然振动如雷霆。
扫除众寺人迹绝，骅骝塞路连辎輧。
观中人满坐观外，后至无地无由听。
抽簪脱钏解环佩，堆金叠玉光青荧。
天门贵人传诏召，六宫愿识师颜形。
玉皇颔首许归去，乘龙驾鹤来青冥。
豪家少年岂知道，来绕百匝脚不停。
云窗雾阁事恍惚，重重翠幕深金屏。
仙梯难攀俗缘重，浪凭青鸟通丁宁。
+++韩愈
++++读皇甫湜公安园池诗书其后二首
晋人目二子，其犹吹一吷。
区区自其下，顾肯挂牙舌。
春秋书王法，不诛其人身。
尔雅注虫鱼，定非磊落人。
湜也困公安，不自闲穷年。
枉智思掎摭，粪壤污秽岂有臧。
诚不如两忘，但以一概量。
我有一池水，蒲苇生其间。
虫鱼沸相嚼，日夜不得闲。
我初往观之，其后益不观。
观之乱我意，不如不观完。
用将济诸人，舍得业孔颜。
百年讵几时，君子不可闲。
+++韩愈
++++路傍堠（以下四篇并元和十四年出为潮州作）
堆堆路傍堠，一双复一只。
迎我出秦关，送我入楚泽。
千以高山遮，万以远水隔。
吾君勤听治，照与日月敌。
臣愚幸可哀，臣罪庶可释。
何当迎送归，缘路高历历。
+++韩愈
++++食曲河驿（驿在商邓间）
晨及曲河驿，凄然自伤情。
群乌巢庭树，乳燕飞檐楹。
而我抱重罪，孑孑万里程。
亲戚顿乖角，图史弃纵横。
下负明义重，上孤朝命荣。
杀身谅无补，何用答生成。
+++韩愈
++++过南阳
南阳郭门外，桑下麦青青。
行子去未已，春鸠鸣不停。
秦商邈既远，湖海浩将经。
孰忍生以戚，吾其寄馀龄。
+++韩愈
++++泷吏
南行逾六旬，始下昌乐泷。
险恶不可状，船石相舂撞。
往问泷头吏，潮州尚几里。
行当何时到，土风复何似。
泷吏垂手笑，官何问之愚。
譬官居京邑，何由知东吴。
东吴游宦乡，官知自有由。
潮州底处所，有罪乃窜流。
侬幸无负犯，何由到而知。
官今行自到，那遽妄问为。
不虞卒见困，汗出愧且骇。
吏曰聊戏官，侬尝使往罢。
岭南大抵同，官去道苦辽。
下此三千里，有州始名潮。
恶溪瘴毒聚，雷电常汹汹。
鳄鱼大于船，牙眼怖杀侬。
州南数十里，有海无天地。
飓风有时作，掀簸真差事。
圣人于天下，于物无不容。
比闻此州囚，亦在生还侬。
官无嫌此州，固罪人所徙。
官当明时来，事不待说委。
官不自谨慎，宜即引分往。
胡为此水边，神色久戃慌。
㼚大瓶罂小，所任自有宜。
官何不自量，满溢以取斯。
工农虽小人，事业各有守。
不知官在朝，有益国家不。
得无虱其间，不武亦不文。
仁义饬其躬，巧奸败群伦。
叩头谢吏言，始惭今更羞。
历官二十馀，国恩并未酬。
凡吏之所诃，嗟实颇有之。
不即金木诛，敢不识恩私。
潮州虽云远，虽恶不可过。
于身实已多，敢不持自贺。
+++韩愈
++++赠别元十八协律六首（桂林伯，桂管观察使裴行立也）
知识久去眼，吾行其既远。
瞢瞢莫訾省，默默但寝饭。
子兮何为者，冠珮立宪宪。
何氏之从学，兰蕙已满畹。
于何玩其光，以至岁向晚。
治惟尚和同，无俟于謇謇。
或师绝学贤，不以艺自挽。
子兮独如何，能自媚婉娩。
金石出声音，宫室发关楗。
何人识章甫，而知骏蹄踠。
惜乎吾无居，不得留息偃。
临当背面时，裁诗示缱绻。
英英桂林伯，实惟文武特。
远劳从事贤，来吊逐臣色。
南裔多山海，道里屡纡直。
风波无程期，所忧动不测。
子行诚艰难，我去未穷极。
临别且何言，有泪不可拭。
吾友柳子厚，其人艺且贤。
吾未识子时，已览赠子篇。
寤寐想风采，于今已三年。
不意流窜路，旬日同食眠。
所闻昔已多，所得今过前。
如何又须别，使我抱悁悁。
势要情所重，排斥则埃尘。
骨肉未免然，又况四海人。
嶷嶷桂林伯，矫矫义勇身。
生平所未识，待我逾交亲。
遗我数幅书，继以药物珍。
药物防瘴疠，书劝养形神。
不知四罪地，岂有再起辰。
穷途致感激，肝胆还轮囷。
读书患不多，思义患不明。
患足已不学，既学患不行。
子今四美具，实大华亦荣。
王官不可阙，未宜后诸生。
嗟我摈南海，无由助飞鸣。
寄书龙城守，君骥何时秣。
峡山逢飓风，雷电助撞捽。
乘潮簸扶胥，近岸指一发。
两岩虽云牢，水石互飞发。
屯门虽云高，亦映波浪没。
余罪不足惜，子生未宜忽。
胡为不忍别，感谢情至骨。
+++韩愈
++++初南食贻元十八协律
鲎实如惠文，骨眼相负行。
蠔相黏为山，百十各自生。
蒲鱼尾如蛇，口眼不相营。
蛤即是虾蟆，同实浪异名。
章举马甲柱，斗以怪自呈。
其馀数十种，莫不可叹惊。
我来御魑魅，自宜味南烹。
调以咸与酸，芼以椒与橙。
腥臊始发越，咀吞面汗騂。
惟蛇旧所识，实惮口眼狞。
开笼听其去，郁屈尚不平。
卖尔非我罪，不屠岂非情。
不祈灵珠报，幸无嫌怨并。
聊歌以记之，又以告同行。
+++韩愈
++++宿曾江口示侄孙湘二首（湘，字北渚，老成之子）
云昏水奔流，天水漭相围。
三江灭无口，其谁识涯圻。
暮宿投民村，高处水半扉。
犬鸡俱上屋，不复走与飞。
篙舟入其家，暝闻屋中唏。
问知岁常然，哀此为生微。
海风吹寒晴，波扬众星辉。
仰视北斗高，不知路所归。
舟行忘故道，屈曲高林间。
林间无所有，奔流但潺潺。
嗟我亦拙谋，致身落南蛮。
茫然失所诣，无路何能还。
+++韩愈
++++答柳柳州食虾蟆
虾蟆虽水居，水特变形貌。
强号为蛙哈，于实无所校。
虽然两股长，其奈脊皴皰。
跳踯虽云高，意不离泞淖。
鸣声相呼和，无理只取闹。
周公所不堪，洒灰垂典教。
我弃愁海滨，恒愿眠不觉。
叵堪朋类多，沸耳作惊爆。
端能败笙磬，仍工乱学校。
虽蒙勾践礼，竟不闻报效。
大战元鼎年，孰强孰败桡。
居然当鼎味，岂不辱钓罩。
余初不下喉，近亦能稍稍。
常惧染蛮夷，失平生好乐。
而君复何为，甘食比豢豹。
猎较务同俗，全身斯为孝。
哀哉思虑深，未见许回棹。
+++韩愈
++++别赵子（赵子名德，潮州人）
我迁于揭阳，君先揭阳居。
揭阳去京华，其里万有馀。
不谓小郭中，有子可与娱。
心平而行高，两通诗与书。
婆娑海水南，簸弄明月珠。
及我迁宜春，意欲携以俱。
摆头笑且言，我岂不足欤。
又奚为于北，往来以纷如。
海中诸山中，幽子颇不无。
相期风涛观，已久不可渝。
又尝疑龙虾，果谁雄牙须。
蚌蠃鱼鳖虫，瞿瞿以狙狙。
识一已忘十，大同细自殊。
欲一穷究之，时岁屡谢除。
今子南且北，岂非亦有图。
心未尝同，不可一理区。
宜各从所务，未用相贤愚。
+++韩愈
++++除官赴阙至江州寄鄂岳李大夫（李程也）
盆城去鄂渚，风便一日耳。
不枉故人书，无因帆江水。
故人辞礼闱，旌节镇江圻。
而我窜逐者，龙钟初得归。
别来已三岁，望望长迢递。
咫尺不相闻，平生那可计。
我齿落且尽，君鬓白几何。
年皆过半百，来日苦无多。
少年乐新知，衰暮思故友。
譬如亲骨肉，宁免相可不。
我昔实愚蠢，不能降色辞。
子犯亦有言，臣犹自知之。
公其务贳过，我亦请改事。
桑榆倘可收，愿寄相思字。
+++韩愈
++++南山有高树行赠李宗闵
南山有高树，花叶何衰衰。
上有凤凰巢，凤凰乳且栖。
四旁多长枝，群鸟所托依。
黄鹄据其高，众鸟接其卑。
不知何山鸟，羽毛有光辉。
飞飞择所处，正得众所希。
上承凤凰恩，自期永不衰。
中与黄鹄群，不自隐其私。
下视众鸟群，汝徒竟何为。
不知挟丸子，心默有所规。
弹汝枝叶间，汝翅不觉摧。
或言由黄鹄，黄鹄岂有之。
慎勿猜众鸟，众鸟不足猜。
无人语凤凰，汝屈安得知。
黄鹄得汝去，婆娑弄毛衣。
前汝下视鸟，各议汝瑕疵。
汝岂无朋匹，有口莫肯开。
汝落蒿艾间，几时复能飞。
哀哀故山友，中夜思汝悲。
路远翅翎短，不得持汝归。
+++韩愈
++++猛虎行（诸本有赠李宗闵字）
猛虎虽云恶，亦各有匹侪。
群行深谷间，百兽望风低。
身食黄熊父，子食赤豹麛。
择肉于熊豹，肯视兔与狸。
正昼当谷眠，眼有百步威。
自矜无当对，气性纵以乖。
朝怒杀其子，暮还食其妃。
匹侪四散走，猛虎还孤栖。
狐鸣门两旁，乌鹊从噪之。
出逐猴入居，虎不知所归。
谁云猛虎恶，中路正悲啼。
豹来衔其尾，熊来攫其颐。
猛虎死不辞，但惭前所为。
虎坐无助死，况如汝细微。
故当结以信，亲当结以私。
亲故且不保，人谁信汝为。

++中卷三百四十二
  
+++韩愈
++++雪后寄崔二十六丞公（斯立）
蓝田十月雪塞关，我兴南望愁群山。
攒天嵬嵬冻相映，君乃寄命于其间。
秩卑俸薄食口众，岂有酒食开容颜。
殿前群公赐食罢，骅骝蹋路骄且闲。
称多量少鉴裁密，岂念幽桂遗榛菅。
几欲犯严出荐口，气象硉兀未可攀。
归来殒涕掩关卧，心之纷乱谁能删。
诗翁憔悴劚荒棘，清玉刻佩联玦环。
脑脂遮眼卧壮士，大弨挂壁无由弯。
乾坤惠施万物遂，独于数子怀偏悭。
朝欷暮唶不可解，我心安得如石顽。

+++韩愈
++++送僧澄观
浮屠西来何施为，扰扰四海争奔驰。
构楼架阁切星汉，夸雄斗丽止者谁。
僧伽后出淮泗上，势到众佛尤恢奇。
越商胡贾脱身罪，珪璧满船宁计资。
清淮无波平如席，栏柱倾扶半天赤。
火烧水转扫地空，突兀便高三百尺。
影沈潭底龙惊遁，当昼无云跨虚碧。
借问经营本何人，道人澄观名籍籍。
愈昔从军大梁下，往来满屋贤豪者。
皆言澄观虽僧徒，公才吏用当今无。
后从徐州辟书至，纷纷过客何由记。
言澄观乃诗人，一座竞吟诗句新。
向风长叹不可见，我欲收敛加冠巾。
洛阳穷秋厌穷独，丁丁啄门疑啄木。
有僧来访呼使前，伏犀插脑高颊权。
惜哉已老无所及，坐睨神骨空潸然。
临淮太守初到郡，远遣州民送音问。
好奇赏俊直难逢，去去为致思从容。
+++韩愈
++++山南郑相公樊员外酬答为诗…樊封以示愈依赋十四韵以献
梁维西南屏，山厉水刻屈。
禀生肖剿刚，难谐在民物。
荥公鼎轴老，享斡力健倔。
帝咨女予往，牙纛前岔坲。
威风挟惠气，盖壤两劘拂。
茫漫华黑间，指画变恍欻。
诚既富而美，章汇霍炳蔚。
日延讲大训，龟判错衮黻。
樊子坐宾署，演孔刮老佛。
金舂撼玉应，厥臭剧蕙郁。
遗我一言重，跽受惕斋栗。
辞悭义卓阔，呀豁疚掊掘。
如新去耵聍，雷霆逼飓䫻。
缀此岂为训，俚言绍庄屈。
+++韩愈
++++奉和武相公镇蜀时咏使宅韦太尉所养孔雀
穆穆鸾凤友，何年来止兹。
飘零失故态，隔绝抱长思。
翠角高独耸，金华焕相差。
坐蒙恩顾重，毕命守阶墀。
+++韩愈
++++感春三首
偶坐藤树下，暮春下旬间。
藤阴已可庇，落蕊还漫漫。
亹亹新叶大，珑珑晚花乾。
青天高寥寥，两蝶飞翻翻。
时节适当尔，怀悲自无端。
黄黄芜菁花，桃李事已退。
狂风簸枯榆，狼藉九衢内。
春序一如此，汝颜安足赖。
谁能驾飞车，相从观海外。
晨游百花林，朱朱兼白白。
柳枝弱而细，悬树垂百尺。
左右同来人，金紫贵显剧。
娇童为我歌，哀响跨筝笛。
艳姬蹋筵舞，清眸刺剑戟。
心怀平生友，莫一在燕席。
死者长眇芒，生者困乖隔。
少年真可喜，老大百无益。
+++韩愈
++++早赴街西行香赠卢李二中舍人（卢汀、李逢吉也）
天街东西异，祗命遂成游。
月明御沟晓，蝉吟堤树秋。
老僧情不薄，僻寺境还幽。
寂寥二三子，归骑得相收。
+++韩愈
++++晚寄张十八助教周郎博士（张籍、周况也）
日薄风景旷，出归偃前檐。
晴云如擘絮，新月似磨镰。
田野兴偶动，衣冠情久厌。
吾生可携手，叹息岁将淹。
+++韩愈
++++题张十八所居（籍）
君居泥沟上，沟浊萍青青。
蛙讙桥未扫，蝉嘒门长扃。
名秩后千品，诗文齐六经。
端来问奇字，为我讲声形。
+++韩愈
++++奉酬卢给事云夫四兄曲江荷花行见寄…阁老张十八助教
曲江千顷秋波净，平铺红云盖明镜。
大明宫中给事归，走马来看立不正。
遗我明珠九十六，寒光映骨睡骊目。
我今官闲得婆娑，问言何处芙蓉多。
撑舟昆明度云锦，脚敲两舷叫吴歌。
太白山高三百里，负雪崔嵬插花里。
玉山前却不复来，曲江汀滢水平杯。
我时相思不觉一回首，天门九扇相当开。
上界真人足官府，岂如散仙鞭笞鸾凤终日相追陪。
+++韩愈
++++奉和钱七兄曹长盆池所植
翻翻江浦荷，而今生在此。
擢擢菰叶长，芳根复谁徙。
露涵两鲜翠，风荡相磨倚。
但取主人知，谁言盆盎是。
+++韩愈
++++记梦
夜梦神官与我言，罗缕道妙角与根。
挈携陬维口澜翻，百二十刻须臾间。
我听其言未云足，舍我先度横山腹。
我徒三人共追之，一人前度安不危。
我亦平行蹋𠿕𧇠，神完骨蹻脚不掉。
侧身上视溪谷盲，杖撞玉版声彭觥。
神官见我开颜笑，前对一人壮非少。
石坛坡陀可坐卧，我手承颏肘拄座。
隆楼杰阁磊嵬高，天风飘飘吹我过。
壮非少者哦七言，六字常语一字难。
我以指撮白玉丹，行且咀噍行诘盘。
口前截断第二句，绰虐顾我颜不欢。
乃知仙人未贤圣，护短凭愚邀我敬。
我能屈曲自世间，安能从汝巢神山。

+++韩愈
++++南内朝贺归呈同官
薄云蔽秋曦，清雨不成泥。
罢贺南内衙，归凉晓凄凄。
绿槐十二街，涣散驰轮蹄。
余惟戆书生，孤身无所赍。
三黜竟不去，致官九列齐。
岂惟一身荣，佩玉冠簪犀。
滉荡天门高，著籍朝厥妻。
文才不如人，行又无町畦。
问之朝廷事，略不知东西。
况于经籍深，岂究端与倪。
君恩太山重，不见酬稗稊。
所职事无多，又不自提撕。
明庭集孔鸾，曷取于凫鹥。
树以松与柏，不宜间蒿藜。
婉娈自媚好，几时不见挤。
贪食以忘躯，鲜不调盐醯。
法吏多少年，磨淬出角圭。
将举汝愆尤，以为己阶梯。
收身归关东，期不到死迷。
+++韩愈
++++朝归
峨峨进贤冠，耿耿水苍佩。
服章岂不好，不与德相对。
顾影听其声，赪颜汗渐背。
进乏犬鸡效，又不勇自退。
坐食取其肥，无堪等聋瞶。
长风吹天墟，秋日万里晒。
抵暮但昏眠，不成歌慷慨。
+++韩愈
++++杂诗四首
朝蝇不须驱，暮蚊不可拍。
蝇蚊满八区，可尽与相格。
得时能几时，与汝恣啖咋。
凉风九月到，扫不见踪迹。
鹊鸣声楂楂，乌噪声护护。
争斗庭宇间，持身博弹射。
黄鹄能忍饥，两翅久不擘。
苍苍云海路，岁晚将无获。
截橑为欂栌，斫楹以为椽。
束蒿以代之，小大不相权。
虽无风雨灾，得不覆且颠。
解辔弃骐骥，蹇驴鞭使前。
昆仑高万里，岁尽道苦邅。
停车卧轮下，绝意于神仙。
雀鸣朝营食，鸠鸣暮觅群。
独有知时鹤，虽鸣不缘身。
喑蝉终不鸣，有抱不列陈。
蛙黾鸣无谓，閤閤只乱人。
+++韩愈
++++读东方朔杂事
严严王母宫，下维万仙家。
噫欠为飘风，濯手大雨沱。
方朔乃竖子，骄不加禁诃。
偷入雷电室，輷輘掉狂车。
王母闻以笑，卫官助呀呀。
不知万万人，生身埋泥沙。
簸顿五山踣，流漂八维蹉。
曰吾儿可憎，奈此狡狯何。
方朔闻不喜，褫身络蛟蛇。
瞻相北斗柄，两手自相挼。
群仙急乃言，百犯庸不科。
向观睥睨处，事在不可赦。
欲不布露言，外口实喧哗。
王母不得已，颜嚬口赍嗟。
颔头可其奏，送以紫玉珂。
方朔不惩创，挟恩更矜夸。
诋欺刘天子，正昼溺殿衙。
一旦不辞诀，摄身凌苍霞。
+++韩愈
++++谴疟鬼
屑屑水帝魂，谢谢无馀辉。
如何不肖子，尚奋疟鬼威。
乘秋作寒热，翁妪所骂讥。
求食欧泄间，不知臭秽非。
医师加百毒，熏灌无停机。
灸师施艾炷，酷若猎火围。
诅师毒口牙，舌作霹雳飞。
符师弄刀笔，丹墨交横挥。
咨汝之胄出，门户何巍巍。
祖轩而父顼，未沫于前徽。
不修其操行，贱薄似汝稀。
岂不忝厥祖，靦然不知归。
湛湛江水清，归居安汝妃。
清波为裳衣，白石为门畿。
呼吸明月光，手掉芙蓉旂。
降集随九歌，饮芳而食菲。
赠汝以好辞，咄汝去莫违。
+++韩愈
++++示儿
始我来京师，止携一束书。
辛勤三十年，以有此屋庐。
此屋岂为华，于我自有馀。
中堂高且新，四时登牢蔬。
前荣馔宾亲，冠婚之所于。
庭内无所有，高树八九株。
有藤娄络之，春华夏阴敷。
东堂坐见山，云风相吹嘘。
松果连南亭，外有瓜芋区。
西偏屋不多，槐榆翳空虚。
山鸟旦夕鸣，有类涧谷居。
妇治北堂，膳服适戚疏。
恩封高平君，子孙从朝裾。
开门问谁来，无非卿大夫。
不知官高卑，玉带悬金鱼。
问客之所为，峨冠讲唐虞。
酒食罢无为，棋槊以相娱。
凡此座中人，十九持钧枢。
又问谁与频，莫与张樊如。
来过亦无事，考评道精粗。
跹跹媚学子，墙屏日有徒。
以能问不能，其蔽岂可祛。
嗟我不修饰，事与庸人俱。
安能坐如此，比肩于朝儒。
诗以示儿曹，其无迷厥初。
+++韩愈
++++庭楸
庭楸止五株，共生十步间。
各有藤绕之，上各相钩联。
下叶各垂地，树颠各云连。
朝日出其东，我常坐西偏。
夕日在其西，我常坐东边。
当昼日在上，我在中央间。
仰视何青青，上不见纤穿。
朝暮无日时，我且八九旋。
濯濯晨露香，明珠何联联。
夜月来照之，蒨蒨自生烟。
我已自顽钝，重遭五楸牵。
客来尚不见，肯到权门前。
权门众所趋，有客动百千。
九牛亡一毛，未在多少间。
往既无可顾，不往自可怜。
+++韩愈
++++玩月喜张十八员外以王六秘书至（王六，王建也）
前夕虽十五，月长未满规。
君来晤我时，风露渺无涯。
浮云散白石，天宇开青池。
孤质不自惮，中天为君施。
玩玩夜遂久，亭亭曙将披。
况当今夕圆，又以嘉客随。
惜无酒食乐，但用歌嘲为。
+++韩愈
++++和李相公摄事南郊，览物兴怀，呈一二知旧
灿灿辰角曙，亭亭寒露朝。
川原共澄映，云日还浮飘。
上宰严祀事，清途振华镳。
圆丘峻且坦，前对南山标。
村树黄复绿，中田稼何饶。
顾瞻想岩谷，兴叹倦尘嚣。
惟彼颠瞑者，去公岂不辽。
为仁朝自治，用静兵以销。
勿惮吐捉勤，可歌风雨调。
圣贤相遇少，功德今宣昭。
+++韩愈
++++和裴仆射相公假山十一韵
公乎真爱山，看山旦连夕。
犹嫌山在眼，不得着脚历。
枉语山中人，匄我涧侧石。
有来应公须，归必载金帛。
当轩乍骈罗，随势忽开坼。
有洞若神剜，有岩类天划。
终朝岩洞间，歌鼓燕宾戚。
孰谓衡霍期，近在王侯宅。
傅氏筑已卑，磻溪钓何激。
逍遥功德下，不与事相摭。
乐我盛明朝，于焉傲今昔。
+++韩愈
++++与张十八同效阮步兵一日复一夕
一日复一日，一朝复一朝。
只见有不如，不见有所超。
食作前日味，事作前日调。
不知久不死，悯悯尚谁要。
富贵自絷拘，贫贱亦煎焦。
俯仰未得所，一世已解镳。
譬如笼中鹤，六翮无所摇。
譬如兔得蹄，安用东西跳。
还看古人书，复举前人瓢。
未知所穷竟，且作新诗谣。
+++韩愈
++++送诸葛觉往随州读书（李繁时为随州刺史宰相泌之子也）
邺侯家多书，插架三万轴。
一一悬牙签，新若手未触。
为人强记览，过眼不再读。
伟哉群圣文，磊落载其腹。
行年五十馀，出守数已六。
京邑有旧庐，不容久食宿。
台阁多官员，无地寄一足。
我虽官在朝，气势日局缩。
屡为丞相言，虽恳不见录。
送行过浐水，东望不转目。
今子从之游，学问得所欲。
入海观龙鱼，矫翮逐黄鹄。
勉为新诗章，月寄三四幅。
+++韩愈
++++南溪始泛三首（此诗乃长庆间以病在告日所作）
榜舟南山下，上上不得返。
幽事随去多，孰能量近远。
阴沈过连树，藏昂抵横坂。
石粗肆磨砺，波恶厌牵挽。
或倚偏岸渔，竟就平洲饭。
点点暮雨飘，梢梢新月偃。
馀年懔无几，休日怆已晚。
自是病使然，非由取高蹇。
南溪亦清驶，而无楫与舟。
山农惊见之，随我劝不休。
不惟儿童辈，或有杖白头。
馈我笼中瓜，劝我此淹留。
我云以病归，此已颇自由。
幸有用馀俸，置居在西畴。
囷仓米谷满，未有旦夕忧。
上去无得得，下来亦悠悠。
但恐烦里闾，时有缓急投。
愿为同社人，鸡豚燕春秋。
足弱不能步，自宜收朝迹。
羸形可舆致，佳观安事掷。
即此南坂下，久闻有水石。
拖舟入其间，溪流正清激。
随波吾未能，峻濑乍可刺。
鹭起若导吾，前飞数十尺。
亭亭柳带沙，团团松冠壁。
归时还尽夜，谁谓非事役。

++中卷三百四十三
  
+++韩愈
++++题楚昭王庙
丘坟满目衣冠尽，城阙连云草树荒。
犹有国人怀旧德，一间茅屋祭昭王。
+++韩愈
++++宿龙宫滩
浩浩复汤汤，滩声抑更扬。
奔流疑激电，惊浪似浮霜。
梦觉灯生晕，宵残雨送凉。
如何连晓语，一半是思乡。
+++韩愈
++++叉鱼招张功曹（署）
叉鱼春岸阔，此兴在中宵。
大炬然如昼，长船缚似桥。
深窥沙可数，静搒水无摇。
刃下那能脱，波间或自跳。
中鳞怜锦碎，当目讶珠销。
迷火逃翻近，惊人去暂遥。
竞多心转细，得隽语时嚣。
潭罄知存寡，舷平觉获饶。
交头疑凑饵，骈首类同条。
濡沫情虽密，登门事已辽。
盈车欺故事，饲犬验今朝。
血浪凝犹沸，腥风远更飘。
盖江烟幂幂，拂棹影寥寥。
獭去愁无食，龙移惧见烧。
如棠名既误，钓渭日徒消。
文客惊先赋，篙工喜尽谣。
脍成思我友，观乐忆吾僚。
自可捐忧累，何须强问鸮。
+++韩愈
++++李员外寄纸笔（李伯康也，郴州刺史）
题是临池后，分从起草馀。
兔尖针莫并，茧净雪难如。
莫怪殷勤谢，虞卿正著书。
+++韩愈
++++次同冠峡（赴阳山作）
今日是何朝，天晴物色饶。
落英千尺堕，游丝百丈飘。
泄乳交岩脉，悬流揭浪标。
无心思岭北，猿鸟莫相撩。
+++韩愈
++++答张十一功曹
山净江空水见沙，哀猿啼处两三家。
筼筜竞长纤纤笋，踯躅闲开艳艳花。
未报恩波知死所，莫令炎瘴送生涯。
吟君诗罢看双鬓，斗觉霜毛一半加。
+++韩愈
++++郴州祈雨
乞雨女郎魂，炰羞洁且繁。
庙开鼯鼠叫，神降越巫言。
旱气期销荡，阴官想骏奔。
行看五马入，萧飒已随轩。
+++韩愈
++++湘中酬张十一功曹
休垂绝徼千行泪，共泛清湘一叶舟。
今日岭猿兼越鸟，可怜同听不知愁。
+++韩愈
++++郴口又赠二首
山作剑攒江写镜，扁舟斗转疾于飞。
回头笑向张公子，终日思归此日归。
雪飐霜翻看不分，雷惊电激语难闻。
沿涯宛转到深处，何限青天无片云。
+++韩愈
++++题木居士二首
火透波穿不计春，根如头面干如身。
偶然题作木居士，便有无穷求福人。
为神讵比沟中断，遇赏还同爨下馀。
朽蠹不胜刀锯力，匠人虽巧欲何如。
+++韩愈
++++晚泊江口
郡城朝解缆，江岸暮依村。
二女竹上泪，孤臣水底魂。
双双归蛰燕，一一叫群猿。
回首那闻语，空看别袖翻。
+++韩愈
++++湘中
猿愁鱼踊水翻波，自古流传是汨罗。
蘋藻满盘无处奠，空闻渔父扣舷歌。
+++韩愈
++++别盈上人
山僧爱山出无期，俗士牵俗来何时。
祝融峰下一回首，即是此生长别离。
+++韩愈
++++喜雪献裴尚书（裴均也，时为荆南节度使）
宿云寒不卷，春雪堕如簁。
骋巧先投隙，潜光半入池。
喜深将策试，惊密仰檐窥。
自下何曾污，增高未觉危。
比心明可烛，拂面爱还吹。
妒舞时飘袖，欺梅并压枝。
地空迷界限，砌满接高卑。
浩荡乾坤合，霏微物象移。
为祥矜大熟，布泽荷平施。
已分年华晚，犹怜曙色随。
气严当酒换，洒急听窗知。
照曜临初日，玲珑滴晚澌。
聚庭看岳耸，扫路见云披。
阵势鱼丽远，书文鸟篆奇。
纵欢罗艳黠，列贺拥熊螭。
履敝行偏冷，门扃卧更羸。
悲嘶闻病马，浪走信娇儿。
灶静愁烟绝，丝繁念鬓衰。
拟盐吟旧句，授简慕前规。
捧赠同燕石，多惭失所宜。
+++韩愈
++++春雪
看雪乘清旦，无人坐独谣。
拂花轻尚起，落地暖初销。
已讶陵歌扇，还来伴舞腰。
洒篁留密节，著柳送长条。
入镜鸾窥沼，行天马度桥。
遍阶怜可掬，满树戏成摇。
江浪迎涛日，风毛纵猎朝。
弄闲时细转，争急忽惊飘。
城险疑悬布，砧寒未捣绡。
莫愁阴景促，夜色自相饶。
+++韩愈
++++闻梨花发赠刘师命
桃溪惆怅不能过，红艳纷纷落地多。
闻道郭西千树雪，欲将君去醉如何。
+++韩愈
++++春雪间早梅
梅将雪共春，彩艳不相因。
逐吹能争密，排枝巧妒新。
谁令香满座，独使净无尘。
芳意饶呈瑞，寒光助照人。
玲珑开已遍，点缀坐来频。
那是俱疑似，须知两逼真。
荧煌初乱眼，浩荡忽迷神。
未许琼华比，从将玉树亲。
先期迎献岁，更伴占兹晨。
愿得长辉映，轻微敢自珍。
+++韩愈
++++早春雪中闻莺
朝莺雪里新，雪树眼前春。
带涩先迎气，侵寒已报人。
共矜初听早，谁贵后闻频。
暂啭那成曲，孤鸣岂及辰。
风霜徒自保，桃李讵相亲。
寄谢幽栖友，辛勤不为身。
+++韩愈
++++梨花下赠刘师命
洛阳城外清明节，百花寥落梨花发。
今日相逢瘴海头，共惊烂漫开正月。
+++韩愈
++++和归工部送僧约（工部，归登也，约，荆州人）
早知皆是自拘囚，不学因循到白头。
汝既出家还扰扰，何人更得死前休。
+++韩愈
++++入关咏马
岁老岂能充上驷，力微当自慎前程。
不知何故翻骧首，牵过关门妄一鸣。
+++韩愈
++++木芙蓉
新开寒露丛，远比水间红。
艳色宁相妒，嘉名偶自同。
采江官渡晚，搴木古祠空。
愿得勤来看，无令便逐风。
+++韩愈
++++题张十一旅舍三咏 榴花
五月榴花照眼明，枝间时见子初成。
可怜此地无车马，颠倒青苔落绛英。
+++韩愈
++++题张十一旅舍三咏 井
贾谊宅中今始见，葛洪山下昔曾窥。
寒泉百尺空看影，正是行人渴死时。
+++韩愈
++++题张十一旅舍三咏 蒲萄
新茎未遍半犹枯，高架支离倒复扶。
若欲满盘堆马乳，莫辞添竹引龙须。
+++韩愈
++++峡石西泉（一作寒泉）
居然鳞介不能容，石眼环环水一钟。
闻说旱时求得雨，只疑科斗是蛟龙。
+++韩愈
++++梁国惠康公主挽歌二首
定谥芳声远，移封大国新。
巽宫尊长女，台室属良人。
河汉重泉夜，梧桐半树春。
龙輀非厌翟，还辗禁城尘。
秦地吹箫女，湘波鼓瑟妃。
佩兰初应梦，奔月竟沦辉。
夫族迎魂去，宫官会葬归。
从今沁园草，无复更芳菲。
+++韩愈
++++和崔舍人咏月二十韵
三秋端正月，今夜出东溟。
对日犹分势，腾天渐吐灵。
未高烝远气，半上霁孤形。
赫奕当躔次，虚徐度杳冥。
长河晴散雾，列宿曙分萤。
浩荡英华溢，萧疏物象泠。
池边临倒照，檐际送横经。
花树参差见，皋禽断续聆。
牖光窥寂寞，砧影伴娉婷。
幽坐看侵户，闲吟爱满庭。
辉斜通壁练，彩碎射沙星。
清洁云间路，空凉水上亭。
净堪分顾兔，细得数飘萍。
山翠相凝绿，林烟共幂青。
过隅惊桂侧，当午觉轮停。
属思摛霞锦，追欢罄缥瓶。
郡楼何处望，陇笛此时听。
右掖连台座，重门限禁扃。
风台观滉漾，冰砌步青荧。
独有虞庠客，无由拾落蓂。
+++韩愈
++++咏雪赠张籍
只见纵横落，宁知远近来。
飘飖还自弄，历乱竟谁催。
座暖销那怪，池清失可猜。
坳中初盖底，垤处遂成堆。
慢有先居后，轻多去却回。
度前铺瓦陇，发本积墙隈。
穿细时双透，乘危忽半摧。
舞深逢坎井，集早值层台。
砧练终宜捣，阶纨未暇裁。
城寒装睥睨，树冻裹莓苔。
片片匀如剪，纷纷碎若挼。
定非燖鹄鹭，真是屑琼瑰。
纬繣观朝萼，冥茫瞩晚埃。
当窗恒凛凛，出户即皑皑。
压野荣芝菌，倾都委货财。
娥嬉华荡漾，胥怒浪崔嵬。
碛迥疑浮地，云平想辗雷。
随车翻缟带，逐马散银杯。
万屋漫汗合，千株照曜开。
松篁遭挫抑，粪壤获饶培。
隔绝门庭遽，挤排陛级才。
岂堪裨岳镇，强欲效盐梅。
隐匿瑕疵尽，包罗委琐该。
误鸡宵呃喔，惊雀暗裴回。
浩浩过三暮，悠悠匝九垓。
鲸鲵陆死骨，玉石火炎灰。
厚虑填溟壑，高愁㨖斗魁。
日轮埋欲侧，坤轴压将颓。
岸类长蛇搅，陵犹巨象豗。
水官夸杰黠，木气怯胚胎。
著地无由卷，连天不易推。
龙鱼冷蛰苦，虎豹饿号哀。
巧借奢华便，专绳困约灾。
威贪陵布被，光肯离金罍。
赏玩捐他事，歌谣放我才。
狂教诗硉矹，兴与酒陪鳃。
惟子能谙耳，诸人得语哉。
助留风作党，劝坐火为媒。
雕刻文刀利，搜求智网恢。
莫烦相属和，传示及提孩。
+++韩愈
++++酬王二十舍人雪中见寄
三日柴门拥不开，阶平庭满白皑皑。
今朝蹋作琼瑶迹，为有诗从凤沼来。
+++韩愈
++++送侯喜
已作龙钟后时者，懒于街里蹋尘埃。
如今便别长官去，直到新年衙日来。
+++韩愈
++++学诸进士作精卫衔石填海
鸟有偿冤者，终年抱寸诚。
口衔山石细，心望海波平。
渺渺功难见，区区命已轻。
皆讥造次，我独赏专精。
岂计休无日，惟应尽此生。
何惭刺客传，不著报雠名。
+++韩愈
++++奉酬振武胡十二丈大夫
倾朝共羡宠光频，半岁迁腾作虎臣。
戎旆暂停辞社树，里门先下敬乡人。
横飞玉盏家山晓，远蹀金珂塞草春。
自笑平生夸胆气，不离文字鬓毛新。
+++韩愈
++++奉和库部卢四兄曹长元日朝回（卢汀也）
天仗宵严建羽旄，春云送色晓鸡号。
金炉香动螭头暗，玉佩声来雉尾高。
戎服上趋承北极，儒冠列侍映东曹。
太平时节难身遇，郎署何须叹二毛。
+++韩愈
++++寒食直归遇雨
寒食时看度，春游事已违。
风光连日直，阴雨半朝归。
不见红球上，那论彩索飞。
惟将新赐火，向曙著朝衣。
+++韩愈
++++送李六协律归荆南（翱）
早日羁游所，春风送客归。
柳花还漠漠，江燕正飞飞。
歌舞知谁在，宾僚逐使非。
宋亭池水绿，莫忘蹋芳菲。
+++韩愈
++++题百叶桃花（知制诰时作）
百叶双桃晚更红，窥窗映竹见玲珑。
应知侍史归天上，故伴仙郎宿禁中。
+++韩愈
++++春雪
新年都未有芳华，二月初惊见草芽。
白雪却嫌春色晚，故穿庭树作飞花。
+++韩愈
++++戏题牡丹
幸自同开俱隐约，何须相倚斗轻盈。
陵晨并作新妆面，对客偏含不语情。
双燕无机还拂掠，游蜂多思正经营。
长年是事皆抛尽，今日栏边暂眼明。
+++韩愈
++++盆池五首
老翁真个似童儿，汲水埋盆作小池。
一夜青蛙鸣到晓，恰如方口钓鱼时。
莫道盆池作不成，藕稍初种已齐生。
从今有雨君须记，来听萧萧打叶声。
瓦沼晨朝水自清，小虫无数不知名。
忽然分散无踪影，惟有鱼儿作队行。
泥盆浅小讵成池，夜半青蛙圣得知。
一听暗来将伴侣，不烦鸣唤斗雄雌。
池光天影共青青，拍岸才添水数瓶。
且待夜深明月去，试看涵泳几多星。
+++韩愈
++++芍药（元和中知制诰寓直禁中作）
浩态狂香昔未逢，红灯烁烁绿盘笼。
觉来独对情惊恐，身在仙宫第几重。
+++韩愈
++++奉和虢州刘给事使君三堂新题二十一咏 新亭
湖上新亭好，公来日出初。
水文浮枕簟，瓦影荫龟鱼。
+++韩愈
++++奉和虢州刘给事使君三堂新题二十一咏 流水
汩汩几时休，从春复到秋。
只言池未满，池满强交流。
+++韩愈
++++奉和虢州刘给事使君三堂新题二十一咏 竹洞
竹洞何年有，公初斫竹开。
洞门无锁钥，俗客不曾来。
+++韩愈
++++奉和虢州刘给事使君三堂新题二十一咏 月台
南馆城阴阔，东湖水气多。
直须台上看，始奈月明何。
+++韩愈
++++奉和虢州刘给事使君三堂新题二十一咏 渚亭
自有人知处，那无步往踪。
莫教安四壁，面面看芙蓉。
+++韩愈
++++奉和虢州刘给事使君三堂新题二十一咏 竹溪
蔼蔼溪流慢，梢梢岸筱长。
穿沙碧簳净，落水紫苞香。
+++韩愈
++++奉和虢州刘给事使君三堂新题二十一咏 北湖
闻说游湖棹，寻常到此回。
应留醒心处，准拟醉时来。
+++韩愈
++++奉和虢州刘给事使君三堂新题二十一咏 花岛
蜂蝶去纷纷，香风隔岸闻。
欲知花岛处，水上觅红云。
+++韩愈
++++奉和虢州刘给事使君三堂新题二十一咏 柳溪
柳树谁人种，行行夹岸高。
莫将条系缆，著处有蝉号。
+++韩愈
++++奉和虢州刘给事使君三堂新题二十一咏 西山
新月迎宵挂，晴云到晚留。
为遮西望眼，终是懒回头。
+++韩愈
++++奉和虢州刘给事使君三堂新题二十一咏 竹径
无尘从不扫，有鸟莫令弹。
若要添风月，应除数百竿。
+++韩愈
++++奉和虢州刘给事使君三堂新题二十一咏 荷池
风雨秋池上，高荷盖水繁。
未谙鸣摵摵，那似卷翻翻。
+++韩愈
++++奉和虢州刘给事使君三堂新题二十一咏 稻畦
罫布畦堪数，枝分水莫寻。
鱼肥知已秀，鹤没觉初深。
+++韩愈
++++奉和虢州刘给事使君三堂新题二十一咏 柳巷
柳巷还飞絮，春馀几许时。
吏人休报事，公作送春诗。
+++韩愈
++++奉和虢州刘给事使君三堂新题二十一咏 花源
源上花初发，公应日日来。
丁宁红与紫，慎莫一时开。
+++韩愈
++++奉和虢州刘给事使君三堂新题二十一咏 北楼
郡楼乘晓上，尽日不能回。
晚色将秋至，长风送月来。
+++韩愈
++++奉和虢州刘给事使君三堂新题二十一咏 镜潭
非铸复非熔，泓澄忽此逢。
鱼虾不用避，只是照蛟龙。
+++韩愈
++++奉和虢州刘给事使君三堂新题二十一咏 孤屿
朝游孤屿南，暮戏孤屿北。
所以孤屿鸟，与公尽相识。
+++韩愈
++++奉和虢州刘给事使君三堂新题二十一咏 方桥
非阁复非船，可居兼可过。
君欲问方桥，方桥如此作。
+++韩愈
++++奉和虢州刘给事使君三堂新题二十一咏 梯桥
乍似上青冥，初疑蹑菡萏。
自无飞仙骨，欲度何由敢。
+++韩愈
++++奉和虢州刘给事使君三堂新题二十一咏 月池
寒池月下明，新月池边曲。
若不妒清妍，却成相映烛。
+++韩愈
++++游城南十六首 赛神
白布长衫紫领巾，差科未动是闲人。
麦苗含穟桑生葚，共向田头乐社神。
+++韩愈
++++游城南十六首 题于宾客庄
榆荚车前盖地皮，蔷薇蘸水笋穿篱。
马蹄无入朱门迹，纵使春归可得知。
+++韩愈
++++游城南十六首 晚春
草树知春不久归，百般红紫斗芳菲。
杨花榆荚无才思，惟解漫天作雪飞。
+++韩愈
++++游城南十六首 落花
已分将身著地飞，那羞践踏损光晖。
无端又被春风误，吹落西家不得归。
+++韩愈
++++游城南十六首 楸树二首
几岁生成为大树，一朝缠绕困长藤。
谁人与脱青罗帔，看吐高花万万层。
幸自枝条能树立，可烦萝蔓作交加。
傍人不解寻根本，却道新花胜旧花。
+++韩愈
++++游城南十六首 风折花枝
浮艳侵天难就看，清香扑地只遥闻。
春风也是多情思，故拣繁枝折赠君。
+++韩愈
++++游城南十六首 赠同游
唤起窗全曙，催归日未西。
无心花里鸟，更与尽情啼。
+++韩愈
++++游城南十六首 赠张十八助教
喜君眸子重清朗，携手城南历旧游。
忽见孟生题竹处，相看泪落不能收。
+++韩愈
++++游城南十六首 题韦氏庄
昔者谁能比，今来事不同。
寂寥青草曲，散漫白榆风。
架倒藤全落，篱崩竹半空。
宁须惆怅立，翻覆本无穷。
+++韩愈
++++游城南十六首 晚雨
廉纤晚雨不能晴，池岸草间蚯蚓鸣。
投竿跨马蹋归路，才到城门打鼓声。
+++韩愈
++++游城南十六首 出城
暂出城门蹋青草，远于林下见春山。
应须韦杜家家到，只有今朝一日闲。
+++韩愈
++++游城南十六首 把酒
扰扰驰名者，谁能一日闲。
我来无伴侣，把酒对南山。
+++韩愈
++++游城南十六首 嘲少年
直把春偿酒，都将命乞花。
只知闲信马，不觉误随车。
+++韩愈
++++游城南十六首 楸树
青幢紫盖立童童，细雨浮烟作彩笼。
不得画师来貌取，定知难见一生中。
+++韩愈
++++游城南十六首 遣兴
断送一生惟有酒，寻思百计不如闲。
莫忧世事兼身事，须著人间比梦间。

++中卷三百四十四
  
+++韩愈
++++送李尚书赴襄阳八韵得长字
帝忧南国切，改命付忠良。
壤画星摇动，旗分兽簸扬。
五营兵转肃，千里地还方。
控带荆门远，飘浮汉水长。
赐书宽属郡，战马隔邻疆。
纵猎雷霆迅，观棋玉石忙。
风流岘首客，花艳大堤倡。
富贵由身致，谁教不自强。
+++韩愈
++++和席八十二韵（元和十一年，夔与愈同掌制诰）
绛阙银河曙，东风右掖春。
官随名共美，花与思俱新。
绮陌朝游间，绫衾夜直频。
横门开日月，高阁切星辰。
庭变寒前草，天销霁后尘。
沟声通苑急，柳色压城匀。
纶綍谋猷盛，丹青步武亲。
芳菲含斧藻，光景畅形神。
傍砌看红药，巡池咏白蘋。
多情怀酒伴，馀事作诗人。
倚玉难藏拙，吹竽久混真。
坐惭空自老，江海未还身。
+++韩愈
++++和武相公早春闻莺
早晚飞来入锦城，谁人教解百般鸣。
春风红树惊眠处，似妒歌童作艳声。
+++韩愈
++++游太平公主山庄
公主当年欲占春，故将台榭押城闉。
欲知前面花多少，直到南山不属人。
+++韩愈
++++晚春
谁收春色将归去，慢绿妖红半不存。
榆荚只能随柳絮，等闲撩乱走空园。
+++韩愈
++++大行皇太后挽歌词三首
一纪尊名正，三时孝养荣。
高居朝圣主，厚德载群生。
武帐虚中禁，玄堂掩太平。
秋天笳鼓歇，松柏遍山鸣。
威仪备吉凶，文物杂军容。
配地行新祭，因山托故封。
凤飞终不返，剑化会相从。
无复临长乐，空闻报晓钟。
追攀万国来，警卫百神陪。
画翣登秋殿，容衣入夜台。
云随仙驭远，风助圣情哀。
只有朝陵日，妆奁一暂开。
+++韩愈
++++广宣上人频见过
三百六旬长扰扰，不冲风雨即尘埃。
久惭朝士无裨补，空愧高僧数往来。
学道穷年何所得，吟诗竟日未能回。
天寒古寺游人少，红叶窗前有几堆。
+++韩愈
++++闲游二首
雨后来更好，绕池遍青青。
柳花闲度竹，菱叶故穿萍。
独坐殊未厌，孤斟讵能醒。
持竿至日暮，幽咏欲谁听。
兹游苦不数，再到遂经旬。
萍盖污池净，藤笼老树新。
林乌鸣讶客，岸竹长遮邻。
子云只自守，奚事九衢尘。
+++韩愈
++++酬马侍郎寄酒（马总也）
一壶情所寄，四句意能多。
秋到无诗酒，其如月色何。
+++韩愈
++++和侯协律咏笋（侯喜也）
竹亭人不到，新笋满前轩。
乍出真堪赏，初多未觉烦。
成行齐婢仆，环立比儿孙。
验长常携尺，愁乾屡侧盆。
对吟忘膳饮，偶坐变朝昏。
滞雨膏腴湿，骄阳气候温。
得时方张王，挟势欲腾骞。
见角牛羊没，看皮虎豹存。
攒生犹有隙，散布忽无垠。
讵可持筹算，谁能以理言。
纵横公占地，罗列暗连根。
狂剧时穿壁，横强几触藩。
深潜如避逐，远去若追奔。
始讶妨人路，还惊入药园。
萌芽防浸大，覆载莫偏恩。
已复侵危砌，非徒出短垣。
身宁虞瓦砾，计拟掩兰荪。
且叹高无数，庸知上几番。
短长终不校，先后竟谁论。
外恨苞藏密，中仍节目繁。
暂须回步履，要取助盘飧。
穰穰疑翻地，森森竞塞门。
戈矛头戢戢，蛇虺首掀掀。
妇懦咨料拣，儿痴谒尽髡。
侯生来慰我，诗句读惊魂。
属和才将竭，呻吟至日暾。
+++韩愈
++++过鸿沟
龙疲虎困割川原，亿万苍生性命存。
谁劝君王回马首，真成一掷赌乾坤。
+++韩愈
++++送张侍郎（张贾，时自兵侍为华州）
司徒东镇驰书谒，丞相西来走马迎。
两府元臣今转密，一方逋寇不难平。
+++韩愈
++++赠刑部马侍郎（马总，时副晋公东征）
红旗照海压南荒，征入中台作侍郎。
暂从相公平小寇，便归天阙致时康。
+++韩愈
++++奉和裴相公东征途经女几山下作
旗穿晓日云霞杂，山倚秋空剑戟明。
敢请相公平贼后，暂携诸吏上峥嵘。
+++韩愈
++++郾城晚饮奉赠副使马侍郎及冯、李二员外
城上赤云呈胜气，眉间黄色见归期。
幕中无事惟须饮，即是连镳向阙时。
+++韩愈
++++酬别留后侍郎（蔡平，命马总为留后）
为文无出相如右，谋帅难居郤縠先。
归去雪销溱洧动，西来旌旆拂晴天。
+++韩愈
++++同李二十八夜次襄城（李正封也）
周楚仍连接，川原乍屈盘。
云垂天不暖，尘涨雪犹乾。
印绶归台室，旌旗别将坛。
欲知迎候盛，骑火万星攒。
+++韩愈
++++同李二十八员外从裴相公野宿西界
四面星辰著地明，散烧烟火宿天兵。
不关破贼须归奏，自趁新年贺太平。
+++韩愈
++++过襄城
郾城辞罢过襄城，颍水嵩山刮眼明。
已去蔡州三百里，家人不用远来迎。
+++韩愈
++++宿神龟招李二十八冯十七
荒山野水照斜晖，啄雪寒鸦趁始飞。
夜宿驿亭愁不睡，幸来相就盖征衣。
+++韩愈
++++次硖石
数日方离雪，今朝又出山。
试凭高处望，隐约见潼关。
+++韩愈
++++和李司勋过连昌宫
夹道疏槐出老根，高甍巨桷压山原。
宫前遗老来相问，今是开元几叶孙。
+++韩愈
++++次潼关先寄张十二阁老使君（张贾也）
荆山已去华山来，日出潼关四扇开。
刺史莫辞迎候远，相公亲破蔡州回。
+++韩愈
++++次潼关上都统相公（韩弘也）
暂辞堂印执兵权，尽管诸军破贼年。
冠盖相望催入相，待将功德格皇天。
+++韩愈
++++桃林夜贺晋公
西来骑火照山红，夜宿桃林腊月中。
手把命珪兼相印，一时重叠赏元功。
+++韩愈
++++送李员外院长分司东都
去年秋露下，羁旅逐东征。
今岁春光动，驱驰别上京。
饮中相顾色，送后独归情。
两地无千里，因风数寄声。
+++韩愈
++++晋公破贼回重拜台司，以诗示幕中宾客，愈奉和
南伐旋师太华东，天书夜到册元功。
将军旧压三司贵，相国新兼五等崇。
鹓鹭欲归仙仗里，熊罴还入禁营中。
长惭典午非材职，得就闲官即至公。
+++韩愈
++++独钓四首
侯家林馆胜，偶入得垂竿。
曲树行藤角，平池散芡盘。
羽沈知食驶，缗细觉牵难。
聊取夸儿女，榆条系从鞍。
一径向池斜，池塘野草花。
雨多添柳耳，水长减蒲芽。
坐厌亲刑柄，偷来傍钓车。
太平公事少，吏隐讵相赊。
独往南塘上，秋晨景气醒。
露排四岸草，风约半池萍。
鸟下见人寂，鱼来闻饵馨。
所嗟无可召，不得倒吾瓶。
秋半百物变，溪鱼去不来。
风能坼芡觜，露亦染梨腮。
远岫重叠出，寒花散乱开。
所期终莫至，日暮与谁回。
+++韩愈
++++枯树
老树无枝叶，风霜不复侵。
腹穿人可过，皮剥蚁还寻。
寄托惟朝菌，依投绝暮禽。
犹堪持改火，未肯但空心。
+++韩愈
++++元日酬蔡州马十二尚书去年蔡州元日见寄之什
元日新诗已去年，蔡州遥寄荷相怜。
今朝纵有谁人领，自是三峰不敢眠。
+++韩愈
++++咏灯花同侯十一
今夕知何夕，花然锦帐中。
自能当雪暖，那肯待春红。
黄里排金粟，钗头缀玉虫。
更烦将喜事，来报主人公。
+++韩愈
++++祖席前字（送王涯徙袁州刺史作）
祖席洛桥边，亲交共黯然。
野晴山簇簇，霜晓菊鲜鲜。
书寄相思处，杯衔欲别前。
淮阳知不薄，终愿早回船。
+++韩愈
++++秋字
淮南悲木落，而我亦伤秋。
况与故人别，那堪羁宦愁。
荣华今异路，风雨昔同忧。
莫以宜春远，江山多胜游。
+++韩愈
++++送郑尚书赴南海
番禺军府盛，欲说暂停杯。
盖海旂幢出，连天观阁开。
衙时龙户集，上日马人来。
风静鶢鶋去，官廉蚌蛤回。
货通师子国，乐奏武王台。
事事皆殊异，无嫌屈大才。
+++韩愈
++++答道士寄树鸡（树鸡，木耳之大者）
软湿青黄状可猜，欲烹还唤木盘回。
烦君自入华阳洞，直割乖龙左耳来。
+++韩愈
++++左迁至蓝关示侄孙湘（湘，愈侄十二郎之子）
一封朝奏九重天，夕贬潮州路八千。
欲为圣朝除弊事，肯将衰朽惜残年。
云横秦岭家何在，雪拥蓝关马不前。
知汝远来应有意，好收吾骨瘴江边。
+++韩愈
++++武关西逢配流吐番（谪潮州时途中作）
嗟尔戎人莫惨然，湖南地近保生全。
我今罪重无归望，直去长安路八千。
+++韩愈
++++次邓州界
潮阳南去倍长沙，恋阙那堪又忆家。
心讶愁来惟贮火，眼知别后自添花。
商颜暮雪逢人少，邓鄙春泥见驿赊。
早晚王师收海岳，普将雷雨发萌芽。
+++韩愈
++++题临泷寺
不觉离家已五千，仍将衰病入泷船。
潮阳未到吾能说，海气昏昏水拍天。
+++韩愈
++++晚次宣溪，辱韶州张端公使君惠书叙别酬以绝句二章
韶州南去接宣溪，云水苍茫日向西。
客泪数行先自落，鹧鸪休傍耳边啼。
兼金那足比清文，百首相随愧使君。
俱是岭南巡管内，莫欺荒僻断知闻。
+++韩愈
++++题秀禅师房
桥夹水松行百步，竹床莞席到僧家。
暂拳一手支头卧，还把鱼竿下钓沙。
+++韩愈
++++将至韶州先寄张端公使君借图经
曲江山水闻来久，恐不知名访倍难。
愿借图经将入界，每逢佳处便开看。
+++韩愈
++++过始兴江口感怀
忆作儿童随伯氏，南来今只一身存。
目前百口还相逐，旧事无人可共论。
+++韩愈
++++韶州留别张端公使君（时宪宗元和十四年十月）
来往再逢梅柳新，别离一醉绮罗春。
久钦江总文才妙，自叹虞翻骨相屯。
鸣笛急吹争落日，清歌缓送款行人。
已知奏课当征拜，那复淹留咏白蘋。
+++韩愈
++++从潮州量移袁州，张韶州端公以诗相贺，因酬之
明时远逐事何如，遇赦移官罪未除。
北望讵令随塞雁，南迁才免葬江鱼。
将经贵郡烦留客，先惠高文谢起予。
暂欲系船韶石下，上宾虞舜整冠裾。
+++韩愈
++++次石头驿寄江西王十中丞阁老
凭高试回首，一望豫章城。
由恋德泣，马亦别群鸣。
寒日夕始照，风江远渐平。
默然都不语，应识此时情。
+++韩愈
++++游西林寺题萧二兄郎中旧堂
中郎有女能传业，伯道无儿可保家。
偶到匡山曾住处，几行衰泪落烟霞。
+++韩愈
++++自袁州还京行次安陆，先寄随州周员外（周君巢也）
行行指汉东，暂喜笑言同。
雨雪离江上，蒹葭出梦中。
面犹含瘴色，眼已见华风。
岁暮难相值，酣歌未可终。
+++韩愈
++++题广昌馆（在随州枣阳县南）
白水龙飞已几春，偶逢遗迹问耕人。
丘坟发掘当官路，何处南阳有近亲。
+++韩愈
++++寄随州周员外
陆孟丘杨久作尘，同时存者更谁人。
金丹别后知传得，乞取刀圭救病身。
+++韩愈
++++酒中留上襄阳李相公（李逢吉也）
浊水污泥清路尘，还曾同制掌丝纶。
眼穿长讶双鱼断，耳热何辞数爵频。
银烛未销窗送曙，金钗半醉座添春。
知公不久归钧轴，应许闲官寄病身。
+++韩愈
++++去岁自刑部侍郎以罪贬潮州刺史乘驿赴任…留题驿梁
数条藤束木皮棺，草殡荒山白骨寒。
惊恐入心身已病，扶舁沿路众知难。
绕坟不暇号三匝，设祭惟闻饭一盘。
致汝无辜由我罪，百年惭痛泪阑干。
+++韩愈
++++贺张十八秘书得裴司空马（或作酬张秘书因骑马赠诗）
司空远寄养初成，毛色桃花眼镜明。
落日已曾交辔语，春风还拟并鞍行。
长令奴仆知饥渴，须着贤良待性情。
旦夕公归伸拜谢，免劳骑去逐双旌。
+++韩愈
++++杏园送张彻侍御归使
东风花树下，送尔出京城。
久抱伤春意，新添惜别情。
归来身已病，相见眼还明。
更遣将诗酒，谁家逐后生。
+++韩愈
++++雨中寄张博士籍、侯主簿喜
放朝还不报，半路蹋泥归。
雨惯曾无节，雷频自失威。
见墙生菌遍，忧麦作蛾飞。
岁晚偏萧索，谁当救晋饥。
+++韩愈
++++奉和兵部张侍郎酬郓州马尚书祗召途中…郓州之作
来朝当路日，承诏改辕时。
再领须句国，仍迁少昊司。
暖风抽宿麦，清雨卷归旗。
赖寄新珠玉，长吟慰我思。
+++韩愈
++++早春与张十八博士籍游杨尚书林亭…兼呈白冯二阁老
墙下春渠入禁沟，渠冰初破满渠浮。
凤池近日长先暖，流到池时更不流。
+++韩愈
++++奉使常山，早次太原，呈副使吴郎中
朗朗闻街鼓，晨起似朝时。
翻翻走驿马，春尽是归期。
地失嘉禾处，风存蟋蟀辞。
暮齿良多感，无事涕垂颐。
+++韩愈
++++夕次寿阳驿题吴郎中诗后
风光欲动别长安，春半城边特地寒。
不见园花兼巷柳，马头惟有月团团。
+++韩愈
++++镇州初归
别来杨柳街头树，摆弄春风只欲飞。
还有小园桃李在，留花不发待郎归。
+++韩愈
++++同水部张员外籍曲江春游，寄白二十二舍人
漠漠轻阴晚自开，青天白日映楼台。
曲江水满花千树，有底忙时不肯来。
+++韩愈
++++和水部张员外宣政衙赐百官樱桃诗
汉家旧种明光殿，炎帝还书本草经。
岂似满朝承雨露，共看传赐出青冥。
香随翠笼擎初到，色映银盘写未停。
食罢自知无所报，空然惭汗仰皇扃。
+++韩愈
++++早春呈水部张十八员外二首
天街小雨润如酥，草色遥看近却无。
最是一年春好处，绝胜烟柳满皇都。
莫道官忙身老大，即无年少逐春心。
凭君先到江头看，柳色如今深未深。
+++韩愈
++++送桂州严大夫同用南字（严谟也）
苍苍森八桂，兹地在湘南。
江作青罗带，山如碧玉篸。
户多输翠羽，家自种黄甘。
远胜登仙去，飞鸾不假骖。
+++韩愈
++++奉酬天平马十二仆射暇日言怀见寄之作
天平篇什外，政事亦无双。
威令加徐土，儒风被鲁邦。
清为公论重，宽得士心降。
岁晏偏相忆，长谣坐北窗。
+++韩愈
++++奉使镇州，行次承天行营，奉酬裴司空
窜逐三年海上归，逢公复此著征衣。
旋吟佳句还鞭马，恨不身先去鸟飞。
+++韩愈
++++镇州路上谨酬裴司空相公重见寄
衔命山东抚乱师，日驰三百自嫌迟。
风霜满面无人识，何处如今更有诗。
+++韩愈
++++奉和仆射裴相公感恩言志（穆宗长庆二年，裴度罢）
文武功成后，居为百辟师。
林园穷胜事，钟鼓乐清时。
摆落遗高论，雕镌出小诗。
自然无不可，范蠡尔其谁。
+++韩愈
++++和仆射相公朝回见寄
尽瘁年将久，公今始暂闲。
事随忧共减，诗与酒俱还。
放意机衡外，收身矢石间。
秋台风日迥，正好看前山。
+++韩愈
++++奉和李相公题萧家林亭（逢吉也）
山公自是林园主，叹惜前贤造作时。
岩洞幽深门尽锁，不因丞相几人知。
+++韩愈
++++奉和杜相公太清宫纪事陈诚上李相公十六韵（杜元颖也）
耒耜兴姬国，輴欙建夏家。
在功诚可尚，于道讵为华。
象帝威容大，仙宗宝历赊。
卫门罗戟槊，图壁杂龙蛇。
礼乐追尊盛，乾坤降福遐。
四真皆齿列，二圣亦肩差。
阳月时之首，阴泉气未牙。
殿阶铺水碧，庭炬坼金葩。
紫极观忘倦，青词奏不哗。
噌吰宫夜辟，嘈囐鼓晨挝。
亵味陈奚取，名香荐孔嘉。
垂祥纷可录，俾寿浩无涯。
贵相山瞻峻，清文玉绝瑕。
代工声问远，摄事敬恭加。
皎洁当天月，葳蕤捧日霞。
唱妍酬亦丽，俯仰但称嗟。

++中卷三百四十五
  
+++韩愈
++++郓州谿堂诗
帝奠九廛，有叶有年。
有荒不条，河岱之间。
及我宪考，一收正之。
视邦选侯，以公来尸。
公来尸之，人始未信。
公不饮食，以训以徇。
孰饥无食，孰呻孰叹。
孰冤不问，不得分愿。
孰为邦蟊，节根之螟。
羊很狼贪，以口覆城。
吹之喣之，摩手拊之。
箴之石之，膊而磔之。
凡公四封，既富以强。
谓公吾父，孰违公令。
可以师征，不宁守邦。
公作谿堂。
播播流水。
浅有蒲莲，深有葭苇。
公以宾燕，其鼓骇骇。
公燕谿堂，宾校醉饱。
流有跳鱼，岸有集鸟。
既歌以舞，其鼓考考。
公在谿堂，公御琴瑟。
公暨宾赞，稽经诹律。
施用不差，人用不屈。
谿有蘋苽，有龟有鱼。
公在中流，右诗左书。
无我斁遗，此邦是庥。
+++韩愈
++++送张道士
大匠无弃材，寻尺各有施。
况当营都邑，杞梓用不疑。
张侯嵩高来，面有熊豹姿。
开口论利害，剑锋白差差。
恨无一尺捶，为国苔羌夷。
诣阙三上书，臣非黄冠师。
臣有胆与气，不忍死茅茨。
又不媚笑语，不能伴儿嬉。
乃著道士服，众人莫臣知。
臣有平贼策，狂童不难治。
其言简且要，陛下幸听之。
天空日月高，下照理不遗。
或是章奏繁，裁择未及斯。
宁当不俟报，归袖风披披。
答我事不尔，吾亲属吾思。
昨宵梦倚门，手取连环持。
今日有书至，又言归何时。
霜天熟柿栗，收拾不可迟。
岭北梁可构，寒鱼下清伊。
既非公家用，且复还其私。
从容进退间，无一不合宜。
时有利不利，虽贤欲奚为。
但当励前操，富贵非公谁。
+++韩愈
++++送郑十校理得洛字
相公倦台鼎，分正新邑洛。
才子富文华，校雠天禄阁。
寿觞佳节过，归骑春衫薄。
鸟哢正交加，杨花共纷泊。
亲交谁不羡，去去翔寥廓。
+++韩愈
++++送陆歙州傪
我衣之华兮，我佩之光。
陆君之去兮，谁与翱翔。
敛此大惠兮，施于一州。
今其去矣，胡不为留。
我作此诗，歌于远道。
无疾其驱，天子有诏。
+++韩愈
++++送汴州监军俱文珍
奉使羌池静，临戎汴水安。
冲天鹏翅阔，报国剑铓寒。
晓日驱征骑，春风咏采兰。
谁言臣子道，忠孝两全难。
+++韩愈
++++赠崔立之（以下十五首见《外集》）
昔年十日雨，子桑苦寒饥。
哀歌坐空室，不怨但自悲。
其友名子舆，忽然忧且思。
搴裳触泥水，裹饭往食之。
入门相对语，天命良不疑。
好事漆园吏，书之存雄词。
千年事已远，二字情可推。
我读此篇日，正当寒雪时。
吾身固已困，吾友复何为。
薄粥不足裹，深泥谅难驰。
曾无子舆事，空赋子桑诗。
+++韩愈
++++海水
海水非不广，邓林岂无枝。
风波一荡薄，鱼鸟不可依。
海水饶大波，邓林多惊风。
岂无鱼与鸟，巨细各不同。
海有吞舟鲸，邓有垂天鹏。
苟非鳞羽大，荡薄不可能。
我鳞不盈寸，我羽不盈尺。
一木有馀阴，一泉有馀泽。
我将辞海水，濯鳞清冷池。
我将辞邓林，刷羽蒙笼枝。
海水非爱广，邓林非爱枝。
风波亦常事，鳞鱼自不宜。
我鳞日已大，我羽日已修。
风波无所苦，还作鲸鹏游。
+++韩愈
++++赠河阳李大夫（李芃，河阳节度使）
四海失巢穴，两都困尘埃。
感恩由未报，惆怅空一来。
裘破气不暖，马羸鸣且哀。
情更重，空使剑锋摧。
+++韩愈
++++苦寒歌
黄昏苦寒歌，夜半不能休。
岂不有阳春，节岁聿其周，君何爱重裘。
兼味养大贤，冰食葛制神所怜。
填窗塞户慎勿出，暄风暖景明年日。
+++韩愈
++++芍药歌（一本作王司马红芍药歌）
丈人庭中开好花，更无凡木争春华。
翠茎红蕊天力与，此恩不属黄钟家。
温馨熟美鲜香起，似笑无言习君子。
霜刀翦汝天女劳，何事低头学桃李。
娇痴婢子无灵性，竞挽春衫来此并。
欲将双颊一睎红，绿窗磨遍青铜镜。
一尊春酒甘若饴，丈人此乐无人知。
花前醉倒歌者谁，楚狂小子韩退之。

+++韩愈
++++赠徐州族侄（以下十三首见《遗集》）
我年十八九，壮气起胸中。
作书献云阙，辞家逐秋蓬。
岁时易迁次，身命多厄穷。
一名虽云就，片禄不足充。
今者复何事，卑栖寄徐戎。
萧条资用尽，濩落门巷空。
朝眠未能起，远怀方郁悰。
击门者谁子，问言乃吾宗。
自云有奇术，探妙知天工。
既往怅何及，将来喜还通。
期我语非佞，当为佐时雍。
+++韩愈
++++嘲鼾睡
澹师昼睡时，声气一何猥。
顽飙吹肥脂，坑谷相嵬磊。
雄哮乍咽绝，每发壮益倍。
有如阿鼻尸，长唤忍众罪。
马牛惊不食，百鬼聚相待。
木枕十字裂，镜面生痱癗。
铁佛闻皱眉，石人战摇腿。
孰云天地仁，吾欲责真宰。
幽寻虱搜耳，猛作涛翻海。
太阳不忍明，飞御皆惰怠。
乍如彭与黥，呼冤受菹醢。
又如圈中虎，号疮兼吼馁。
虽令伶伦吹，苦韵难可改。
虽令巫咸招，魂爽难复在。
何山有灵药，疗此愿与采。
澹公坐卧时，长睡无不稳。
吾尝闻其声，深虑五藏损。
黄河弄濆薄，梗涩连拙鲧。
南帝初奋槌，凿窍泄混沌。
迥然忽长引，万丈不可忖。
谓言绝于斯，继出方衮衮。
幽幽寸喉中，草木森苯䔿。
盗贼虽狡狯，亡魂敢窥阃。
鸿蒙总合杂，诡谲骋戾很。
乍如斗呶呶，忽若怨恳恳。
赋形苦不同，无路寻根本。
何能堙其源，惟有土一畚。
+++韩愈
++++昼月
玉碗不磨著泥土，青天孔出白石补。
兔入臼藏蛙缩肚，桂树枯株女闭户。
阴为阳羞固自古，嗟汝下民或敢侮，戏嘲盗视汝目瞽。
+++韩愈
++++赠张徐州莫辞酒
莫辞酒，此会固难同。
请看女工机上帛，半作军人旗上红。
莫辞酒，谁为君王之爪牙？
春雷三月不作响，战士岂得来还家。
+++韩愈
++++辞唱歌
抑逼教唱歌，不解看艳词。
坐中把酒人，岂有欢乐姿。
幸有伶者妇，腰身如柳枝。
但令送君酒，如醉如憨痴。
声自肉中出，使人能逶随。
复遣悭吝者，赠金不皱眉。
岂有长直夫，喉中声雌雌。
君心岂无耻，君岂是女儿。
君教发直言，大声无休时。
君教哭古恨，不肯复吞悲。
乍可阻君意，艳歌难可为。
+++韩愈
++++知音者诚希
知音者诚希，念子不能别。
行行天未晓，携酒踏明月。
+++韩愈
++++同窦、韦寻刘尊师不遇（三字为韵，愈分得寻字）
秦客何年驻，仙源此地深。
还随蹑凫骑，来访驭风襟。
院闭青霞入，松高老鹤寻。
犹疑隐形坐，敢起窃桃心。
+++韩愈
++++春雪
片片驱鸿急，纷纷逐吹斜。
到江还作水，著树渐成花。
越喜飞排瘴，胡愁厚盖砂。
兼云封洞口，助月照天涯。
暝见迷巢鸟，朝逢失辙车。
呈丰尽相贺，宁止力耕家。
+++韩愈
++++酬蓝田崔丞立之咏雪见寄
京城数尺雪，寒气倍常年。
泯泯都无地，茫茫岂是天。
崩奔惊乱射，挥霍讶相缠。
不觉侵堂陛，方应折屋椽。
出门愁落道，上马恐平鞯。
朝鼓矜凌起，山斋酩酊眠。
吾方嗟此役，君乃咏其妍。
冰玉清颜隔，波涛盛句传。
朝飧思共饭，夜宿忆同毡。
举目无非白，雄文乃独玄。
+++韩愈
++++潭州泊船呈诸公
夜寒眠半觉，鼓笛闹嘈嘈。
暗浪舂楼堞，惊风破竹篙。
主人看使范，客子读离骚。
闻道松醪贱，何须吝错刀。
+++韩愈
++++饮城南道边古墓上逢中丞过赠礼部卫员外少室张道士
偶上城南土骨堆，共倾春酒三五杯。
为逢桃树相料理，不觉中丞喝道来。
+++韩愈
++++池上絮
池上无风有落晖，杨花晴后自飞飞。
为将纤质凌清镜，湿却无穷不得归。
+++韩愈
++++赠贾岛（以下二首见《万首绝句》）
孟郊死葬北邙山，从此风云得暂闲。
天恐文章浑断绝，更生贾岛著人间。
+++韩愈
++++赠译经僧
万里休言道路赊，有谁教汝度流沙。
只今中国方多事，不用无端更乱华。

++中卷三百四十六
  
+++王涯
++++享惠昭太子庙乐章（送神）
威仪毕陈，备乐将阕。
苞茅酒缩，膋萧香彻。
宫臣展事，肃雍在列。
迎精送往，厥鉴昭晰。
+++王涯
++++望禁门松雪
宿云开霁景，佳气此时浓。
瑞雪凝清禁，祥烟幂小松。
依稀鸳瓦出，隐映凤楼重。
金阙晴光照，琼枝瑞色封。
叶铺全类玉，柯偃乍疑龙。
讵比寒山上，风霜老昔容。
+++王涯
++++广宣上人以诗贺放榜和谢
延英面奉入春闱，亦选功夫亦选奇。
在冶只求金不耗，用心空学秤无私。
龙门变化人皆望，莺谷飞鸣自有时。
独喜至公谁是证，弥天上人与新诗。
+++王涯
++++九月九日勤政楼下观百僚献寿
御气黄花节，临轩紫陌头。
早阳生彩仗，霁色入仙楼。
献寿皆鹓鹭，瞻天尽冕旒。
菊樽过九日，凤历肇千秋。
乐奏薰风起，杯酣瑞影收。
年年歌舞度，此地庆皇休。
+++王涯
++++春游曲二首
万树江边杏，新开一夜风。
满园深浅色，照在绿波中。
上苑何穷树，花间次第新。
香车与丝骑，风静亦生尘。
+++王涯
++++太平词
风俗今和厚，君王在穆清。
行看采华曲，尽是泰阶平。
+++王涯
++++送春词
日日人空老，年年春更归。
相欢在尊酒，不用惜花飞。
+++王涯
++++塞上曲二首
天骄远塞行，出鞘宝刀鸣。
定是酬恩日，今朝觉命轻。
塞虏常为敌，边风已报秋。
平生多志气，箭底觅封侯。
+++王涯
++++陇上行
负羽到边州，鸣笳度陇头。
云黄知塞近，草白见边秋。
+++王涯
++++思君恩
鸡鸣天汉晓，莺语禁林春。
谁入巫山梦，唯应洛水神。
+++王涯
++++春闺思
雪尽萱抽叶，风轻水变苔。
玉关音信断，又见发庭梅。
+++王涯
++++春江曲
摇漾越江春，相将采白蘋。
归时不觉夜，出浦月随人。
+++王涯
++++闺人赠远五首
花明绮陌春，柳拂御沟新。
为报辽阳客，流芳不待人。
远戍功名薄，幽闺年貌伤。
妆成对春树，不语泪千行。
形影一朝别，烟波千里分。
君看望君处，只是起行云。
啼莺绿树深，语燕雕梁晚。
不省出门行，沙场知近远。
洞房今夜月，如练复如霜。
为照离人恨，亭亭到晓光。
+++王涯
++++从军词三首
戈甲从军久，风云识阵难。
今朝拜韩信，计日斩成安。
燕颔多奇相，狼头敢犯边。
寄言班定远，正是立功年。
旄头夜落捷书飞，来奏金门著赐衣。
白马将军频破敌，黄龙戍卒几时归。
+++王涯
++++塞下曲二首
辛勤几出黄花戍，迢递初随细柳营。
塞晚每愁残月苦，边愁更逐断蓬惊。
年少辞家从冠军，金妆宝剑去邀勋。
不知马骨伤寒水，唯见龙城起暮云。
+++王涯
++++平戎辞
太白秋高助发兵，长风夜卷虏尘清。
男儿解却腰间剑，喜见从王道化平。
+++王涯
++++游春词二首
曲江绿柳变烟条，寒谷冰随暖气销。
才见春光生绮陌，已闻清乐动云韶。
经过柳陌与桃蹊，寻逐春光著处迷。
鸟度时时冲絮起，花繁衮衮压枝低。
+++王涯
++++秋思二首
网轩凉吹动轻衣，夜听更长玉漏稀。
月度天河光转湿，鹊惊秋树叶频飞。
宫连太液见沧波，暑气微消秋意多。
一夜清风蘋末起，露珠翻尽满池荷。
+++王涯
++++汉苑行
二月春风遍柳条，九天仙乐奏云韶。
蓬莱殿后花如锦，紫阁阶前雪未销。
+++王涯
++++秋夜曲
桂魄初生秋露微，轻罗已薄未更衣。
银筝夜久殷勤弄，心怯空房不忍归。
+++王涯
++++献寿辞
宫殿参差列九重，祥云瑞气捧阶浓。
微臣欲献唐尧寿，遥指南山对衮龙。
+++王涯
++++秋思赠远二首
当年只自守空帷，梦里关山觉别离。
不见乡书传雁足，唯看新月吐蛾眉。
厌攀杨柳临清阁，闲采芙蕖傍碧潭。
走马台边人不见，拂云堆畔战初酣。
+++王涯
++++春闺思（一作闺人春思）
愁见游空百尺丝，春风挽断更伤离。
闲花落尽青苔地，尽日无人谁得知。
+++王涯
++++宫词三十首（存二十七首）
白人宜著紫衣裳，冠子梳头双眼长。
新睡起来思旧梦，见人忘却道胜常。
春来新插翠云钗，尚著云头踏殿鞋。
欲得君王回一顾，争扶玉辇下金阶。
五更初起觉风寒，香炷烧来夜已残。
欲卷珠帘惊雪满，自将红烛上楼看。
各将金锁锁宫门，院院青娥侍至尊。
头白监门掌来去，问频多是最承恩。
夜久盘中蜡滴稀，金刀剪起尽霏霏。
传声总是君王唤，红烛台前著舞衣。
筝翻禁曲觉声难，玉柱皆非旧处安。
记得君王曾道好，长因下辇得先弹。
一丛高鬓绿云光，官样轻轻淡淡黄。
为看九天公主贵，外边争学内家装。
宜春院里驻仙舆，夜宴笙歌总不如。
传索金笺题宠号，镫前御笔与亲书。
永巷重门渐半开，宫官著锁隔门回。
谁知曾笑他人处，今日将身自入来。
春风帘里旧青娥，无奈新人夺宠何。
寒食禁花开满树，玉堂终日闭时多。
碧绣檐前柳散垂，守门宫女欲攀时。
曾经玉辇从容处，不敢临风折一枝。
鸦飞深在禁城墙，多绕重楼复殿傍。
时向春檐瓦沟上，散开朝翅占朝光。
白雪猧儿拂地行，惯眠红毯不曾惊。
深宫更有何人到，只晓金阶吠晚萤。
百尺仙梯倚阁边，内人争下掷金钱。
风来竞看铜乌转，遥指朱干在半天。
春风摆荡禁花枝，寒食秋千满地时。
又落深宫石渠里，尽随流水入龙池。
墙墙不断接宫城，金榜皆书殿院名。
万转千回相隔处，各调弦管对闻声。
霏霏春雨九重天，渐暖龙池御柳烟。
玉辇游时应不避，千廊万屋自相连。
禁门烟起紫沉沉，楼阁当中复道深。
长入暮天凝不散，掖庭宫里动秋砧。
炎炎夏日满天时，桐叶交加覆玉墀。
向晚移镫上银簟，丛丛绿鬓坐弹棋。
瞳瞳日出大明宫，天乐遥闻在碧空。
禁树无风正和暖，玉楼金殿晓光中。
迥出芙蓉阁上头，九天悬处正当秋。
年年七夕晴光里，宫女穿针尽上楼。
教来鹦鹉语初成，久闭金笼惯认名。
总向春园看花去，独于深院笑人声。
银瓶泻水欲朝妆，烛焰红高粉壁光。
共怪满衣珠翠冷，黄花瓦上有新霜。
迎风殿里罢云和，起听新蝉步浅莎。
为爱九天和露滴，万年枝上最声多。
御果收时属内官，傍檐低压玉阑干。
明朝摘向金华殿，尽日枝边次第看。
内里松香满殿闻，四行阶下暖氤氲。
春深欲取黄金粉，绕树宫娥著绛裙。
禁树传声在九霄，内中残火独遥遥。
千官待取门犹闭，未到宫前下马桥。

++中卷三百四十七
  
+++贾棱
++++御沟新柳
御苑阳和早，章沟柳色新。
托根偏近日，布叶乍迎春。
秀质方含翠，清阴欲庇人。
轻云度斜景，多露滴行尘。
袅袅堪离赠，依依独望频。
王孙如可赏，攀折在芳辰。
+++刘遵古
++++御沟新柳
韶光先禁柳，几处覆沟新。
映水疑分翠，含烟欲占春。
悠悠迟日晚，袅袅好风频。
吐节茸犹嫩，通条泽稍均。
远和瑶草色，暗拂玉楼尘。
愿假骞飞便，归栖及此辰。
+++李正封
++++洛阳清明日雨霁
晓日清明天，夜来嵩少雨。
千门尚烟火，九陌无尘土。
酒绿河桥春，漏闲宫殿午。
游人恋芳草，半犯严城鼓。
+++李正封
++++咏露
霏霏灵液重，云表无声落。
沾树急玄蝉，洒池栖皓鹤。
流尘清远陌，飞月澄高阁。
宵润玉堂帘，曙寒金井索。
佳人比珠泪，坐感红绡薄。
+++李正封
++++夏游招隐寺暴雨晚晴
竹柏风雨过，萧疏台殿凉。
石渠写奔溜，金刹照颓阳。
鹤飞岩烟碧，鹿鸣涧草香。
山僧引清梵，幡盖绕回廊。
+++李正封
++++禅门寺暮钟（一作刘复诗）
簨簴高悬于阗钟，黄昏发地殷龙宫。
游人忆到嵩山夜，叠阁连楼倚太空。
+++李正封
++++贡院楼北新栽小松
青苍初得地，华省植来新。
尚带山中色，犹含洞里春。
近楼依北户，隐砌净游尘。
鹤寿应成盖，龙形未有鳞。
为梁资大厦，封爵耻嬴秦。
幸此观光日，清风屡得亲。
+++崔立之
++++南至隔仗望含元殿香炉
千官望长至，万国拜含元。
隔仗炉光出，浮霜烟气翻。
飘飘萦内殿，漠漠澹前轩。
圣日开如捧，卿云近欲浑。
轮囷洒宫阙，萧索散乾坤。
愿倚天风便，披香奉至尊。
+++崔立之
++++曲池洁寒流
闲寻欹岸步，因向曲池看。
透底何澄彻，回流乍屈盘。
稍随高树古，迥与远天寒。
月入镜华转，星临珠影攒。
纤鳞时蔽石，转吹或生澜。
愿假涓微效，来濡拙笔端。
+++崔立之
++++赋得春风扇微和
时令忽已变，年光俄又春。
高低惠风入，远近芳气新。
靡靡才偃草，泠泠不动尘。
温和乍扇物，煦妪偏感人。
去出桂林漫，来过蕙圃频。
晨辉正澹荡，披拂长相亲。
+++郭遵
++++南至日隔仗望含元殿香炉（一作裴次元诗）
冕旒亲负扆，卉服尽朝天。
旸谷移初日，金炉出御烟。
芬馨流远近，散漫入貂蝉。
霜仗凝逾白，朱栏映转鲜。
如看浮阙在，稍觉逐风迁。
为沐皇家庆，来瞻羽卫前。
+++郭遵
++++赋得春风扇微和
微风飘淑气，散漫及兹晨。
习习何处至，熙熙与春亲。
暧空看早辨，映日度逾频。
高拂非烟杂，低垂众卉新。
霁天轻有霭，绮陌尽无尘。
还似登台意，元和欲煦人。
+++韦纾
++++赋得风动万年枝
嘉名标万祀，擢秀出深宫。
嫩叶含烟霭，芳柯振惠风。
参差摇翠色，绮靡舞晴空。
气禀祯祥异，荣沾雨露同。
天年方未极，圣寿比应崇。
幸列华林里，知殊众木中。
+++樊阳源
++++赋得风动万年枝
珍木罗前殿，乘春任好风。
振柯方袅袅，舒叶乍濛濛。
影动丹墀上，声传紫禁中。
离披偏向日，凌乱半分空。
轻拂祥烟散，低摇翠色同。
长令占天眷，四气借全功。
+++许稷
++++赋得风动万年枝
琼树偏春早，光飞处处宜。
晓浮三殿日，暗度万年枝。
婀娜摇仙禁，缤翻映玉池。
含芳烟乍合，拂砌影初移。
为近韶阳煦，皆先众卉垂。
成阴知可待，不与众芳随。
+++许稷
++++闰月定四时
玉律穷三纪，推为积闰期。
月馀因妙算，岁遍自成时。
乍觉年华改，翻怜物候迟。
六旬知不惑，四气本无欺。
月桂亏还正，阶蓂落复滋。
从斯分历象，共仰定毫厘。
+++范传正
++++谢真人还旧山
麾盖从仙府，笙歌入旧山。
水流丹灶缺，云起草堂关。
白鹿行为卫，青鸾舞自闲。
种松鳞未立，移石藓仍斑。
望路烟霞外，回舆岩岫间。
岂唯辽海鹤，空叹令威还。
+++范传正
++++范成君击洞阴磬
历历闻金奏，微微下玉京。
为祥家谍久，偏识洞阴名。
澹伫人间听，铿锵古曲成。
何须百兽舞，自畅九天情。
注目看无见，留心记未精。
云霄如可托，借鹤向层城。
+++范传正
++++赋得春风扇微和
暧暧当迟日，微微扇好风。
吹摇新叶上，光动浅花中。
澹荡凝清昼，氤氲暧碧空。
稍看生绿水，已觉散芳丛。
徙倚情偏适，裴回赏未穷。
妍华不可状，竟夕气融融。
+++豆卢荣
++++赋得春风扇微和
春晴生缥缈，软吹和初遍。
池影动渊沦，山容发葱蒨。
迟迟入绮阁，习习流芳甸。
树杪飏莺啼，阶前落花片。
韶光恐闲放，旭日宜游宴。
文客拂尘衣，仁风愿回扇。
+++邵偃
++++赋得春风扇微和
微风扇和气，韶景共芳晨。
始见郊原绿，旋过御苑春。
三条开广陌，八水泛通津。
烟动花间叶，香流马上人。
逶迤云彩曙，嘹唳鸟声频。
为报东堂客，明朝桂树新。
+++柳道伦
++++赋得春风扇微和
青阳初入律，淑气应春风。
始辨梅花里，俄分柳色中。
依微开夕照，澹荡媚晴空。
拂水生蘋末，经岩触桂丛。
稍抽兰叶紫，微吐杏花红。
愿逐仁风布，将俾生植功。
+++陈九流
++++赋得春风扇微和
喜见阳和至，遥知橐籥功。
迟迟散南阳，袅袅逐东风。
暗入芳园里，潜吹草木中。
兰荪才有绿，桃杏未成红。
已觉寒光尽，还看淑气通。
由来荣与悴，今日发应同。
+++夏方庆
++++谢真人仙驾还旧山
何年成道去，绰约化童颜。
天上辞仙侣，人间忆旧山。
沧桑今已变，萝蔓尚堪攀。
云覆瑶坛净，苔生丹灶闲。
逍遥堪白石，寂寞闭玄关。
应是悲尘世，思将羽驾还。

++中卷三百四十八
  
+++陈羽
++++公子行
金羁白面郎，何处蹋青来。
马娇郎半醉，躞蹀望楼台。
似见楼上人，玲珑窗户开。
隔花闻一笑，落日不知回。
+++陈羽
++++古意
十三学绣罗衣裳，自怜红袖闻馨香。
言此是嫁时服，含笑不刺双鸳鸯。
郎年十九髭未生，拜官天下闻郎名。
车马骈阗贺门馆，自然不失为公卿。
是时妾家犹未贫，兄弟出入双车轮。
繁华全盛两相敌，与郎年少为婚姻。
郎家居近御沟水，豪门客尽蹑珠履。
雕盘酒器常不干，晓入中厨妾先起。
姑嫜严肃有规矩，小姑娇憨意难取。
朝参暮拜白玉堂，绣衣著尽黄金缕。
妾貌渐衰郎渐薄，时时强笑意索寞。
郎本来无岁寒，几回掩泪看花落。
妾年四十丝满头，郎年五十封公侯。
男儿全盛日忘旧，银床羽帐空飕飗。
庭花红遍蝴蝶飞，看郎佩玉下朝时。
归来略略不相顾，却令侍婢生光辉。
郎恨妇人易衰老，妾亦恨深不忍道。
看郎强健能几时，年过六十还枯槁。
+++陈羽
++++长相思
相思长相思，相思无限极。
相思苦相思，相思损容色。
容色真可惜，相思不可彻。
日日长相思，相思肠断绝。
肠断绝，泪还续，闲人莫作相思曲。
+++陈羽
++++送戴端公赴容州
分命诸侯重，葳蕤绣服香。
八蛮治险阻，千骑蹋繁霜。
山断旌旗出，天晴剑珮光。
还将小戴礼，远出化南方。
+++陈羽
++++送殷华之洪州
离堂悲楚调，君奏豫章行。
愁处雪花白，梦中江水清。
扣船歌月色，避浪宿猿声。
还作经年别，相思湖草生。
+++陈羽
++++春日晴原野望
东风吹暖气，消散入晴天。
渐变池塘色，欲生杨柳烟。
蒙茸花向月，潦倒客经年。
乡思应愁望，江湖春水连。
+++陈羽
++++湘妃怨
舜欲省蛮陬，南巡非逸游。
九山沉白日，二女泣沧洲。
目极楚云断，恨连湘水流。
至今闻鼓瑟，咽绝不胜愁。
+++陈羽
++++冬晚送友人使西蕃
驿使向天西，巡羌复入氐。
玉关晴有雪，砂碛雨无泥。
落泪军中笛，惊眠塞上鸡。
逢春乡思苦，万里草萋萋。
+++陈羽
++++春园即事
水隔群物远，夜深风起频。
霜中千树橘，月下五湖人。
听鹤忽忘寝，见山如得邻。
明年还到此，共看洞庭春。
+++陈羽
++++送友人及第归江东
五陵春色泛花枝，心醉花前远别离。
落羽耻为关右客，成名空羡里中儿。
都门雨歇愁分处，山店灯残梦到时。
家住洞庭多钓伴，因来相贺话相思。
+++陈羽
++++梓州与温商夜别（一作夜别温商梓州）
凤凰城里花时别，玄武江边月下逢。
客舍莫辞先买酒，相门曾忝共登龙。
迎风骚屑千家竹，隔水悠扬午夜钟。
明日又行西蜀路，不堪天际远山重。
+++陈羽
++++长安卧病秋夜言怀
九重门锁禁城秋，月过南宫渐映楼。
紫陌夜深槐露滴，碧空云尽火星流。
风清刻漏传三殿，甲第歌钟乐五侯。
楚客病来乡思苦，寂寥灯下不胜愁。
+++陈羽
++++喜雪上窦相公（一作朱湾诗）
千门万户雪花浮，点点无声落瓦沟。
全似玉尘销更积，半成冰水结还流。
光添曙色连天远，轻逐春风绕玉楼。
平地已沾盈尺润，年丰须荷富人侯。
+++陈羽
++++宴杨驸马山亭（一作朱湾诗）
垂杨拂岸草茸茸，绣户窗前花影重。
鲙下玉盘红缕细，酒开金瓮绿醅醲。
中朝驸马何平叔，南国词人陆士龙。
落日泛舟同醉处，回潭百丈映千峰。
+++陈羽
++++西蜀送许中庸归秦赴举
春色华阳国，秦人此别离。
驿楼横水影，乡路入花枝。
日暖莺飞好，山晴马去迟。
剑门当石隘，栈阁入云危。
独鹤心千里，贫交酒一卮。
桂条攀偃蹇，兰叶藉参差。
旅梦惊蝴蝶，残芳怨子规。
碧霄今夜月，惆怅上峨嵋。
+++陈羽
++++小苑春望宫池柳色（一作御沟新柳）
宛宛如丝柳，含黄一望新。
未成沟上暗，且向日边春。
袅娜方遮水，低迷欲醉人。
托空芳郁郁，逐溜影鳞鳞。
弄水滋宵露，垂枝染夕尘。
夹堤连太液，还似映天津。
+++陈羽
++++中秋夜临镜湖望月
镜里秋宵望，湖平月彩深。
圆光珠入浦，浮照鹊惊林。
澹动光还碎，婵娟影不沉。
远时生岸曲，空处落波心。
迥彻轮初满，孤明魄未侵。
桂枝如可折，何惜夜登临。
+++陈羽
++++江上愁思二首
江上翁开门，开门向衰草。
只知愁子孙，不觉生涯老。
江上草茎枯，茎枯叶复焦。
那堪芳意尽，夜夜没寒潮。
+++陈羽
++++梁城老人怨（一作司空曙诗）
朝为耕种人，暮作刀枪鬼。
相看父子血，共染城濠水。
+++陈羽
++++送灵一上人
十年劳远别，一笑喜相逢。
又上青山去，青山千万重。
+++陈羽
++++经夫差庙
姑苏城畔千年木，刻作夫差庙里神。
冠盖寂寥尘满室，不知箫鼓乐何人。
+++陈羽
++++九月十日即事
汉江天外东流去，巴塞连山万里秋。
节过重阳人病起，一枝残菊不胜愁。
+++陈羽
++++夏日宴九华池赠主人
池上凉台五月凉，百花开尽水芝香。
黄金买酒邀诗客，醉倒檐前青玉床。
+++陈羽
++++长安早春言志
九衢日暖树苍苍，万里吴人忆水乡。
汉主未曾亲羽猎，不知将底谏君王。
+++陈羽
++++读苏属国传
天山西北居延海，沙塞重重不见春。
肠断帝乡遥望日，节旄零落汉家臣。
+++陈羽
++++吴城览古
吴王旧国水烟空，香径无人兰叶红。
春色似怜歌舞地，年年先发馆娃宫。
+++陈羽
++++犍为城下夜泊闻夷歌
犍为城下牂牁路，空冢滩西贾客舟。
此夜可怜江上月，夷歌铜鼓不胜愁。
+++陈羽
++++和王中丞使君春日过高评事幽居
风光满路旗幡出，林下高人待使君。
笑藉紫兰相向醉，野花千树落纷纷。
+++陈羽
++++和王中丞中和日
节应中和天地晴，繁弦叠鼓动高城。
汉家分刺诸侯贵，一曲阳春江水清。
+++陈羽
++++同韦中丞花下夜饮赠歌人
银烛煌煌半醉人，娇歌宛转动朱唇。
繁花落尽春风里，绣被郎官不负春。
+++陈羽
++++若耶溪逢陆澧
溪上春晴聊看竹，谁言驿使此相逢。
担簦蹑屐仍多病，笑杀云间陆士龙。
+++陈羽
++++夜泊荆溪
小雪已晴芦叶暗，长波乍急鹤声嘶。
孤舟一夜宿流水，眼看山头月落溪。
+++陈羽
++++南山别僧
惆怅人间多别离，梅花满眼独行时。
无家度日多为客，欲共山僧何处期。
+++陈羽
++++戏题山居二首
云盖秋松幽洞近，水穿危石乱山深。
门前自有千竿竹，免向人家看竹林。
虽有柴门长不关，片云高木共身闲。
犹嫌住久人知处，见欲移居更上山。
+++陈羽
++++山中秋夜喜周士闲见过
青山高处上不易，白云深处行亦难。
留君不宿对秋月，莫厌山空泉石寒。
+++陈羽
++++过栎阳山谿
众草穿沙芳色齐，蹋莎行草过春溪。
闲云相引上山去，人到山头云却低。
+++陈羽
++++姑苏台怀古
忆昔吴王争霸日，歌钟满地上高台。
三千宫女看花处，人尽台崩花自开。
+++陈羽
++++将归旧山留别
相共游梁今独还，异乡摇落忆空山。
信陵死后无公子，徒向夷门学抱关。
+++陈羽
++++游洞灵观
初访西城礼少君，独行深入洞天云。
风吹青桂寒花落，香绕仙坛处处闻。
+++陈羽
++++旅次沔阳，闻克复，而用师者穷兵黩武，因书简之
江上烟消汉水清，王师大破绿林兵。
干戈用尽人成血，韩信空传壮士名。
+++陈羽
++++湘君祠（一作湘妃怨）
二妃怨处云沉沉，二妃哭处湘水深。
商人酒滴庙前草，萧索风生斑竹林。
+++陈羽
++++送辛吉甫常州觐省
西去兰陵家不远，到家还及采兰时。
新年送客我为客，惆怅门前黄柳丝。
+++陈羽
++++题舞花山大师遗居
西过流沙归路长，一生遗迹在东方。
空堂寂寞闭灯影，风动四山松柏香。
+++陈羽
++++广陵秋夜对月即事
霜落寒空月上楼，月中歌吹满扬州。
相看醉舞倡楼月，不觉隋家陵树秋。
+++陈羽
++++早秋浐水送人归越
凉叶萧萧生远风，晓鸦飞度望春宫。
越人归去一摇首，肠断马嘶秋水东。
+++陈羽
++++小江驿送陆侍御归湖上山
鹤唳天边秋水空，荻花芦叶起西风。
今夜渡江何处宿，会稽山在月明中。
+++陈羽
++++送李德舆归穿石洞山居
乌巾年少归何处，一片彩霞仙洞中。
惆怅别时花似雪，行人不肯醉春风。
+++陈羽
++++酬幽居闲上人喜及第后见赠
九霄心在劳相问，四十年间岂足惊。
风动自然云出岫，高僧不用笑浮生。
+++陈羽
++++洛下赠彻公
天竺沙门洛下逢，请为同社笑相容。
支颐忽望碧云里，心爱嵩山第几重。
+++陈羽
++++观朱舍人归葬吴中
翩翩绛旐寒流上，行引东归万里魂。
几处州人临水哭，共看遗草有王言。
+++陈羽
++++题清镜寺留别
路入千山愁自知，雪花撩乱压松枝。
世人并道离别苦，谁信山僧轻别离。
+++陈羽
++++从军行
海畔风吹冻泥裂，枯桐叶落枝梢折。
横笛闻声不见人，红旗直上天山雪。
+++陈羽
++++宿淮阴作
秋灯点点淮阴市，楚客联樯宿淮水。
夜深风起鱼鳖腥，韩信祠堂明月里。
+++陈羽
++++春日南山行
处处看山不可行，野花相向笑无成。
长嫌为客过州县，渐被时人识姓名。
+++陈羽
++++步虚词二首
汉武清斋读鼎书，太官扶上画云车。
坛上月明宫殿闭，仰看星斗礼空虚。
楼殿层层阿母家，昆仑山顶驻红霞。
笙歌出见穆天子，相引笑看琪树花。
+++陈羽
++++襄阳过孟浩然旧居
襄阳城郭春风起，汉水东流去不还。
孟子死来江树老，烟霞犹在鹿门山。
+++陈羽
++++送友人游嵩山
嵩山归路绕天坛，雪影松声满谷寒。
君见九龙潭上月，莫辞清夜访袁安。
+++陈羽
++++伏翼西洞送夏方庆
洞里春晴花正开，看花出洞几时回。
殷勤好去武陵客，莫引世人相逐来。
+++陈羽
++++赠人
或棹孤舟或杖藜，寻常适意钓长溪。
草堂竹径在何处，落日孤烟寒渚西。
+++陈羽
++++句
稚子新能编笋笠，山妻旧解补荷衣。
秋山隔岸清猿叫，湖水当门白鸟飞。（见《锦绣万花谷》）

++中卷三百四十九
  
+++欧阳詹
++++东风二章
东风叶时，匪沃匪飘。
莫雪凝川，莫阴沍郊。
朝不徯夕乃销，东风之行地上兮。
上德临慝，匪戮匪枭。
莫暴在野，莫丑在阶。
以踣以歼，夕不徯朝。
陇西公来浚都兮。
东风叶时，匪凿匪穮。
莫蛰在泉，莫枯在条。
宵不徯晨乃繇。
东风之行地上兮。
上德为政，匪食匪招。
莫顾于家，莫流于辽。
以饱以回，晨不徯宵。
陇西公来浚都兮。
+++欧阳詹
++++有所恨二章
相思君子，吁嗟万里。
亦既至止，曷不觏止。
本不信巫，谓巫言是履。
在门五日，如待之死。
有所恨兮。
相思遗衣，为忆以贻。
亦既受止，曷不保持。
本不欺友，谓友情是违。
隔生之赠，造次亡之。
有所恨兮。
+++欧阳詹
++++玩月
八月十五夕，旧嘉蟾兔光。
斯从古人好，共下今宵堂。
素魄皎孤凝，芳辉纷四扬。
裴回林上头，泛滟天中央。
皓露助流华，轻风佐浮凉。
清冷到肌骨，洁白盈衣裳。
惜此苦宜玩，揽之非可将。
含情顾广庭，愿勿沉西方。
+++欧阳詹
++++咏德上韦检察（即韦相皋之弟也，名纁）
少华类太华，太室似少室。
亚相与丞相，亦复无异质。
渟如月临水，肃若松照日。
辉影互光澄，阴森两葱郁。
连城鸾凤分，同气龟龙出。
并力革夷心，通筹整师律。
英豪愿回席，蛮貊皆屈膝。
中外行分途，寰瀛待清谧。
+++欧阳詹
++++寓兴
桃李有奇质，樗栎无妙姿。
皆承庆云沃，一种春风吹。
美恶苟同归，喧嚣徒尔为。
相将任玄造，聊醉手中卮。
+++欧阳詹
++++答韩十八驽骥吟
故人舒其愤，昨示驽骥篇。
驽以易售陈，骥以难知言。
委曲感既深，咨嗟词亦殷。
伊情有远澜，余志逊其源。
室在周孔堂，道通尧舜门。
调雅声寡同，途遐势难翻。
顾兹万恨来，假彼二物云。
贱贵而贵贱，世人良共然。
巴蕉一叶妖，茙葵一花妍。
毕无才实资，手植阶墀前。
楩楠十围瑰，松柏百尺坚。
罔念梁栋功，野长丘墟边。
伤哉昌黎韩，焉得不迍邅。
上帝本厚生，大君方建元。
宝将庇群甿，庶此规崇轩。
班尔图永安，抡择期精专。
君看广厦中，岂有树庭萱。
+++欧阳詹
++++益昌行
驱马至益昌，倍惊风俗和。
耕夫陇上谣，负者途中歌。
处处川复原，重重山与河。
烟遍馀田，时稼无闲坡。
问业一何修，太守德化加。
问身一何安，太守恩怀多。
贤哉我太守，在古无以过。
爱人甚爱身，治郡如治家。
云雷既奋腾，草木遂萌芽。
乃知良二千，德足为国华。
今时固精求，汉帝非徒嗟。
四海有青春，众植伫扬葩。
期当作说霖，天下同滂沱。
+++欧阳詹
++++自淮中却赴洛途中作
惆怅策疲马，孤蓬被风吹。
昨东今又西，冉冉长路岐。
岁晚树无叶，夜寒霜满枝。
旅人恒苦辛，冥寞天何知。
+++欧阳詹
++++晨装行
村店月西出，山林鹎鵊声。
旅灯彻夜席，束囊事晨征。
寂寂人尚眠，悠悠天未明。
岂无偃息心，所务前有程。
+++欧阳詹
++++新都行
缥缈空中丝，蒙笼道傍树。
翻兹叶间吹，惹破花上露。
悠扬丝意去，苒蒻花枝住。
何计脱缠绵，天长春日暮。
+++欧阳詹
++++铜雀妓
萧条登古台，回首黄金屋。
落叶不归林，高陵永为谷。
妆容徒自丽，舞态阅谁目。
惆怅繐帷空，歌声苦于哭。
+++欧阳詹
++++太原旅怀呈薛十八侍御齐十二奉礼
前来称英隽，有食主人鱼。
后来曰贤才，又受主人车。
伊予亦投刺，恩煦胡凋疏。
既睹主人面，复见主人书。
餬口百家周。
赁庑三月馀。
眼见寒序臻，坐送秋光除。
西日惄饥肠，北风疾絺裾。
升堂有知音，此意当何如。
+++欧阳詹
++++李评事公进示文集因赠之
风雅不坠地，五言始君先。
希微嘉会章，杳冥河梁篇。
理蔓语无枝，言一意则千。
往来更后人，浇荡醨前源。
倾筐实不收，朴樕华争繁。
大教护微旨，哲人生令孙。
高飙激颓波，坐使横流翻。
昔日越重阻，侧聆沧海传。
逮兹觌清扬，幸睹青琅编。
泠泠中山醇，片片昆丘璠。
一杯有馀味，再览增光鲜。
对宝人皆鉴，握鞶良自妍。
吾其告先师，六义今还全。
+++欧阳詹
++++徐十八晦落第
嘉谷不夏熟，大器当晚成。
徐生异凡鸟，安得非时鸣。
汲汲有所为，驱驱无本情。
懿哉苍梧凤，终见排云征。
+++欧阳詹
++++春日途中寄故园所亲
客路度年华，故园云未返。
悠悠去源水，日日只有远。
始叹秋叶零，又看春草晚。
寄书南飞鸿，相忆剧乡县。
+++欧阳詹
++++蜀中将归留辞韩相公贯之
宁体即云构，方前恒玉食。
贫居岂及此，要自怀归忆。
在梦关山远，如流岁华逼。
明晨首乡路，迢递孤飞翼。
+++欧阳詹
++++江夏留别华二（一作别辛三十）
弭棹已伤别，不堪离绪催。
十年一心人，千里同舟来。
乡路我尚遥，客游君未回。
将何慰两端，互勉临岐杯。
+++欧阳詹
++++送潭州陆户曹之任（户曹自处州司仓除）
三语又为掾，大家闻屈声。
多年名下人，四姓江南英。
衡岳半天秀，湘潭无底清。
何言驱车远，去有蒙庄情。
+++欧阳詹
++++福州送郑楚材赴京，时监察刘公亮有感激郑意
美人河岳灵，家本荥水濆。
门承若兰族，身蕴如琼文。
早折青桂枝，俯窥鸿鹄群。
迩来丹霄姿，远逐苍梧云。
有伊光鉴人，惜兹瑶蕙薰。
中酣前激昂，四座同氛氲。
海郡梅霪晴，山邮炎景曛。
回翔罢南游，鸣唳期西闻。
秦塞鸾凤征，越江云雨分。
从兹一别离，伫致如尧君。
+++欧阳詹
++++初发太原，途中寄太原所思
驱马觉渐远，回头长路尘。
高城已不见，况复城中人。
去意自未甘，居情谅犹辛。
五原东北晋，千里西南秦。
一屦不出门，一车无停轮。
流萍与系匏，早晚期相亲。
+++欧阳詹
++++汝川行
汝坟春女蚕忙月，朝起采桑日西没。
轻绡裙露红罗袜，半蹋金梯倚枝歇。
垂空玉腕若无骨，映叶朱唇似花发。
相欢谁是游冶郎，蚕休不得岐路旁。
+++欧阳詹
++++智达上人水精念珠歌
水已清，清中不易当其精。
精华极，何宜更复加磨拭。
良工磨拭成贯珠，泓澄洞澈看如无。
星辉月耀莫之逾，骇鸡照乘徒称殊。
上人念佛泛贞谛，一佛一珠以为计。
既指其珠当佛身，亦欲珠明佛像智。
咨董母，访朱公。
得之玓瓅群奇中，龙龛鹫岭长随躬。
朝自守持纤掌透，夜来月照红绦空。
穷川极陆难为宝，孰说砗磲将玛瑙。
连连寒溜下阴轩，荧荧泫露垂秋草。
皎晶晶，彰煌煌，陆离电烻纷不常，凌眸晕目生光芒。
我来借问修行术，数日殷勤美兹物。
上人视日授微言，心静如斯即诸佛。
+++欧阳詹
++++许州途中
秦川行尽颍川长，吴江越岭已同方。
征途渺渺烟茫茫，未得还乡伤近乡。
随萍逐梗见春光，行乐登台斗在旁。
林间啼鸟野中芳，有似故园皆断肠。
+++欧阳詹
++++赋得秋河曙耿耿送郭秀才应举
月没天欲明，秋河尚凝白。
皑皑积光素，耿耿横虚碧。
南斗接，北辰连，空濛鸿洞浮高天。
荡荡漫漫皆晶然，实类平芜流大川。
星为潭底珠，云是波中烟。
鸡唱漏尽东方作，曲渚苍苍晓霜落。
雁叫疑从清浅惊，凫声似在沿洄泊。
并州细侯直下孙，才应秋赋怀金门。
念排云汉将飞翻，仰之踊跃当华轩。
夜来陪饯欧阳子，偶坐通宵见深旨。
心知慷慨日昭然，前程心在青云里。
+++欧阳詹
++++送袁秀才下第归毗陵
羸马出都门，修途指江东。
关河昨夜雨，草木非春风。
矢舍虽未中，璞全终待攻。
层霄秋可翔，岂不随高鸿。
+++欧阳詹
++++闻邻舍唱凉州有所思
有善伊凉曲，离别在天涯。
虚堂正相思，所妙发邻家。
声音虽类闻，形影终以遐。
因之增远怀，惆怅菖蒲花。
+++欧阳詹
++++陪太原郑行军中丞登汾上阁中丞诗曰汾楼…辄书即事上答
并州汾上阁，登望似吴阊。
贯郭河通路，萦村水逼乡。
城槐临枉渚，巷市接飞梁。
莫论江湖思，南人正断肠。
+++欧阳詹
++++送少微上人归德峰
不负人间累，栖身任所从。
灰心闻密行，菜色见羸容。
幻世方同悟，深居愿继踪。
孤云与禅诵，到后在何峰。
+++欧阳詹
++++荆南夏夜水楼怀昭丘直上人云梦李莘
无机成旅逸，中夜上江楼。
云尽月如练，水凉风似秋。
凫声闻梦泽，黛色上昭丘。
不远人情在，良宵恨独游。
+++欧阳詹
++++酬裴十二秀才孩子咏
算日未成年，英姿已褎然。
王家千里后，荀氏八龙先。
葱蒨松犹嫩，清明月渐圆。
将何一枝桂，容易赏名贤。
+++欧阳詹
++++旅次舟中对月寄姜公（此公，丁泉州门客）
中宵天色净，片月出沧洲。
皎洁临孤岛，婵娟入乱流。
应同故园夜，独起异乡愁。
那得休蓬转，从君上庾楼。
+++欧阳詹
++++除夜长安客舍
十上书仍寝，如流岁又迁。
望家思献寿，算甲恨长年。
虚牖传寒柝，孤灯照绝编。
谁应问穷辙，泣尽更潸然。
+++欧阳詹
++++早秋登慈恩寺塔
宝塔过千仞，登临尽四维。
毫端分马颊，墨点辨蛾眉。
地迥风弥紧，天长日久迟。
因高欲有赋，远意惨生悲。
+++欧阳詹
++++太原和严长官八月十五日夜西山童子上方玩月寄中丞少尹
西寺碧云端，东溟白雪团。
年来一夜玩，君在半天看。
素魄当怀上，清光在下寒。
宜裁济江什，有阻惠连欢。
+++欧阳詹
++++九日广陵同陈十五先辈登高怀林十二先辈
客路重阳日，登高寄上楼。
风烟今令节，台阁古雄州。
泛菊聊斟酒，持萸懒插头。
情人共惆怅，良久不同游。
+++欧阳詹
++++题严光钓台
弭棹历尘迹，悄然关我情。
伊无昔时节，岂有今日名。
辞贵不辞贱，是心谁复行。
钦哉此溪曲，永独古风清。
+++欧阳詹
++++送高士安下第归岷南宁觐
偕隐有贤亲，岷南四十春。
栖云自匪石，观国暂同尘。
就养思儿戏，延年爱鸟伸。
还看谢时去，有类颍阳人。
+++欧阳詹
++++述德上兴元严仆射
山横碧立并雄岷，大阜洪川共降神。
心合云雷清祸乱，力回天地作阳春。
非熊德愧当周辅，称杰叨惭首汉臣。
何幸腐儒无一艺，得为门下食鱼人。
+++欧阳詹
++++及第后酬故园亲故
才非天授学非师，以此成名曩岂期。
杨叶射频因偶中，桂枝材美敢当之。
称文作艺方惭德，相贺投篇料愧词。
犹著褐衣何足羡，如君即是载鸣时。
+++欧阳詹
++++题华十二判官汝州宅内亭
高居胜景谁能有，佳意幽情共可欢。
新柳绕门青翡翠，修篁浮径碧琅玕。
步兵阮籍空除屏，彭泽陶潜谩挂冠。
只在城隍也趋府，岂如吾子道斯安。
+++欧阳詹
++++薛舍人使君观察韩判官侍御许雨晴到所居既霁先呈即事
江皋昨夜雨收梅，寂寂衡门与钓台。
西岛落花随水至，前山飞鸟出云来。
观风驷马能言驻，行县双旌许暂回。
岂不偶然聊为竹，空令石径扫莓苔。
+++欧阳詹
++++元日陪早朝
斗柄东回岁又新，邃旒南面挹来宾。
和光仿佛楼台晓，休气氛氲天地春。
仪籥不唯丹穴鸟，称觞半是越裳人。
江皋腐草今何幸，亦与恒星拱北辰。
+++欧阳詹
++++和太原郑中丞登龙兴寺阁
青窗朱户半天开，极目凝神望几回。
晋国颓墉生草树，皇家瑞气在楼台。
千条水入黄河去，万点山从紫塞来。
独恨侍游违长者，不知高意是谁陪。
+++欧阳詹
++++咏德上太原李尚书
那以公方郭细侯，并州非复旧并州。
九重帝宅司丹地，十万兵枢拥碧油。
锵玉半为趋閤吏，腰金皆是走庭流。
王褒见德空知颂，身在三千最上头。
+++欧阳詹
++++和严长官秋日登太原龙兴寺阁野望
百丈化城楼，君登最上头。
九霄回栈路，八到视并州。
烟火遗尧庶，山河启圣猷。
短垣齐介岭，片白指分流。
清铎中天籁，哀鸣下界秋。
境闲知道胜，心远见名浮。
岂念乘肥马，方应驾大牛。
自怜蓬逐吹，不得与良游。
+++欧阳詹
++++小苑春望宫池柳色（一作御沟新柳）
东风韶景至，垂柳御沟新。
媚作千门秀，连为一道春。
柔荑生女指，嫩叶长龙鳞。
舞絮回青岸，翻烟拂绿蘋。
王孙初命赏，佳客欲伤神。
芳意堪相赠，一枝先远人。
+++欧阳詹
++++蜀门与林蕴分路后屡有山川似闽中因寄林蕴蕴亦闽人也
村步如延寿，川原似福平。
无人相共识，独自故乡情。
+++欧阳詹
++++读周太公传
论兵去商虐，讲德兴周道。
屠沽未遇时，岂异兹川老。
+++欧阳詹
++++乐津店北陂
婵娟有丽玉如也，美笑当予系予马。
罗帏碧簟岂相容，行到山头忆山下。
+++欧阳詹
++++出蜀门
北客今朝出蜀门，翛然领得入时魂。
游人莫道归来易，三不曾闻古老言。
+++欧阳詹
++++题第五司户侍御
曾称野鹤比群公，忽作长松向府中。
骢马不骑人不识，泠然三尺别生风。
+++欧阳詹
++++建溪行待陈诩（予先发福州，陈续发，中路待之不得）
偕行那得会心期，先者贪前后者迟。
空忆丽词能状物，每看奇异但相思。
+++欧阳詹
++++述德上兴元严仆射
推车阃外主恩新，今日梁川草遍春。
玉色据鞍双节下，扬兵百万路无尘。
+++欧阳詹
++++许州送张中丞出临颍镇
心诵阴符口不言，风驱千骑出辕门。
孙吴去后无长策，谁敌留侯直下孙。
+++欧阳詹
++++睹亡友题诗处
旧友亲题壁上诗，伤看缘迹不缘词。
门前犹是长安道，无复回车下笔时。
+++欧阳詹
++++题秦岭
南下斯须隔帝乡，北行一步掩南方。
悠悠烟景两边意，蜀客秦人各断肠。
+++欧阳詹
++++自南山却赴京师，石臼岭头即事寄严仆射
鸟企蛇盘地半天，下窥千仞到浮烟。
因高回望沾恩处，认得梁州落日边。
+++欧阳詹
++++与洪孺卿自梁州回途中经骆谷见野果有闽中悬壶子…闽人
青苞朱实忽离离，摘得盈筐泪更垂。
上德同之岂无意，故园山路一枝枝。
+++欧阳詹
++++韦晤宅听歌
服制虹霓鬓似云，萧郎屋里上清人。
等闲逐酒倾杯乐，飞尽虹梁一夜尘。
+++欧阳詹
++++与林蕴同之蜀途次嘉陵江认得越鸟声呈林林亦闽中人也
正是闽中越鸟声，几回留听暗沾缨。
伤心激念君深浅，共有离乡万里情。
+++欧阳詹
++++送闻上人游嵩山
二室峰峰昔愿游，从云从鹤思悠悠。
丹梯石路君先去，为上青冥最上头。
+++欧阳詹
++++永安寺照上人房
草席蒲团不扫尘，松闲石上似无人。
群阴欲午钟声动，自煮溪蔬养幻身。
+++欧阳詹
++++山中老僧
笑向来人话古时，绳床竹杖自扶持。
秋深头冷不能剃，白黑苍然发到眉。
+++欧阳詹
++++赠鲁山李明府
外户通宵不闭关，抱孙弄子万家闲。
若将邑号称贤宰，又是皇唐李鲁山。
+++欧阳詹
++++泉州赴上都留别舍弟及故人
天长地阔多岐路，身即飞蓬共水萍。
匹马将驱岂容易，弟兄亲故满离亭。
+++欧阳詹
++++送张骠骑邠宁行营
宝马雕弓金仆姑，龙骧虎视出皇都。
扬鞭莫怪轻胡虏，曾在渔阳敌万夫。
+++欧阳詹
++++题梨岭
南北风烟即异方，连峰危栈倚苍苍。
哀猿咽水偏高处，谁不沾衣望故乡。
+++欧阳詹
++++秋夜寄僧（一作秋夜寄弘济上人）
尚被浮名诱此身，今时谁与德为邻。
遥知是夜檀溪上，月照千峰为一人。
+++欧阳詹
++++观送葬
何事悲酸泪满巾，浮生共是北邙尘。
他时不见北山路，死者还曾哭送人。
+++欧阳詹
++++宿建溪中宵即事
𥳌(/窮)一席眠还坐，蛙噪萤飞夜未央。
僮仆舟人空寂寂，隔帘微月入中仓。
+++欧阳詹
++++题王明府郊亭
日日郊亭启竹扉，论桑劝穑是常机。
山城要得牛羊下，方与农人分背归。
+++欧阳詹
++++塞上行
闻说胡兵欲利秋，昨来投笔到营州。
骁雄已许将军用，边塞无劳天子忧。
+++欧阳詹
++++题别业（一作回别业留别郭中诸公）
千山江上背斜晖，一径中峰见所归。
不信扁舟回在晚，宿云先已到柴扉。
+++欧阳詹
++++九日广陵登高怀邵二先辈
簪萸泛菊俯平阡，饮过三杯却惘然。
十岁此辰同醉友，登高各处已三年。
+++欧阳詹
++++题延平剑潭
想象精灵欲见难，通津一去水漫漫。
空馀昔日凌霜色，长与澄潭生昼寒。
+++欧阳詹
++++晚泊漳州营头亭
回峰叠嶂绕庭隅，散点烟霞胜画图。
日暮华轩卷长箔，太清云上对蓬壶。
+++欧阳詹
++++赠山南严兵马使（即仆射堂弟也）
为雁为鸿弟与兄，如雕如鹗杰连英。
天旋地转烟云黑，共鼓长风六合清。
+++欧阳詹
++++除夜侍酒呈诸兄示舍弟
莫叹明朝又一春，相看堪共贵兹身。
悠悠寰宇同今夜，膝下传杯有几人。

++中卷三百五十
  
+++柳宗元
++++奉平淮夷雅表 皇武命丞相度董师集大功也
皇耆其武，于溵于淮。
既巾乃车，环蔡具来。
狡众昏嚚，甚毒于酲。
狂奔叫呶，以干大刑。
皇咨于度，惟汝一德。
旷诛四纪，其徯汝克。
锡汝斧钺，其往视师。
师是蔡人，以宥以釐。
度拜稽首，庙于元龟。
既祃既类，于社是宜。
金节煌煌，锡质雕戈。
犀甲熊旂，威命是荷。
度拜稽首，出次于东。
天子饯之，罍斝是崇。
鼎臑俎胾，五献百笾。
凡百卿士，班以周旋。
既涉于浐，乃翼乃前。
孰图厥犹，其佐多贤。
宛宛周道，于山于川。
远扬迩昭，陟降连连。
我旆我旗，于道于陌。
训于群帅，拳勇来格。
公曰徐之，无恃额额。
式和尔容，惟义之宅。
进次于郾，彼昏卒狂。
裒凶鞠顽，锋猬斧螗，赤子匍匐，厥父是亢。
怒其萌芽，以悖太阳。
王旅浑浑，是佚是怙。
既获敌师，若饥得餔。
蔡凶伊窘，悉起来聚。
左捣其虚，靡愆厥虑。
载辟载袚，丞相是临。
弛其武刑，谕我德心。
其危既安，有长如林。
曾是讙譊，化为讴吟。
皇曰来归，汝复相予。
爵之成国，胙以夏区。
度拜稽首，天子圣神。
度拜稽首，皇祐下人。
淮夷既平，震是朔南。
宜庙宜郊，以告德音。
归牛休马，丰稼于野。
我武惟皇，永保无疆。
+++柳宗元
++++奉平淮夷雅表 方城命愬守也卒入蔡得其大丑以平淮右
方城临临，王卒峙之。
匪徼匪竞，皇有正命。
皇命于愬，往舒余仁。
踣彼艰顽，柔惠是驯。
愬拜即命，于皇之训。
既砺既攻，以后厥刃。
王师嶷嶷，熊罴是式。
衔勇韬力，日思予殛。
寇昏以狂，敢蹈愬疆。
士获厥心，大袒高骧。
长戟酋矛，粲其绥章。
右翦左屠，聿禽其良。
其良既宥，告以父母。
恩柔于肌，卒贡尔有。
维彼攸恃，乃侦乃诱。
维彼攸宅，乃发乃守。
其恃爰获，我功我多。
阴谍厥图，以究尔讹。
雨雪洋洋，大风来加，于燠其寒，于迩其遐。
汝阴之茫，悬瓠之峨。
是震是拔，大歼厥家。
狡虏既縻，输于国都。
示之市人，即社行诛。
乃谕乃止，蔡有厚喜。
完其室家，仰父俯子。
汝水沄沄，既清而瀰。
蔡人行歌，我步逶迟。
蔡人歌矣，蔡风和矣。
孰颣蔡初，胡甈尔居。
式慕以康，为愿有馀。
是究是咨，皇德既舒。
皇曰咨愬，裕乃父功。
昔我文祖，惟西平是庸。
内诲于家，外刑于邦。
孰是蔡人，而不率从。
蔡人率止，惟西平有子。
西平有子，惟我有臣。
畴允大邦，俾惠我人。
于庙告功，以顾万方。
+++柳宗元
++++唐铙歌鼓吹曲十二篇 隋乱既极唐师…为晋阳武第一
晋阳武，奋义威。
炀之渝，德焉归。
氓毕屠，绥者谁。
皇烈烈，专天机。
号以仁，扬其旗。
日之升，九土晞。
斥田坼，流洪辉。
有其二，翼馀隋。
斫枭鷔，连熊螭。
枯以肉，勍者羸。
后土荡，玄穹弥。
合之育，莽然施。
惟德辅，庆无期。
+++柳宗元
++++唐铙歌鼓吹曲十二篇 唐既受命李密自败…为兽之穷第二
兽之穷，奔大麓。
天厚黄德，狙犷服。
甲之櫜，弓弭矢箙。
皇旅靖，敌逾蹙。
自亡其徒，匪予戮。
屈虣猛，虔栗栗。
縻以尺组，啖以秩。
黎之阳，土茫茫。
富兵戎，盈仓箱。
乏者德，莫能享。
驱豺兕，授我疆。
+++柳宗元
++++唐铙歌鼓吹曲十二篇 太宗师讨王充窦建德…战武牢第三
战武牢，动河朔。
逆之助，图掎角。
怒鷇麛，抗乔岳。
翘萌牙，傲霜雹。
王谋内定，申掌握。
铺施芟夷，二主缚。
惮华戎，廓封略。
命之瞢，卑以斫。
归有德，唯先觉。
+++柳宗元
++++唐铙歌鼓吹曲十二篇 薛举据泾以死子仁杲…泾水黄第四
泾水黄，陇野茫。
负太白，腾天狼。
有鸟鸷立，羽翼张。
钩喙决前，钜趯傍。
怒飞饥啸，翾不可当。
老雄死，子复良。
巢岐饮渭，肆翱翔。
顿地纮，提天纲。
列缺掉帜，招摇耀铓。
鬼神来助，梦嘉祥。
脑涂原野，魄飞扬。
星辰复，恢一方。
+++柳宗元
++++唐铙歌鼓吹曲十二篇 辅氏凭江淮竟东海…为奔鲸沛第五
奔鲸沛，荡海垠。
吐霓翳日，腥浮云。
帝怒下顾，哀垫昏。
授以神柄，推元臣。
手援天矛，截修鳞。
披攘蒙霿，开海门。
地平水静，浮天根。
羲和显耀，乘清氛。
赫炎溥畅，融大钧。
+++柳宗元
++++唐铙歌鼓吹曲十二篇 梁之馀保荆衡巴巫…为苞枿第六
苞枿𪒶矣，惟恨之蟠。
弥巴蔽荆，负南极以安。
曰我旧梁氏，缉绥艰难。
江汉之阻，都邑固以完。
圣人作，神武用。
有臣勇智，奋不以众。
投迹死地，谋猷纵。
化敌为家，虑则中。
浩浩海裔，不威而同。
系缧降王。
定厥功。
澶漫万里，宣唐风。
蛮夷九译，咸来从。
凯旋金奏，象形容。
震赫万国，罔不龚。
+++柳宗元
++++唐铙歌鼓吹曲十二篇 李轨保河右师临之…河右平第七
河右澶漫，顽为之魁。
王师如雷震，昆仑以颓。
上聋下聪，骜不可回。
助仇抗有德，惟人之灾。
乃溃乃奋，执缚归厥命。
万室蒙其仁，一夫则病。
濡以鸿泽，皇之圣。
威畏德怀，功以定。
顺之于理，物咸遂厥性。

+++柳宗元
++++唐铙歌鼓吹曲十二篇 突厥之大古夷狄莫强…铁山碎第八
铁山碎，大漠舒。
二虏劲，连穹庐。
背北海，专坤隅。
岁来侵边。
或傅于都。
天子命元帅，奋其雄图。
破定襄，降魁渠。
穷竟窟宅，斥余吾。
百蛮破胆，边氓苏。
威武辉耀，明鬼区。
利泽弥万祀，功不可逾。
官臣拜手，惟帝之谟。

+++柳宗元
++++唐铙歌鼓吹曲十二篇 刘武周败裴寂咸有晋…靖本邦第九
本邦伊晋，惟时不靖。
根柢之摇，枯叶攸病。
守臣不任，勩于神圣。
惟越之兴，翦焉则定。
洪惟我理，式和以敬。
群顽既夷，庶绩咸正。
皇谟载大，惟人之庆。
+++柳宗元
++++唐铙歌鼓吹曲十二篇 李靖灭吐谷浑西海上为吐谷浑第十
吐谷浑盛强，背西海以夸。
岁侵扰我疆，退匿险且遐。
帝谓神武师，往征靖皇家。
烈烈旆其旗，熊虎杂龙蛇。
王旅千万人，衔枚默无哗。
束刃逾山徼，张翼纵漠沙。
一举刈膻腥，尸骸积如麻。
除恶务本根，况敢遗萌芽。
洋洋西海水，威命穷天涯。
系虏来王都，犒乐穷休嘉。
登高望还师，竟野如春华。
行者靡不归，亲戚讙要遮。
凯旋献清庙，万国思无邪。
+++柳宗元
++++唐铙歌鼓吹曲十二篇 李靖灭高昌为高昌第十一
麹氏雄西北，别绝臣外区。
既恃远且险，纵傲不我虞。
烈烈王者师，熊螭以为徒。
龙旂翻海浪，馹骑驰坤隅。
贲育搏婴儿，一扫不复馀。
平沙际天极，但见黄云驱。
臣靖执长缨，智勇伏囚拘。
文皇南面坐，夷狄千群趋。
咸称天子神，往古不得俱。
献号天可汗，以覆我国都。
兵戎不交害，各保性与躯。
+++柳宗元
++++唐铙歌鼓吹曲十二篇 既克东蛮群臣请图蛮…东蛮第十二
东蛮有谢氏，冠带理海中。
自言我异世，虽圣莫能通。
王卒如飞翰，鹏鶱骇群龙。
轰然自天坠，乃信神武功。
系虏君臣人，累累来自东。
无思不服从，唐业如山崇。
百辟拜稽首，咸愿图形容。
如周王会书，永永传无穷。
睢盱万状乖，咿嗢九译重。
广轮抚四海，浩浩知皇风。
歌诗铙鼓闲，以壮我元戎。
+++柳宗元
++++贞符
於穆敬德，黎人皇之。
惟贞厥符，浩浩将之。
仁函于肤，刃莫毕屠。
泽熯于爨，沸炎以浣。
殄厥凶德，乃驱乃夷。
懿其休风，是喣是吹。
父子熙熙，相宁以嬉。
赋彻而藏，厚我糗粻。
刑轻以清，我肌靡伤。
贻我子孙，百代是康。
十圣嗣于理，仁后之子。
子思孝父，易患于己。
拱之戴之，神具尔宜。
载扬于雅，承天之嘏。
天之诚神，宜鉴于仁。
神之曷依，宜仁之归。
濮沿于北，祝栗于南。
幅员西东，祗一乃心。
祝唐之纪，后天罔坠。
祝皇之寿，与地咸久。
曷徒祝之，心诚笃之。
神协人同，道以告之。
俾弥忆万年，不震不危。
我代之延，永永毗之。
仁增以崇，曷不尔思。
有号于天，佥曰呜呼。
咨尔皇灵，无替厥符。
+++柳宗元
++++视民诗
帝视民情，匪幽匪明。
惨或在腹，已如色声。
亦无动威，亦无止力。
弗动弗止，惟民之极。
帝怀民视，乃降明德，乃生明翼。
明翼者何？乃房乃杜。
惟房与杜，实为民路。
乃定天子，乃开万国。
万国既分，乃释蠹民，乃学与仕，乃播与食，乃器与用，乃货与通。
有作有迁，无迁无作。
士实荡荡，农实董董，工实蒙蒙，贾实融融。
左右惟一，出入惟同。
摄仪以引，以遵以肆。
其风既流，品物载休。
品物载休，惟天子守，乃二公之久。
惟天子明，乃二公之成。
惟百辟正，乃二公之令。
惟百辟谷，乃二公之禄。
二公行矣，弗敢忧纵。
是获忧共，二公居矣。
弗敢泰止，是获泰已。
既柔一德，四夷是则。
四夷是则，永怀不忒。

++中卷三百五十一
  
+++柳宗元
++++同刘二十八院长述旧言怀感时书事奉寄澧州…赠二君子
弱岁游玄圃，先容幸弃瑕。
名劳长者记，文许后生夸。
鷃翼尝披隼，蓬心类倚麻。
继酬天禄署，俱尉甸侯家。
宪府初收迹，丹墀共拜嘉。
分行参瑞兽，传点乱宫鸦。
执简宁循枉，持书每去邪。
鸾凤标魏阙，熊武负崇牙。
辨色宜相顾，倾心自不哗。
金炉仄流月，紫殿启晨霞。
未竟迁乔乐，俄成失路嗟。
还如渡辽水，更似谪长沙。
别怨秦城暮，途穷越岭斜。
讼庭闲枳棘，候吏逐麋麚。
三载皇恩畅，千年圣历遐。
朝宗延驾海，师役罢梁溠。
京邑搜贞干，南宫步渥洼。
世惟材是梓，人仰骥中骅。
欻刺苗入地，仍逾赣石崖。
礼容垂㻫琫，戍备响錏鍜。
宠即郎官旧，威从太守加。
建旟翻鸷鸟，负弩绕文蛇。
册府荣八命，中闱盛六珈。
肯随胡质矫，方恶马融奢。
褒德符新换，怀仁道并遮。
俗嫌龙节晚，朝讶介圭赊。
禹贡输苞匦，周官赋秉秅。
雄风吞七泽，异产控三巴。
即事观农稼，因时展物华。
秋原被兰叶，春渚涨桃花。
令肃军无扰，程悬市禁贳。
不应虞竭泽，宁复叹栖苴。
蹀躞驺先驾，笼铜鼓报衙。
染毫东国素，濡印锦溪砂。
货积舟难泊，人归山倍畬。
吴歈工折柳，楚舞旧传芭。
隐几松为曲，倾樽石作污。
寒初荣橘柚，夏首荐枇杷。
祀变荆巫祷，风移鲁妇髽。
已闻施恺悌，还睹正奇邪。
慕友惭连璧，言姻喜附葭。
沉埋全死地，流落半生涯。
入郡腰恒折，逢人手尽叉。
敢辞亲耻污，唯恐长疵瘕。
善幻迷冰火，齐谐笑柏涂。
东门牛屡饭，中散虱空爬。
逸戏看猿斗，殊音辨马挝。
渚行狐作孽，林宿鸟为𣩈。
同病忧能老，新声厉似姱。
岂知千仞坠，只为一毫差。
守道甘长绝，明心欲自𠜲。
贮愁听夜雨，隔泪数残葩。
枭族音常聒，豺群喙竞呀。
岸芦翻毒蜃，谿竹斗狂犘。
野鹜行看弋，江鱼或共叉。
瘴氛恒积润，讹火亟生煆。
耳静烦喧蚁，魂惊怯怒蛙。
风枝散陈叶，霜蔓綖寒瓜。
雾密前山桂，冰枯曲沼蕸。
思乡比庄舄，遁世遇眭夸。
渔舍茨荒草，村桥卧古槎。
御寒衾用罽，挹水勺仍椰。
窗蠹惟潜蝎，甍涎竞缀蜗。
引泉开故窦，护药插新笆。
树怪花因槲，虫怜目待虾。
骤歌喉易嗄，饶醉鼻成齄。
曳捶牵羸马，垂蓑牧艾豭。
已看能类鳖，犹讶雉为鷨。
谁采中原菽，徒巾下泽车。
俚儿供苦笋，伧父馈酸楂。
劝策扶危杖，邀持当酒茶。
道流征短褐，禅客会袈裟。
香饭舂菰米，珍蔬折五茄。
方期饮甘露，更欲吸流霞。
屋鼠从穿兀，林狙任攫拏。
春衫裁白纻，朝帽挂乌纱。
屡叹恢恢网，频摇肃肃罝。
衰荣因蓂荚，盈缺几虾蟆。
路识沟边柳，城闻陇上笳。
共思捐佩处，千骑拥青緺。
+++柳宗元
++++弘农公以硕德伟材屈于诬枉左官…谨献诗五十韵以毕微志
知命儒为贵，时中圣所臧。
处心齐宠辱，遇物任行藏。
关识新安地，封传临晋乡。
挺生推豹蔚，遐步仰龙骧。
干有千寻竦，精闻百炼钢。
茂功期舜禹，高韵状羲黄。
足逸诗书囿，锋摇翰墨场。
雅歌张仲德，颂祝鲁侯昌。
宪府初腾价，神州转耀铓。
右言盈简策，左辖备条纲。
响切晨趋佩，烟浓近侍香。
司仪六礼洽，论将七兵扬。
合乐来仪凤，尊祠重饩羊。
卿材优柱石，公器擅岩廊。
峻节临衡峤，和风满豫章。
归父母育，郡得股肱良。
细故谁留念，烦言肯过防。
璧非真盗客，金有误持郎。
龟虎休前寄，貂蝉冠旧行。
训刑方命吕，理剧复推张。
直用明销恶，还将道胜刚。
敬逾齐国社，恩比召南棠。
希怨犹逢怒，多容竞忤强。
火炎侵琬琰，鹰击谬鸾凰。
刻木终难对，焚芝未改芳。
远迁逾桂岭，中徙滞馀杭。
顾土虽怀赵，知天讵畏匡。
论嫌齐物诞，骚爱远游伤。
丽泽周群品，重明照万方。
斗间收紫气，台上挂清光。
福为深仁集，妖从盛德禳。
秦民啼畎亩，周士舞康庄。
采绶还垂艾，华簪更截肪。
高居迁鼎邑，遥傅好书王。
碧树环金谷，丹霞映上阳。
留欢唱容与，要醉对清凉。
故友仍同里，常僚每合堂。
渊龙过许劭，冰鲤吊王祥。
玉漏天门静，铜驼御路荒。
涧瀍秋潋滟，嵩少暮微茫。
遵渚徒云乐，冲天自不遑。
降神终入辅，种德会明扬。
独弃伧人国，难窥夫子墙。
通家殊孔李，旧好即潘杨。
世议排张挚，时情弃仲翔。
不言缧绁枉，徒恨纆徽长。
贾赋愁单阏，邹书怯大梁。
炯心那自是，昭世懒佯狂。
鸣玉机全息，怀沙事不忘。
恋恩何敢死，垂泪对清湘。
+++柳宗元
++++酬韶州裴曹长使君寄道州吕八大使因以见示二十韵一首
金马尝齐入，铜鱼亦共颁。
疑山看积翠，浈水想澄湾。
标榜同惊俗，清明两照奸。
乘轺参孔仅，按节服侯狦。
贾傅辞宁切，虞童发未䰉。
秉心方的的，腾口任㘖㘖。
圣理高悬象，爰书降罚锾。
德风流海外，和气满人寰。
御魅恩犹贷，思贤泪自潸。
在亡均寂寞，零落间惸鳏。
夙志随忧尽，残肌触瘴𤸷。
月光摇浅濑，风韵碎枯菅。
海俗衣犹卉，山夷髻不鬟。
泥沙潜虺蜮，榛莽斗豺獌。
循省诚知惧，安排只自憪。
食贫甘莽卤，被褐谢斓斒。
远物裁青罽，时珍馔白鹇。
长捐楚客佩，未赐大夫环。
异政徒云仰，高踪不可攀。
空劳慰憔悴，妍唱剧妖娴。
+++柳宗元
++++酬娄秀才将之淮南见赠之什（娄秀才，图南也）
远弃甘幽独，谁云值故人。
好音怜铩羽，濡沫慰穷鳞。
困志情惟旧，相知乐更新。
浪游轻费日，醉舞讵伤春。
风月欢宁间，星霜分益亲。
已将名是患，还用道为邻。
机事齐飘瓦，嫌猜比拾尘。
高冠余肯赋，长铗子忘贫。
晼晚惊移律，暌携忽此辰。
开颜时不再，绊足去何因。
海上销魂别，天边吊影身。
只应西涧水，寂寞但垂纶。
+++柳宗元
++++酬娄秀才寓居开元寺，早秋月夜病中见寄
客有故园思，潇湘生夜愁。
病依居士室，梦绕羽人丘。
味道怜知止，遗名得自求。
壁空残月曙，门掩候虫秋。
谬委双金重，难征杂佩酬。
碧霄无枉路，徒此助离忧。
+++柳宗元
++++初秋夜坐赠吴武陵
稍稍雨侵竹，翻翻鹊惊丛。
美人隔湘浦，一夕生秋风。
积雾杳难极，沧波浩无穷。
相思岂云远，即席莫与同。
若人抱奇音，朱弦縆枯桐。
清商激西颢，泛滟凌长空。
自得本无作，天成谅非功。
希声閟大朴，聋俗何由聪。
+++柳宗元
++++晨诣超师院读禅经
汲井漱寒齿，清心拂尘服。
闲持贝叶书，步出东斋读。
真源了无取，妄迹世所逐。
遗言冀可冥，缮性何由熟。
道人庭宇静，苔色连深竹。
日出雾露馀，青松如膏沐。
澹然离言说，悟悦心自足。
+++柳宗元
++++赠江华长老（江华，道州县名）
老僧道机熟，默语心皆寂。
去岁别舂陵，沿流此投迹。
室空无侍者，巾屦唯挂壁。
一饭不愿馀，跏趺便终夕。
风窗疏竹响，露井寒松滴。
偶地即安居，满庭芳草积。
+++柳宗元
++++巽上人以竹闲自采新茶见赠，酬之以诗
芳丛翳湘竹，零露凝清华。
复此雪山客，晨朝掇灵芽。
蒸烟俯石濑，咫尺凌丹崖。
圆方丽奇色，圭璧无纤瑕。
呼儿爨金鼎，馀馥延幽遐。
涤虑发真照，还源荡昏邪。
犹同甘露饭，佛事薰毗耶。
咄此蓬瀛侣，无乃贵流霞。
+++柳宗元
++++零陵赠李卿元侍御简吴武陵
理世固轻士，弃捐湘之湄。
阳光竞四溟，敲石安所施。
铩羽集枯干，低昂互鸣悲。
朔云吐风寒，寂历穷秋时。
君子尚容与，小人守竞危。
惨凄日相视，离忧坐自滋。
尊酒聊可酌，放歌谅徒为。
惜无协律者，窈眇弦吾诗。
+++柳宗元
++++界围岩水帘（元和十年春月，自永州召还，经岩下）
界围汇湘曲，青壁环澄流。
悬泉粲成帘，罗注无时休。
韵磬叩凝碧，锵锵彻岩幽。
丹霞冠其巅，想像凌虚游。
灵境不可状，鬼工谅难求。
忽如朝玉皇，天冕垂前旒。
楚臣昔南逐，有意仍丹丘。
今我始北旋，新诏释缧囚。
采真诚眷恋，许国无淹留。
再来寄幽梦，遗贮催行舟。
+++柳宗元
++++古东门行
汉家三十六将军，东方雷动横阵云。
鸡鸣函谷客如雾，貌同心异不可数。
赤丸夜语飞电光，徼巡司隶眠如羊。
当街一叱百吏走，冯敬胸中函匕首。
凶徒侧耳潜惬心，悍臣破胆皆杜口。
魏王卧内藏兵符，子西掩袂真无辜。
羌胡毂下一朝起，敌国舟中非所拟。
安陵谁辨削砺功，韩国讵明深井里。
绝胭断骨那下补，万金宠赠不如土。
+++柳宗元
++++寄韦珩
初拜柳州出东郊，道旁相送皆贤豪。
回眸炫晃别群玉，独赴异域穿蓬蒿。
炎烟六月咽口鼻，胸鸣肩举不可逃。
桂州西南又千里，漓水斗石麻兰高。
阴森野葛交蔽日，悬蛇结虺如蒲萄。
到官数宿贼满野，缚壮杀老啼且号。
饥行夜坐设方略，笼铜枹鼓手所操。
奇疮钉骨状如箭，鬼手脱命争纤毫。
今年噬毒得霍疾，支心搅腹戟与刀。
迩来气少筋骨露，苍白瀄汩盈颠毛。
君今矻矻又窜逐，辞赋已复穷诗骚。
神兵庙略频破虏，四溟不日清风涛。
圣恩倘忽念地苇，十年践蹈久已劳。
幸因解网入鸟兽，毕命江海终游遨。
愿言未果身益老，起望东北心滔滔。
+++柳宗元
++++奉和杨尚书郴州追和故李中书夏日登北楼…依本诗韵次用
郡楼有遗唱，新和敌南金。
境以道情得，人期幽梦寻。
层轩隔炎暑，迥野恣窥临。
凤去徽音续，芝焚芳意深。
游鳞出陷浦，唳鹤绕仙岑。
风起三湘浪，云生万里阴。
宏规齐德宇，丽藻竞词林。
静契分忧术，闲同迟客心。
骅骝当远步，鶗鴂莫相侵。
今日登高处，还闻梁父吟。
+++柳宗元
++++杨尚书寄郴笔知是小生本样令更商榷使尽其功辄献长句
截玉铦锥作妙形，贮云含雾到南溟。
尚书旧用裁天诏，内史新将写道经。
曲艺岂能裨损益，微辞只欲播芳馨。
桂阳卿月光辉遍，毫末应传顾兔灵。
+++柳宗元
++++南省转牒欲具江国图令尽通风俗故事
圣代提封尽海壖，狼荒犹得纪山川。
华夷图上应初录，风土记中殊未传。
椎髻老人难借问，黄茆深峒敢留连。
南宫有意求遗俗，试检周书王会篇。
+++柳宗元
++++与浩初上人同看山寄京华亲故
海畔尖山似剑铓，秋来处处割愁肠。
若为化得身千亿，散上峰头望故乡。
+++柳宗元
++++再至界围岩水帘遂宿岩下（是年出刺柳州五月复经此）
发春念长违，中夏欣再睹。
是时植物秀，杳若临悬圃。
歊阳讶垂冰，白日惊雷雨。
笙簧潭际起，鹳鹤云间舞。
古苔凝青枝，阴草湿翠羽。
蔽空素彩列，激浪寒光聚。
的皪沉珠渊，锵鸣捐佩浦。
幽岩画屏倚，新月玉钩吐。
夜凉星满川，忽疑眠洞府。
+++柳宗元
++++诏追赴都回寄零陵亲故
每忆纤鳞游尺泽，翻愁弱羽上丹霄。
岸傍古堠应无数，次第行看别路遥。
+++柳宗元
++++过衡山见新花开却寄弟
故国名园久别离，今朝楚树发南枝。
晴天归路好相逐，正是峰前回雁时。
+++柳宗元
++++汨罗遇风
南来不作楚臣悲，重入修门自有期。
为报春风汨罗道，莫将波浪枉明时。
+++柳宗元
++++朗州窦常员外寄刘二十八诗，见促行骑走笔酬赠
投荒垂一纪，新诏下荆扉。
疑比庄周梦，情如苏武归。
赐环留逸响，五马助征騑。
不羡衡阳雁，春来前后飞。
+++柳宗元
++++离觞不醉，至驿却寄相送诸公
无限居人送独醒，可怜寂寞到长亭。
荆州不遇高阳侣，一夜春寒满下厅。
+++柳宗元
++++北还登汉阳北原题临川驿
驱车方向阙，回首一临川。
多垒非余耻，无谋终自怜。
乱松知野寺，馀雪记山田。
惆怅樵渔事，今还又落然。
+++柳宗元
++++善谑驿和刘梦得酹淳于先生
水上鹄已去，亭中鸟又鸣。
辞因使楚重，名为救齐成。
荒垄遽千古，羽觞难再倾。
刘伶今日意，异代是同声。
+++柳宗元
++++诏追赴都二月至灞亭上
十一年前南渡客，四千里外北归人。
诏书许逐阳和至，驿路开花处处新。
+++柳宗元
++++李西川荐琴石
远师驺忌鼓鸣琴，去和南风惬舜心。
从此他山千古重，殷勤曾是奉徽音。
+++柳宗元
++++同刘二十八哭吕衡州，兼寄江陵李元二侍御
衡岳新摧天柱峰，士林憔悴泣相逢。
只令文字传青简，不使功名上景钟。
三亩空留悬磬室，九原犹寄若堂封。
遥想荆州人物论，几回中夜惜元龙。
+++柳宗元
++++奉酬杨侍郎丈因送八叔拾遗戏赠诏追南来诸宾二首
贞一来时送彩笺，一行归雁慰惊弦。
翰林寂寞谁为主，鸣凤应须早上天。
一生判却归休，谓著南冠到头。
冶长虽解缧绁，无由得见东周。
+++柳宗元
++++商山临路有孤松往来斫以…编竹成楥遂其生植感而赋诗
孤松停翠盖，托根临广路。
不以险自防，遂为明所误。
幸逢仁惠意，重此藩篱护。
犹有半心存，时将承雨露。
+++柳宗元
++++衡阳与梦得分路赠别
十年憔悴到秦京，谁料翻为岭外行。
伏波故道风烟在，翁仲遗墟草树平。
直以慵疏招物议，休将文字占时名。
今朝不用临河别，垂泪千行便濯缨。
+++柳宗元
++++重别梦得
二十年来万事同，今朝岐路忽西东。
皇恩若许归田去，晚岁当为邻舍翁。
+++柳宗元
++++三赠刘员外
信书成自误，经事渐知非。
今日临岐别，何年待汝归。
+++柳宗元
++++再上湘江
好在湘江水，今朝又上来。
不知从此去，更遣几年回。
+++柳宗元
++++清水驿丛竹天水赵云余手种一十二茎
檐下疏篁十二茎，襄阳从事寄幽情。
只应更使伶伦见，写尽雌雄双凤鸣。
+++柳宗元
++++长沙驿前南楼感旧（昔与德公别于此）
海鹤一为别，存亡三十秋。
今来数行泪，独上驿南楼。
+++柳宗元
++++桂州北望秦驿，手开竹径至钓矶，留待徐容州
幽径为谁开，美人城北来。
王程倘馀暇，一上子陵台。
+++柳宗元
++++登柳州城楼寄漳汀封连四州
城上高楼接大荒，海天愁思正茫茫。
惊风乱飐芙蓉水，密雨斜侵薜荔墙。
岭树重遮千里目，江流曲似九回肠。
共来百越文身地，犹自音书滞一乡。
+++柳宗元
++++柳州寄丈人周韶州
越绝孤城千万峰，空斋不语坐高舂。
印文生绿经旬合，砚匣留尘尽日封。
梅岭寒烟藏翡翠，桂江秋水露鰅鳙。
丈人本自忘机事，为想年来憔悴容。

++中卷三百五十二
  
+++柳宗元
++++登柳州峨山
荒山秋日午，独上意悠悠。
如何望乡处，西北是融州。
+++柳宗元
++++得卢衡州书因以诗寄
临蒸且莫叹炎方，为报秋来雁几行。
林邑东回山似戟，牂牁南下水如汤。
蒹葭淅沥含秋雾，橘柚玲珑透夕阳。
非是白蘋洲畔客，还将远意问潇湘。
+++柳宗元
++++答刘连州邦字
连璧本难双，分符刺小邦。
崩云下漓水，劈箭上浔江。
负弩啼寒狖，鸣枹惊夜狵。
遥怜郡山好，谢守但临窗。
+++柳宗元
++++岭南江行
瘴江南去入云烟，望尽黄茆是海边。
山腹雨晴添象迹，潭心日暖长蛟涎。
射工巧伺游人影，飓母偏惊旅客船。
从此忧来非一事，岂容华发待流年。
+++柳宗元
++++柳州峒氓
郡城南下接通津，异服殊音不可亲。
青箬裹盐归峒客，绿荷包饭趁虚人。
鹅毛御腊缝山罽，鸡骨占年拜水神。
愁向公庭问重译，欲投章甫作文身。
+++柳宗元
++++酬徐二中丞普宁郡内池馆即事见寄
鹓鸿念旧行，虚馆对芳塘。
落日明朱槛，繁花照羽觞。
泉归沧海近，树入楚山长。
荣贱俱为累，相期在故乡。
+++柳宗元
++++酬贾鹏山人郡内新栽松寓兴见赠二首
芳朽自为别，无心乃玄功。
夭夭日放花，荣耀将安穷。
青松遗涧底，擢莳兹庭中。
积雪表明秀，寒花助葱茏。
贞幽夙有慕，持以延清风。
无能常闭阁，偶以静见名。
奇姿来远山，忽似人家生。
劲色不改旧，芳心与谁荣。
喧卑岂所安，任物非我情。
清韵动竽瑟，谐此风中声。
+++柳宗元
++++种柳戏题
柳州柳刺史，种柳柳江边。
谈笑为故事，推移成昔年。
垂阴当覆地，耸干会参天。
好作思人树，惭无惠化传。
+++柳宗元
++++柳州二月榕叶落尽偶题
宦情羁思共凄凄，春半如秋意转迷。
山城过雨百花尽，榕叶满庭莺乱啼。
+++柳宗元
++++浩初上人见贻绝句欲登仙人山因以酬之
珠树玲珑隔翠微，病来方外事多违。
仙山不属分符客，一任凌空锡杖飞。
+++柳宗元
++++雨中赠仙人山贾山人（即贾鹏也）
寒江夜雨声潺潺，晓云遮尽仙人山。
遥知玄豹在深处，下笑羁绊泥涂间。
+++柳宗元
++++别舍弟宗一
零落残红倍黯然，双垂别泪越江边。
一身去国六千里，万死投荒十二年。
桂岭瘴来云似墨，洞庭春尽水如天。
欲知此后相思梦，长在荆门郢树烟。
+++柳宗元
++++奉和周二十二丈酬郴州侍郎衡江夜泊得韶州书…代意之作
丘山仰德耀，天路下征騑。
梦喜三刀近，书嫌五载违。
凝情江月落，属思岭云飞。
会入司徒府，还邀周掾归。
+++柳宗元
++++殷贤戏批书后寄刘连州并示孟仑二童
书成欲寄庾安西，纸背应劳手自题。
闻道近来诸子弟，临池寻已厌家鸡。
+++柳宗元
++++重赠二首
闻道将雏向墨池，刘家还有异同词。
如今试遣隈墙问，已道世人那得知。
世上悠悠不识真，姜芽尽是捧心人。
若道柳家无子弟，往年何事乞西宾。
+++柳宗元
++++叠前
小学新翻墨沼波，羡君琼树散枝柯。
左家弄玉唯娇女，空觉庭前鸟迹多。
+++柳宗元
++++叠后
事业无成耻艺成，南宫起草旧连名。
劝君火急添功用，趁取当时二妙声。
+++柳宗元
++++铜鱼使赴都寄亲友
行尽关山万里馀，到时闾井是荒墟。
附庸唯有铜鱼使，此后无因寄远书。
+++柳宗元
++++韩漳州书报彻上人亡因寄二绝
早岁京华听越吟，闻君江海分逾深。
他时若写兰亭会，莫画高僧支道林。
频把琼书出袖中，独吟遗句立秋风。
桂江日夜流千里，挥泪何时到甬东。
+++柳宗元
++++柳州城西北隅种柑树
手种黄柑二百株，春来新叶遍城隅。
方同楚客怜皇树，不学荆州利木奴。
几岁开花闻喷雪，何人摘实见垂珠。
若教坐待成林日，滋味还堪养老夫。
+++柳宗元
++++闻彻上人亡寄侍郎杨丈
东越高僧还姓汤，几时琼佩触鸣珰。
空花一散不知处，谁采金英与侍郎。
+++柳宗元
++++段九秀才处见亡友吕衡州书迹
交侣平生意最亲，衡阳往事似分身。
袖中忽见三行字，拭泪相看是故人。
+++柳宗元
++++柳州寄京中亲故
林邑山连瘴海秋，牂牁水向郡前流。
劳君远问龙城地，正北三千到锦州。
+++柳宗元
++++种木槲花
上苑年年占物华，飘零今日在天涯。
只因长作龙城守，剩种庭前木槲花。
+++柳宗元
++++摘樱桃赠元居士，时在望仙亭南楼与朱道士同处
海上朱樱赠所思，楼居况是望仙时。
蓬莱羽客如相访，不是偷桃一小儿。
+++柳宗元
++++酬曹侍御过象县见寄（象县，柳州县名）
破额山前碧玉流，骚人遥驻木兰舟。
春风无限潇湘意，欲采蘋花不自由。
+++柳宗元
++++法华寺石门精舍三十韵
拘情病幽郁，旷志寄高爽。
愿言怀名缁，东峰旦夕仰。
始欣云雨霁，尤悦草木长。
道同有爱弟，披拂恣心赏。
松谿窈窕入，石栈夤缘上。
萝葛绵层甍，莓苔侵标榜。
密林互对耸，绝壁俨双敞。
堑峭出蒙笼，墟险临滉漾。
稍疑地脉断，悠若天梯往。
结构罩群崖，回环驱万象。
小劫不逾瞬，大千若在掌。
体空得化元，观有遗细想。
喧烦困蠛蠓，跼蹐疲魍魉。
寸进谅何营，寻直非所枉。
探奇极遥瞩，穷妙閟清响。
理会方在今，神开庶殊曩。
兹游苟不嗣，浩气竟谁养。
道异诚所希，名宾匪余仗。
超摅藉外奖，俯默有内朗。
鉴尔揖古风，终焉乃吾党。
潜躯委缰锁，高步谢尘坱。
蓄志徒为劳，追踪将焉仿。
淹留值颓暮，眷恋睇遐壤。
映日雁联轩，翻云波泱漭。
殊风纷已萃，乡路悠且广。
羁木畏漂浮，离旌倦摇荡。
昔人叹违志，出处今已两。
何用期所归，浮图有遗像。
幽蹊不盈尺，虚室有函丈。
微言信可传，申旦稽吾颡。
+++柳宗元
++++游朝阳岩遂登西亭二十韵
谪弃殊隐沦，登陟非远郊。
所怀缓伊郁，讵欲肩夷巢。
高岩瞰清江，幽窟潜神蛟。
开旷延阳景，回薄攒林梢。
西亭构其巅，反宇临呀庨。
背瞻星辰兴，下见云雨交。
惜非吾乡土，得以荫菁茆。
羁贯去江介，世仕尚函崤。
故墅即沣川，数亩均肥硗。
台馆葺荒丘，池塘疏沉坳。
会有圭组恋，遂贻山林嘲。
薄躯信无庸，琐屑剧斗筲。
囚居固其宜，厚羞久已包。
庭除植蓬艾，隟牖悬蟏蛸。
所赖山川客，扁舟枉长梢。
挹流敌清觞，掇野代嘉肴。
适道有高言，取乐非弦匏。
逍遥屏幽昧，淡薄辞喧呶。
晨鸡不余欺，风雨闻嘐嘐。
再期永日闲，提挈移中庖。
+++柳宗元
++++湘口馆潇湘二水所会
九疑浚倾奔，临源委萦回。
会合属空旷，泓澄停风雷。
高馆轩霞表，危楼临山隈。
兹辰始澄霁，纤云尽褰开。
天秋日正中，水碧无尘埃。
杳杳渔父吟，叫叫羁鸿哀。
境胜岂不豫，虑分固难裁。
升高欲自舒，弥使远念来。
归流驶且广，泛舟绝沿洄。
+++柳宗元
++++登蒲州石矶望横江口潭岛深迥斜对香零山
隐忧倦永夜，凌雾临江津。
猿鸣稍已疏，登石娱清沦。
日出洲渚静，澄明皛无垠。
浮晖翻高禽，沉景照文鳞。
双江汇西奔，诡怪潜坤珍。
孤山乃北峙，森爽栖灵神。
洄潭或动容，岛屿疑摇振。
陶埴兹择土，蒲鱼相与邻。
信美非所安，羁心屡逡巡。
纠结良可解，纡郁亦已伸。
高歌返故室，自罔非所欣。
+++柳宗元
++++南涧中题
秋气集南涧，独游亭午时。
回风一萧瑟，林影久参差。
始至若有得，稍深遂忘疲。
羁禽响幽谷，寒藻舞沦漪。
去国魂已远，怀人泪空垂。
孤生易为感，失路少所宜。
索寞竟何事，徘徊只自知。
谁为后来者，当与此心期。
+++柳宗元
++++游石角过小岭至长乌村
志适不期贵，道存岂偷生。
久忘上封事，复笑升天行。
窜逐宦湘浦，摇心剧悬旌。
始惊陷世议，终欲逃天刑。
岁月杀忧栗，慵疏寡将迎。
追游疑所爱，且复舒吾情。
石角恣幽步，长乌遂遐征。
磴回茂树断，景晏寒川明。
旷望少行人，时闻田鹳鸣。
风篁冒水远，霜稻侵山平。
稍与人事闲，益知身世轻。
为农信可乐，居宠真虚荣。
乔木馀故国，愿言果丹诚。
四支反田亩，释志东皋耕。
+++柳宗元
++++与崔策登西山（策字子符，集有送崔九序）
鹤鸣楚山静，露白秋江晓。
连袂度危桥，萦回出林杪。
西岑极远目，毫末皆可了。
重叠九疑高，微茫洞庭小。
迥穷两仪际，高出万象表。
驰景泛颓波，遥风递寒筱。
谪居安所习，稍厌从纷扰。
生同胥靡遗，寿比彭铿夭。
蹇连困颠踣，愚蒙怯幽眇。
非令亲爱疏，谁使心神悄。
偶兹遁山水，得以观鱼鸟。
吾子幸淹留，缓我愁肠绕。
+++柳宗元
++++构法华寺西亭
窜身楚南极，山水穷险艰。
步登最高寺，萧散任疏顽。
西垂下斗绝，欲似窥人寰。
反如在幽谷，榛翳不可攀。
命童恣披翦，葺宇横断山。
割如判清浊，飘若升云间。
远岫攒众顶，澄江抱清湾。
夕照临轩堕，栖鸟当我还。
菡萏溢嘉色，筼筜遗清斑。
神舒屏羁锁，志适忘幽孱。
弃逐久枯槁，迨今始开颜。
赏心难久留，离念来相关。
北望间亲爱，南瞻杂夷蛮。
置之勿复道，且寄须臾闲。
+++柳宗元
++++夏夜苦热登西楼
苦热中夜起，登楼独褰衣。
山泽凝暑气，星汉湛光辉。
火晶燥露滋，野静停风威。
探汤汲阴井，炀灶开重扉。
凭阑久彷徨，流汗不可挥。
莫辩亭毒意，仰诉璇与玑。
谅非姑射子，静胜安能希。
+++柳宗元
++++觉衰
久知老会至，不谓便见侵。
今年宜未衰，稍已来相寻。
齿疏发就种，奔走力不任。
咄此可奈何，未必伤我心。
彭聃安在哉，周孔亦已沉。
称寿圣人，曾不留至今。
但愿得美酒，朋友常共酙。
是时春向暮，桃李生繁阴。
日照天正绿，杳杳归鸿吟。
出门呼所亲，扶杖登西林。
高歌足自快，商颂有遗音。
+++柳宗元
++++游南亭夜还叙志七十韵
夙抱丘壑尚，率性恣游遨。
中为吏役牵，十祀空悁劳。
外曲徇尘辙，私心寄英髦。
进乏廓庙器，退非乡曲豪。
天命斯不易，鬼责将安逃。
屯难果见凌，剥丧宜所遭。
神明固浩浩，众口徒嗷嗷。
投迹山水地，放情咏离骚。
再怀曩岁期，容与驰轻舠。
虚馆背山郭，前轩面江皋。
重叠间浦溆，逦迤驱岩嶅。
积翠浮澹滟，始疑负灵鳌。
丛林留冲飙，石砾迎飞涛。
旷朗天景霁，樵苏远相号。
澄潭涌沉鸥，半壁跳悬猱。
鹿鸣验食野，鱼乐知观濠。
孤赏诚所悼，暂欣良足褒。
留连俯棂槛，注我壶中醪。
朵颐进芰实，擢手持蟹螯。
炊稻视爨鼎，脍鲜闻操刀。
野蔬盈倾筐，颇杂池沼芼。
缅慕鼓枻翁，啸咏哺其糟。
退想于陵子，三咽资李螬。
斯道难为偕，沉忧安所韬。
曲渚怨鸿鹄，环洲凋兰䔌。
暮景回西岑，北流逝滔滔。
徘徊遂昏黑，远火明连艘。
木落寒山静，江空秋月高。
敛袂戒还徒，善游矜所操。
趣浅戢长枻，乘深屏轻篙。
旷望援深竿，哀歌叩鸣艚。
中川恣超忽，漫若翔且翱。
淹泊遂所止，野风自颾颾。
涧急惊鳞奔，蹊荒饥兽嗥。
入门守拘絷，凄戚增郁陶。
慕士情未忘，怀人首徒搔。
内顾乃无有，德輶甚鸿毛。
名窃久自欺，食浮固云叨。
问牛悲衅钟，说彘惊临牢。
永遁刀笔吏，宁期簿书曹。
中兴遂群物，裂壤分鞬櫜。
岷凶既云捕，吴虏亦已鏖。
捍御盛方虎，谟明富伊咎。
披山穷木禾，驾海逾蟠桃。
重来越裳雉，再返西旅獒。
左右抗槐棘，纵横罗雁羔。
三辟咸肆宥，众生均覆焘。
安得奉皇灵，在宥解天弢。
归诚慰松梓，陈力开蓬蒿。
卜室有鄠杜，名田占沣涝。
磻溪近余基，阿城连故濠。
螟蛑愿亲燎，荼堇甘自薅。
饥食期农耕，寒衣俟蚕缲。
及骭足为温，满腹宁复饕。
安将蒯及菅，谁慕粱与膏。
弋林驱雀鷃，渔泽从鳅鱽。
观象嘉素履，陈诗谢干旄。
方托麋鹿群，敢同骐骥槽。
处贱无溷浊，固穷匪淫慆。
踉跄辞束缚，悦怿换煎熬。
登年徒负版，兴役趋代鼛。
目眩绝浑浑，耳喧息嘈嘈。
兹焉毕馀命，富贵非吾曹。
长沙哀纠纆，汉阴嗤桔槔。
苟伸击壤情，机事息秋豪。
海雾多蓊郁，越风饶腥臊。
宁唯迫魑魅，所惧齐焄藨。
罃怀褚中，范叔恋绨袍。
伊人不可期，慷慨徒忉忉。
+++柳宗元
++++韦道安（道安尝佐张建封于徐州，及军乱而道安自杀）
道安本儒士，颇擅弓剑名。
二十游太行，暮闻号哭声。
疾驱前致问，有叟垂华缨。
言我故刺史，失职还西京。
偶为群盗得，毫缕无馀赢。
货财足非吝，二女皆娉婷。
苍黄见驱逐，谁识死与生。
便当此殒命，休复事晨征。
一闻激高义，眦裂肝胆横。
挂弓问所往，趫捷超峥嵘。
见盗寒涧阴，罗列方忿争。
一矢毙酋帅，馀党号且惊。
麾令递束缚，纆索相拄撑。
彼姝久褫魄，刃下俟诛刑。
却立不亲授，谕以从父行。
捃收自担肩，转道趋前程。
夜发敲石火，山林如昼明。
父子更抱持，涕血纷交零。
顿首愿归货，纳女称舅甥。
道安奋衣去，义重利固轻。
师婚古所病，合姓非用兵。
朅来事儒术，十载所能逞。
慷慨张徐州，朱邸扬前旌。
投躯获所愿，前马出王城。
辕门立奇士，淮水秋风生。
君侯既即世，麾下相欹倾。
立孤抗王命，钟鼓四野鸣。
横溃非所壅，逆节非所婴。
举头自引刃，顾义谁顾形。
烈士不忘死，所死在忠贞。
咄嗟徇权子，翕习犹趋荣。
我歌非悼死，所悼时世情。
+++柳宗元
++++哭连州凌员外司马（凌员外准也）
废逐人所弃，遂为鬼神欺。
才难不其然，卒与大患期。
凌人古受氏，吴世夸雄姿。
寂寞富春水，英气方在斯。
六学诚一贯，精义穷发挥。
著书逾十年，幽颐靡不推。
天庭掞高文，万字若波驰。
记室征西府，宏谋耀其奇。
輶轩下东越，列郡苏疲羸。
宛宛凌江羽，来栖翰林枝。
孝文留弓剑，中外方危疑。
抗声促遗诏，定命由陈辞。
徒隶肃曹官，征赋参有司。
出守乌江浒，老迁湟水湄。
高堂倾故国，葬祭限囚羁。
仲叔继幽沦，狂叫唯童儿。
一门既无主，焉用徒生为。
举声但呼天，孰知神者谁。
泣尽目无见，肾伤足不持。
溘死委炎荒，臧获守灵帷。
平生负国谴，骸骨非敢私。
盖棺未塞责，孤旐凝寒飔。
念昔始相遇，腑肠为君知。
进身齐选择，失路同瑕疵。
本期济仁义，今为众所嗤。
灭名竟不试，世义安可支。
恬死百忧尽，苟生万虑滋。
顾余九逝魂，与子各何之。
我歌诚自恸，非独为君悲。
+++柳宗元
++++旦携谢山人至愚池
新沐换轻帻，晓池风露清。
自谐尘外意，况与幽人行。
霞散众山迥，天高数雁鸣。
机心付当路，聊适羲皇情。
+++柳宗元
++++独觉
觉来窗牖空，寥落雨声晓。
良游怨迟暮，末事惊纷扰。
为问经世心，古人难尽了。
+++柳宗元
++++首春逢耕者
南楚春候早，馀寒已滋荣。
土膏释原野，百蛰竞所营。
缀景未及郊，穑人先耦耕。
园林幽鸟啭，渚泽新泉清。
农事诚素务，羁囚阻平生。
故池想芜没，遗亩当榛荆。
慕隐既有系，图功遂无成。
聊从田父言，款曲陈此情。
眷然抚耒耜，回首烟云横。
+++柳宗元
++++溪居
久为簪组累，幸此南夷谪。
闲依农圃邻，偶似山林客。
晓耕翻露草，夜榜响溪石。
来往不逢人，长歌楚天碧。
+++柳宗元
++++夏初雨后寻愚溪
悠悠雨初霁，独绕清溪曲。
引杖试荒泉，解带围新竹。
沉吟亦何事，寂寞固所欲。
幸此息营营，啸歌静炎燠。
+++柳宗元
++++入黄溪闻猿（溪在永州）
溪路千里曲，哀猿何处鸣。
孤臣泪已尽，虚作断肠声。
+++柳宗元
++++韦使君黄溪祈雨见召从行至祠下口号
骄阳愆岁事，良牧念菑畬。
列骑低残月，鸣笳度碧虚。
稍穷樵客路，遥驻野人居。
谷口寒流净，丛祠古木疏。
焚香秋雾湿，奠玉晓光初。
肸蚃巫言报，精诚礼物馀。
惠风仍偃草，灵雨会随车。
俟罪非真吏，翻惭奉简书。
+++柳宗元
++++郊居岁暮
屏居负山郭，岁暮惊离索。
野迥樵唱来，庭空烧烬落。
世纷因事远，心赏随年薄。
默默谅何为，徒成今与昨。
+++柳宗元
++++秋晓行南谷经荒村
杪秋霜露重，晨起行幽谷。
黄叶覆溪桥，荒村唯古木。
寒花疏寂历，幽泉微断续。
机心久已忘，何事惊麋鹿。
+++柳宗元
++++雨后晓行独至愚溪北池
宿云散洲渚，晓日明村坞。
高树临清池，风惊夜来雨。
予心适无事，偶此成宾主。
+++柳宗元
++++中夜起望西园值月上
觉闻繁露坠，开户临西园。
寒月上东岭，泠泠疏竹根。
石泉远逾响，山鸟时一喧。
倚楹遂至旦，寂寞将何言。
+++柳宗元
++++零陵春望
平野春草绿，晓莺啼远林。
日晴潇湘渚，云断岣嵝岑。
仙驾不可望，世途非所任。
凝情空景慕，万里苍梧阴。
+++柳宗元
++++从崔中丞过卢少尹郊居
寓居湘岸四无邻，世网难婴每自珍。
莳药闲庭延国老，开樽虚室值贤人。
泉回浅石依高柳，径转垂藤闲绿筠。
闻道偏为五禽戏，出门鸥鸟更相亲。
+++柳宗元
++++夏昼偶作
南州溽暑醉如酒，隐几熟眠开北牖。
日午独觉无馀声，山童隔竹敲茶臼。
+++柳宗元
++++雨晴至江渡
江雨初晴思远步，日西独向愚溪渡。
渡头水落村径成，撩乱浮槎在高树。
+++柳宗元
++++江雪
千山鸟飞绝，万径人踪灭。
孤舟蓑笠翁，独钓寒江雪。
+++柳宗元
++++冉溪（公易其名为愚溪者是也）
少时陈力希公侯，许国不复为身谋。
风波一跌逝万里，壮心瓦解空缧囚。
缧囚终老无馀事，愿卜湘西冉溪地。
却学寿张樊敬侯，种漆南园待成器。
+++柳宗元
++++法华寺西亭夜饮（得酒字）
祇树夕阳亭，共倾三昧酒。
雾暗水连阶，月明花覆牖。
莫厌尊前醉，相看未白首。
+++柳宗元
++++戏题石门长老东轩
石门长老身如梦，旃檀成林手所种。
坐来念念非昔人，万遍莲花为谁用。
如今七十自忘机，贪爱都忘筋力微。
莫向东轩春野望，花开日出雉皆飞。

++中卷三百五十三
  
+++柳宗元
++++茅檐下始栽竹
瘴茅葺为宇，溽暑常侵肌。
适有重膇疾，蒸郁宁所宜。
东邻幸导我，树竹邀凉飔。
欣然惬吾志，荷锸西岩垂。
楚壤多怪石，垦凿力已疲。
江风忽云暮，舆曳还相追。
萧瑟过极浦，旖旎附幽墀。
贞根期永固，贻尔寒泉滋。
夜窗遂不掩，羽扇宁复持。
清泠集浓露，枕簟凄已知。
网虫依密叶，晓禽栖迥枝。
岂伊纷嚣间，重以心虑怡。
嘉尔亭亭质，自远弃幽期。
不见野蔓草，蓊蔚有华姿。
谅无凌寒色，岂与青山辞。
+++柳宗元
++++种仙灵毗（《本草》：淫羊蕾，即仙灵毗也）
穷陋阙自养，疠气剧嚣烦。
隆冬乏霜霰，日夕南风温。
杖藜下庭际，曳踵不及门。
门有野田吏，慰我飘零魂。
及言有灵药，近在湘西原。
服之不盈旬，蹩躠皆腾鶱。
笑忭前即吏，为我擢其根。
蔚蔚遂充庭，英翘忽已繁。
晨起自采曝，杵臼通夜喧。
灵和理内藏，攻疾贵自源。
拥覆逃积雾，伸舒委馀暄。
奇功苟可征，宁复资兰荪。
我闻畸人术，一气中夜存。
能令深深息，呼吸还归跟。
疏放固难效，且以药饵论。
痿者不忘起，穷者宁复言。
神哉辅吾足，幸及儿女奔。
+++柳宗元
++++种朮
守闲事服饵，采朮东山阿。
东山幽且阻，疲苶烦经过。
戒徒劚灵根，封植閟天和。
违尔涧底石，彻我庭中莎。
土膏滋玄液，松露坠繁柯。
南东自成亩，缭绕纷相罗。
晨步佳色媚，夜眠幽气多。
离忧苟可怡，孰能知其他。
爨竹茹芳叶，宁虑瘵与瘥。
留连树蕙辞，婉娩采薇歌。
悟拙甘自足，激清愧同波。
单豹且理内，高门复如何。
+++柳宗元
++++种白蘘荷
血虫化为疠，夷俗多所神。
衔猜每腊毒，谋富不为仁。
蔬果自远至，杯酒盈肆陈。
言甘中必苦，何用知其真。
华洁事外饰，尤病中州人。
钱刀恐贾害，饥至益逡巡。
窜伏常战栗，怀故逾悲辛。
庶氏有嘉草，攻禬事久泯。
炎帝垂灵编，言此殊足珍。
崎岖乃有得，托以全余身。
纷敷碧树阴，眄睐心所亲。
+++柳宗元
++++新植海石榴
弱植不盈尺，远意驻蓬瀛。
月寒空阶曙，幽梦彩云生。
粪壤擢珠树，莓苔插琼英。
芳根閟颜色，徂岁为谁荣。
+++柳宗元
++++戏题阶前芍药
凡卉与时谢，妍华丽兹晨。
欹红醉浓露，窈窕留馀春。
孤赏白日暮，暄风动摇频。
夜窗蔼芳气，幽卧知相亲。
愿致溱洧赠，悠悠南国人。
+++柳宗元
++++始见白发题所植海石榴
几年封植爱芳丛，韵艳朱颜竟不同。
从此休论上春事，看成古木对衰翁。
+++柳宗元
++++植灵寿木
白华照寒水，怡我适野情。
前趋问长老，重复欣嘉名。
蹇连易衰朽，方刚谢经营。
敢期齿杖赐，聊且移孤茎。
丛萼中竞秀，分房外舒英。
柔条乍反植，劲节常对生。
循玩足忘疲，稍觉步武轻。
安能事翦伐，持用资徒行。
+++柳宗元
++++自衡阳移桂十馀本植零陵所住精舍
谪官去南裔，清湘绕灵岳。
晨登蒹葭岸，霜景霁纷浊。
离披得幽桂，芳本欣盈握。
火耕困烟烬，薪采久摧剥。
道旁且不愿，岑岭况悠邈。
倾筐壅故壤，栖息期鸾鷟。
路远清凉宫，一雨悟无学。
南人始珍重，微我谁先觉。
芳意不可传，丹心徒自渥。
+++柳宗元
++++湘岸移木芙蓉植龙兴精舍
有美不自蔽，安能守孤根。
盈盈湘西岸，秋至风露繁。
丽影别寒水，秾芳委前轩。
芰荷谅难杂，反此生高原。
+++柳宗元
++++早梅
早梅发高树，迥映楚天碧。
朔吹飘夜香，繁霜滋晓白。
欲为万里赠，杳杳山水隔。
寒英坐销落，何用慰远客。
+++柳宗元
++++南中荣橘柚
橘柚怀贞质，受命此炎方。
密林耀朱绿，晚岁有馀芳。
殊风限清汉，飞雪滞故乡。
攀条何所叹，北望熊与湘。
+++柳宗元
++++红蕉
晚英值穷节，绿润含朱光。
以兹正阳色，窈窕凌清霜。
远物世所重，旅人心独伤。
回晖眺林际，摵摵无遗芳。
+++柳宗元
++++巽公院五咏 净土堂
结习自无始，沦溺穷苦源。
流形及兹世，始悟三空门。
华堂开净域，图像焕且繁。
清泠焚众香，微妙歌法言。
稽首愧导师，超遥谢尘昏。
+++柳宗元
++++巽公院五咏 曲讲堂
寂灭本非断，文字安可离。
曲堂何为设，高士方在斯。
圣默寄言宣，分别乃无知。
趣中即空假，名相与谁期。
愿言绝闻得，忘意聊思惟。
+++柳宗元
++++巽公院五咏 禅堂
发地结菁茅，团团抱虚白。
山花落幽户，中有忘机客。
涉有本非取，照空不待析。
万籁俱缘生，窅然喧中寂。
心境本洞如，鸟飞无遗迹。
+++柳宗元
++++巽公院五咏 芙蓉亭
新亭俯朱槛，嘉木开芙蓉。
清香晨风远，溽彩寒露浓。
潇洒出人世，低昂多异容。
尝闻色空喻，造物谁为工。
留连秋月晏，迢递来山钟。
+++柳宗元
++++巽公院五咏 苦竹桥
危桥属幽径，缭绕穿疏林。
迸箨分苦节，轻筠抱虚心。
俯瞰涓涓流，仰聆萧萧吟。
差池下烟日，嘲哳鸣山禽。
谅无要津用，栖息有馀阴。
+++柳宗元
++++梅雨
梅实迎时雨，苍茫值晚春。
愁深楚猿夜，梦断越鸡晨。
海雾连南极，江云暗北津。
素衣今尽化，非为帝京尘。
+++柳宗元
++++零陵早春
问春从此去，几日到秦原。
凭寄还乡梦，殷勤入故园。
+++柳宗元
++++田家三首
蓐食徇所务，驱牛向东阡。
鸡鸣村巷白，夜色归暮田。
札札耒耜声，飞飞来乌鸢。
竭兹筋力事，持用穷岁年。
尽输助徭役，聊就空自眠。
子孙日已长，世世还复然。
篱落隔烟火，农谈四邻夕。
庭际秋虫鸣，疏麻方寂历。
蚕丝尽输税，机杼空倚壁。
里胥夜经过，鸡黍事筵席。
各言官长峻，文字多督责。
东乡后租期，车毂陷泥泽。
公门少推恕，鞭朴恣狼藉。
努力慎经营，肌肤真可惜。
迎新在此岁，唯恐踵前迹。
古道饶蒺藜，萦回古城曲。
蓼花被堤岸，陂水寒更绿。
是时收获竟，落日多樵牧。
风高榆柳疏，霜重梨枣熟。
行人迷去住，野鸟竞栖宿。
田翁笑相念，昏黑慎原陆。
今年幸少丰，无厌饘与粥。
+++柳宗元
++++行路难三首
君不见夸父逐日窥虞渊，跳踉北海超昆仑。
披霄决汉出沆漭，瞥裂左右遗星辰。
须臾力尽道渴死。
狐鼠蜂蚁争噬吞。
北方竫人长九寸，开口抵掌更笑喧。
啾啾饮食滴与粒，生死亦足终天年。
睢盱大志小成遂，坐使儿女相悲怜。

虞衡斤斧罗千山，工命采斫杙与椽。
深林土剪十取一，百牛连鞅摧双辕。
万围千寻妨道路，东西蹶倒山火焚。
遗馀毫末不见保，躏跞涧壑何当存。
群材未成质已夭，突兀哮豁空岩峦。
柏梁天灾武库火，匠石狼顾相愁冤。
君不见南山栋梁益稀少，爱材养育谁复论。
飞雪断道冰成梁，侯家炽炭雕玉房。
蟠龙吐耀虎喙张，熊蹲豹踯争低昂。
攒峦丛崿射朱光，丹霞翠雾飘奇香。
美人四向回明珰，雪山冰谷晞太阳。
星躔奔走不得止，奄忽双燕栖虹梁。
风台露榭生光饰，死灰弃置参与商。
盛时一去贵反贱，桃笙葵扇安可当。
+++柳宗元
++++闻籍田有感
天田不日降皇舆，留滞长沙岁又除。
宣室无由问釐事，周南何处托成书。
+++柳宗元
++++跂乌词
城上日出群乌飞，鸦鸦争赴朝阳枝。
刷毛伸翼和且乐，尔独落魄今何为，无乃慕高近白日，三足妒尔令尔疾。

无乃饥啼走道旁，贪鲜攫肉人所伤。
翘肖独足下丛薄，口衔低枝始能跃。
还顾泥涂备蝼蚁，仰看栋梁防燕雀。
左右六翮利如刀，踊身失势不得高。
支离无趾犹自免，努力低飞逃后患。

+++柳宗元
++++笼鹰词
凄风淅沥飞严霜，苍鹰上击翻曙光。
云披雾裂虹蜺断，霹雳掣电捎平冈。
砉然劲翮翦荆棘，下攫狐兔腾苍茫。
爪毛吻血百鸟逝，独立四顾时激昂。
炎风溽暑忽然至，羽翼脱落自摧藏。
草中狸鼠足为患，一夕十顾惊且伤。
但愿清商复为假，拔去万累云间翔。
+++柳宗元
++++放鹧鸪词
楚越有鸟甘且腴，嘲嘲自名为鹧鸪。
徇媒得食不复虑，机械潜发罹罝罦。
羽毛摧折触笼籞，烟火煽赫惊庖厨。
鼎前芍药调五味，膳夫攘腕左右视。
齐王不忍觳觫牛，简子亦放邯郸鸠。
二子得意犹念此，况我万里为孤囚。
破笼展翅当远去，同类相呼莫相顾。
+++柳宗元
++++龟背戏
长安新技出宫掖，喧喧初遍王侯宅。
玉盘滴沥黄金钱，皎如文龟丽秋天。
八方定位开神卦，六甲离离齐上下。
投变转动玄机卑，星流霞破相参差。
四分五裂势未已，出无入有谁能知。
乍惊散漫无处所，须臾罗列已如故。
徒言万事有盈虚，终朝一掷知胜负。
修门象棋不复贵，魏宫妆奁世所弃。
岂如瑞质耀奇文，愿持千岁寿吾君。
庙堂巾笥非余慕，钱刀儿女徒纷纷。
+++柳宗元
++++闻黄鹂
倦闻子规朝暮声，不意忽有黄鹂鸣。
一声梦断楚江曲，满眼故园春意生。
目极千里无山河，麦芒际天摇清波。
王畿优本少赋役，务闲酒熟饶经过。
此时晴烟最深处，舍南巷北遥相语。
翻日迥度昆明飞，凌风邪看细柳翥。
我今误落千万山，身同伧人不思还。
乡禽何事亦来此，令我生心忆桑梓。
闭声回翅归务速，西林紫椹行当熟。
+++柳宗元
++++浑鸿胪宅闻歌效白纻
翠帷双卷出倾城，龙剑破匣霜月明。
朱唇掩抑悄无声，金簧玉磬宫中生。
下沉秋火激太清，天高地迥凝日晶，羽觞荡漾何事倾。
+++柳宗元
++++杨白花
杨白花，风吹渡江水。
坐令宫树无颜色，摇荡春光千万里。
茫茫晓日下长秋，哀歌未断城鸦起。
+++柳宗元
++++渔翁
渔翁夜傍西岩宿，晓汲清湘燃楚竹。
烟销日出不见人，欸乃一声山水绿。
回看天际下中流，岩上无心云相逐。
+++柳宗元
++++饮酒
今夕少愉乐，起坐开清尊。
举觞酹先酒，为我驱忧烦。
须臾心自殊，顿觉天地暄。
连山变幽晦，绿水函晏温。
蔼蔼南郭门，树木一何繁。
清阴可自庇，竟夕闻佳言。
尽醉无复辞，偃卧有芳荪。
彼哉晋楚富，此道未必存。
+++柳宗元
++++读书
幽沉谢世事，俯默窥唐虞。
上下观古今，起伏千万途。
遇欣或自笑，感戚亦以吁。
缥帙各舒散，前后互相逾。
瘴痾扰灵府，日与往昔殊。
临文乍了了，彻卷兀若无。
竟夕谁与言，但与竹素俱。
倦极便倒卧，熟寐乃一苏。
欠伸展肢体，吟咏心自愉。
得意适其适，非愿为世儒。
道尽即闭口，萧散捐囚拘。
巧者为我拙，智者为我愚。
书史足自悦，安用勤与劬。
贵尔六尺躯，勿为名所驱。
+++柳宗元
++++感遇二首（永州作）
西陆动凉气，惊乌号北林。
栖息岂殊性，集枯安可任。
鸿鹄去不返，勾吴阻且深。
徒嗟日沉湎，丸鼓骛奇音。
东海久摇荡，南风已駸駸。
坐使青天暮，小星愁太阴。
众情嗜奸利，居货捐千金。
危根一以振，齐斧来相寻。
揽衣中夜起，感物涕盈襟。
微霜众所践，谁念岁寒心。
旭日照寒野，鸒斯起蒿莱。
啁啾有馀乐，飞舞西陵隈。
回风旦夕至，零叶委陈荄。
所栖不足恃，鹰隼纵横来。
+++柳宗元
++++咏史
燕有黄金台，远致望诸君。
嗛嗛事强怨，三岁有奇勋。
悠哉辟疆理，东海漫浮云。
宁知世情异，嘉谷坐熇焚。
致令委金石，谁顾蠢蠕群。
风波欻潜构，遗恨意纷纭。
岂不善图后，交私非所闻。
为忠不顾内，晏子亦垂文。
+++柳宗元
++++咏三良
束带值明后，顾盼流辉光。
一心在陈力，鼎列夸四方。
款款效忠信，恩义皎如霜。
生时亮同体，死没宁分张。
壮躯闭幽隧，猛志填黄肠。
殉死礼所非，况乃用其良。
霸基弊不振，晋楚更张皇。
疾病命固乱，魏氏言有章。
从邪陷厥父，吾欲讨彼狂。
+++柳宗元
++++咏荆轲
燕秦不两立，太子已为虞。
千金奉短计，匕首荆卿趋。
穷年徇所欲，兵势且见屠。
微言激幽愤，怒目辞燕都。
朔风动易水，挥爵前长驱。
函首致宿怨，献田开版图。
炯然耀电光，掌握罔正夫。
造端何其锐，临事竟趑趄。
长虹吐白日，仓卒反受诛。
按剑赫凭怒，风雷助号呼。
慈父断子首，狂走无容躯。
夷城芟七族，台观皆焚污。
始期忧患弭，卒动灾祸枢。
秦皇本诈力，事与桓公殊。
奈何效曹子，实谓勇且愚。
世传故多谬，太史征无且。
+++柳宗元
++++掩役夫张进骸
生死悠悠尔，一气聚散之。
偶来纷喜怒，奄忽已复辞。
为役孰贱辱，为贵非神奇。
一朝纩息定，枯朽无妍媸。
生平勤皂枥，剉秣不告疲。
既死给槥椟，葬之东山基。
奈何值崩湍，荡析临路垂。
髐然暴百骸，散乱不复支。
从者幸告余，眷之涓然悲。
猫虎获迎祭，犬马有盖帷。
伫立唁尔魂，岂复识此为。
畚锸载埋瘗，沟渎护其危。
我心得所安，不谓尔有知。
掩骼著春令，兹焉适其时。
及物非吾事，聊且顾尔私。
+++柳宗元
++++省试观庆云图诗
设色既成象，卿云示国都。
九天开秘祉，百辟赞嘉谟。
抱日依龙衮，非烟近御炉。
高标连汗漫，迥望接虚无。
裂素荣光发，舒华瑞色敷。
恒将配尧德，垂庆代河图。
+++柳宗元
++++春怀故园
九扈鸣已晚，楚乡农事春。
悠悠故池水，空待灌园人。

++中卷三百五十四
  
+++刘禹锡
++++团扇歌
团扇复团扇，奉君清暑殿。
秋风入庭树，从此不相见。
上有乘鸾女，苍苍虫网遍。
明年入怀袖，别是机中练。
+++刘禹锡
++++宜城歌
野水绕空城，行尘起孤驿。
荒台侧生树，石碣阳镌额。
靡靡度行人，温风吹宿麦。
+++刘禹锡
++++顺阳歌
朝辞官军驿，前望顺阳路。
野水啮荒坟，秋虫镂宫树。
曾闻天宝末，胡马西南骛。
城守鲁将军，拔城从此去。
+++刘禹锡
++++莫瑶歌
莫瑶自生长，名字无符籍。
市易杂鲛人，婚姻通木客。
星居占泉眼，火种开山脊。
夜渡千仞谿，含沙不能射。
+++刘禹锡
++++度桂岭歌
桂阳岭，下下复高高。
稀鸟兽骇，地远草木豪。
寄言迁金子，知余歌者劳。
+++刘禹锡
++++插田歌
冈头花草齐，燕子东西飞。
田塍望如线，白水光参差。
农妇白纻裙，农父绿蓑衣。
齐唱郢中歌，嘤伫如竹枝。
但闻怨响音，不辨俚语词。
时时一大笑，此必相嘲嗤。
水平苗漠漠，烟火生墟落。
黄犬往复还，赤鸡鸣且啄。
路旁谁家郎，乌帽衫袖长。
自言上计吏，年幼离帝乡。
田夫语计吏，君家侬定谙。
一来长安道，眼大不相参。
计吏笑致辞，长安真大处。
省门高轲峨，侬入无度数。
昨来补卫士，唯用筒竹布。
君看二三年，我作官人去。
+++刘禹锡
++++葡萄歌（一作蒲桃）
野田生葡萄，缠绕一枝高。
移来碧墀下，张王日日高。
分岐浩繁缛，修蔓蟠诘曲。
扬翘向庭柯，意思如有属。
为之立长檠，布濩当轩绿。
米液溉其根，理疏看渗漉。
繁葩组绶结，悬实珠玑蹙。
马乳带轻霜，龙鳞曜初旭。
有客汾阴至，临堂瞪双目。
自言我晋人，种此如种玉。
酿之成美酒，令人饮不足。
为君持一斗，往取凉州牧。
+++刘禹锡
++++蛮子歌
蛮语钩輈音，蛮衣斑斓布。
熏狸掘沙鼠，时节祠盘瓠。
忽逢乘马客，恍若惊麏顾。
腰斧上高山，意行无旧路。
+++刘禹锡
++++马嵬行
绿野扶风道，黄尘马嵬驿。
路边杨贵人，坟高三四尺。
乃问里中儿，皆言幸蜀时。
军家诛戚族，天子舍妖姬。
群吏伏门屏，贵人牵帝衣。
低回转美目，风日为无晖。
贵人饮金屑，倏忽舜英暮。
平生服杏丹，颜色真如故。
属车尘已远，里巷来窥觑。
共爱宿妆妍，君王画眉处。
履綦无复有，履组光未灭。
不见岩畔人，空见凌波袜。
邮童爱踪迹，私手解鞶结。
传看千万眼，缕绝香不歇。
指环照骨明，首饰敌连城。
将入咸阳市，犹得贾胡惊。
+++刘禹锡
++++百花行
长安百花时，风景宜轻薄。
无人不沽酒，何处不闻乐。
春风连夜动，微雨凌晓濯。
红焰出墙头，雪光映楼角。
繁紫韵松竹，远黄绕篱落。
临路不胜愁，轻烟去何托。
满庭荡魂魄，照庑成丹渥。
烂熳簇颠狂，飘零劝行乐。
时节易晼晚，清阴覆池阁。
唯有安石榴，当轩慰寂寞。
+++刘禹锡
++++壮士行
阴风振寒郊，猛虎正咆哮。
徐行出烧地，连吼入黄茅。
壮士走马去，镫前弯玉弰。
叱之使人立，一发如铍交。
悍睛忽星堕，飞血溅林梢。
彪炳为我席，膻腥充我庖。
里中欣害除，贺酒纷呶号。
明日长桥上，倾城看斩蛟。
+++刘禹锡
++++苦雨行
悠悠飞走情，同乐在阳和。
岁中三百日，常恐风雨多。
天人信遐远，时节易蹉跎。
洞房有明烛，无乃酣且歌。
+++刘禹锡
++++华山歌
洪垆作高山，元气鼓其橐。
俄然神功就，峻拔在寥廓。
灵迹露指爪，杀气见棱角。
凡木不敢生，神仙聿来托。
天资帝王宅，以我为关钥。
能令下国人，一见换神骨。
高山固无限，如此方为岳。
丈夫无特达，虽贵犹碌碌。
+++刘禹锡
++++抛球乐词
五彩绣团圆，登君玳瑁筵。
最宜红烛下，偏称落花前。
上客如先起，应须赠一船。
春早见花枝，朝朝恨发迟。
及看花落后，却忆未开时。
幸有抛球乐，一杯君莫辞。
+++刘禹锡
++++华清词（一作华清宫词）
日出骊山东，裴回照温泉。
楼台影玲珑，稍稍开白烟。
言昔太上皇，常居此祈年。
风中闻清乐，往往来列仙。
翠华入五云，紫气归上玄。
哀哀生人泪，泣尽弓剑前。
圣道本自我，凡情徒颙然。
小臣感玄化，一望青冥天。
+++刘禹锡
++++送春曲三首
春向晚，春晚思悠哉。
风云日已改，花叶自相催。
漠漠空中去，何时天际来。
春已暮，冉冉如人老，映叶见残花，连天是青草。
可怜桃与李，从此同桑枣。
春景去，此去何时回。
游人千万恨，落日上高台。
寂寞繁花尽，流莺归莫来。
+++刘禹锡
++++初夏曲三首
铜壶方促夜，斗柄暂南回。
稍嫌单衣重，初怜北户开。
西园花已尽，新月为谁来。
时节过繁华，阴阴千万家。
巢禽命子戏，园果坠枝斜。
寂寞孤飞蝶，窥丛觅晚花。
绿水风初暖，青林露早晞。
麦陇雉朝雊，桑野人暮归。
百舌悲花尽，平芜来去飞。
+++刘禹锡
++++捣衣曲
爽砧应秋律，繁杵含凄风。
一一远相续，家家音不同。
户庭凝露清，伴侣明月中。
长裾委襞积，轻珮垂璁珑。
汗馀衫更馥，钿移麝半空。
报寒惊边雁，促思闻候虫。
天狼正芒角，虎落定相攻。
盈箧寄何处，征人如转蓬。
+++刘禹锡
++++畬田行
何处好畬田，团团缦山腹。
钻龟得雨卦，上山烧卧木。
惊麏走且顾，群雉声咿喔。
红焰远成霞，轻煤飞入郭。
风引上高岑，猎猎度青林。
青林望靡靡，赤光低复起。
照潭出老蛟，爆竹惊山鬼。
夜色不见山，孤明星汉间。
如星复如月，俱逐晓风灭。
本从敲石光，遂至烘天热。
下种暖灰中，乘阳拆牙孽。
苍苍一雨后，苕颖如云发。
巴人拱手吟，耕耨不关心。
由来得地势，径寸有馀金。
+++刘禹锡
++++鶗鴂吟
朝阳有鸣凤，不闻千万祀。
鶗鴂催众芳，晨间先入耳。
秋风白露晞，从是尔啼时。
如何上春日，唧唧满庭飞。
+++刘禹锡
++++观云篇
兴云感阴气，疾足如见机。
晴来意态行，有若功成归。
葱茏含晚景，洁白凝秋晖。
夜深度银汉，漠漠仙人衣。
+++刘禹锡
++++养鸷词
养鸷非玩形，所资击鲜力。
少年昧其理，日日哺不息。
探雏网黄口，旦暮有馀食。
宁知下鞲时，翅重飞不得。
毰毸止林表，狡兔自南北。
饮啄既已盈，安能劳羽翼。
+++刘禹锡
++++别友人后得书因以诗赠
前时送君去，挥手青门桥。
路转不相见，犹闻马萧萧。
今得出关书，行程日已遥。
春还迟君至，共结芳兰苕。
+++刘禹锡
++++送华阴尉张苕赴邕府使幕（张即燕公之孙，顷坐事除名）
昔忝南宫郎，往来东观频。
尝披燕公传，耸若窥三辰。
翊圣崇国本，像贤正朝伦。
高视缅今古，清风夐无邻。
兰锜照通衢，一家十朱轮。
酂国嗣侯绝，韦卿世业贫。
夫子承大名，少年振芳尘。
青袍仙掌下，矫首凌烟旻。
公冶本非罪，潘郎一为民。
风霜苦摇落，坚白无缁磷。
一旦逢良时，天光烛幽沦。
重为长裾客，佐彼观风臣。
分野穷禹画，人烟过虞巡。
不言此行远，所乐相知新。
雨起巫山阳，鸟鸣湘水滨。
离筵出苍莽，别曲多悲辛。
今朝一杯酒，明日千里人。
从此孤舟去，悠悠天海春。
+++刘禹锡
++++送湘阳熊判官孺登府罢归钟陵因寄呈江西裴中丞二十三兄
射策志未就，从事岁云除。
箧留马卿赋，袖有刘弘书。
忽见夏木深，怅然忆吾庐。
复持州民刺，归谒专城居。
君家诚易知，胜绝倾里闾。
言北郭生，门有卿相舆。
钟陵霭千里，带郭西江水。
朱槛照河宫，旗亭绿云里。
前年初缺守，慎简由宸扆。
临轩弄郡章，得人方付此。
是时左冯翊，天下第一理。
贵臣持牙璋，优诏发青纸。
迎风奸吏免，先令疲人喜。
何武劾腐儒，陈蕃礼高士。
昔升君子堂，腰下绶犹黄。
汾阴有宝气，赤堇多奇铓。
束简下曲台，佩鞬来历阳。
绮筵陪一笑，兰室袭馀芳。
风水忽异势，江湖遂相忘。
因君倘借问，为话老沧浪。
+++刘禹锡
++++送韦秀才道冲赴制举
惊禽一辞巢，栖息无少安。
秋扇一离手，流尘蔽霜纨。
故侣不可追，凉风日已寒。
远逢杜陵士，别尽平生欢。
逐客无印绶，楚江多芷兰。
因居暇时游，长铗不复弹。
阅书南轩霁，縆瑟清夜阑。
万境身外寂，一杯腹中宽。
伊昔玄宗朝，冬卿冠鸳鸾。
肃穆升内殿，从容领儒冠。
游夏无措词，阳秋垂不刊。
至今群玉府，学者空纵观。
世人希德门，揭若攀峰峦。
之子尚明训，锵如振琅玕。
一旦西上书，斑衣拂征鞍。
荆台宿暮雨，汉水浮春澜。
君门起天中，多士如星攒。
烟霞覆双阙，抃舞罗千官。
清漏滴铜壶，仙厨下雕槃。
荧煌仰金榜，错落濡飞翰。
古来才杰士，所嗟遭时难。
一鸣从此始，相望青云端。
+++刘禹锡
++++送李策秀才还湖南，因寄幕中亲故兼简衡州吕八郎中
深春风日净，昼长幽鸟鸣。
仆夫前致词，门有白面生。
摄衣相问讯，解带坐南荣。
端志见眉睫，苦言发精诚。
因出怀中文，调孤词亦清。
悄如促柱弦，掩抑多不平。
乃言本蜀士，世降岷山灵。
前人秉艺文，高视来上京。
曳绶司徒府，所从信国桢。
析薪委宝林，善响继家声。
何处翳附郭，几人思郈成。
云天望乔木，风水悲流萍。
前与计吏西，始列贡士名。
森然就笔札，从试春官卿。
帝城岐路多，万足伺晨星。
茫茫风尘中，工拙同有营。
寒女劳夜织，山苗荣寸茎。
侯门方击钟，衣褐谁将迎。
弱羽果摧颓，壮心郁怦怦。
谅无蟠木容，聊复蓬累行。
昨日讯灵龟，繇言利艰贞。
当求舍拔中，必在审己明。
誓将息薄游，焦思穷笔精。
莳兰在幽渚，安得扬芬馨。
曰余摧落者，散质负华缨。
一聆苦辛词，再动伊郁情。
身弃言不动，爱才心尚惊。
恨无羊角风，使尔化北溟。
论罢情益亲，涉旬忘归程。
日携邑中客，闲眺江上城。
昼憩命金罍，宵谈转璿衡。
薰风香麈尾，月露濡桃笙。
忽被戒羸骖，薄言事南征。
火云蔚千里，旅思浩已盈。
湘江含碧虚，衡岭浮翠晶。
岂伊山水异，适与人事并。
油幕侣昆丘，粲然叠瑶琼。
庾楼见清月，孔坐多绿醽。
复有衡山守，本自云龙庭。
抗志在灵府，发越侔咸英。
一挥出荥阳，惠彼嗤嗤氓。
隼旟辞灞水，居者皆涕零。
惟昔与伊人，交欢经宿龄。
一从云雨散，滋我鄙吝萌。
北渚不堪愁，南音谁复听。
离忧若去水，浩漾无时停。
尝闻祝融峰，上有神禹铭。
石琅玕姿，秘文螭虎形。
圣功奠远服，神物拥休祯。
贤人在其下，仿佛疑蓬瀛。
君行历郡斋，大袂拂双旌。
饰容遇朗鉴，肝鬲可以呈。
昔日马相如，临邛坐尽倾。
勉君刷羽翰，蚤取凌青冥。
+++刘禹锡
++++送张盥赴举诗
尔生始悬弧，我作座上宾。
引箸举汤饼，祝词天麒麟。
今成一丈夫，坎坷愁风尘。
长裾来谒我，自号庐山人。
道旧与抚孤，悄然伤我神。
依依见眉睫，嘿嘿含悲辛。
永怀同年友，追想出谷晨。
三十二君子，齐飞凌烟旻。
曲江一会时，后会已凋沦。
况今三十载，阅世难重陈。
盛时一已过，来者日日新。
不如摇落树，重有明年春。
火后见琮璜，霜馀识松筠。
肃风乃独秀，武部亦绝伦。
尔今持我诗，西见二重臣。
成贤必念旧，保贵在安贫。
清时为丞郎，气力侔陶钧。
乞取斗升水，因之云汉津。
+++刘禹锡
++++和州送钱侍御自宣州幕拜官便于华州觐省
五彩绣衣裳，当年正相称。
春风旧关路，归去真多兴。
兰陔行可采，莲府犹回瞪。
杨家绀幰迎，谢守瑶华赠。
御街草泛滟，台柏烟含凝。
曾是平生游，无因理归乘。
+++刘禹锡
++++送僧方及南谒柳员外
昔事庐山远，精舍虎溪东。
朝阳照瀑水，楼阁虹霓中。
骋望羡游云，振衣若秋蓬。
旧房闭松月，远思吟江风。
古寺历头陀，奇峰扳祝融。
南登小桂岭，却望归塞鸿。
衣裓贮文章，自言学雕虫。
抢榆念陵厉，覆篑图穹崇。
远郡多暇日，有诗访禅宫。
石门耸峭绝，竹院含空濛。
幽响滴岩溜，晴芳飘野丛。
海云悬飓母，山果属狙公。
忽忆吴兴郡，白蘋正葱茏。
愿言挹风采，邈若窥华嵩。
桂水夏澜急，火山宵焰红。
三衣濡菌露，一锡飞烟空。
勿谓翻译徒，不为文雅雄。
来赏音者，燋爨得孤桐。
+++刘禹锡
++++送惟良上人
高斋洒寒水，是夕山僧至。
玄牝无关锁，琼书舍文字。
灯明香满室，月午霜凝地。
语到不言时，世间人尽睡。
+++刘禹锡
++++翠微寺有感
吾王昔游幸，离宫云际开。
朱旗迎夏早，凉轩避暑来。
汤饼赐都尉，寒冰颁上才。
龙髯不可望，玉座生尘埃。
+++刘禹锡
++++观柘枝舞二首
胡服何葳蕤，仙仙登绮墀。
神飙猎红蕖，龙烛映金枝。
垂带覆纤腰，安钿当妩眉。
翘袖中繁鼓，倾眸溯华榱。
燕秦有旧曲，淮南多冶词。
欲见倾城处，君看赴节时。
山鸡临清镜，石燕赴遥津。
何如上客会，长袖入华裀。
体轻似无骨，观者皆耸神。
曲尽回身处，层波犹注人。
+++刘禹锡
++++连州腊日观莫徭猎西山
海天杀气薄，蛮军步伍嚣。
林红叶尽变，原黑草初烧。
围合繁钲息，禽兴大旆摇。
张罗依道口，嗾犬上山腰。
猜鹰虑奋迅，惊鹿时跼跳。
瘴云四面起，腊雪半空消。
箭头馀鹄血，鞍傍见雉翘。
日暮还城邑，金笳发丽谯。
+++刘禹锡
++++寄陕州姚中丞（时分司东都）
八月天气肃，二陵风雨收。
旌旗阙下来，云日关东秋。
禹迹想前事，汉台馀故丘。
徘徊襟带地，左右帝王州。
留滞悲昔老，恩光荣彻侯。
相思望棠树，一寄商声讴。
+++刘禹锡
++++奉酬湖州崔郎中见寄五韵
山阳昔相遇，灼灼晨葩鲜。
同游翰墨场，和乐埙篪然。
一落名宦途，浩如乘风船。
行当衰暮日，卧理淮海边。
犹期谢病后，共乐桑榆年。
+++刘禹锡
++++学阮公体三首
少年负志气，信道不从时。
只言绳自直，安知室可欺。
百胜难虑敌，三折乃良医。
生不失意，焉能慕知己。
朔风悲老骥，秋霜动鸷禽。
出门有远道，平野多层阴。
灭没驰绝塞，振迅拂华林。
不因感衰节，安能激壮心。
昔贤多使气，忧国不谋身。
目览千载事，心交上古人。
侯门有仁义，灵台多苦辛。
不学腰如磬，徒使甑生尘。
+++刘禹锡
++++秋晚题湖城驿池上亭
秋次池上馆，林塘照南荣。
尘衣纷未解，幽思浩已盈。
风莲坠故萼，露菊含晚英。
恨为一夕客，愁听晨鸡鸣。
+++刘禹锡
++++贾客词
贾客无定游，所游唯利并。
眩俗杂良苦，乘时取重轻。
心计析秋毫，摇钩侔悬衡。
锥刀既无弃，转化日已盈。
邀福祷波神，施财游化城。
妻约雕金钏，女垂贯珠缨。
高赀比封君，奇货通幸卿。
趋时鸷鸟思，藏镪盘龙形。
大艑浮通川，高楼次旗亭。
行止皆有乐，关梁自无征。
农夫何为者，辛苦事寒耕。
+++刘禹锡
++++调瑟词
调瑟在张弦，弦平音自足。
朱弦二十五，缺一不成曲。
美人爱高张，瑶轸再三促。
上弦虽独响，下应不相属。
日暮声未和，寂寥一枯木。
却顾膝上弦，流泪难相续。
+++刘禹锡
++++读张曲江集作
圣言贵忠恕，至道重观身。
法在何所恨，色相斯为仁。
良时难久恃，阴谪岂无因。
寂寞韶阳庙，魂归不见人。
+++刘禹锡
++++偶作二首
终朝对尊酒，嗜兴非嗜甘。
终日偶众人，纵言不纵谈。
世情闲静见，药性病多谙。
寄谢嵇中散，予无甚不堪。
万卷堆床书，学者识其真。
万里长江水，征夫渡要津。
养生非但药，悟佛不因人。
燕石何须辨，逢时即至珍。
+++刘禹锡
++++昏镜词
昏镜非美金，漠然丧其晶。
陋容多自欺，谓若他镜明。
瑕疵既不见，妍态随意生。
一日四五照，自言美倾城。
饰带以纹绣，装匣以琼瑛。
秦宫岂不重，非适乃为轻。
+++刘禹锡
++++咏古二首有所寄
车音想辚辚，不见綦下尘。
可怜平阳第，歌舞娇青春。
金屋容色在，文园词赋新。
一朝复得幸，应知失意人。
寂寥照镜台，遗基古南阳。
真人昔来游，翠凤相随翔。
目成在桑野，志遂贮椒房。
岂无三千女，初心不可忘。
+++刘禹锡
++++磨镜篇
流尘翳明镜，岁久看如漆。
门前负局人，为我一磨拂。
萍开绿池满，晕尽金波溢。
白日照空心，圆光走幽室。
山神妖气沮，野魅真形出。
却思未磨时，瓦砾来唐突。

++中卷三百五十五
  
+++刘禹锡
++++登司马错古城
将军将秦师，西南奠遐服。
故垒清江上，苍烟晦乔木。
登临直萧辰，周览壮前躅。
堑平陈叶满，墉高秋蔓绿。
废井抽寒菜，毁台生鲁谷。
耕人得古器，宿雨多遗镞。
楚塞郁重叠，蛮溪纷诘曲。
留此数仞基，几人伤远目。
+++刘禹锡
++++谒柱山会禅师
我本山东人，平生多感慨。
弱冠游咸京，上书金马外。
结交当世贤，驰声溢四塞。
勉修贵及早，狃捷不知退。
锱铢扬芬馨，寻尺招瑕颣。
淹留郢南都，摧颓羽翰碎。
安能咎往事，且欲去沉痗。
吾师得真如，寄在人寰内。
哀我堕名网，有如翾飞辈。
曈曈揭智烛，照使出昏昧。
静见玄关启，歆然初心会。
夙尚一何微，今得信可大。
觉路明证入，便门通忏悔。
悟理言自忘，处屯道犹泰。
色身岂吾宝，慧性非形碍。
思此灵山期，未卜何年载。
+++刘禹锡
++++卧病闻常山旋师策勋宥过王泽大洽因寄李六侍郎
寂寂重寂寂，病夫卧秋斋。
夜蛩思幽壁，槁叶鸣空阶。
南国异气候，火旻尚昏霾。
瘴烟跕飞羽，沴气伤百骸。
昨闻凯歌旋，饮至酒如淮。
无战陋丹水，垂仁轻槁街。
清庙既策勋，圆丘俟燔柴。
车书一以混，幽远靡不怀。
逐客憔悴久，故乡云雨乖。
禽鱼各有化，予欲问齐谐。
+++刘禹锡
++++善卷坛下作（在柱山上）
先生见尧心，相与去九有。
斯民既已治，我得安林薮。
道为自然贵，名是无穷寿。
瑶坛在此山，识者常回首。
+++刘禹锡
++++武陵观火诗
楚乡祝融分，炎火常为虞。
是时直突烟，发自晨炊徒。
盲风扇其威，白昼曛阳乌。
操绠不暇汲，循墙还避逾。
怒如列缺光，迅与芬轮俱。
联延掩四远，赫奕成洪炉。
汹疑云涛翻，飒若鬼神趋。
当前迎焮赩，是物同膏腴。
金乌入梵天，赤龙游玄都。
腾烟透窗户，飞焰生栾栌。
火山摧半空，星雨洒中衢。
瑶坛被髹漆，宝树攒珊瑚。
光县与琴焦，旗亭无酒濡。
市人委百货，邑令遗双凫。
馀势下隈隩，长熛烘舳舻。
吹焚照水府，炙浪愁天吴。
灾罢云日晚，心惊视听殊。
高灰辨廪庾，黑土连闉闍。
众烬合星罗，游氛铄人肤。
厚地藏宿热，遥林呈骤枯。
火德资生人，庸可一日无。
御之失其道，敲石弥天隅。
晋库走龙剑，吴宫伤燕雏。
五行有沴气，先哲垂訏谟。
宋郑同日起，时当贤大夫。
无苛自可乐，弭患非所图。
贤守恤人瘼，临烟驻骊驹。
吊场色惨忸，颜失词劬愉。
下令蠲里布，指期轻市租。
閈垣适未立，苫盖自相娱。
山木行剪伐，江泥宜墐途。
邑臣不必曾，何用征越巫。
+++刘禹锡
++++崔元受少府自贬所还，遗山姜花，以诗答之
故人博罗尉，遗我山姜花。
采从碧海上，来自谪仙家。
云涛润孤根，阴火照晨葩。
静摇扶桑日，艳对瀛洲霞。
世人爱芳辛，搴撷忘幽遐。
传名入帝里，飞驿辞天涯。
王济本尚味，石崇方斗奢。
雕盘多不识，绮席乃增华。
驿马损筋骨，贵人滋齿牙。
顾予藜藿士，持此重咨嗟。
+++刘禹锡
++++途中早发
马踏尘上霜，月明江头路。
行人朝气锐，宿鸟相辞去。
流水隔远村，缦山多红树。
悠悠关塞内，往来无闲步。
+++刘禹锡
++++和董庶中古散调词赠尹果毅
昔听东武吟，壮年心已悲。
如何今濩落，闻君辛苦辞。
言有穷巷士，弱龄颇尚奇。
读得玄女符，生当事边时。
借名游侠窟，结客幽并儿。
往来长楸间，能带双鞬驰。
崩腾天宝末，尘暗燕南垂。
爟火入咸阳，诏征神武师。
是时占军幕，插羽扬金羁。
万夫列辕门，观射中戟支。
誓当雪国雠，亲爱从此辞。
中宵倚长剑，起视蚩尤旗。
介马晨萧萧，阵云竟天涯。
阴风猎白草，旗槊光参差。
勇气贯中肠，视身忽如遗。
生擒白马将，虏骑不敢追。
贵臣上战功，名姓随意移。
终岁肌骨苦，他人印累累。
谒者既清宫，诸侯各罢戏。
上将赐甲第，门戟不可窥。
眦血下沾襟，天高问无期。
却寻故乡路，孤影空相随。
行逢里中旧，扑樕昔所嗤。
一言合侯王，腰佩黄金龟。
问我何自苦，可怜真数奇。
迟回顾徒御，得色悬双眉。
翻然悟世途，抚己昧所宜。
田园已芜没，流浪江海湄。
鸷禽毛翮摧，不见翔云姿。
衰容蔽逸气，孑孑无人知。
寂寞草玄徒，长吟下书帷。
为君发哀韵，若扣瑶林枝。
有客识其真，潺湲涕交颐。
饮尔一杯酒，陶然足自怡。
+++刘禹锡
++++望衡山
东南倚盖卑，维岳资柱石。
前当祝融居，上拂朱鸟翮。
青冥结精气，磅礴宣地脉。
还闻肤寸阴，能致弥天泽。
+++刘禹锡
++++游桃源一百韵
沅江清悠悠，连山郁岑寂。
回流抱绝巘，皎镜含虚碧。
昏旦递明媚，烟岚分委积。
香蔓垂绿潭，暴龙照孤碛。
渊明著前志，子骥思远蹠。
寂寂无何乡，密尔天地隔。
金行太元岁，渔者偶探赜。
寻花得幽踪，窥洞穿暗隙。
依微闻鸡犬，豁达值阡陌。
居人互将迎，笑语如平昔。
广乐虽交奏，海禽心不怿。
挥手一来归，故溪无处觅。
绵绵五百载，市朝几迁革。
有路在壶中，无人知地脉。
皇家感至道，圣祚自天锡。
金阙传本枝，玉函留宝历。
禁山开秘宇，复户洁灵宅。
蕊检香氛氲，醮坛烟幂幂。
我来尘外躅，莹若朝星析。
崖转对翠屏，水穷留画鹢。
三休俯乔木，千级扳峭壁。
旭日闻撞钟，彩云迎蹑屐。
遂登最高顶，纵目还楚泽。
平湖见草青，远岸连霞赤。
幽寻如梦想，绵思属空阒。
夤缘且忘疲，耽玩近成癖。
清猿伺晓发，瑶草凌寒坼。
祥禽舞葱茏，珠树摇玓瓅。
羽人顾我笑，劝我税归轭。
霓裳何飘飖，童颜洁白皙。
重岩是藩屏，驯鹿受羁靮。
楼居弥清霄，萝茑成翠帟。
仙翁遗竹杖，王母留桃核。
姹女飞丹砂，青童护金液。
宝气浮鼎耳，神光生剑脊。
虚无天乐来，僁窣鬼兵役。
丹丘肃朝礼，玉札工紬绎。
枕中淮南方，床下阜乡舄。
明灯坐遥夜，幽籁听淅沥。
因话近世仙，耸然心神惕。
乃言瞿氏子，骨状非凡格。
往事黄先生，群儿多侮剧。
謷然不屑意，元气贮肝膈。
往往游不归，洞中观博弈。
言高未易信，犹复加诃责。
一旦前致辞，自云仙期迫。
言师有道骨，前事常被谪。
如今三山上，名字在真籍。
悠然谢主人，后岁当来觌。
言毕依庭树，如烟去无迹。
观者皆失次，惊追纷络绎。
日暮山径穷，松风自萧槭。
适逢修蛇见，瞋目光激射。
如严三清居，不使恣搜索。
唯馀步纲势，八趾在沙砾。
至今东北隅，表以坛上石。
列仙徒有名，世人非目击。
如何庭庑际，白日振飞翮。
洞天岂幽远，得道如咫尺。
一气无死生，三光自迁易。
因思人间世，前路何狭窄。
瞥然此生中，善祝期满百。
大方播群类，秀气肖翕辟。
性静本同和，物牵成阻厄。
是非斗方寸，荤血昏精魄。
遂令多夭伤，犹喜见斑白。
喧喧车马驰，苒苒桑榆夕。
共安缇绣荣，不悟泥途适。
纷吾本孤贱，世叶在逢掖。
九流宗指归，百氏旁捃摭。
公卿偶慰荐，乡曲缪推择。
居安白社贫，志傲玄纁辟。
功名希自取，簪组俟扬历。
书府蚤怀铅，射宫曾发的。
起草香生帐，坐曹乌集柏。
赐燕聆箫韶，侍祠阅琮璧。
尝闻履忠信，可以行蛮貊。
自述希古心，忘恃干时画。
巧言忽成锦，苦志徒食蘖。
平地生峰峦，深心有矛戟。
层波一震荡，弱植忽沦溺。
北渚吊灵均，长岑思亭伯。
祸来昧几兆，事去空叹息。
尘累与时深，流年随漏滴。
才能疑木雁，报施迷夷跖。
楚奏絷钟仪，商歌劳甯戚。
禀生非悬解，对镜方感激。
自从婴网罗，每事问龟策。
王正降雷雨，环玦赐迁斥。
倘伏夷平人，誓将依羽客。
买山构精舍，领徒开讲席。
冀无身外忧，自有闲中益。
道芽期日就，尘虑乃冰释。
且欲遗姓名，安能慕竹帛。
长生尚学致，一溉岂虚掷。
芝朮资糇粮，烟霞拂巾帻。
黄石履看堕，洪崖肩可拍。
聊复嗟蜉蝣，何烦哀虺蜴。
青囊既深味，琼葩亦屡摘。
纵无西山资，犹免长戚戚。
+++刘禹锡
++++客有为余话登天坛遇雨之状，因以赋之
清晨登天坛，半路逢阴晦。
疾行穿雨过，却立视云背。
白日照其上，风雷走于内。
滉漾雪海翻，槎牙玉山碎。
蛟龙露鬐鬣，神鬼含变态。
万状互生灭，百音以繁会。
俯观群动静，始觉天宇大。
山顶自晶明，人间已滂沛。
豁然重昏敛，涣若春冰溃。
反照入松门，瀑流飞缟带。
遥光泛物色，馀韵吟天籁。
洞府撞仙钟，村墟起夕霭。
却见山下侣，已如迷世代。
问我何处来，我来云雨外。
+++刘禹锡
++++秋江早发
轻阴迎晓日，霞霁秋江明。
草树含远思，襟杯有馀清。
凝睇万象起，朗吟孤愤平。
渚鸿未矫翼，而我已遐征。
因思市朝人，方听晨鸡鸣。
昏昏恋衾枕，安见元气英。
纳爽耳目变，玩奇筋骨轻。
沧洲有奇趣，浩然吾将行。
+++刘禹锡
++++有僧言罗浮事，因为诗以写之
君言罗浮上，容易见九垠。
渐高元气壮，汹涌来翼身。
夜宿最高峰，瞻望浩无邻。
海黑天宇旷，星辰来逼人。
是时当朏魄，阴物恣腾振。
日光吐鲸背，剑影开龙鳞。
倏若万马驰，旌旗耸奫沦。
又如广乐奏，金石含悲辛。
疑其有巨灵，怪物尽来宾。
阴阳迭用事，乃俾夜作晨。
咿喔天鸡鸣，扶桑色昕昕。
赤波千万里，涌出黄金轮。
下视生物息，霏如隙中尘。
醯鸡仰瓮口，亦谓云汉津。
世人信耳目，方寸度大钧。
安知视听外，怪愕不可陈。
悠悠想大方，此乃杯水滨。
小天地大，安能识其真。
+++刘禹锡
++++裴祭酒尚书见示春归城南青松坞别墅…高侍郎之什命同作
早宦阅人事，晚怀生道机。
时从学省出，独望郊园归。
野彴度春水，山花映岩扉。
石头解金章，林下步绿薇。
青松郁成坞，修竹盈尺围。
吟风起天籁，蔽日无炎威。
危径盘羊肠，连甍耸翚飞。
幽谷响樵斧，澄潭环钓矶。
因高见帝城，冠盖扬光辉。
白云难持寄，清韵投所希。
二公如长离，比翼翔太微。
含情谢林壑，酬赠骈珠玑。
顾予久郎潜，愁寂对芳菲。
一闻丘中趣，再抚黄金徽。
+++刘禹锡
++++和河南裴尹侍郎宿斋天平寺诣九龙祠祈雨二十韵
有事九龙庙，洁斋梵王祠。
玉箫何时绝，碧树空凉飔。
吏散埃壒息，月高庭宇宜。
重城肃穆闭，涧水潺湲时。
人稀夜复闲，虑静境亦随。
缅怀断鳌足，凝想乘鸾姿。
朱明盛农节，膏泽方愆期。
瞻言五灵瑞，能救百谷萎。
咿喔晨鸡鸣，阑干斗柄垂。
修容谒神像，注意陈正词。
惊飙起泓泉，若调雷雨师。
黑烟耸鳞甲，洒液如棼丝。
丰隆震天衢，列缺挥火旗。
炎空忽凄紧，高溜悬绠縻。
生物已滂沛，湿云稍离披。
丹霞启南陆，白水含东菑。
熙熙飞走适，蔼蔼草树滋。
浮光动宫观，远思盈川坻。
吴公敏于政，谢守工为诗。
商山有病客，言贺舒庞眉。
+++刘禹锡
++++冬夜宴河中李相公中堂命筝歌送酒
朗朗鹍鸡弦，华堂夜多思。
帘外雪已深，座中人半醉。
翠蛾发清响，曲尽有馀意。
酌我莫忧狂，老来无逸气。
+++刘禹锡
++++重至衡阳伤柳仪曹
忆昨与故人，湘江岸头别。
我马映林嘶，君帆转山灭。
马嘶循古道，帆灭如流电。
千里江蓠春，故人今不见。
+++刘禹锡
++++谪居悼往二首
邑邑何邑邑，长沙地卑湿。
楼上见春多，花前恨风急。
猿愁肠断叫，鹤病翘趾立。
牛衣独自眠，谁哀仲卿泣。
郁郁何郁郁，长安远如日。
终日念乡关，燕来鸿复还。
潘岳岁寒思，屈平憔悴颜。
殷勤望归路，无雨即登山。
+++刘禹锡
++++有獭吟
有獭得嘉鱼，自谓天见怜。
先祭不敢食，捧鳞望青玄。
人立寒沙上，心专眼悁悁。
渔翁以为妖，举块投其咽。
呼儿贯鱼归，与獭同烹煎。
关关黄金鹗，大翅摇江烟。
下见盈寻鱼，投身擘洪连。
攫拏隐鳞去，哺雏林岳巅。
鸱乌欲伺隙，遥噪莫敢前。
长居青云路，弹射无由缘。
何地无江湖，何水无鲔鳣。
天意不宰割，菲祭徒虔虔。
空馀知礼重，载在淹中篇。
+++刘禹锡
++++白太守行
闻有白太守，抛官归旧谿。
苏州十万户，尽作婴儿啼。
太守驻行舟，阊门草萋萋。
挥袂谢啼者，依然两眉低。
朱户非不崇，我心如重狴。
华池非不清，意在寥廓栖。
夸者窃所怪，贤者默思齐。
我为太守行，题在隐起珪。
+++刘禹锡
++++乐天寄洛下新诗，兼喜微之欲到，因以抒怀也
松间风未起，万叶不自吟。
池上月未来，清辉同夕阴。
宫徵不独运，埙篪自相寻。
一从别乐天，诗思日已沉。
吟君洛中作，精绝百炼金。
乃知孤鹤情，月露为知音。
微之从东来，威凤鸣归林。
羡君先相见，一豁平生心。
+++刘禹锡
++++月夜忆乐天兼寄微之（一作月夜寄微之，忆乐天）
今宵帝城月，一望雪相似。
遥想洛阳城，清光正如此。
知君当此夕，亦望镜湖水。
展转相忆心，月明千万里。
+++刘禹锡
++++早夏郡中书事
水禽渡残月，飞雨洒高城。
华堂对嘉树，帘庑含晓清。
拂镜整危冠，振衣步前楹。
将吏俨成列，簿书纷来萦。
言下辨曲直，笔端破交争。
虚怀询病苦，怀律操剽轻。
阍吏告无事，归来解簪缨。
高帘覆朱阁，忽尔闻调笙。
+++刘禹锡
++++酬乐天七月一日夜即事见寄
夜树风韵清，天河云彩轻。
故苑多露草，隔城闻鹤鸣。
摇落从此始，别离含远情。
闻君当是夕，倚瑟吟商声。
外物岂不足，中怀向谁倾。
秋来念归去，同听嵩阳笙。
+++刘禹锡
++++令狐相公见示赠竹二十韵仍命继和
高人必爱竹，寄兴良有以。
峻节可临戎，虚心宜待士。
众芳信妍媚，威凤难栖止。
遂于鼙鼓间，移植东南美。
封以梁国土，浇之浚泉水。
得地色不移，凌空势方起。
新青排故叶，馀纷笼疏理。
犹复隔墙藩，何因出尘滓。
兹辰去前蔽，永日劳瞪视。
槭槭林已成，荧荧玉相似。
规摹起心匠，洗涤在颐指。
曲直既了然，孤高何卓尔。
垂梢覆内屏，迸笋侵前戺。
妓席拂云鬓，宾阶荫珠履。
抱琴恣闲玩，执卷堪斜倚。
露下悬明珰，风来韵清徵。
坚贞贯四候，标格殊百卉。
岁晚当自知，繁华岂云比。
古诗无赠竹，高唱从此始。
一听清瑶音，峥然长在耳。
+++刘禹锡
++++和令狐相公晚泛汉江书怀寄洋州崔侍郎阆州高舍人二曹长
雨过远山出，江澄暮霞生。
因浮济川舟，遂作适野行。
郊树映缇骑，水禽避红旌。
田夫捐畚锸，织妇窥柴荆。
古岸夏花发，遥林晚蝉清。
沿洄方玩境，鼓角已登城。
部内有良牧，望中寄深情。
临觞念佳期，泛瑟动离声。
寂寞一病士，夙昔接群英。
多谢谪仙侣，几时还玉京。
+++刘禹锡
++++和乐天洛城春齐梁体八韵
帝城宜春入，游人喜意长。
草生季伦谷，花出莫愁坊。
断云发山色，轻风漾水光。
楼前戏马地，树下斗鸡场。
白头自为侣，绿酒亦满觞。
潘园观种植，谢墅阅池塘。
至闲似隐逸，过老不悲伤。
相问焉功德，银黄游故乡。
+++刘禹锡
++++洛中早春赠乐天
漠漠复霭霭，半晴将半阴。
春来自何处，无迹日以深。
韶嫩冰后木，轻盈烟际林。
藤生欲有托，柳弱不自任。
花意已含蓄，鸟言尚沉吟。
期君当此时，与我恣追寻。
翻愁烂熳后，春暮却伤心。
+++刘禹锡
++++和乐天宴李周美中丞宅池上赏樱桃花
樱桃千万枝，照耀如雪天。
王孙宴其下，隔水疑神仙。
宿露发清香，初阳动暄妍。
妖姬满髻插，酒客折枝传。
同此赏芳月，几人有华筵。
杯行勿遽辞，好醉逸三年。
+++刘禹锡
++++酬乐天闻新蝉见赠
碧树鸣蝉后，烟云改容光。
瑟然引秋气，芳草日夜黄。
夹道喧古槐，临池思垂杨。
离人下忆泪，志士激刚肠。
昔闻阻山川，今听同匡床。
情便所遇，音韵岂殊常。
因之比笙竽，送我游醉乡。
+++刘禹锡
++++和乐天秋凉闲卧
暑退人体轻，雨馀天色改。
荷珠贯索断，竹粉残妆在。
高僧扫室请，逸客登楼待。
槐柳渐萧疏，闲门少光彩。
+++刘禹锡
++++酬乐天咏老见示
人谁不愿老，老去有谁怜。
身瘦带频减，发稀冠自偏。
废书缘惜眼，多炙为随年。
经事还谙事，阅人如阅川。
细思皆幸矣，下此便翛然。
莫道桑榆晚，微霞尚满天。
+++刘禹锡
++++岁夜咏怀
弥年不得意，新岁又如何。
念昔同游者，而今有几多。
以闲为自在，将寿补蹉跎。
春色无情故，幽居亦见过。
+++刘禹锡
++++酬牛相公独饮偶醉寓言见示
宫漏夜丁丁，千门闭霜月。
华堂列红烛，丝管静中发。
歌眉低有思，舞体轻无骨。
启酡颜，酣畅浃肌发。
犹思城外客，阡陌不可越。
春意日夕深，此欢无断绝。
+++刘禹锡
++++萋兮吟
天涯浮云生，争蔽日月光。
穷巷秋风起，先摧兰蕙芳。
万货列旗亭，恣心注明珰。
名高毁所集，言巧智难防。
勿谓行大道，斯须成太行。
莫吟萋兮什，徒使君子伤。
+++刘禹锡
++++韩十八侍御见示岳阳楼别窦司直诗…自述故足成六十二韵
楚望何苍然，曾澜七百里。
孤城寄远目，一写无穷已。
荡漾浮天盖，四环宣地理。
积涨在三秋，混成非一水。
冬游见清浅，春望多洲沚。
云锦远沙明，风烟青草靡。
火星忽南见，月硖方东迤。
雪波西山来，隐若长城起。
独专朝宗路，驶悍不可止。
支川让其威，蓄缩至南委。
熊武走蛮落，潇湘来奥鄙。
炎蒸动泉源，积潦搜山趾。
归往无旦夕，包含通远迩。
行当白露时，眇视秋光里。
曙色未昭晰，露华遥斐舋。
浩尔神骨清，如观混元始。
北风忽震荡，惊浪迷津涘。
怒激鼓铿訇，蹙成山岿硊。
鹍鹏疑变化，罔象何恢诡。
嘘吸写楼台，腾骧露鬐尾。
景移群动息，波静繁音弭。
明月出中央，青天绝纤滓。
素光淡无际，绿静平如砥。
空影渡鹓鸿，秋声思芦苇。
鲛人弄机杼，贝阙骈红紫。
珠蛤吐玲珑，文鳐翔旖旎。
水乡吴蜀限，地势东南庳。
翼轸粲垂精，衡巫屹环峙。
名雄七泽薮，国辨三苗氏。
唐羿断修蛇，荆王惮青兕。
秦狩迹犹在，虞巡路从此。
轩后奏宫商，骚人咏兰芷。
茅岭潜相应，橘洲傍可指。
郭璞验幽经，罗含著前纪。
观津戚里族，按道侯家子。
联袂登高楼，临轩笑相视。
假守亦高卧，墨曹正垂耳。
契阔话凉温，壶觞慰迁徙。
地偏山水秀，客重杯盘侈。
红袖花欲然，银灯昼相似。
兴酣更抵掌，乐极同启齿。
笔锋不能休，藻思一何绮。
伊余负微尚，夙昔惭知己。
出入金马门，交结青云士。
袭芳践兰室，学古游槐市。
策慕宋前军，文师汉中垒。
陋容昧俯仰，孤志无依倚。
卫足不如葵，漏川空叹蚁。
幸逢万物泰，独处穷途否。
锻翮重叠伤，兢魂再三褫。
蘧瑗亦屡化，左丘犹有耻。
桃源访仙宫，薜服祠山鬼。
故人南台旧，一别如弦矢。
今朝会荆峦，斗酒相宴喜。
为余出新什，笑抃随伸纸。
晔若观五色，欢然臻四美。
委曲风涛事，分明穷达旨。
洪韵发华钟，凄音激清徵。
羊濬要共和，江淹多杂拟。
徒欲仰高山，焉能追逸轨。
湘洲路四达，巴陵城百雉。
何必颜光禄，留诗张内史。
+++刘禹锡
++++和郴州杨侍郎玩郡斋紫薇花十四韵
几年丹霄上，出入金华省。
暂别万年枝，看花桂阳岭。
南方足奇树，公府成佳境。
绿阴交广除，明艳透萧屏。
雨馀人吏散，燕语帘栊静。
懿此含晓芳，翛然忘簿领。
紫茸垂组缕，金缕攒锋颖。
露溽暗传香，风轻徐就影。
苒弱多意思，从容占光景。
得地在侯家，移根近仙井。
开尊好凝睇，倚瑟仍回颈。
游蜂驻彩冠，舞鹤迷烟顶。
兴生红药后，爱与甘棠并。
不学夭桃姿，浮荣在俄顷。
+++刘禹锡
++++春日寄杨八唐州二首
淮西春草长，淮水逶迤光。
燕入新村落，人耕旧战场。
可怜行春守，立马看斜桑。
漠漠淮上春，莠苗生故垒。
梨花方城路，荻笋萧陂水。
高斋有谪仙，坐啸清风起。
+++刘禹锡
++++酬冯十七舍人宿卫赠别五韵
少年为别日，隋宫杨柳阴。
白首相逢处，巴江烟浪深。
使星上三蜀，春雨沾衣襟。
王程促速意，夜语殷勤心。
却归天上去，遗我云间音。
+++刘禹锡
++++酬湖州崔郎中见寄
风筝吟秋空，不肖指爪声。
高人灵府间，律吕伴咸英。
昔年与兄游，文似马长卿。
今来寄新诗，乃类陶渊明。
磨砻老益智，吟咏闲弥精。
岂非山水乡，荡漾神机清。
渚烟蕙兰动，溪雨虹蜺生。
冯君虚上舍，待余乘兴行。
+++刘禹锡
++++秋日书怀寄河南王尹
公府想无事，西池秋水清。
去年为狎客，永日奉高情。
况有台上月，如闻云外笙。
不知桑落酒，今岁与谁倾。
+++刘禹锡
++++酬留守牛相公宫城早秋寓言见寄
晓月映宫树，秋光起天津。
凉风稍动叶，宿露未生尘。
星气尚芳丽，旷望感心神。
挥毫成逸韵，开閤迟来宾。
摆去将相印，渐为逍遥身。
如招后房宴，却要白头人。
+++刘禹锡
++++海阳十咏 吏隐亭
结构得奇势，朱门交碧浔。
外来始一望，写尽平生心。
日轩漾波影，月砌镂松阴。
几度欲归去，回眸情更深。
+++刘禹锡
++++海阳十咏 切云亭
迥破林烟出，俯窥石潭空。
波摇杏梁日，松韵碧窗风。
隔水生别岛，带桥如断虹。
九疑南面事，尽入寸眸中。
+++刘禹锡
++++海阳十咏 云英潭
芳幄覆云屏，石奁开碧镜。
支流日飞洒，深处自疑莹。
潜去不见迹，清音常满听。
有时病朝酲，来此心神醒。
+++刘禹锡
++++海阳十咏 玄览亭
潇洒青林际，夤缘碧潭隈。
淙流冒石下，轻波触砌回。
香风逼人度，幽花覆水开。
故令无四壁，晴夜月光来。
+++刘禹锡
++++海阳十咏 裴溪（时御史已遇新恩）
楚客忆关中，疏溪想汾水。
萦纡非一曲，意态如千里。
倒影罗文动，微波笑颜起。
君今赐环归，何人承玉趾。
+++刘禹锡
++++海阳十咏 飞练瀑
晶晶掷岩端，洁光如可把。
琼枝曲不折，云片晴犹下。
石坚激清响，叶动承馀洒。
前时明月中，见是银河泻。
+++刘禹锡
++++海阳十咏 蒙池
潆渟幽壁下，深净如无力。
风起不成文，月来同一色。
地灵草木瘦，人远烟霞逼。
往往疑列仙，围棋在岩侧。
+++刘禹锡
++++海阳十咏 棼丝瀑
飞流透嵌隙，喷洒如丝棼。
含晕迎初旭，翻光破夕曛。
馀波绕石去，碎响隔溪闻。
却望琼沙际，逶迤见脉分。
+++刘禹锡
++++海阳十咏 双溪
流水绕双岛，碧溪相并深。
浮花拥曲处，远影落中心。
闲鹭久独立，曝龟惊复沉。
蘋风有时起，满谷箫韶音。
+++刘禹锡
++++海阳十咏 月窟
溅溅漱幽石，注入团圆处。
有如常满杯，承彼清夜露。
岩曲月斜照，林寒春晚煦。
游人不敢触，恐有蛟龙护。
+++刘禹锡
++++武夫词
武夫何洸洸，衣紫袭绛裳。
借问胡为尔，列校在鹰扬。
依倚将军势，交结少年场。
探丸害公吏，抽刃妒名倡。
家产既不事，顾盼自生光。
酣歌高楼上，袒裼大道傍。
昔为编户人，秉耒甘哺糠。
今来从军乐，跃马饫膏粱。
犹思风尘起，无种取侯王。
+++刘禹锡
++++虎丘寺路宴
青林虎丘寺，林际翠微路。
立见山僧来，遥从鸟飞处。
兹峰沦宝玉，千载惟丘墓。
埋剑人空传，凿山龙已去。
扪萝披翳荟，路转夕阴遽。
虎啸崖谷寒，猿鸣松杉暮。
徘徊北楼上，海江穷一顾。
日映千里帆，鸦归万家树。
暂因惬所适，果得捐外虑。
庭暗栖还云，檐香滴甘露。
久迷空寂理，多为声华故。
永欲投此山，馀生岂能误。
+++刘禹锡
++++缺题
故人日已远，窗下尘满琴。
坐对一樽酒，恨多无力斟。
幕疏萤色迥，露重月华深。
万境与群籁，此时情岂任。
+++刘禹锡
++++晚步扬子游南塘望沙尾
淮海多夏雨，晓来天始晴。
萧条长风至，千里孤云生。
卑湿久喧浊，搴开偶虚清。
客游广陵郡，晚出临江城。
郊外绿杨阴，江中沙屿明。
归帆翳尽日，去棹闻遗声。
乡国殊渺漫，羁心目悬旌。
悠然京华意，怅望怀远程。
薄暮大山上，翩翩双鸟征。
+++刘禹锡
++++和浙西李大夫晚下北固山喜径松成阴怅然怀古…和依本韵
一辞温室树，几见武昌柳。
荀谢年何少，韦平望已久。
种松夹石道，纡组临沙阜。
目览帝王州，心存股肱守。
叶动惊彩翰，波澄见赪首。
晋宋齐梁都，千山万江口。
烟散隋宫出，涛来海门吼。
风俗太伯馀，衣冠永嘉后。
江长天作限，山固壤无朽。
自古称佳丽，非贤谁奄有。
八元邦族盛，万石门风厚。
天柱揭东溟，文星照北斗。
高亭一骋望，举酒共为寿。
因赋咏怀诗，远寄同心友。
禁中晨夜直，江左东西偶。
将手握兵符，儒腰盘贵绶。
颁条风有自，立事言无苟。
农野闻让耕，军人不使酒。
用材当构厦，知道宁窥牖。
谁谓青云高，鹏飞终背负。
+++刘禹锡
++++始至云安寄兵部韩侍郎中书白舍人二公近曾远守故有属焉
天外巴子国，山头白帝城。
波清蜀栜尽，云散楚台倾。
迅濑下哮吼，两岸势争衡。
阴风鬼神过，暴雨蛟龙生。
硖断见孤邑，江流照飞甍。
蛮军击严鼓，笮马引双旌。
望阙遥拜舞，分庭备将迎。
铜符一以合，文墨纷来萦。
暮色四山起，愁猿数处声。
重关群吏散，静室寒灯明。
故人青霞意，飞舞集蓬瀛。
昔曾在池籞，应知鱼鸟情。

++中卷三百五十六
  
+++刘禹锡
++++更衣曲
博山炯炯吐香雾，红烛引至更衣处。
夜如何其夜漫漫，邻鸡未鸣寒雁度。
庭前雪压松桂丛，廊下点点悬纱笼。
满堂醉客争笑语，嘈囋琵琶青幕中。
+++刘禹锡
++++桃源行
渔舟何招招，浮在武陵水。
拖纶掷饵信流去，误入桃源行数里。
清源寻尽花绵绵，踏花觅径至洞前。
洞门苍黑烟雾生，暗行数步逢虚明。
俗人毛骨惊仙子，争来致词何至此。
须臾皆破冰雪颜，笑言委曲问人间。
因嗟隐身来种玉，不知人世如风烛。
筵羞石髓劝客餐，灯爇松脂留客宿。
鸡声犬声遥相闻，晓色葱笼开五云。
渔人振衣起出户，满庭无路花纷纷。
翻然恐失乡县处，一息不肯桃源住。
桃花满溪水似镜，尘心如垢洗不去。
仙家一出寻无踪，至今流水山重重。
+++刘禹锡
++++洞庭秋月行
洞庭秋月生湖心，层波万顷如熔金。
孤轮徐转光不定，游气濛濛隔寒镜。
是时白露三秋中，湖平月上天地空。
岳阳楼头暮角绝，荡漾已过君山东。
山城苍苍夜寂寂，水月逶迤绕城白。
荡桨巴童歌竹枝，连樯估客吹羌笛。
势高夜久阴力全，金气肃肃开星躔。
浮云野马归四裔，遥望星斗当中天。
天鸡相呼曙霞出，敛影含光让朝日。
日出喧喧人不闲，夜来清景非人间。
+++刘禹锡
++++九华山歌
奇峰一见惊魂魄，意想洪炉始开辟。疑是九龙夭矫欲攀天，
忽逢霹雳一声化为石，不然何至今，悠悠亿万年，气势不死如腾屳。
云含幽兮月添冷，月凝晖兮江漾影。
结根不得要路津，迥秀长在无人境。
轩皇封禅登云亭，大禹会计临东溟。
乘樏不来广乐绝，独与猿鸟愁青荧。
君不见敬亭之山黄索漠，兀如断岸无棱角。
宣城谢守一首诗，遂使声名齐五岳。
九华山，九华山，自是造化一尤物，焉能籍甚乎人间。

+++刘禹锡
++++泰娘歌
泰娘家本阊门西，门前绿水环金堤。
有时妆成好天气，走上皋桥折花戏。
风流太守韦尚书，路傍忽见停隼旟。
斗量明珠鸟传意，绀幰迎入专城居。
长鬟如云衣似雾，锦茵罗荐承轻步。
舞学惊鸿水榭春，歌传上客兰堂暮。
从郎西入帝城中，贵游簪组香帘栊。
低鬟缓视抱明月，纤指破拨生胡风。
繁华一旦有消歇，题剑无光履声绝。
洛阳旧宅生草莱，杜陵萧萧松柏哀。
妆奁虫网厚如茧，博山炉侧倾寒灰。
蕲州刺史张公子，白马新到铜驼里。
自言买笑掷黄金，月堕云中从此始。
安知鵩鸟座隅飞，寂寞旅魂招不归。
秦嘉镜有前时结，韩寿香销故箧衣。
山城少人江水碧，断雁哀猿风雨夕。
朱弦已绝为知音，云鬓未秋私自惜。
举目风烟非旧时，梦寻归路多参差。
如何将此千行泪，更洒湘江斑竹枝。
+++刘禹锡
++++龙阳县歌
县门白日无尘土，百姓县前挽鱼罟。
引客登大堤，小儿纵观黄犬怒。
鹧鸪惊鸣绕篱落，橘柚垂芳照窗户。
沙平草绿见吏稀，寂历斜阳照县鼓。
+++刘禹锡
++++墙阴歌
白日左右浮天潢，朝晡影入东西墙。
昔为儿童在阴戏，当时意小觉日长。
东邻侯家吹笙簧，随阴促促移象床。
西邻田舍乏糟糠，就影汲汲舂黄粱。
因思九州四海外，家家只占墙阴内。
莫言墙阴数尺间，老却主人如等闲。
君看眼前光阴促，中心莫学太行山。
+++刘禹锡
++++踏潮歌
屯门积日无回飙，沧波不归成踏潮。
轰如鞭石矻且摇，亘空欲驾鼋鼍桥。
惊湍蹙缩悍而骄，大陵高岸失岧峣。
四边无阻音响调，背负元气掀重霄。
介鲸得性方逍遥，仰鼻嘘吸扬朱翘。
海人狂顾迭相招，罽衣髽首声哓哓。
征南将军登丽谯，赤旗指麾不敢嚣。
翌日风回沴气消，归涛纳纳景昭昭。
乌泥白沙复满海，海色不动如青瑶。
+++刘禹锡
++++白鹭儿
白鹭儿，最高格。
毛衣新成雪不敌，众禽喧呼独凝寂。
孤眠芊芊草，久立潺潺石。
前山正无云，飞去入遥碧。
+++刘禹锡
++++平齐行二首
胡尘昔起蓟北门，河南地属平卢军。
貂裘代马绕东岳，峄阳孤桐削为角。
地形十二虏意骄，恩泽含容历四朝。
鲁人皆解带弓箭，齐人不复闻箫韶。
今朝天子圣神武，手握玄符平九土。
初哀狂童袭故事，文告不来方振怒。
去秋诏下诛东平，官军四合犹婴城。
春来群乌噪且惊，气如坏山堕其庭。
牙门大将有刘生，夜半射落欃枪星。
帐中虏血流满地，门外三军舞连臂。
驿骑函首过黄河，城中无贼天气和。
朝廷侍郎来慰抚，耕夫满野行人歌。
泰山沉寇六十年，旅祭不享生愁烟。
今逢圣君欲封禅，神使阴兵来助战。
妖气扫尽河水清，日观杲杲卿云见。
开元皇帝东封时，百神受职争奔驰。
千钧猛簴顺流下，洪波涵淡浮熊罴。
侍臣燕公秉文笔，玉检告天无愧词。
当今睿孙承圣祖，岳神望幸河宗舞。
青门大道属车尘，共待葳蕤翠华举。

+++刘禹锡
++++送裴处士应制举诗
裴生久在风尘里，气劲言高少知己。
注书曾学郑司农，历国多于孔夫子。
往年访我到连州，无穷绝境终日游。
登山雨中试蜡屐，入洞夏里披貂裘。
白帝城边又相遇，敛翼三年不飞去。
忽然结束如秋蓬，自称对策明光宫。
人言策中说何事，掉头不答看飞鸿。
彤庭翠松迎晓日，凤衔金榜云间出。
中贵腰鞭立倾酒，宰臣委佩观摇笔。
古称射策如弯弧，一发偶中何时无。
由来草泽无忌讳，努力满挽当亨衢。
忆得当年识君处，嘉禾驿后联墙住。
垂钩钓得王馀鱼，踏芳共登苏小墓。
此事今同梦想间，相看一笑且开颜。
老大希逢旧邻里，为君扶病到方山。
+++刘禹锡
++++三乡驿楼伏睹玄宗望女几山诗，小臣斐然有感
开元天子万事足，唯惜当时光景促。
三乡陌上望仙山，归作霓裳羽衣曲。
仙心从此在瑶池，三清八景相追随。
天上忽乘白云去，世间空有秋风词。
+++刘禹锡
++++城西行
城西簇簇三叛族，叛者为谁蔡吴蜀。
中使提刀出禁来，九衢车马轰如雷。
临刑与酒杯未覆，雠家白官先请肉。
守吏能然董卓脐，饥乌来觇桓玄目。
城西人散泰阶平，雨洗血痕春草生。

+++刘禹锡
++++武昌老人说笛歌
武昌老人七十馀，手把庾令相问书。
自言少小学吹笛，早事曹王曾赏激。
往年镇戍到蕲州，楚山萧萧笛竹秋。
当时买材恣搜索，典却身上乌貂裘。
苔苍苍封老节，石上孤生饱风雪。
商声五音随指发，水中龙应行云绝。
曾将黄鹤楼上吹，一声占尽秋江月。
如今老去语尤迟，音韵高低耳不知。
气力已微心尚在，时时一曲梦中吹。
+++刘禹锡
++++西山兰若试茶歌
山僧后檐茶数丛，春来映竹抽新茸。
宛然为客振衣起，自傍芳丛摘鹰觜。
斯须炒成满室香，便酌砌下金沙水。
骤雨松声入鼎来，白云满碗花徘徊。
悠扬喷鼻宿酲散，清峭彻骨烦襟开。
阳崖阴岭各殊气，未若竹下莓苔地。
炎帝虽尝未解煎，桐君有箓那知味。
新芽连拳半未舒，自摘至煎俄顷馀。
木兰沾露香微似，瑶草临波色不如。
僧言灵味宜幽寂，采采翘英为嘉客。
不辞缄封寄郡斋，砖井铜炉损标格。
何况蒙山顾渚春，白泥赤印走风尘。
欲知花乳清泠味，须是眠云跂石人。
+++刘禹锡
++++聚蚊谣
沉沉夏夜兰堂开，飞蚊伺暗声如雷。
嘈然欻起初骇听，殷殷若自南山来。
喧腾鼓舞喜昏黑，昧者不分听者惑。
露花滴沥月上天，利觜迎人著不得。
我躯七尺尔如芒，我孤尔众能我伤。
天生有时不可遏，为尔设幄潜匡床。
清商一来秋日晓，羞尔微形饲丹鸟。
+++刘禹锡
++++百舌吟
晓星寥落春云低，初闻百舌间关啼。
花树满空迷处所，摇动繁英坠红雨。
笙簧百啭音韵多，黄鹂吞声燕无语。
东方朝日迟迟升，迎风弄景如自矜。
数声不尽又飞去，何许相逢绿杨路。
绵蛮宛转似娱人，一心百舌何纷纷。
酡颜侠少停歌听，坠珥妖姬和睡闻。
可怜光景何时尽，谁能低回避鹰隼。
廷尉张罗自不关，潘郎挟弹无情损。
天生羽族尔何微，舌端万变乘春晖。
南方朱鸟一朝见，索漠无言蒿下飞。

+++刘禹锡
++++飞鸢操
鸢飞杳杳青云里，鸢鸣萧萧风四起。
旗尾飘扬势渐高，箭头砉划声相似。
长空悠悠霁日悬，六翮不动凝风烟。
游鹍翔雁出其下，庆云清景相回旋。
忽闻饥乌一噪聚，瞥下云中争腐鼠。
腾音砺吻相喧呼，仰天大吓疑鹓雏。
畏人避犬投高处，俯啄无声犹屡顾。
青鸟自爱玉山禾，仙禽徒贵华亭露。
朴樕危巢向暮时，毰毸饱腹蹲枯枝。
游童挟弹一麾肘，臆碎羽分人不悲。
天生众禽各有类，威凤文章在仁义。
鹰隼仪形蝼蚁心，虽能戾天何足贵。
+++刘禹锡
++++秋萤引
汉陵秦苑遥苍苍，陈根腐叶秋萤光。
夜空寥寂金气净，千门九陌飞悠扬。
纷纶晖映互明灭，金炉星喷镫花发。
露华洗濯清风吹，低昂不定招摇垂。
高丽罘罳照珠网，斜历璇题舞罗幌。
曝衣楼上拂香裙，承露台前转仙掌。
槐市诸生夜读书，北窗分明辨鲁鱼。
行子东山起征思，中郎骑省悲秋气。
铜雀人归自入帘，长门帐开来照泪。
谁言向晦常自明，儿童走步娇女争。
天生有光非自衒，远近低昂暗中见。
撮蚊妖鸟亦夜起，翅如车轮而已矣。
+++刘禹锡
++++伤秦姝行
长安二月花满城，插花女儿弹银筝。
南宫仙郎下朝晚，曲头驻马闻新声。
马蹄逶迟心荡漾，高楼已远犹频望。
此时意重千金轻，鸟传消息绀轮迎。
芳筵银烛一相见，浅笑低鬟初目成。
蜀弦铮摐指如玉，皇帝弟子韦家曲。
青牛文梓赤金簧，玫瑰宝柱秋雁行。
敛蛾收袂凝清光，抽弦缓调怨且长。
八鸾锵锵渡银汉，九雏威凤鸣朝阳。
曲终韵尽意不足，馀思悄绝愁空堂。
从郎镇南别城阙，楼船理曲潇湘月。
冯夷蹁跹舞渌波，鲛人出听停绡梭。
北池含烟瑶草短。
万松亭下清风满。
秦声一曲此时闻，岭泉呜咽南云断。
来自长陵小市东，蕣华零落瘴江风。
侍儿掩泣收银甲，鹦鹉不言愁玉笼。
博山炉中香自灭，镜奁尘暗同心结。
从此东山非昔游，长嗟人与弦俱绝。
+++刘禹锡
++++竞渡曲
沅江五月平堤流，邑人相将浮彩舟。
灵均何年歌已矣，哀谣振楫从此起。
杨桴击节雷阗阗，乱流齐进声轰然。
蛟龙得雨鬐鬣动，螮蝀饮河形影联。
刺史临流褰翠帏，揭竿命爵分雄雌。
先鸣馀勇争鼓舞，未至衔枚颜色沮。
百胜本自有前期，一飞由来无定所。
风俗如狂重此时，纵观云委江之湄。
彩旂夹岸照蛟室，罗袜凌波呈水嬉。
曲终人散空愁暮，招屈亭前水东注。
+++刘禹锡
++++翰林白二十二学士见寄诗一百篇，因以答贶
吟君遗我百篇诗，使我独坐形神驰。
玉琴清夜人不语，琪树春朝风正吹。
郢人斤斫无痕迹，仙人衣裳弃刀尺。
世人方内欲相寻，行尽四维无处觅。
+++刘禹锡
++++忆春草（春草，乐天舞妓名）
忆春草，处处多情洛阳道。
金谷园中见日迟，铜驼陌上迎风早。
河南大君频出难，只得池塘十步看。
府门闭后满街月，几处游人草头歇。
馆娃宫外姑苏台，郁郁芊芊拨不开。
无风自偃君知否，西子裙裾曾拂来。
+++刘禹锡
++++乐天寄忆旧游，因作报白君以答
报白君，别来已渡江南春。
江南春色何处好，燕子双飞故官道。
春城三百七十桥，夹岸朱楼隔柳条。
丫头小儿荡画桨，长袂女郎簪翠翘。
郡斋北轩卷罗幕，碧池逶迤绕画阁。
池边绿竹桃李花，花下舞筵铺彩霞。
吴娃足情言语黠，越客有酒巾冠斜。
坐中皆言白太守，不负风光向杯酒。
酒酣襞笺飞逸韵，至今传在人人口。
报白君，相思空望嵩丘云。
其奈钱塘苏小小，忆君泪点石榴裙。

+++刘禹锡
++++两如何诗谢裴令公赠别二首
一言一顾重，重何如。
今日陪游清洛苑，昔年别入承明庐。
一东一西别，别何如。
终期大冶再熔炼，愿托扶摇翔碧虚。
+++刘禹锡
++++唐侍御寄游道林岳麓二寺诗并沈中丞姚员外所和见征继作
湘西古刹双蹲蹲，群峰朝拱如骏奔。
青松步障深五里，龙宫黯黯神为阍。
高殿呀然压苍巘，俯瞰长江疑欲吞。
橘洲泛浮金实动，水郭缭绕朱楼鶱。
语馀百响入天籁，众奇引步轻翩翻。
泉清石布博棋子，萝密鸟韵如簧言。
回廊架险高且曲，新径穿林明复昏。
浅流忽浊山兽过，古木半空天火痕。
星使双飞出禁垣，元侯饯之游石门。
紫髯翼从红袖舞，竹风松雪香温黁。
远持清琐照巫峡，一戛惊断三声猿。
灵山会中身不预，吟想峭绝愁精魂。
恨无黄金千万饼，布地买取为丘园。
+++刘禹锡
++++将赴汝州，途出浚下，留辞李相公
长安旧游四十载，鄂渚一别十四年。
后来富贵已零落，岁寒松柏犹依然。
初逢贞元尚文主，云阙天池共翔舞。
相看却数六朝臣，屈指如今无四五。
夷门天下之咽喉，昔时往往生疮疣。
联翩旧相来镇压，四海吐纳皆通流。
久别凡经几多事，何由说得平生意。
千思万虑尽如空，一笑一言真可贵。
世间何事最殷勤，白头将相逢故人。
功成名遂会归老，请向东山为近邻。
+++刘禹锡
++++平蔡州三首
蔡州城中众心死，妖星夜落照壕水。
汉家飞将下天来，马箠一挥门洞开。
贼徒崩腾望旗拜，有若群蛰惊春雷。
狂童面缚登槛车，太白夭矫垂捷书。
相公从容来镇抚，常侍郊迎负文弩。
四人归业闾里间，小儿跳浪健儿舞。
汝南晨鸡喔喔鸣，城头鼓角音和平。
路傍老人忆旧事，相与感激皆涕零。
老人收泣前致辞，官军入城人不知。
忽惊元和十二载，重见天宝承平时。
九衢车马浑浑流，使臣来献淮西囚。
四夷闻风失匕箸，天子受贺登高楼。
妖童擢发不足数，血污城西一抔土。
南峰无火楚泽间，夜行不锁穆陵关。
策勋礼毕天下泰，猛士按剑看恒山。

+++刘禹锡
++++送僧仲剬东游兼寄呈灵澈上人
释子道成神气闲，住持曾上清凉山。
晴空礼拜见真像，金毛五髻卿云间。
西游长安隶僧籍，本寺门前曲江碧。
松间白月照宝书，竹下香泉洒瑶席。
前时学得经论成，奔驰象马开禅扃。
高筵谈柄一麾拂，讲下门徒如醉醒。
旧闻南方多长老，次第来入荆门道。
荆州本自重弥天，南朝塔庙犹依然。
宴坐东阳枯树下，经行居止故台边。
忽忆遗民社中客，为我衡阳驻飞锡。
讲罢同寻相鹤经，闲来共蜡登山屐。
一旦扬眉望沃州，自言王谢许同游。
凭将杂拟三十首，寄与江南汤慧休。
+++刘禹锡
++++观棋歌送儇师西游
长沙男子东林师，闲读艺经工弈棋。
有时凝思如入定，暗覆一局谁能知。
今年访予来小桂，方袍袖中贮新势。
山人无事秋日长，白昼懵懵眠匡床。
因君临局看斗智，不觉迟景沉西墙。
自从仙人遇樵子，直到开元王长史。
前身后身付馀习，百变千化无穷已。
初疑磊落曙天星，次见搏击三秋兵。
雁行布陈众未晓，虎穴得子人皆惊。
行尽三湘不逢敌，终日饶人损机格。
自言台阁有知音，悠然远起西游心。
商山夏木阴寂寂，好处徘徊驻飞锡。
忽思争道画平沙，独笑无言心有适。
蔼蔼京城在九天，贵游豪士足华筵。
此时一行出人意，赌取声名不要钱。
+++刘禹锡
++++吐绶鸟词
越山有鸟翔寥廓，嗉中天绶光若若。
越人偶见而奇之，因名吐绶江南知。
四明天姥神仙地，朱鸟星精钟异气。
赤玉雕成彪炳毛，红绡翦出玲珑翅。
湖烟始开山日高，迎风吐绶盘花绦。
临波似染琅琊草，映叶疑开阿母桃。
花红草绿人间事，未若灵禽自然贵。
鹤吐明珠暂报恩，鹊衔金印空为瑞。
春和秋霁野花开，玩景寻芳处处来。
翠幕雕笼非所慕，珠丸柘弹莫相猜。
栖月啼烟凌缥缈，高林先见金霞晓。
三山仙路寄遥情，刷羽扬翘欲上征。
不学碧鸡依井络，愿随青鸟向层城。
太液池中有黄鹄，怜君长向高枝宿。
如何一借羊角风，来听箫韶九成曲。
+++刘禹锡
++++八月十五日夜桃源玩月
尘中见月心亦闲，况是清秋仙府间。
凝光悠悠寒露坠，此时立在最高山。
碧虚无云风不起，山上长松山下水。
群动翛然一顾中，天高地平千万里。
少君引我升玉坛，礼空遥请真仙官。
云輧欲下星斗动，天乐一声肌骨寒。
金霞昕昕渐东上，轮欹影促犹频望。
绝景良时难再并，他年此日应惆怅。

+++刘禹锡
++++送鸿举游江西
禅客学禅兼学文，出山初似无心云。
从风卷舒来何处，缭绕巴山不得去。
山州古寺好闲居，读尽龙王宫里书。
使君滩头拣石砚，白帝城边寻野蔬。
忽然登高心瞥起，又欲浮杯信流水。
烟波浩淼鱼鸟情，东去三千三百里。
荆门峡断无盘涡，湘平汉阔清光多。
庐山雾开见瀑布，江西月净闻渔歌。
钟陵八郡多名守，半是西方社中友。
与师相见便谈空，想得高斋狮子吼。
+++刘禹锡
++++采菱行（一作采芰女）
白马湖平秋日光，紫菱如锦彩鸳翔。
荡舟游女满中央，采菱不顾马上郎。
争多逐胜纷相向，时转兰桡破轻浪。
长鬟弱袂动参差，钗影钏文浮荡漾。
笑语哇咬顾晚晖，蓼花缘岸扣舷归。
归来共到市桥步，野蔓系船萍满衣。
家家竹楼临广陌，下有连樯多估客。
携觞荐芰夜经过，醉踏大堤相应歌。
屈平祠下沅江水，月照寒波白烟起。
一曲南音此地闻，长安北望三千里。
+++刘禹锡
++++和牛相公南溪醉歌见寄
脱屣将相守冲谦，唯于山水独不廉。
枕伊背洛得胜地，鸣皋少室来轩檐。
相形面势默指画，言下变化随顾瞻。
清池曲榭人所致，野趣幽芳天与添。
有时转入潭岛间，珍木如幄藤为帘。
忽然便有江湖思，沙砾平浅草纤纤。
怪石钓出太湖底，珠树移自天台尖。
崇兰迎风绿泛艳，坼莲含露红𧞋襜。
修廊架空远岫入，弱柳覆槛流波沾。
渚蒲抽芽剑脊动，岸荻迸笋锥头铦。
携觞命侣极永日，此会虽数心无厌。
人皆置庄身不到，富贵难与逍遥兼。
唯公出处得自在，决就放旷辞炎炎。
座宾尽欢恣谈谑，愧我掉头还奋髯。
能令商於多病客，亦觉自适非沉潜。
+++刘禹锡
++++和浙西李大夫霜夜对月，听小童吹觱篥歌，依本韵
海门双青暮烟歇，万顷金波涌明月。
侯家小儿能觱篥，对此清光天性发。
长江凝练树无风，浏栗一声霄汉中。
涵胡画角怨边草，萧瑟清蝉吟野丛。
冲融顿挫心使指，雄吼如风转如水。
思妇多情珠泪垂，仙禽欲舞双翅起。
郡人寂听衣满霜，江城月斜楼影长。
才惊指下繁韵息，已见树杪明星光。
谢公高斋吟激楚，恋阙心同在羁旅。
一奏荆人白雪歌，如闻雒客扶风邬。
吴门水驿按山阴，文字殷勤寄意深。
欲识阳陶能绝处，少年荣贵道伤心。
+++刘禹锡
++++叹水别白二十二（一韵至七韵）
水。
至清，尽美。
从一勺，至千里。
利人利物，时行时止。
道性净皆然，交情淡如此。
君游金谷堤上，我在石渠署里。
两心相忆似流波，潺湲日夜无穷已。
+++刘禹锡
++++同留守王仆射各赋春中一物，从一韵至七
莺。
能语，多情。
春将半，天欲明。
始逢南陌，复集东城。
林疏时见影，花密但闻声。
营中缘催短笛，楼上来定哀筝。
千门万户垂杨里，百转如簧烟景晴。
+++刘禹锡
++++伤我马词
生于碛砺善驰走，万里南来困丘阜。
青菰寒菽非适口，病闻北风犹举首。
金台已平骨空朽，投之龙渊从尔友。
+++刘禹锡
++++清湘词二首
湘水流，湘水流，九疑云物至今愁。
君问二妃何处所，零陵香草雨中收。

斑竹枝，斑竹枝，泪痕点点寄相思。
楚客欲闻瑶瑟怨，潇湘深夜月明时。

+++刘禹锡
++++和乐天春词，依忆江南曲拍为句
春去也，多谢洛城人。
弱柳从风疑举袂，丛兰裛露似沾巾。
独坐亦含嚬。
春过也，笑惜艳阳年。
犹有桃花流水上，无辞竹叶醉樽前。
惟待见青天。
+++刘禹锡
++++泽宫诗
秩秩泽宫，有的维鹄。
祁祁庶士，于以干禄。
彼鹄斯微，若止若翔。
千里之差，起于毫芒。
我矢既直，我弓既良，依于高墉，因我不臧。
高墉伊何，维器与时。
视之以心，谁谓鹄微。
+++刘禹锡
++++酬令狐相公六言见寄
已嗟别离太远，更被光阴苦催。
吴苑燕辞人去，汾川雁带书来。
愁吟月落犹望，忆梦天明未回。
今日便令歌者，唱兄诗送一杯。
+++刘禹锡
++++答乐天临都驿见赠
北固山边波浪，东都城里风尘。
世事不同心事，新人何似故人。
+++刘禹锡
++++再赠乐天
一政政官轧轧，一年年老駸駸。
身外名何足算，别来诗且同吟。
+++刘禹锡
++++酬杨侍郎凭见寄
十年毛羽摧颓，一旦天书召回。
看看瓜时欲到，故侯也好归来。

++中卷三百五十七
  
+++刘禹锡
++++春有情篇
为问游春侣，春情何处寻。
花含欲语意，草有斗生心。
雨频催发色，云轻不作阴。
纵令无月夜，芳兴暗中深。
+++刘禹锡
++++七夕二首
河鼓灵旗动，嫦娥破镜斜。
满空天是幕，徐转斗为车。
机罢犹安石，桥成不碍槎。
谁知观津女，竟夕望云涯。
天衢启云帐，神驭上星桥。
初喜渡河汉，频惊转斗杓。
馀霞张锦幛，轻电闪红绡。
非是人间世，还悲后会遥。
+++刘禹锡
++++边风行
边马萧萧鸣，边风满碛生。
暗添弓箭力，斗上鼓鼙声。
袭月寒晕起，吹云阴阵成。
将军占气候，出号夜翻营。
+++刘禹锡
++++送工部萧郎中刑部李郎中…兼中丞分命充京西京北覆粮使
霜简映金章，相辉同舍郎。
天威巡虎落，星使出鸳行。
尊俎成全策，京坻阅见粮。
归来虏尘灭，画地奏明光。
+++刘禹锡
++++送太常萧博士弃官归养赴东都
兄弟尽鸳鸾，归心切问安。
贪荣五彩服，遂挂两梁冠。
侍膳曾调鼎，循陔更握兰。
从今别君后，长忆德星看。
+++刘禹锡
++++送河南皇甫少尹赴绛州
祖帐临周道，前旌指晋城。
午桥群吏散，亥字老人迎。
诗酒同行乐，别离方见情。
从此洛阳社，吟咏属书生。
+++刘禹锡
++++发华州留别张侍御
束简下延阁，买符驱短辕。
同人惜分袂，结念醉芳樽。
切切别弦急，萧萧征骑烦。
临岐无限意，相视却忘言。
+++刘禹锡
++++奉送家兄归王屋山隐居二首
洛阳天坛上，依稀似玉京。
夜分先见日，月静远闻笙。
云路将鸡犬，丹台有姓名。
来成道者，兄弟亦同行。
春来山事好，归去亦逍遥。
水净苔莎色，露香芝朮苗。
登台吸瑞景，飞步翼神飙。
愿荐埙篪曲，相将学玉箫。
+++刘禹锡
++++送王师鲁协律赴湖南使幕（即永穆公之孙）
翩翩马上郎，驱传渡三湘。
橘树沙洲暗，松醪酒肆香。
素风传竹帛，高价聘琳琅。
楚水多兰芷，何人事搴芳。
+++刘禹锡
++++送赵中丞自司金郎转官参山南令狐仆射幕府
绿树满褒斜，西南蜀路赊。
驿门临白草，县道入黄花。
相府开油幕，门生逐绛纱。
行看布政后，还从入京华。
+++刘禹锡
++++送卢处士归嵩山别业
世业嵩山隐，云深无四邻。
药炉烧姹女，酒瓮贮贤人。
晚日华阴雾，秋风函谷尘。
送君从此去，铃阁少谈宾。
+++刘禹锡
++++洛中送崔司业使君扶侍赴唐州
绿野芳城路，残春柳絮飞。
风鸣骕骦马，日照老莱衣。
洛苑鱼书至，江村雁户归。
相思望淮水，双鲤不应稀。
+++刘禹锡
++++送李友路秀才赴举
谁怜相门子，不语望秋山。
生长绮纨内，辛勤笔砚间。
荣亲在名字，好学弃官班。
伫俟明年桂，高堂开笑颜。
+++刘禹锡
++++送从弟郎中赴浙西
衔命出尚书，新恩换使车。
汉庭无右者，梁苑重归欤。
又食建业水，曾依京口居。
共经何限事，宾主两如初。
+++刘禹锡
++++送元上人归稽亭
重叠稽亭路，山僧归独行。
远峰斜日影，本寺旧钟声。
徒侣问新事，烟云怆别情。
应夸乞食处，踏遍凤凰城。
+++刘禹锡
++++赠别君素上人诗
穷巷唯秋草，高僧独扣门。
相欢如旧识，问法到无言。
水为风生浪，珠非尘可昏。
悟来皆是道，此别不销魂。
+++刘禹锡
++++送深法师游南岳（上人本住资圣寺）
师在白云乡，名登善法堂。
十方传句偈，八部会坛场。
飞锡无定所，宝书留旧房。
唯应衔果雁，相送至衡阳。
+++刘禹锡
++++赠别约师
师逢吴兴守，相伴住禅扃。
春雨同栽树，秋灯对讲经。
庐山曾结社，桂水远扬舲。
话旧还惆怅，天南望柳星。
+++刘禹锡
++++秋日过鸿举法师寺院，便送归江陵
看画长廊遍，寻僧一径幽。
小池兼鹤净，古木带蝉秋。
客至茶烟起，禽归讲席收。
浮杯明日去，相望水悠悠。
+++刘禹锡
++++春日退朝
紫陌夜来雨，南山朝下看。
戟枝迎日动，阁影助松寒。
瑞气转绡縠，游光泛波澜。
御沟新柳色，处处拂归鞍。
+++刘禹锡
++++蜀先主庙（汉末谣，黄牛白腹，五铢当复）
天地英雄气，千秋尚凛然。
势分三足鼎，业复五铢钱。
得相能开国，生儿不象贤。
凄凉蜀故妓，来舞魏宫前。
+++刘禹锡
++++经东都安国观九仙公主旧院作
仙院御沟东，今来事不同。
门开青草日，楼闭绿杨风。
将犬升天路，披云赴月宫。
武皇曾驻跸，亲问主人翁。
+++刘禹锡
++++观八阵图
轩皇传上略，蜀相运神机。
水落龙蛇出，沙平鹅鹳飞。
波涛无动势，鳞介避馀威。
会有知兵者，临流指是非。
+++刘禹锡
++++八月十五日夜玩月
天将今夜月，一遍洗寰瀛。
暑退九霄净，秋澄万景清。
星辰让光彩，风露发晶英。
能变人间世，翛然是玉京。
+++刘禹锡
++++太和戊申岁大有年诏赐百僚出城观秋稼…盛事以俟采诗者
长安铜雀鸣，秋稼与云平。
玉烛调寒暑，金风报顺成。
川原呈上瑞，恩泽赐闲行。
欲反重城掩，犹闻歌吹声。
+++刘禹锡
++++金陵怀古
潮满冶城渚，日斜征虏亭。
蔡洲新草绿，幕府旧烟青。
兴废由人事，山川空地形。
后庭花一曲，幽怨不堪听。
+++刘禹锡
++++昼居池上亭独吟
日午树阴正，独吟池上亭。
静看蜂教诲，闲想鹤仪形。
法酒调神气，清琴入性灵。
浩然机已息，几杖复何铭。
+++刘禹锡
++++分司东都蒙襄阳李司徒相公书问因以奉寄
早忝金马客，晚为商洛翁。
名四海内，多病一生中。
举世往还尽，何人心事同。
几时登岘首，恃旧揖三公。
+++刘禹锡
++++门下相公荣加册命，天下同欢忝沐眷私，辄感申贺
册命出宸衷，官仪自古崇。
特膺平土拜，光赞格天功。
再佩扶阳印，常乘鲍氏骢。
七贤遗老在，犹得咏清风。
+++刘禹锡
++++病中一二禅客见问，因以谢之
劳动诸贤者，同来问病夫。
添炉烹雀舌，洒水净龙须。
身是芭蕉喻，行须筇竹扶。
医王有妙药，能乞一丸无。
+++刘禹锡
++++秋江晚泊
长泊起秋色，空江涵霁晖。
暮霞千万状，宾鸿次第飞。
古戍见旗迥，荒村闻犬稀。
轲峨艑上客，劝酒夜相依。
+++刘禹锡
++++步出武陵东亭临江寓望
鹰至感风候，霜馀变林麓。
孤帆带日来，寒江转沙曲。
戍摇旗影动，津晚橹声促。
月上彩霞收，渔歌远相续。
+++刘禹锡
++++秋日送客至潜水驿
候吏立沙际，田家连竹溪。
枫林社日鼓，茅屋午时鸡。
鹊噪晚禾地，蝶飞秋草畦。
驿楼宫树近，疲马再三嘶。
+++刘禹锡
++++湖州崔郎中曹长寄三癖诗自言癖在诗与琴酒…四韵以谢之
视事画屏中，自称三癖翁。
管弦泛春渚，旌旆拂晴虹。
酒对青山月，琴韵白蘋风。
会书团扇上，知君文字工。
+++刘禹锡
++++为郎分司寄上都同舍
籍通金马门，家在铜驼陌。
省闼昼无尘，宫树朝凝碧。
荒街浅深辙，古渡潺湲石。
唯有嵩丘云，堪夸早朝客。
+++刘禹锡
++++登陕州北楼却忆京师亲友
独上百尺楼，目穷思亦愁。
初日遍露草，野田荒悠悠。
尘息长道白，林清宿烟收。
回首云深处，永怀乡旧游。
+++刘禹锡
++++途中早发
中庭望启明，促促事晨征。
寒树鸟初动，霜桥人未行。
水流白烟起，日上彩霞生。
隐士应高枕，无人问姓名。
+++刘禹锡
++++陕州河亭陪韦五大夫雪后眺望因以留别与韦有…迁贬而归
雪霁太阳津，城池表里春。
河流添马颊，原色动龙鳞。
万里独归客，一杯逢故人。
登高向西望，关路正飞尘。
+++刘禹锡
++++城东闲游
借问池台主，多居要路津。
千金买绝境，永日属闲人。
竹径萦纡入，花林委曲巡。
斜阳众客散，空锁一园春。
+++刘禹锡
++++罢郡归洛阳闲居
十年江海守，旦夕有归心。
及此西还日，空成东武吟。
花间数杯酒，月下一张琴。
闻说功名事，依前惜寸阴。
+++刘禹锡
++++晚泊牛渚
芦苇晚风起，秋江鳞甲生。
残霞忽变色，游雁有馀声。
戍鼓音响绝，渔家灯火明。
无人能咏史，独自月中行。
+++刘禹锡
++++宿诚禅师山房题赠二首
宴坐白云端，清江直下看。
来人望金刹，讲席绕香坛。
虎啸夜林动，鼍鸣秋涧寒。
众音徒起灭，心在净中观。
不出孤峰上，人间四十秋。
视身如传舍，阅世似东流。
法为因缘立，心从次第修。
中宵问真偈，有住是吾忧。
+++刘禹锡
++++赠澧州高大夫司马霞寓
前年牧锦城，马蹋血泥行。
千里追戎首，三军许勇名。
残兵疑鹤唳，空垒辩乌声。
一误云中级，南游湘水清。
+++刘禹锡
++++闻董评事疾因以书赠（董生奉内典）
繁露传家学，青莲译梵书。
火风乖四大，文字废三馀。
欹枕昼眠静，折巾秋鬓疏。
武皇思视草，谁许茂陵居。
+++刘禹锡
++++咏庭梅寄人（一作庭梅咏寄人）
早花常犯寒，繁实常苦酸。
何事上春日，坐令芳意阑。
夭桃定相笑，游妓肯回看。
君问调金鼎，方知正味难。
+++刘禹锡
++++德宗神武孝文皇帝挽歌二首
出震清多难，乘时播大钧。
操弦调六气，挥翰动三辰。
运偶升天日，哀深率土人。
瑶池无辙迹，谁见属车尘。
凤翣拥铭旌，威迟异吉行。
汉仪陈秘器，楚挽咽繁声。
驻綍辞清庙，凝笳背直城。
唯应留内传，知是向蓬瀛。
+++刘禹锡
++++敬宗睿武昭愍孝皇帝挽歌三首
宝历方无限，仙期忽有涯。
事亲崇汉礼，传圣法殷家。
晚出芙蓉阙，春归棠棣华。
玉轮今日动，不是画云车。
任贤劳梦寐，登位富春秋。
欲遂东人幸，宁虞杞国忧。
长杨收羽骑，太液泊龙舟。
惟有衣冠在，年年怆月游。
讲学金华殿，亲耕钩盾田。
侍臣容谏猎，方士信求仙。
虹影俄侵日，龙髯不上天。
空馀水银海，长照夜灯前。
+++刘禹锡
++++文宗元圣昭献孝皇帝挽歌三首
继体三才理，承颜九族亲。
禹功留海内，殷历付天伦。
调露曲常在，秋风词尚新。
本支方百代，先让棣华春。
月落宫车动，风凄仪仗闲。
路唯瞻凤翣，人尚想龙颜。
御宇方无事，乘云遂不还。
圣情悲望处，沉日下西山。
享国十五载，升天千万年。
龙镳仙路远，骑吹礼容全。
日下初陵外，人悲旧剑前。
周南有遗老，掩泪望秦川。
+++刘禹锡
++++故相国燕国公于司空挽歌二首
雕弓封旧国，黑弰继前功。
十年镇南雍，九命作司空。
池台乐事尽，箫鼓葬仪雄。
一代英豪气，晓散白杨风。
阴山贵公子，来葬五陵西。
前马悲无主，犹带朔风嘶。
汉水晋山郭，襄阳白铜鞮。
至今有遗爱，日暮人凄凄。
+++刘禹锡
++++伤丘中丞
邺下杀才子，苍茫冤气凝。
枯杨映漳水，野火上西陵。
马鬣今无所，龙门昔共登。
何人为吊客，唯是有青蝇。
+++刘禹锡
++++河南观察使故相国袁公挽歌三首
五驱龙虎节，一入凤凰池。
令尹自无喜，羊公人不疑。
天归京兆日，叶下洞庭时。
湘水秋风至，凄凉吹素旗。
丹旐发江皋，人悲雁亦号。
湘南罢亥市，汉上改词曹。
表墓双碑立，尊名一字褒。
尝闻平楚狱，为报里门高。
返葬三千里，荆衡达帝畿。
逢人即故吏，拜奠尽沾衣。
地得青乌相，宾惊白鹤飞。
五公碑尚在，今日亦同归。
+++刘禹锡
++++哭王仆射相公（名播，时兼盐铁，暴薨）
子侯一日病，滕公千载归。
门庭怆已变，风物澹无辉。
群吏谒新府，旧宾沾素衣。
歌堂忽暮哭，贺雀尽惊飞。
+++刘禹锡
++++伤韦宾客（自工部尚书除宾客，一作伤韦宾客缜）
韦公八十馀，位至六尚书。
五福唯无富，一生谁得如。
桂枝攀最久，兰省出仍初。
海内时流尽，何人动素车。
+++刘禹锡
++++再经故元九相公宅池上作
故池春又至，一到一伤情。
雁鹜群犹下，蛙螟衣已生。
竹丛身后长，台势雨来倾。
六尺孤安在，人间未有名。
+++刘禹锡
++++请告东归发灞桥却寄诸僚友
征徒出灞涘，回首伤如何。
故人云雨散，满目山川多。
行车无停轨，流景同迅波。
前欢渐成昔，感叹益劳歌。
+++刘禹锡
++++初至长安（时自外郡再授郎官）
左迁凡二纪，重见帝城春。
老大归朝客，平安出岭人。
每行经旧处，却想似前身。
不改南山色，其馀事事新。
+++刘禹锡
++++岁杪将发楚州呈乐天
楚泽雪初霁，楚城春欲归。
清淮变寒色，远树含清晖。
原野已多思，风霜潜减威。
与君同旅雁，北向刷毛衣。
+++刘禹锡
++++鹤叹二首
寂寞一双鹤，主人在西京。
故巢吴苑树，深院洛阳城。
徐引竹间步，远含云外情。
谁怜好风月，邻舍夜吹笙。
丹顶宜承日，霜翎不染泥。
爱池能久立，看月未成栖。
一院春草长，三山归路迷。
朝谒早，贪养汝南鸡。
+++刘禹锡
++++答白刑部闻新蝉
蝉声未发前，已自感流年。
一入凄凉耳，如闻断续弦。
晴清依露叶，晚急畏霞天。
何事秋卿咏，逢时亦悄然。
+++刘禹锡
++++和裴相公寄白侍郎求双鹤
皎皎华亭鹤，来随太守船。
青云意长在，沧海别经年。
留滞清洛苑，裴回明月天。
何如凤池上，双舞入祥烟。
+++刘禹锡
++++终南秋雪
南岭见秋雪，千门生早寒。
闲时驻马望，高处卷帘看。
雾散琼枝出，日斜铅粉残。
偏宜曲江上，倒影入清澜。
+++刘禹锡
++++和乐天早寒
雨引苔侵壁，风驱叶拥阶。
久留闲客话，宿请老僧斋。
酒瓮新陈接，书签次第排。
翛然自有处，摇落不伤怀。
+++刘禹锡
++++曲江春望
凤城烟雨歇，万象含佳气。
酒后人倒狂，花时天似醉。
三春车马客，一代繁华地。
何事独伤怀，少年曾得意。
+++刘禹锡
++++同乐天和微之深春二十首（同用家花车斜四韵）
何处深春好，春深万乘家。
宫门皆映柳，辇路尽穿花。
池色连天汉，城形象帝车。
旌旗暖风里，猎猎向西斜。
何处深春好，春深阿母家。
瑶池长不夜，珠树正开花。
桥峻通星渚，楼暄近日车。
层城十二阙，相对日西斜。
何处深春好，春深执政家。
恩光贪捧日，贵重不看花。
玉馔堂交印，沙堤柱碍车。
多门一已闭，直道更无斜。
何处深春好，春深大镇家。
前旌光照日，后骑蹙成花。
节院收衙队，球场簇看车。
广筵歌舞散，书号夕阳斜。
何处深春多，春深贵戚家。
枥嘶无价马，庭发有名花。
欲进宫人食，先薰命妇车。
晚归长带酒，冠盖任倾斜。
何处深春好，春深恩泽家。
炉添龙脑炷，绶结虎头花。
宾客珠成履，婴孩锦缚车。
画堂帘幕外，来去燕飞斜。
何处深春好，春深京兆家。
眉新柳叶，马色醉桃花。
盗息无鸣鼓，朝回自走车。
能令帝城外，不敢径由斜。
何处深春好，春深刺史家。
夜阑犹命乐，雨甚亦寻花。
傲客多凭酒，新姬苦上车。
公门吏散后，风摆戟衣斜。
何处深春好，春深羽客家。
芝田绕舍色，杏树满山花。
云是淮王宅，风为列子车。
坛操简处，一径入林斜。
何处深春好，春深小隐家。
芟庭留野菜，撼树去狂花。
醉酒一千日，贮书三十车。
雉衣从露体，不敢有馀斜。
何处深春好，春深富室家。
唯多贮金帛，不拟负莺花。
国乐呼联辔，行厨载满车。
归来看理曲，灯下宝钗斜。
何处深春好，春深豪士家。
多沽味浓酒，贵买色深花。
已臂鹰随马，连催妓上车。
城南踏青处，村落逐原斜。
何处深春好，春深贵胄家。
迎呼偏熟客，拣选最多花。
饮馔开华幄，笙歌出钿车。
兴酣樽易罄，连泻酒瓶斜。
何处深春好，春深唱第家。
名传一纸榜，兴管九衢花。
荐听诸侯乐，来随计吏车。
杏园抛曲处，挥袖向风斜。
何处深春好，春深少妇家。
能偷新禁曲，自剪入时花。
追逐同游伴，平章贵价车。
从来不堕马，故遣髻鬟斜。
何处深春好，春深幼女家。
双鬟梳顶髻，两面绣裙花。
妆坏频临镜，身轻不占车。
秋千争次第，牵拽彩绳斜。
何处深春好，春深兰若家。
当香收柏叶，养蜜近梨花。
野径宜行乐，游人尽驻车。
菜园篱落短，遥见桔槔斜。
何处深春好，春深老宿家。
小栏围蕙草，高架引藤花。
四字香书印，三乘壁画车。
迟回听句偈，双树晚阴斜。
何处深春好，春深种莳家。
分畦十字水，接树两般花。
栉比栽篱槿，咿哑转井车。
可怜高处望，棋布不曾斜。
何处深春好，春深稚子家。
争骑一竿竹，偷折四邻花。
笑击羊皮鼓，行牵犊颔车。
中庭贪夜戏，不觉玉绳斜。
+++刘禹锡
++++赠眼医婆罗门僧
三秋伤望眼，终日哭途穷。
两目今先暗，中年似老翁。
看朱渐成碧，羞日不禁风。
师有金篦术，如何为发蒙。
+++刘禹锡
++++海门潮别浩初师
前日过萧寺，看师上讲筵。
都上礼白足，施者散金钱。
方便无非教，经行不废禅。
还知习居士，发论侍弥天。

++中卷三百五十八
  
+++刘禹锡
++++始闻蝉有怀白宾客去岁白有闻蝉见寄诗…兼遣报君知之句
蝉韵极清切，始闻何处悲。
含不平意，景值欲秋时。
此岁方晼晚，谁家无别离。
君言催我老，已是去年诗。
+++刘禹锡
++++赠乐天
一别旧游尽，相逢俱涕零。
在人虽晚达，于树似冬青。
痛饮连宵醉，狂吟满坐听。
终期抛印绶，共占少微星。
+++刘禹锡
++++到郡未浃日登西楼见乐天题诗因即事以寄
湖上收宿雨，城中无昼尘。
楼依新柳贵，池带乱苔青。
云水正一望，簿书来绕身。
烟波洞庭路，愧彼扁舟人。
+++刘禹锡
++++秋夕不寐寄乐天
洞户夜帘卷，华堂秋簟清。
萤飞过池影，蛩思绕阶声。
老枕知将雨，高窗报欲明。
何人谙此景，远问白先生。
+++刘禹锡
++++冬日晨兴寄乐天
庭树晓禽动，郡楼残点声。
灯挑红烬落，酒暖白光生。
发少嫌梳利，颜衰恨镜明。
独吟谁应和，须寄洛阳城。
+++刘禹锡
++++答乐天见忆
与老无期约，到来如等闲。
偏伤朋友尽，移兴子孙间。
笔底心无毒，杯前胆不豩。
唯馀忆君梦，飞过武牢关。
+++刘禹锡
++++和乐天诮失婢榜者
把镜朝犹在，添香夜不归。
鸳鸯拂瓦去，鹦鹉透笼飞。
不逐张公子，即随刘武威。
新知正相乐，从此脱青衣。
+++刘禹锡
++++八月十五日夜半云开然后玩月因书一时之景寄呈乐天
半夜碧云收，中天素月流。
开城邀好客，置酒赏清秋。
影透衣香润，光凝歌黛愁。
斜辉犹可玩，移宴上西楼。
+++刘禹锡
++++秋日书怀寄白宾客
州远雄无益，年高健亦衰。
兴情逢酒在，筋力上楼知。
蝉噪芳意尽，雁来愁望时。
商山紫芝客，应不向秋悲。
+++刘禹锡
++++酬乐天初冬早寒见寄
乍起衣犹冷，微吟帽半欹。
霜凝南屋瓦，鸡唱后园枝。
洛水碧云晓，吴宫黄叶时。
两传千里意，书札不如诗。
+++刘禹锡
++++和令狐相公郡斋对紫薇花
明丽碧天霞，丰茸紫绶花。
香闻荀令宅，艳入孝王家。
几岁自荣乐，高情方叹嗟。
有人移上苑，犹足占年华。
+++刘禹锡
++++令狐相公俯赠篇章斐然仰谢
鄂渚临流别，梁园冲雪来。
旅愁随冻释，欢意待花开。
城晓乌频起，池春雁欲回。
饮和心自醉，何必管弦催。
+++刘禹锡
++++酬令狐相公早秋见寄
公来第四秋，乐国号无愁。
军士游书肆，商人占酒楼。
熊罴交黑槊，宾客满青油。
今日文章主，梁王不姓刘。
+++刘禹锡
++++和令狐相公入潼关
寒光照旌节，关路晓无尘。
吏谒前丞相，山迎旧主人。
东瞻军府静，西望敕书频。
心共黄河水，同升天汉津。
+++刘禹锡
++++和令狐相公寻白阁老见留小饮因赠
傲士更逢酒，乐天仍对花。
文章管星历，情兴占年华。
宦达翻思退，名高却不夸。
惟存浩然气，相共赏烟霞。
+++刘禹锡
++++酬令狐相公雪中游玄都见忆
好雪动高情，心期在玉京。
披鹤氅出，马踏象筵行。
照耀楼台变，淋漓松桂清。
玄都留五字，使入步虚声。
+++刘禹锡
++++和令狐相公以司空裴相见招南亭看雪四韵
重门不下关，枢务有馀闲。
上客同看雪，高亭尽见山。
瑞呈霄汉外，兴入笑言间。
是平阳会，人人带酒还。
+++刘禹锡
++++和郓州令狐相公春晚对花
朱门退公后，高兴对花枝。
望阙无穷思，看书欲尽时。
含芳朝竞发，凝艳晚相宜。
意殷勤惜，狂风岂得知。
+++刘禹锡
++++酬令狐相公春日言怀见寄
前陪看花处，邻里近王昌。
今想临戎地，旌旗出汶阳。
营飞柳絮雪，门耀戟枝霜。
东望清河水，心随艑上郎。
+++刘禹锡
++++途次大梁雪中奉天平令狐相公书问兼…形于短篇以申仰谢
远守宦情薄，故人书信来。
共曾花下别，今独雪中回。
纸尾得新什，眉头还暂开。
此时同雁鹜，池上一徘徊。
+++刘禹锡
++++酬令狐相公秋怀见寄
寂寞蝉声静，差池燕羽回。
秋风怜越绝，朔气想台骀。
相去数千里，无因同一杯。
殷勤望飞雁，新自塞垣来。
+++刘禹锡
++++酬太原令狐相公见寄
书信来天外，琼瑶满匣中。
衣冠南渡远，旌节北门雄。
鹤唳华亭月，马嘶榆塞风。
山川几千里，惟有两心同。
+++刘禹锡
++++酬令狐相公岁暮远怀见寄（依韵）
别侣孤鹤怨，冲天威凤归。
容光一以间，梦想是耶非。
芳讯远弥重，知音老更稀。
不如湖上雁，北向整毛衣。
+++刘禹锡
++++酬令狐相公亲仁郭家花下即事见寄
荀令园林好，山公游赏频。
岂无花下侣，远望眼中人。
斜日渐移影，落英纷委尘。
一吟相思曲，惆怅江南春。
+++刘禹锡
++++酬令狐相公首夏闲居书怀见寄
蕙草芳未歇，绿槐阴已成。
金罍唯独酌，瑶瑟有离声。
翔泳各殊势，篇章空寄情。
应怜三十载，未变使君名。
+++刘禹锡
++++酬令狐相公庭前白菊花谢偶书所怀见寄
数丛如雪色，一旦冒霜开。
寒蕊差池落，清香断续来。
思深含别怨，芳谢惜年催。
千里难同赏，看看又早梅。
+++刘禹锡
++++酬令狐相公季冬南郊宿斋见寄
坛下雪初霁，南城冻欲生。
心祠上帝，高步领名卿。
沐浴含芳泽，周旋听佩声。
犹怜广平守，寂寞竟何成。
+++刘禹锡
++++贞元中侍郎舅氏牧华州时余再忝科第前后…因成篇题旧寺
曾作关中客，频经伏毒岩。
晴烟沙苑树，晚日渭川帆。
昔是青春貌，今悲白雪髯。
郡楼空一望，含意卷高帘。
+++刘禹锡
++++酬令狐相公杏园花下饮有怀见寄
年年曲江望，花发即经过。
未饮心先醉，临风思倍多。
三春看又尽，两地欲如何。
日望长安道，空成劳者歌。
+++刘禹锡
++++令狐相公见示题洋州崔侍郎宅双木瓜花顷…来什辄成和章
金牛蜀路远，玉树帝城春。
荣耀生华馆，逢迎欠主人。
帘前疑小雪，墙外丽行尘。
来去皆回首，情深是德邻。
+++刘禹锡
++++和令狐相公春早朝回盐铁使院中作
柳动御沟清，威迟堤上行。
城隅日未过，山色雨初晴。
莺避传呼起，花临府署明。
簿书盈几案，要自有高情。
+++刘禹锡
++++和令狐仆射相公题龙回寺
兹地回銮日，皇家禅圣时。
路无胡马迹，人识汉官仪。
天子旌旗度，法王龙象随。
怀去家叹，经此益迟迟。
+++刘禹锡
++++令狐相公频示新什早春南望遐想汉中因抒短章以寄情愫
军城临汉水，旌旆起春风。
远思见江草，归心看塞鸿。
野花沿古道，新叶映行宫。
惟有诗兼酒，朝朝两不同。
+++刘禹锡
++++和令狐相公咏栀子花
蜀国花已尽，越桃今已开。
色疑琼树倚，香似玉京来。
且赏同心处，那忧别叶催。
佳人如拟咏，何必待寒梅。
+++刘禹锡
++++酬令狐相公新蝉见寄
相去三千里，闻蝉同此时。
清吟晓露叶，愁噪夕阳枝。
忽尔弦断绝，俄闻管参差。
洛桥碧云晚，西望佳人期。
+++刘禹锡
++++酬乐天闲卧见寄
散诞向阳眠，将闲敌地仙。
诗情茶助爽，药力酒能宣。
风碎竹间日，露明池底天。
同年未同隐，缘欠买山钱。
+++刘禹锡
++++酬乐天小亭寒夜有怀
寒夜阴云起，疏林宿鸟惊。
斜风闪灯影，迸雪打窗声。
竟夕不能寐，同年知此情。
汉皇无奈老，何况本书生。
+++刘禹锡
++++将之官留辞裴令公留守
祖帐临伊水，前旌指渭河。
风烟里数少，云雨别情多。
重叠受恩久，邅回如命何。
东山与东阁，终异再经过。
+++刘禹锡
++++酬喜相遇同州与乐天替代
旧托松心契，新交竹使符。
行年同甲子，筋力羡丁夫。
别后诗成帙，携来酒满壶。
今朝停五马，不独为罗敷。
+++刘禹锡
++++闲坐忆乐天以诗问酒熟未
案头开缥帙，肘后检青囊。
唯有达生理，应无治老方。
减书存眼力，省事养心王。
君酒何时熟，相携入醉乡。
+++刘禹锡
++++秋中暑退赠乐天
暑服宜秋著，清琴入夜弹。
情皆向菊，风意欲摧兰。
岁稔贫心泰，天凉病体安。
相逢取次第，却甚少年欢。
+++刘禹锡
++++乐天池馆夏景方妍白莲初开彩舟空泊唯邀缁侣因以戏之
池馆今正好，主人何寂然。
白莲方出水，碧树未鸣蝉。
静室宵闻磬，斋厨晚绝烟。
蕃僧如共载，应不是神仙。
+++刘禹锡
++++酬乐天感秋凉见寄
庭晚初辨色，林秋微有声。
槿衰犹强笑，莲迥却多情。
檐燕归心动，鞲鹰俊气生。
闲人占闲景，酒熟且同倾。
+++刘禹锡
++++秋晚新晴夜月如练有怀乐天
雨歇晚霞明，风调夜景清。
月高微晕散，云薄细鳞生。
露草百虫思，秋林千叶声。
相望一步地，脉脉万重情。
+++刘禹锡
++++新秋对月寄乐天
月露发光彩，此时方见秋。
夜凉金气应，天静火星流。
蛩响偏依井，萤飞直过楼。
相知尽白首，清景复追游。
+++刘禹锡
++++酬乐天小台晚坐见忆
小台堪远望，独上清秋时。
有酒无人劝，看山只自知。
幽禽啭新竹，孤莲落静池。
高门勿遽掩，好客无前期。
+++刘禹锡
++++早秋雨后寄乐天
夜云起河汉，朝雨洒高林。
梧叶先风落，草虫迎湿吟。
簟凉扇恩薄，室静琴思深。
且喜炎前别，安能怀寸阴。
+++刘禹锡
++++秋晚病中乐天以诗见问力疾奉酬
耳虚多听远，展转晨鸡鸣。
一室背灯卧，中宵扫叶声。
兰芳经雨败，鹤病得秋轻。
肯踏衡门草，唯应是友生。
+++刘禹锡
++++和乐天烧药不成命酒独醉
九转欲成就，百神应主持。
婴啼鼎上去，老貌镜前悲。
却顾空丹灶，回心向酒卮。
醺然耳热后，暂似少年时。
+++刘禹锡
++++元日乐天见过因举酒为贺
渐入有年数，喜逢新岁来。
震方天籁动，寅位帝车回。
门巷扫残雪，林园惊早梅。
与君同甲子，寿酒让先杯。
+++刘禹锡
++++酬马大夫以愚献通草茇葜酒感通拔二字因而寄别之作
泥沙难振拔，谁复问穷通。
莫讶提壶赠，家传枕曲风。
成谣独酌后，深意片言中。
不进终无已，应须荀令公。
+++刘禹锡
++++奉和司空裴相公中书即事通简旧僚之作
谭笑在岩廊，人人尽所长。
仪形见山立，文字动星光。
日运丹青笔，时看赤白囊。
伫闻戎马息，入贺领鸳行。
+++刘禹锡
++++微之镇武昌中路见寄蓝桥怀旧之作凄然继和兼寄安平
今日油幢引，他年黄纸追。
同为三楚客，独有九霄期。
宿草恨长在，伤禽飞尚迟。
武昌应已到，新柳映红旗。
+++刘禹锡
++++将赴苏州途出洛阳留守李相公累申宴饯宠行…以申仰谢
岁杪风物动，雪馀宫苑晴。
兔园宾客至，金谷管弦声。
洛水故人别，吴宫新燕迎。
越郎忧不浅，怀袖有琼英。
+++刘禹锡
++++牛相公留守见示城外新墅有溪竹秋月亲情多往…兼命同作
别墅洛城外，月明村野通。
光辉满地上，丝管发舟中。
堤艳菊花露，岛凉松叶风。
高情限清禁，寒漏滴深宫。
+++刘禹锡
++++牛相公林亭雨后偶成
飞雨过池阁，浮光生草树。
新竹开粉奁，初莲爇香注。
野花无时节，水鸟自来去。
若问知境人，人间第一处。
+++刘禹锡
++++酬滑州李尚书秋日见寄
一入石渠署，三闻宫树蝉。
丹霄未得路，白发又添年。
双节外台贵，孤箫中禁传。
征黄在旦夕，早晚发南燕。
+++刘禹锡
++++和西川李尚书汉州微月游房太尉西湖
木落汉川夜，西湖悬玉钩。
旌旗环水次，舟楫泛中流。
目极想前事，神交如共游。
瑶琴久已绝，松韵自悲秋。
+++刘禹锡
++++和重题
林端落照尽，湖上远岚清。
水榭芝兰室，仙舟鱼鸟情。
人琴久寂寞，烟月若平生。
一泛钓璜处，再吟锵玉声。
+++刘禹锡
++++酬李相公喜归乡国自巩县夜泛洛水见寄
巩树烟月上，清光含碧流。
且无三已色，犹泛五湖舟。
鹏息风还起，凤归林正秋。
虽攀小山桂，此地不淹留。
+++刘禹锡
++++和李相公平泉潭上喜见初月
家山见初月，林壑悄无尘。
幽境此何夕，清光如为人。
潭空破镜入，风动翠蛾嚬。
会向琐窗望，追思伊洛滨。
+++刘禹锡
++++和李相公初归平泉过龙门南岭遥望山居即事
暂别明庭去，初随优诏还。
曾为鹏鸟赋，喜过凿龙山。
新墅烟火起，野程泉石间。
岩廊人望在，只得片时闲。
+++刘禹锡
++++和李相公以平泉新墅获方外之名因为诗…兼见寄之什
业继韦平后，家依昆阆间。
恩华辞北第，潇洒爱东山。
满室图书在，入门松菊闲。
垂天虽暂息，一举出人寰。
+++刘禹锡
++++发苏州后登武丘寺望海楼（一作望梅楼）
独宿望海楼，夜深珍木冷。
僧房已闭户，山月方出岭。
碧池涵剑彩，宝刹摇星影。
却忆郡斋中，虚眠此时景。
+++刘禹锡
++++松江送处州奚使君
吴越古今路，沧波朝夕流。
从来别离地，能使管弦愁。
江草带烟暮，海云含雨秋。
君五陵客，不乐石门游。
+++刘禹锡
++++题报恩寺
云外支硎寺，名声敌虎丘。
石文留马迹，峰势耸牛头。
泉眼潜通海，松门预带秋。
迟回好风景，王谢昔曾游。
+++刘禹锡
++++罢郡姑苏北归渡扬子津（后首一作姑苏台诗）
几岁悲南国，今朝赋北征。
归心渡江勇，病体得秋轻。
海阔石门小，城高粉堞明。
金山旧游寺，过岸听钟声。
故国荒台在，前临震泽波。
绮罗随世尽，麋鹿古时多。
筑用金鎚力，摧因石鼠窠。
昔年雕辇路，唯有采樵歌。
+++刘禹锡
++++寻汪道士不遇
仙子东南秀，泠然善驭风。
笙歌五云里，天地一壶中。
受箓金华洞，焚香玉帝宫。
我来君闭户，应是向崆峒。
+++刘禹锡
++++谢柳子厚寄叠石砚
常时同砚席，寄砚感离群。
清越敲寒玉，参差叠碧云。
烟岚餘斐亹，水墨两氛氲。
好与陶贞白，松窗写紫文。
+++刘禹锡
++++元日感怀
振蛰春潜至，湘南人未归。
身加一日长，心觉去年非。
燎火委虚烬，儿童衒彩衣。
异乡无旧识，车马到门稀。
+++刘禹锡
++++谢宣州崔相公赐马
浮云金络膝，昨日别朱轮。
衔草如怀恋，嘶风尚意频。
曾将比君子，不是换佳人。
从此西归路，应容蹑后尘。
+++刘禹锡
++++南中书来
君书问风俗，此地接炎州。
淫祀多青鬼，居人少白头。
旅情偏在夜，乡思岂唯秋。
每羡朝宗水，门前尽日流。
+++刘禹锡
++++题招隐寺
隐士遗尘在，高僧精舍开。
地形临渚断，江势触山回。
楚野花多思，南禽声例哀。
殷勤最高顶，闲即望乡来。
+++刘禹锡
++++思归寄山中友人
萧条对秋色，相忆在云泉。
木落病身死，潮平归思悬。
凉钟山顶寺，暝火渡头船。
此地非吾士，闲留又一年。
+++刘禹锡
++++有感
死且不自觉，其馀安可论。
昨宵凤池客，今日雀罗门。
骑吏尘未息，铭旌风已翻。
平生红粉爱，惟解哭黄昏。
+++刘禹锡
++++途次敷水驿伏睹华州舅氏昔日行县题诗处潸然有感
昔日股肱守，朱轮兹地游。
繁华日已谢，章句此空留。
蔓草佳城闭，故林棠树秋。
今来重垂泪，不忍过西州。
+++刘禹锡
++++奉和郑相公以考功十弟山姜花俯赐篇咏
采撷黄姜蕊，封题青琐闱。
共闻调膳日，正是退朝归。
响为纤筵发，情随彩翰飞。
故将天下宝，万里与光辉。
+++刘禹锡
++++题淳于髡墓
生为齐赘婿，死作楚先贤。
应以客卿葬，故临官道边。
寓言本多兴，放意能合权。
我有一石酒，置君坟树前。

++中卷三百五十九
  
+++刘禹锡
++++送春词
昨来楼上迎春处，今日登楼又送归。
兰蕊残妆含露泣，柳条长袖向风挥。
佳人对镜容颜改，楚客临江心事违。
万古至今同此恨，无如一醉尽忘机。
+++刘禹锡
++++送李尚书镇滑州
南徐报政入文昌，东郡须才别建章。
视草名高同蜀客，拥旄年少胜荀郎。
黄河一曲当城下，缇骑千重照路傍。
自古相门还出相，如今人望在岩廊。
+++刘禹锡
++++送浑大夫赴丰州
凤衔新诏降恩华，又见旌旗出浑家。
故吏来辞辛属国，精兵愿逐李轻车。
毡裘君长迎风驭，锦带酋豪踏雪衙。
其奈明年好春日，无人唤看牡丹花。
+++刘禹锡
++++送源中丞充新罗册立使（侍中之孙）
相门才子称华簪，持节东行捧德音。
身带霜威辞凤阙，口传天语到鸡林。
烟开鳌背千寻碧，日浴鲸波万顷金。
想见扶桑受恩处，一时西拜尽倾心。
+++刘禹锡
++++送王司马之陕州（自太常丞授，工为诗）
暂辍清斋出太常，空携诗卷赴甘棠。
府公既有朝中旧，司马应容酒后狂。
案牍来时唯署字，风烟入兴便成章。
两京大道多游客，每遇词人战一场。
+++刘禹锡
++++洛中送杨处厚入关便游蜀
洛阳秋日正凄凄，君去西秦更向西。
旧学三冬今转富，曾伤六翮养初齐。
王城晓入窥丹凤，蜀路晴来见碧鸡。
早识卧龙应有分，不妨从此蹑丹梯。
+++刘禹锡
++++送周使君罢渝州归郢州别墅
君思郢上吟归去，故自渝南掷郡章。
野戍岸边留画舸，绿萝阴下到山庄。
池荷雨后衣香起，庭草春深绶带长。
只恐鸣驺催上道，不容待得晚菘尝。
+++刘禹锡
++++奉送浙西李仆射相公赴镇
建节东行是旧游，欢声喜气满吴州。
郡人重得黄丞相，童子争迎郭细侯。
诏下初辞温室树，梦中先到景阳楼。
自怜不识平津阁，遥望旌旗汝水头。
+++刘禹锡
++++重送浙西李相公顷廉问江南已经七载…领旧地新加旌旄
江北万人看玉节，江南千骑引金铙。
凤从池上游沧海，鹤到辽东识旧巢。
城下清波含百谷，窗中远岫列三茅。
碧鸡白马回翔久，却忆朱方是乐郊。
+++刘禹锡
++++送前进士蔡京赴学究科（时崔相公、杨尚书掌选）
耳闻战鼓带经锄，振发声名自里闾。
已是世间能赋客，更攻窗下绝编书。
朱门达者谁能识，绛帐书生尽不如。
幸遇天官旧丞相，知君无翼上空虚。
+++刘禹锡
++++送唐舍人出镇闽中
暂辞鸳鹭出蓬瀛，忽拥貔貅镇粤城。
闽岭夏云迎皂盖，建溪秋树映红旌。
山川远地由来好，富贵当年别有情。
了却人间婚嫁事，复归朝右作公卿。
+++刘禹锡
++++送李中丞赴楚州
缇骑朱旗入楚城，士林皆贺振家声。
儿童但喜迎宾守，故吏犹应记姓名。
万顷水田连郭秀，四时烟月映淮清。
忆君初得昆山玉，同向扬州携手行。
+++刘禹锡
++++奉送李户部侍郎自河南尹再除本官归阙
昔年内署振雄词，今日东都结去思。
宫女犹传洞箫赋，国人先咏衮衣诗。
华星却复文昌位，别鹤重归太乙池。
想到金闺待通籍，一时惊喜见风仪。
+++刘禹锡
++++送蕲州李郎中赴任
楚关蕲水路非赊，东望云山日夕佳。
薤叶照人呈夏簟，松花满碗试新茶。
楼中饮兴因明月，江上诗情为晚霞。
北地交亲长引领，早将玄鬓到京华。
+++刘禹锡
++++送国子令狐博士赴兴元觐省
相门才子高阳族，学省清资五品官。
谏院过时荣棣萼，谢庭归去踏芝兰。
山中花带烟岚晚，栈底江涵雪水寒。
伯仲到家人尽贺，柳营莲府递相欢。
+++刘禹锡
++++送李二十九兄员外赴邠宁使幕
家袭韦平身业文，素风清白至今贫。
南宫通籍新郎吏，西候从戎旧主人。
城外草黄秋有雪，烽头烟静虏无尘。
鼎门为别霜天晓，賸把离觞三五巡。
+++刘禹锡
++++送分司陈郎中只召直史馆重修三圣实录
蝉鸣官树引行车，言自成周赴玉除。
远取南朝贵公子，重修东观帝王书。
常时载笔窥金匮，暇日登楼到石渠。
若问旧人刘子政，如今白首在南徐。
+++刘禹锡
++++送慧则法师归上都因呈广宣上人
昨日东林看讲时，都人象马蹋琉璃。
雪山童子应前世，金粟如来是本师。
一锡言归九城路，三衣曾拂万年枝。
休公久别如相问，楚客逢秋心更悲。
+++刘禹锡
++++送义舟师却还黔南
黔江秋水浸云霓，独泛慈航路不迷。
猿狖窥斋林叶动，蛟龙闻咒浪花低。
如莲半偈心常悟，问菊新诗手自携。
常说摩围似灵鹫，却将山屐上丹梯。
+++刘禹锡
++++送景玄师东归
东林寺里一沙弥，心爱当时才子诗。
山下偶随流水出，秋来却赴白云期。
滩头蹑屐挑沙菜，路上停舟读古碑。
想到旧房抛锡杖，小松应有过檐枝。
+++刘禹锡
++++汉寿城春望
汉寿城边野草春，荒祠古墓对荆榛。
田中牧竖烧刍狗，陌上行人看石麟。
华表半空经霹雳，碑文才见满埃尘。
不知何日东瀛变，此地还成要路津。
+++刘禹锡
++++荆门道怀古
南国山川旧帝畿，宋台梁馆尚依稀。
马嘶古道行人歇，麦秀空城野雉飞。
风吹落叶填宫井，火入荒陵化宝衣。
徒使词臣庾开府，咸阳终日苦思归。
+++刘禹锡
++++朗州窦员外见示与澧州元郎中郡斋赠答…因以继和
鸳鹭差池出建章，彩旗朱户蔚相望。
新恩共理犬牙地，昨日同含鸡舌香。
白芷江边分驿路，山桃蹊外接甘棠。
应怜一罢金闺籍，枉渚逢春十度伤。
+++刘禹锡
++++早春对雪奉寄澧州元郎中
新赐鱼书墨未干，贤人暂出远人安。
朝驱旌旆行时令，夜见星辰忆旧官。
梅蕊覆阶铃阁暖，雪峰当户戟枝寒。
宁知楚客思公子，北望长吟澧有兰。
+++刘禹锡
++++窦朗州见示与澧州元郎中早秋赠答命同作
邻境诸侯同舍郎，芷江兰浦恨无梁。
秋风门外旌旗动，晓露庭中橘柚香。
玉簟微凉宜白昼，金笳入暮应清商，骚人昨夜闻鶗鴂，不叹流年惜众芳。
+++刘禹锡
++++松滋渡望峡中
渡头轻雨洒寒梅，云际溶溶雪水来。
梦渚草长迷楚望，夷陵土黑有秦灰。
巴人泪应猿声落，蜀客船从鸟道回。
十二碧峰何处所，永安宫外是荒台。
+++刘禹锡
++++衢州徐员外使君遗以缟纻兼竹书箱因成一篇用答佳贶
烂柯山下旧仙郎，列宿来添婺女光。
远放歌声分白纻，知传家学与青箱。
水朝沧海何时去，兰在幽林亦自芳。
闻说天台有遗爱，人将琪树比甘棠。
+++刘禹锡
++++唐秀才赠端州紫石砚，以诗答之
端州石砚人间重，赠我因知正草玄。
阙里庙堂空旧物，开方灶下岂天然。
玉蜍吐水霞光静，彩翰摇风绛锦鲜。
此日佣工记名姓，因君数到墨池前。
+++刘禹锡
++++览董评事思归之什因以诗赠
几年油幕佐征东，却泛沧浪狎钓童。
欹枕醉眠成戏蝶，抱琴闲望送归鸿。
文儒自袭胶西相，倚伏能齐塞上翁。
更说扁舟动乡思，青菰已熟奈秋风。
+++刘禹锡
++++谢寺双桧（扬州法云寺谢镇西宅，古桧存焉）
双桧苍然古貌奇，含烟吐雾郁参差。
晚依禅客当金殿，初对将军映画旗。
龙象界中成宝盖，鸳鸯瓦上出高枝。
长明灯是前朝焰，曾照青青年少时。
+++刘禹锡
++++寄杨八寿州
风猎红旗入寿春，满城歌舞向朱轮。
八公山下清淮水，千骑尘中白面人。
桂岭雨馀多鹤迹，茗园晴望似龙鳞。
圣朝方用敢言者，次第应须旧谏臣。
+++刘禹锡
++++洛中寺北楼见贺监草书题诗
高楼贺监昔曾登，壁上笔踪龙虎腾。
中国书流尚皇象，北朝文士重徐陵。
偶因独见空惊目，恨不同时便伏膺。
唯恐尘埃转磨灭，再三珍重嘱山僧。
+++刘禹锡
++++闻韩宾擢第归觐以诗美之兼贺韩十五曹长时韩牧永州
零陵香草满郊坰，丹穴雏飞入翠屏。
孝若归来成画赞，孟阳别后有山铭。
兰陔旧地花才结，桂树新枝色更青。
为报儒林丈人道，如今从此鬓星星。
+++刘禹锡
++++宣上人远寄和礼部王侍郎放榜后诗，因而继和
礼闱新榜动长安，九陌人人走马看。
一日声名遍天下，满城桃李属春官。
自吟白雪诠词赋，指示青云借羽翰。
借问至公谁印可，支郎天眼定中观。
+++刘禹锡
++++赠东岳张炼师
东岳真人张炼师，高情雅淡世间稀。
堪为列女书青简，久事元君住翠微。
金缕机中抛锦字，玉清台上著霓衣。
云衢不要吹箫伴，只拟乘鸾独自飞。
+++刘禹锡
++++秘书崔少监见示坠马长句，因而和之
麟台少监旧仙郎，洛水桥边坠马伤。
尘污腰间青襞绶，风飘掌下紫游缰。
上车著作应来问，折臂三公定送方。
犹赖德全如醉者，不妨吟咏入篇章。
+++刘禹锡
++++寄杨虢州与之旧姻
避地江湖知几春，今来本郡拥朱轮。
阮郎无复里中旧，杨仆却为关外人。
各系一官难命驾，每怀前好易沾巾。
玉城山里多灵药，摆落功名且养神。
+++刘禹锡
++++秋日题窦员外崇德里新居（窦时判度支案）
长爱街西风景闲，到君居处暂开颜。
清光门外一渠水，秋色墙头数点山。
疏种碧松通月朗，多栽红药待春还。
莫言堆案无馀地，认得诗人在此间。
+++刘禹锡
++++蒙恩转仪曹郎依前充集贤学士举韩潮州自代因寄七言
翔鸾阙下谢恩初，通籍由来在石渠。
暂入南宫判祥瑞，还归内殿阅图书。
故人犹在三江外，同病凡经二纪馀。
今日荐君嗟久滞，不惟文体似相如。
+++刘禹锡
++++途次华州陪钱大夫登城北楼春望因睹李崔令狐…题此诗
城楼四望出风尘，见尽关西渭北春。
百二山河雄上国，一双旌旆委名臣。
壁中今日题诗处，天上同时草诏人。
莫怪老郎呈滥吹，宦途虽别旧情亲。
+++刘禹锡
++++始闻秋风
昔看黄菊与君别，今听玄蝉我却回。
五夜飕飗枕前觉，一年颜状镜中来。
马思边草拳毛动，雕眄青云睡眼开。
天地肃清堪四望，为君扶病上高台。
+++刘禹锡
++++洛中初冬拜表有怀上京故人
凤楼南面控三条，拜表郎官早渡桥。
清洛晓光铺碧簟，上阳霜叶剪红绡。
省门簪组初成列，云路鸳鸾想退朝。
寄谢殷勤九天侣，抢榆水击各逍遥。
+++刘禹锡
++++尉迟郎中见示自南迁牵复却至洛城东旧居之作因以和之
曾遭飞语十年谪，新受恩光万里还。
朝服不妨游洛浦，郊园依旧看嵩山。
竹含天籁清商乐，水绕庭台碧玉环。
留作功成退身地，如今只是暂时闲。
+++刘禹锡
++++洛中酬福建陈判官见赠
潦倒声名拥肿材，一生多故苦邅回。
南宫旧籍遥相管，东洛闲门昼未开。
静对道流论药石，偶逢词客与琼瑰。
怪君近日文锋利，新向延平看剑来。
+++刘禹锡
++++和苏十郎中谢病闲居时严常侍萧给事…有二毛之作
清羸隐几望云空，左掖鸳鸾到室中。
一卷素书消永日，数茎斑发对秋风。
菱花照后容虽改，蓍草占来命已通。
莫怪人人惊早白，缘君尚是黑头翁。
+++刘禹锡
++++酬淮南廖参谋秋夕见过之作
扬州从事夜相寻，无限新诗月下吟。
初服已惊玄发长，高情犹向碧云深。
语馀时举一杯酒，坐久方闻四处砧。
不逐繁华访闲散，知君摆落俗人心。
+++刘禹锡
++++题王郎中宣义里新居
爱君新买街西宅，客到如游鄠杜间。
雨后退朝贪种树，申时出省趁看山。
门前巷陌三条近，墙内池亭万境闲。
见拟移居作邻里，不论时节请开关。
+++刘禹锡
++++酬朗州崔员外与任十四兄侍御同过鄙人旧居…时守吴郡
昔日居邻招屈亭，枫林橘树鹧鸪声。
一辞御苑青门去，十见蛮江白芷生。
自此曾沾宣室召，如今又守阖闾城。
何人万里能相忆，同舍仙郎与外兄。
+++刘禹锡
++++刘驸马水亭避暑
千竿竹翠数莲红，水阁虚凉玉簟空。
琥珀盏红疑漏酒，水晶帘莹更通风。
赐冰满碗沉朱实，法馔盈盘覆碧笼。
尽日逍遥避烦暑，再三珍重主人翁。
+++刘禹锡
++++述旧贺迁寄陕虢孙常侍（南宫、左辅，两处交代）
南宫幸袭芝兰后，左辅曾交印绶来。
多病未离清洛苑，新恩已历望仙台。
关头古塞桃林静，城下长河竹箭回。
闻说随车有零雨，此时偏动子荆才。
+++刘禹锡
++++江陵严司空见示与成都武相公唱和，因命同作
南荆西蜀大行台，幕府旌门相对开。
名重三司平水土，威雄八阵役风雷。
彩云朝望青城起，锦浪秋经白帝来。
不是郢中清唱发，谁当丞相掞天才。
+++刘禹锡
++++庙庭偃松诗
势轧枝偏根已危，高情一见与扶持。
忽从憔悴有生意，却为离披无俗姿。
影入岩廊行乐处，韵含天籁宿斋时。
谢公莫道东山去，待取阴成满凤池。
+++刘禹锡
++++赠致仕滕庶子先辈（时及第人中最老）
朝服归来昼锦荣，登科记上更无兄。
寿觞每使曾孙献，胜境长携众妓行。
矍铄据鞍时骋健，殷勤把酒尚多情。
凌寒却向山阴去，衣绣郎君雪里行。
+++刘禹锡
++++哭吕衡州，时予方谪居
一夜霜风凋玉芝，苍生望绝士林悲。
空怀济世安人略，不见男婚女嫁时。
遗草一函归太史，旅坟三尺近要离。
朔方徙岁行当满，欲为君刊第二碑。
+++刘禹锡
++++夔州窦员外使君见示悼妓诗顾余尝识之因命同作
前年曾见两鬟时，今日惊吟悼妓诗。
凤管学成知有籍，龙媒欲换叹无期。
空廊月照常行地，后院花开旧折枝。
寂寞鱼山青草里，何人更立智琼祠。
+++刘禹锡
++++窦夔州见寄寒食日忆故姬小红吹笙，因和之
鸾声窈眇管参差，清韵初调众乐随。
幽院妆成花下弄，高楼月好夜深吹。
忽惊暮雨飘零尽，唯有朝云梦想期。
闻道今年寒食日，东山旧路独行迟。
+++刘禹锡
++++哭庞京兆（少年有俊气，常擢制科之首）
俊骨英才气褎然，策名飞步冠群贤。
逢时已自致高位。
得疾还因倚少年。
天上别归京兆府，人间空数茂陵阡。
今朝繐帐哭君处，前日见铺歌舞筵。
+++刘禹锡
++++送李庚先辈赴选
一家何啻十朱轮，诸父双飞秉大钧。
曾脱素衣参幕客，却为精舍读书人。
离筵雒水侵杯色，征路函关向晚尘。
今日山公旧宾主，知君不负帝城春。
+++刘禹锡
++++阳山庙观赛神（梁松南征至此，遂为其神，在朗州）
汉家都尉旧征蛮，血食如今配此山，曲盖幽深苍桧下，洞箫愁绝翠屏间。
荆巫脉脉传神语，野老娑娑起醉颜。
日落风生庙门外，几人连蹋竹歌还。
+++刘禹锡
++++送僧元暠东游
宝书翻译学初成，振锡如飞白足轻。
彭泽因家凡几世，灵山预会是前生。
传灯已悟无为理，濡露犹怀罔极情。
从此多逢大居士，何人不愿解珠璎。
+++刘禹锡
++++赠日本僧智藏
浮杯万里过沧溟，遍礼名山适性灵。
深夜降龙潭水黑，新秋放鹤野田青。
身无彼我那怀土，心会真如不读经。
为问中华学道者，几人雄猛得宁馨。
+++刘禹锡
++++送元简上人适越
孤云出岫本无依，胜境名山即是归。
久向吴门游好寺，还思越水洗尘机。
浙江涛惊狮子吼，稽岭峰疑灵鹫飞。
更入天台石桥去，垂珠璀璨拂三衣。
+++刘禹锡
++++送宗密上人归南山草堂寺，因谒河南尹白侍郎
宿习修来得慧根，多闻第一却忘言。
自从七祖传心印，不要三乘入便门。
东泛沧江寻古迹，西归紫阁出尘喧。
河南白尹大檀越，好把真经相对翻。
+++刘禹锡
++++西塞山怀古
西晋楼船下益州，金陵王气黯然收。
千寻铁锁沉江底，一片降幡出石头。
世几回伤往事，山形依旧枕江流。
今逢四海为家日，故垒萧萧芦荻秋。
+++刘禹锡
++++广宣上人寄在蜀与韦令公唱和诗卷因以令公…诗示之
碧云佳句久传芳，曾向成都住草堂。
振锡常过长者宅，披衣犹带令公香。
一时风景添诗思，八部人天入道场。
若许相期同结社，吾家本自有柴桑。

++中卷三百六十
  
+++刘禹锡
++++白舍人自杭州寄新诗有柳色春藏苏小家…寄浙东元相公
钱塘山水有奇声，暂谪仙官领百城。
女妓还闻名小小，使君谁许唤卿卿。
鳌惊震海风雷起，蜃斗嘘天楼阁成。
莫道骚人在三楚，文星今向斗牛明。
+++刘禹锡
++++春日书怀，寄东洛白二十二杨八二庶子
曾向空门学坐禅，如今万事尽忘筌。
眼前名利同春梦，醉里风情敌少年。
野草芳菲红锦地，游丝撩乱碧罗天。
心知洛下闲才子，不作诗魔即酒颠。
+++刘禹锡
++++白舍人见酬拙诗，因以寄谢
虽陪三品散班中，资历从来事不同。
名姓也曾镌石柱，诗篇未得上屏风。
甘陵旧党凋零尽，魏阙新知礼数崇。
烟水五湖如有伴，犹应堪作钓鱼翁。
+++刘禹锡
++++白舍人曹长寄新诗，有游宴之盛，因以戏酬
苏州刺史例能诗，西掖今来替左司。
二八城门开道路，五千兵马引旌旗。
水通山寺笙歌去，骑过虹桥剑戟随。
若共吴王斗百草，不如应是欠西施。
+++刘禹锡
++++苏州白舍人寄新诗，有叹早白无儿之句，因以赠之
莫嗟华发与无儿，却是人间久远期。
雪里高山头白早，海中仙果子生迟。
于公必有高门庆，谢守何烦晓镜悲。
幸免如新分非浅，祝君长咏梦熊诗。
+++刘禹锡
++++酬乐天扬州初逢席上见赠
巴山楚水凄凉地，二十三年弃置身。
怀旧空吟闻笛赋，到乡翻似烂柯人。
沉舟侧畔千帆过，病树前头万木春。
今日听君歌一曲，暂凭杯酒长精神。
+++刘禹锡
++++罢郡归洛途次山阳，留辞郭中丞使君
自到山阳不许辞，高斋日夜有佳期。
管弦正合看书院，语笑方酣各咏诗。
银汉雪晴褰翠幕，清淮月影落金卮。
洛阳归客明朝去，容趁城东花发时。
+++刘禹锡
++++楚州开元寺北院枸杞临井繁茂可观群贤赋诗因以继和
僧房药树依寒井，井有香泉树有灵。
翠黛叶生笼石甃，殷红子熟照铜瓶。
枝繁本是仙人杖，根老新成瑞犬形。
上品功能甘露味，还知一勺可延龄。
+++刘禹锡
++++和乐天鹦鹉
养来鹦鹉觜初红，宜在朱楼绣户中。
频学唤人缘性慧，偏能识主为情通。
敛毛睡足难销日，亸翅愁时愿见风。
谁遣聪明好颜色，事须安置入深笼。
+++刘禹锡
++++洛中逢白监同话游梁之乐，因寄宣武令狐相公
曾经谢病各游梁，今日相逢忆孝王。
少有一身兼将相，更能四面占文章。
开颜坐上催飞盏，回首庭中看舞枪。
借问风前兼月下，不知何客对胡床。
+++刘禹锡
++++河南王少尹宅燕张常侍白舍人兼呈卢郎中李员外二副使
将星夜落使星来，三省清臣到外台。
事重各衔天子诏，礼成同把故人杯。
卷帘松竹雪初霁，满院池塘春欲回。
第一林亭迎好客，殷勤莫惜玉山颓。
+++刘禹锡
++++和宣武令狐相公郡斋对新竹
新竹翛翛韵晓风，隔窗依砌尚蒙笼。
数间素壁初开后，一段清光入坐中。
欹枕闲看知自适，含毫朗咏与谁同。
此君若欲长相见，政事堂东有旧丛。
+++刘禹锡
++++和乐天送鹤上裴相公别鹤之作
昨日看成送鹤诗，高笼提出白云司。
朱门乍入应迷路，玉树容栖莫拣枝。
双舞庭中花落处，数声池上月明时。
三山碧海不归去，且向人间呈羽仪。
+++刘禹锡
++++阙下待传点呈诸同舍
禁漏晨钟声欲绝，旌旗组绶影相交。
殿含佳气当龙首，阁倚晴天见凤巢。
山色葱笼丹槛外，霞光泛滟翠松梢。
多惭再入金门籍，不敢为文学解嘲。
+++刘禹锡
++++和乐天以镜换酒
把取菱花百炼镜，换他竹叶十旬杯。
嚬眉厌老终难去，蘸甲须欢便到来。
妍丑太分迷忌讳，松乔俱傲绝嫌猜。
校量功力相千万，好去从空白玉台。
+++刘禹锡
++++同乐天送河南冯尹学士
可怜五马风流地，暂辍金貂侍从才。
阁上掩书刘向去，门前修刺孔融来。
崤陵路静寒无雨，洛水桥长昼起雷。
共羡府中棠棣好，先于城外百花开。
+++刘禹锡
++++同白二十二赠王山人
爱名之世忘名客，多事之时无事身。
老相传见来久，岁年虽变貌常新。
飞章上达三清路，受箓平交五岳神。
笑听咚咚朝暮鼓，只能催得市朝人。
+++刘禹锡
++++题集贤阁
凤池西畔图书府，玉树玲珑景气闲。
长听馀风送天乐，时登高阁望人寰。
青山云绕栏干外，紫殿香来步武间。
曾是先贤翔集地，每看壁记一惭颜。
+++刘禹锡
++++和令狐相公初归京国赋诗言怀
凌云羽翮掞天才，扬历中枢与外台。
相印昔辞东阁去，将星还拱北辰来。
殿庭捧日彯缨入，阁道看山曳履回。
口不言功心自适，吟诗酿酒待花开。
+++刘禹锡
++++和乐天南园试小乐
闲步南园烟雨晴，遥闻丝竹出墙声。
欲抛丹笔三川去，先教清商一部成。
花木手栽偏有兴，歌词自作别生情。
多才遇景皆能咏，当日人传满凤城。
+++刘禹锡
++++答乐天戏赠
才子声名白侍郎，风流虽老尚难当。
诗情逸似陶彭泽，斋日多如周太常。
矻矻将心求净法，时时偷眼看春光。
知君技痒思欢宴，欲倩天魔破道场。
+++刘禹锡
++++同乐天送令狐相公赴东都留守（自户部尚书拜）
尚书剑履出明光，居守旌旗赴洛阳。
世上功名兼将相，人间声价是文章。
衙门晓辟分天仗，宾幕初开辟省郎。
从发坡头向东望，春风处处有甘棠。
+++刘禹锡
++++刑部白侍郎谢病长告，改宾客分司，以诗赠别
鼎食华轩到眼前，拂衣高谢岂徒然。
九霄路上辞朝客，四皓丛中作少年。
他日卧龙终得雨，今朝放鹤且冲天。
洛阳旧有衡茆在，亦拟抽身伴地仙。
+++刘禹锡
++++和留守令狐相公答白宾客
麦陇和风吹树枝，商山逸客出关时。
身无拘束起长晚，路足交亲行自迟。
官拂象筵终日待，私将鸡黍几人期。
君来不用飞书报，万户先从纸贵知。
+++刘禹锡
++++酬郓州令狐相公官舍言怀见寄兼呈乐天
词人各在一涯居，声味虽同迹自疏。
佳句传因多好事，尽题稀为不便书。
已通戎略逢黄石，仍占星文耀碧虚。
闻说朝天在来岁，霸陵春色待行车。
+++刘禹锡
++++吟白乐天哭崔儿二篇，怆然寄赠
吟君苦调我沾缨，能使无情尽有情。
四望车中心未释，千秋亭下赋初成。
庭梧已有栖雏处，池鹤今无子和声。
从此期君比琼树，一枝吹折一枝生。
+++刘禹锡
++++答乐天所寄咏怀，且释其枯树之叹
衙前有乐馔常精，宅内连池酒任倾。
自是官高无狎客，不论年长少欢情。
骊龙颔被探珠去，老蚌胚还应月生。
莫羡三春桃与李，桂花成实向秋荣。
+++刘禹锡
++++赴苏州酬别乐天
吴郡鱼书下紫宸，长安厩吏送朱轮。
二南风化承遗爱，八咏声名蹑后尘。
梁氏夫妻为寄客，陆家兄弟是州民。
江城春日追游处，共忆东归旧主人。
+++刘禹锡
++++福先寺雪中酬别乐天
龙门宾客会龙宫，东去旌旗驻上东。
二八笙歌云幕下，三千世界雪花中。
离堂未暗排红烛，别曲含凄飏晚风。
才子从今一分散，便将诗咏向吴侬。
+++刘禹锡
++++和乐天耳顺吟兼寄敦诗
吟君新什慰蹉跎，屈指同登耳顺科。
邓禹功成三纪事，孔融书就八年多。
已经将相谁能尔，抛却丞郎争奈何。
独恨长洲数千里，且随鱼鸟泛烟波。
+++刘禹锡
++++和白侍郎送令狐相公镇太原
十万天兵貂锦衣，晋城风日斗生辉。
行台仆射深恩重，从事中郎旧路归。
叠鼓蹙成汾水浪，闪旗惊断塞鸿飞。
边庭自此无烽火，拥节还来坐紫微。
+++刘禹锡
++++酬乐天见寄
元君后辈先零落，崔相同年不少留。
华屋坐来能几日，夜台归去便千秋。
背时犹自居三品，得老终须卜一丘。
若使吾徒还早达，亦应箫鼓入松楸。
+++刘禹锡
++++乐天寄重和晚达冬青一篇，因成再答
风云变化饶年少，光景蹉跎属老夫。
秋隼得时凌汗漫，寒龟饮气受泥涂。
东隅有失谁能免，北叟之言岂便无。
振臂犹堪呼一掷，争知掌下不成卢。
+++刘禹锡
++++河南白尹有喜崔宾客归洛兼见怀长句，因而继和
几年侍从作名臣，却向青云索得身。
朝士忽为方外士，主人仍是眼中人。
双鸾游处天京好，五马行时海峤春。
遥羡光阴不虚掷，肯令丝竹暂生尘。
+++刘禹锡
++++和杨师皋给事伤小姬英英
见学胡琴见艺成，今朝追想几伤情。
撚弦花下呈新曲。
放拨灯前谢改名。
但是好花皆易落，从来尤物不长生。
鸾台夜直衣衾冷，云雨无因入禁城。
+++刘禹锡
++++和乐天洛下醉吟，寄太原令狐相公，兼见怀长句
旧相临戎非称意，词人作尹本多情。
从容自使边尘静，谈笑不闻桴鼓声。
章句新添塞下曲，风流旧占洛阳城。
昨来亦有吴趋咏，惟寄东都与北京。
+++刘禹锡
++++郡斋书怀寄江南白尹，兼简分司崔宾客
谩读图书三十车，年年为郡老天涯。
一生不得文章力，百口空为饱暖家。
绮季衣冠称鬓面，吴公政事副词华。
还思谢病吟归去，同醉城东桃李花。
+++刘禹锡
++++题于家公主旧宅
树绕荒台叶满池，箫声一绝草虫悲。
邻家犹学宫人髻，园客争偷御果枝。
马埒蓬蒿藏狡兔，凤楼烟雨啸愁鸱。
何郎独在无恩泽，不似当初傅粉时。
+++刘禹锡
++++酬乐天见贻贺金紫之什
久学文章含白凤，却因政事赐金鱼。
郡人未识闻谣咏，天子知名与诏书。
珍重贺诗呈锦绣，愿言归计并园庐。
旧来词客多无位，金紫同游谁得如。
+++刘禹锡
++++乐天见示伤微之敦诗晦叔三君子皆有深分因成是诗以寄
吟君叹逝双绝句，使我伤怀奏短歌。
世上空惊故人少，集中惟觉祭文多。
芳林新叶催陈叶，流水前波让后波。
万古到今同此恨，闻琴泪尽欲如何。
+++刘禹锡
++++和乐天柘枝
柘枝本出楚王家，玉面添娇舞态奢。
松鬓改梳鸾凤髻，新衫别织斗鸡纱。
鼓催残拍腰身软，汗透罗衣雨点花。
画筵曲罢辞归去，便随王母上烟霞。
+++刘禹锡
++++和乐天题真娘墓
薝卜林中黄土堆，罗襦绣黛已成灰。
芳魂虽死人不怕，蔓草逢春花自开。
幡盖向风疑舞袖，镜灯临晓似妆台。
吴王娇女坟相近，一片行云应往来。
+++刘禹锡
++++客有话汴州新政书事寄令狐相公
天下咽喉今大宁，军城喜气彻青冥。
庭前剑戟朝迎日，笔底文章夜应星。
三省壁中题姓字，万人头上见仪形。
汴州忽复承平事，正月看灯户不扃。
+++刘禹锡
++++令狐相公见示河中杨少尹赠答，兼命继之
两首新诗百字馀，朱弦玉磬韵难如。
汉家丞相重征后，梁苑仁风一变初。
四面诸侯瞻节制，八方通货溢河渠。
自从却縠为元帅，大将归来尽把书。
+++刘禹锡
++++和令狐相公送赵常盈炼师与中贵人同拜岳…投龙毕却赴京
银珰谒者引蜺旌，霞帔仙官到赤城。
白鹤迎来天乐动，金龙掷下海神惊。
元君伏奏归中禁，武帝亲斋礼上清。
何事夷门请诗送，梁王文字上声名。
+++刘禹锡
++++酬令狐相公赠别
越声长苦有谁闻，老向湘山与楚云。
海峤新辞永嘉守，夷门重见信陵君。
田园松菊今迷路，霄汉鸳鸿久绝群。
幸遇甘泉尚词赋，不知何客荐雄文。
+++刘禹锡
++++酬令狐相公寄贺迁拜之什
邅回二纪重为郎，洛下遥分列宿光。
不见当关呼早起，曾无侍史与焚香。
三花秀色通春幌，十字清波绕宅墙。
白发青衫谁比数，相怜只是有梁王。
+++刘禹锡
++++夏日寄宣武令狐相公
长忆梁王逸兴多，西园花尽兴如何。
近来溽暑侵亭馆，应觉清谈胜绮罗。
境入篇章高韵发，风穿号令众心和。
承明欲谒先相报，愿拂朝衣逐晓珂。
+++刘禹锡
++++酬令狐留守巡内至集贤院见寄
仙院文房隔旧宫，当时盛事尽成空。
墨池半在颓垣下，书带犹生蔓草中。
巡内因经九重苑，裁诗又继二南风。
为兄手写殷勤句，遍历三台各一通。
+++刘禹锡
++++和令狐相公言怀寄河中杨少尹
章句惭非第一流，世间才子昔陪游。
吴宫已叹芙蓉死，边月空悲芦管秋。
任向洛阳称傲吏，苦教河上领诸侯。
石渠甘对图书老，关外杨公安稳不。
+++刘禹锡
++++令狐相公自天平移镇太原以诗申贺
北都留守将天兵，出入香街宿禁扃。
鼙鼓夜闻惊朔雁，旌旗晓动拂参星。
孔璋旧檄家家有，叔度新歌处处听。
夷落遥知真汉相，争来屈膝看仪刑。
+++刘禹锡
++++重酬前寄
边烽寂寂尽收兵，宫树苍苍静掩扃。
戎羯归心如内地，天狼无角比凡星。
新成丽句开缄后，便入清歌满坐听。
吴苑晋祠遥望处，可怜南北太相形。
+++刘禹锡
++++令狐相公自太原累示新诗，因以酬寄
飞蓬卷尽塞云寒，战马闲嘶汉地宽。
万里胡天无警急，一笼烽火报平安。
灯前妓乐留宾宴，雪后山河出猎看。
珍重新诗远相寄，风情不似四登坛。
+++刘禹锡
++++酬令狐相公使宅别斋初栽桂树见怀之作
清淮南岸家山树，黑水东边第一栽。
影近画梁迎晓日，香随绿酒入金杯。
根留本土依江润，叶起寒棱映月开。
早晚阴成比梧竹，九霄还放彩雏来。
+++刘禹锡
++++酬令狐相公见寄
才兼文武播雄名，遗爱芳尘满洛城。
身在行台为仆射，书来甪里访先生。
闲游占得嵩山色，醉卧高听洛水声。
千里相思难命驾，七言诗里寄深情。
+++刘禹锡
++++郡内书情献裴侍中留守
功成频献乞身章，摆落襄阳镇洛阳。
万乘旌旗分一半，八方风雨会中央。
兵符今奉黄公略，书殿曾随翠凤翔。
心寄华亭一双鹤，日陪高步绕池塘。
+++刘禹锡
++++酬乐天衫酒见寄
酒法众传吴米好，舞衣偏尚越罗轻。
动摇浮蚁香浓甚，装束轻鸿意态生。
阅曲定知能自适，举杯应叹不同倾。
终朝相忆终年别，对景临风无限情。
+++刘禹锡
++++自左冯归洛下酬乐天兼呈裴令公
新恩通籍在龙楼，分务神都近旧丘。
自有园公紫芝侣，仍追少傅赤松游。
华林霜叶红霞晚，伊水晴光碧玉秋。
更接东山文酒会，始知江左未风流。
+++刘禹锡
++++秋斋独坐寄乐天兼呈吴方之大夫
空斋寂寂不生尘，药物方书绕病身。
纤草数茎胜静地，幽禽忽至似佳宾。
世间忧喜虽无定，释氏销磨尽有因。
同向洛阳闲度日，莫教风景属他人。
+++刘禹锡
++++和乐天斋戒月满夜对道场偶怀咏
常修清净去繁华，人识王城长者家。
案上香烟铺贝叶，佛前灯焰透莲花。
持斋已满招闲客，理曲先闻命小娃。
明日若过方丈室，还应问为法来邪。
+++刘禹锡
++++吴方之见示独酌小醉首篇乐天续有酬答皆含戏谑…来章
闲门共寂任张罗，静室同虚养太和。
尘世欢娱开意少，醉乡风景独游多。
散金疏傅寻常乐，枕麹刘生取次歌。
计会雪中争挈榼，鹿裘鹤氅递相过。
+++刘禹锡
++++酬乐天斋满日裴令公置宴席上戏赠
一月道场斋戒满，今朝华幄管弦迎。
衔杯本自多狂态，事佛无妨有佞名。
酒力半酣愁已散，文锋未钝老犹争。
平阳不独容宾醉，听取喧呼吏舍声。
+++刘禹锡
++++酬乐天偶题酒瓮见寄
从君勇断抛名后，世路荣枯见几回。
门外红尘人自走，瓮头清酒我初开。
三冬学任胸中有，万户侯须骨上来。
何幸相招同醉处，洛阳城里好池台。
+++刘禹锡
++++酬乐天请裴令公开春加宴
高名大位能兼有，恣意遨游是特恩。
二室烟霞成步障，三川风物是家园。
晨窥苑树韶光动，晚度河桥春思繁。
弦管常调客常满，但逢花处即开樽。
+++刘禹锡
++++乐天示过敦诗旧宅有感一篇吟之泫然追想昔事…以寄苦怀
凄凉同到故人居，门枕寒流古木疏。
向秀心中嗟栋宇，萧何身后散图书。
本营归计非无意，唯算生涯尚有馀。
忽忆前言更惆怅，丁宁相约速悬车。
+++刘禹锡
++++寄和东川杨尚书慕巢兼寄西川继之二公近从弟…因成是诗
太华莲峰降岳灵，两川棠树接郊坰。
政同兄弟人人乐，曲奏埙篪处处听。
杨叶百穿荣会府，芝泥五色耀天庭。
各抛笔砚夸旄钺，莫遣文星让将星。
+++刘禹锡
++++和乐天洛下雪中宴集寄汴州李尚书
洛城无事足杯盘，风雪相和岁欲阑。
树上因依见寒鸟，坐中收拾尽闲官。
笙歌要请频何爽，笑语忘机拙更欢。
遥想兔园今日会，琼林满眼映旂竿。
+++刘禹锡
++++和牛相公游南庄醉后寓言戏赠乐天兼见示
城外园林初夏天，就中野趣在西偏。
蔷薇乱发多临水，鸂鶒双游不避船。
水底远山云似雪，桥边平岸草如烟。
白家唯有杯觞兴，欲把头盘打少年。
+++刘禹锡
++++乐天以愚相访沽酒致欢，因成七言聊以奉答
少年曾醉酒旗下，同辈黄衣颔亦黄。
蹴踏青云寻入仕，萧条白发且飞觞。
令征古事欢生雅，客唤闲人兴任狂。
犹胜独居荒草院，蝉声听尽到寒螀。

++中卷三百六十一
  
+++刘禹锡
++++和思黯忆南庄见示
丞相新家伊水头，智囊心匠日增修。
化成池沼无痕迹，奔走清波不自由。
台上看山徐举酒，潭中见月慢回舟。
从来天下推尤物，合属人间第一流。
+++刘禹锡
++++酬思黯见示小饮四韵
抛却人间第一官，俗情惊怪我方安。
兵符相印无心恋，洛水嵩云恣意看。
三足鼎中知味久，百寻竿上掷身难。
追呼故旧连宵饮，直到天明兴未阑。
+++刘禹锡
++++和仆射牛相公春日闲坐见怀
官曹崇重难频入，第宅清闲且独行。
阶蚁相逢如偶语，园蜂速去恐违程。
于红药惟看色，莺到垂杨不惜声。
东洛池台怨抛掷，移文非久会应成。
+++刘禹锡
++++酬元九侍御赠璧竹鞭长句
碧玉孤根生在林，美人相赠比双金。
初开郢客缄封后，想见巴山冰雪深。
多节本怀端直性，露青犹有岁寒心。
何时策马同归去，关树扶疏敲镫吟。
+++刘禹锡
++++酬窦员外使君，寒食日途次松滋渡，先寄示四韵
楚乡寒食橘花时，野渡临风驻彩旗。
草色连云人去住，水纹如縠燕差池。
朱轮尚忆群飞雉，青绶初县左顾龟。
非是湓城旧司马，水曹何事与新诗。
+++刘禹锡
++++寄杨八拾遗
闻君前日独庭争，汉帝偏知白马生。
忽领簿书游太学，宁劳侍从厌承明。
洛阳本自宜才子，海内而今有直声。
为谢同僚老博士，范云来岁即公卿。
+++刘禹锡
++++酬窦员外郡斋宴客偶命柘枝…兼呈张十一院长元九侍御
分忧馀刃又从公，白羽胡床啸咏中。
彩笔谕戎矜倚马，华堂留客看惊鸿。
渚宫油幕方高步，澧浦甘棠有几丛。
若问骚人何处所，门临寒水落江枫。
+++刘禹锡
++++谢窦员外旬休早凉见示诗（奉书报诘朝有宴）
新秋十日浣朱衣，铃阁无声公吏归。
风韵渐高梧叶动，露光初重槿花稀。
四时苒苒催容鬓，三爵油油忘是非。
更报明朝池上酌，人知太守字玄晖。
+++刘禹锡
++++南海马大夫远示著述兼酬拙诗…时蔡戎未弭故见于篇末
汉家旄节付雄才，百越南溟统外台。
身在绛纱传六艺，腰悬青绶亚三台。
连天浪静长鲸息，映日帆多宝舶来。
闻道楚氛犹未灭，终须旌旆扫云雷。
+++刘禹锡
++++和南海马大夫闻杨侍郎出守郴州因有寄上之作
忽惊金印驾朱轓，遂别鸣珂听晓猿。
碧落仙来虽暂谪，赤泉侯在是深恩。
玉环庆远瞻台坐，铜柱勋高压海门。
一咏琼瑶百忧散，何劳更树北堂萱。
+++刘禹锡
++++马大夫见示浙西王侍御赠答诗因命同作
忆逐羊车凡几时，今来旧府统戎师。
象筵照室会词客，铜鼓临轩舞海夷，百越酋豪称故吏，十洲风景助新诗。

秣陵从事何年别，一见琼章如素期。
+++刘禹锡
++++寄唐州杨八归厚
淮安古地拥州师，画角金饶旦夕吹。
浅草遥迎鹔鹴马，春风乱飐辟邪旗。
谪仙年月今应满，戆谏声名众所知。
何况迁乔旧同伴，一双先入凤凰池。
+++刘禹锡
++++寄朗州温右史曹长
暂别瑶墀鸳鹭行，彩旗双引到沅湘。
城边流水桃花过，帘外春风杜若香。
史笔枉将书纸尾，朝缨不称濯沧浪。
云台公业家声在，征诏何时出建章。
+++刘禹锡
++++酬杨司业巨源见寄
辟雍流水近灵台，中有诗篇绝世才。
渤海归人将集去，梨园弟子请词来。
琼枝未识魂空断，宝匣初临手自开。
莫道专城管云雨，其如心似不然灰。
+++刘禹锡
++++酬国子崔博士立之见寄
健笔高科早绝伦，后来无不揖芳尘。
遍看今日乘轩客，多是昔年呈卷人。
胄子执经瞻讲坐，郎官共食接华茵。
烦君远寄相思曲，慰问天南一逐臣。
+++刘禹锡
++++张郎中籍远寄长句开缄之日已及新秋因举目前仰酬高韵
南宫词客寄新篇，清似湘灵促柱弦。
京邑旧游劳梦想，历阳秋色正澄鲜。
云衔日脚成山雨，风驾潮头入渚田。
对此独吟还独酌，知音不见思怆然。
+++刘禹锡
++++浙东元相公书叹梅雨郁蒸之候，因寄七言
稽山自与岐山别，何事连年鸑鷟飞。
百辟商量旧相入，九天祗候老臣归。
平湖晚泛窥清镜，高阁晨开扫翠微。
今日看书最惆怅，为闻梅雨损朝衣。
+++刘禹锡
++++酬严给事贺加五品兼简同制水部李郎中
九天雨露传青诏，八舍郎官换绿衣。
初佩银鱼随仗入，宜乘白马退朝归。
雕盘贺喜开瑶席，彩笔题诗出锁闱。
闻道水曹偏得意，霞朝雾夕有光辉。
+++刘禹锡
++++裴相公大学士见示答张秘书谢马诗并群公属和因命追作
草玄门户少尘埃，丞相并州寄马来。
初自塞垣衔苜蓿，忽行幽径破莓苔。
寻花缓辔威迟去，带酒垂鞭躞蹀回。
不与王侯与词客，知轻富贵重清才。
+++刘禹锡
++++奉和裴侍中将赴汉南留别座上诸公
金貂晓出凤池头，玉节前临南雍州。
暂辍洪炉观剑戟，还将大笔注春秋。
管弦席上留高韵，山水途中入胜游。
岘首风烟看未足，便应重拜富民侯。
+++刘禹锡
++++和苏郎中寻丰安里旧居寄主客张郎中
漳滨卧起恣闲游，宣室征还未白头。
旧隐来寻通德里，新篇写出畔牢愁。
池看科斗成文字，鸟听提壶忆献酬。
同学同年又同舍，许君云路并华輈。
+++刘禹锡
++++酬浙东李侍郎越州春晚即事长句
越中蔼蔼繁华地，秦望峰前禹穴西。
湖草初生边雁去，山花半谢杜鹃啼。
青油昼卷临高阁，红旆晴翻绕古堤。
明日汉庭征旧德，老人争出若耶溪。
+++刘禹锡
++++酬淮南牛相公述旧见贻
少年曾忝汉庭臣，晚岁空馀老病身。
初见相如成赋日，寻为丞相扫门人。
追思往事咨嗟久，喜奉清光笑语频。
犹有登朝旧冠冕，待公三入拂埃尘。
+++刘禹锡
++++和仆射牛相公追感韦裴六相登庸皆四十馀…并见寄之作
坐镇清朝独殷然，闲征故事数前贤。
用才同践钧衡地，禀气终分大小年。
威凤本池思泛泳，仙查旧路望回旋。
犹怜绮季深山里，唯有松风与石田。
+++刘禹锡
++++和仆射牛相公以离阙庭七年班行亲故亡殁…所和
久辞龙阙拥红旗，喜见天颜拜赤墀。
三省英寮非旧侣，万年芳树长新枝。
交朋接武居仙院，幕客追风入凤池。
云母屏风即施设，可怜荣耀冠当时。
+++刘禹锡
++++和仆射牛相公见示长句
静得天和兴自浓，不缘宦达性灵慵。
大鹏六月有闲意，仙鹤千年无躁容。
流辈尽来多叹息，官班高后少过从。
唯应加筑露台上，賸见终南云外峰。
+++刘禹锡
++++和牛相公雨后寓怀见示
金火交争正抑扬，萧萧飞雨助清商，晓看纨扇恩情薄，夜觉纱灯刻数长。
树上早蝉才发响，庭中百草已无光。
当年富贵亦惆怅，何况悲翁发似霜。
+++刘禹锡
++++和陈许王尚书酬白少傅侍郎长句因通简汝洛旧游之什
寥廓高翔不可追，风云失路暂相随。
方同洛下书生咏，又见军前大将旗。
雪里命宾开玉帐，饮中请号驻金卮。
竹林一自王戎去，嵇阮虽贫兴未衰。
+++刘禹锡
++++和仆射牛相公寓言二首
两度竿头立定夸，回眸举袖拂青霞。
尽抛今日贵人样，复振前朝名相家。
御史定来休直宿，尚书依旧趁参衙。
具瞻尊重诚无敌，犹忆洛阳千树花。
心如止水鉴常明，见尽人间万物情。
雕鹗腾空犹逞俊，骅骝啮足自无惊。
时来未觉权为祟，贵了方知退是荣。
只恐重重世缘在，事须三度副苍生。
+++刘禹锡
++++酬太原狄尚书见寄
家声烜赫冠前贤，时望穹崇镇北边。
身上官衔如座主，幕中谭笑取同年。
幽并侠少趋鞭弭，燕赵佳人奉管弦。
仍把天兵书号笔，远题长句寄山川。
+++刘禹锡
++++酬宣州崔大夫见寄
白衣曾拜汉尚书，今日恩光到敝庐。
再入龙楼称绮季，应缘狗监说相如。
中郎南镇权方重，内史高斋兴有馀。
遥想敬亭春欲暮，百花飞尽柳花初。
+++刘禹锡
++++酬皇甫十少尹暮秋久雨喜晴有怀见示
雨馀独坐卷帘帷，便得诗人喜霁诗。
摇落从来长年感，惨舒偏是病身知。
扫开云雾呈光景，流尽潢污见路岐。
何况菊香新酒熟，神州司马好狂时。
+++刘禹锡
++++再授连州至衡阳酬柳柳州赠别
去国十年同赴召，渡湘千里又分岐。
重临事异黄丞相，三黜名惭柳士师。
归目并随回雁尽，愁肠正遇断猿时。
桂江东过连山下，相望长吟有所思。
+++刘禹锡
++++望夫山
何代提戈去不还，独留形影白云间。
肌肤销尽雪霜色，罗绮点成苔藓斑。
江燕不能传远信，野花空解妒愁颜。
近来岂少征人妇，笑采蘼芜上北山。
+++刘禹锡
++++怀妓（前三首一作刘损诗，题作愤惋）
玉钗重合两无缘，鱼在深潭鹤在天。
得意紫鸾休舞镜，能言青鸟罢衔笺。
金盆已覆难收水，玉轸长抛不续弦。
若向蘼芜山下过，遥将红泪洒穷泉。
鸾飞远树栖何处，凤得新巢想称心。
红壁尚留香漠漠，碧云初断信沉沉。
情知点污投泥玉，犹自经营买笑金。
从此山头似人石，丈夫形状泪痕深。
但曾行处遍寻看，虽是生离死一般。
买笑树边花已老，画眉窗下月犹残。
云藏巫峡音容断，路隔星桥过往难。
莫怪诗成无泪滴，尽倾东海也须干。
三山不见海沉沉，岂有仙踪更可寻。
青鸟去时云路断，姮娥归处月宫深。
纱窗遥想春相忆，书幌谁怜夜独吟。
料得夜来天上镜，只应偏照两人心。
+++刘禹锡
++++答东阳于令寒碧图诗
东阳本是佳山水，何况曾经沉隐侯。
化得邦人解吟咏，如今县令亦风流。
新开潭洞疑仙境，远写丹青到雍州。
落在寻常画师手，犹能三伏凛生秋。
+++刘禹锡
++++麻姑山
曾游仙迹见丰碑，除却麻姑更有谁。
云盖青山龙卧处，日临丹洞鹤归时。
霜凝上界花开晚，月冷中天果熟迟。
人到便须抛世事，稻田还拟种灵芝。
+++刘禹锡
++++自江陵沿流道中
三千三百西江水，自古如今要路津。
月夜歌谣有渔父，风天气色属商人。
沙村好处多逢寺，山叶红时觉胜春。
行到南朝征战地，古来名将尽为神。
+++刘禹锡
++++别夔州官吏
三年楚国巴城守，一去扬州扬子津。
青帐联延喧驿步，白头俯伛到江滨。
巫山暮色常含雨，峡水秋来不恐人。
惟有九歌词数首，里中留与赛蛮神。
+++刘禹锡
++++鱼复江中
扁舟尽室贫相逐，白发藏冠镊更加。
远水自澄终日绿，晴林长落过春花。
客情浩荡逢乡语，诗意留连重物华。
风樯好住贪程去，斜日青帘背酒家。
+++刘禹锡
++++巫山神女庙
巫山十二郁苍苍，片石亭亭号女郎。
晓雾乍开疑卷幔，山花欲谢似残妆。
星河好夜闻清佩，云雨归时带异香。
何事神仙九天上，人间来就楚襄王。
+++刘禹锡
++++柳絮
飘飏南陌起东邻，漠漠濛濛暗度春。
花巷暖随轻舞蝶，玉楼晴拂艳妆人。
萦回谢女题诗笔，点缀陶公漉酒巾。
何处好风偏似雪，隋河堤上古江津。
+++刘禹锡
++++赠同年陈长史员外
明州长史外台郎，忆昔同年翰墨场。
一自分襟多岁月，相逢满眼是凄凉。
推贤有愧韩安国，论旧唯存盛孝章。
所叹谬游东阁下，看君无计出恓惶。
+++刘禹锡
++++送周鲁儒赴举诗
宋日营阳内史孙，因家占得九疑村。
童心便有爱书癖，手指今馀把笔痕。
自握蛇珠辞白屋，欲凭鸡卜谒金门。
若逢广坐问羊酪，从此知名在一言。
+++刘禹锡
++++送曹璩归越中旧隐诗
行尽潇湘万里馀，少逢知己忆吾庐。
数间茅屋闲临水，一盏秋灯夜读书。
地远何当随计吏，策成终自诣公车。
剡中若问连州事，唯有千山画不如。
+++刘禹锡
++++白鹰
毛羽斒斓白纻裁，马前擎出不惊猜。
轻抛一点入云去，喝杀三声掠地来。
绿玉觜攒鸡脑破，玄金爪擘兔心开。
都缘解搦生灵物，所以人人道俊哉。

++中卷三百六十二
  
+++刘禹锡
++++送工部张侍郎入蕃吊祭（时张兼修史）
月窟宾诸夏，云官降九天。
饰终邻好重，锡命礼容全。
水咽犹登陇，沙鸣稍极边。
路因乘驿近，志为饮冰坚。
毳帐差池见，乌旗摇曳前。
归来赐金石，荣耀自编年。
+++刘禹锡
++++早秋送台院杨侍御归朝（兄弟四人遍历诸科二人同省）
仙署棣华春，当时已绝伦。
今朝丹阙下，更入白眉人。
重振高阳族，分居要路津。
一门科第足，五府辟书频。
鸷鸟得秋气，法星悬火旻。
圣朝寰海静，所至不埋轮。
+++刘禹锡
++++送陆侍御归淮南使府五韵（用年字）
江左重诗篇，陆生名久传。
凤城来已熟，羊酪不嫌膻。
归路芙蓉府，离堂玳瑁筵。
泰山呈腊雪，隋柳布新年。
曾忝扬州荐，因君达短笺。
+++刘禹锡
++++送令狐相公自仆射出镇南梁
夏木正阴成，戎装出帝京。
沾襟辞阙泪，回首别乡情。
云树褒中路，风烟汉上城。
前旌转谷去，后骑踏桥声。
久领鸳行重，无嫌虎绶轻。
终提一麾去，再入福苍生。
+++刘禹锡
++++奉送裴司徒令公自东都留守再命太原
星使出关东，兵符赐上公。
山河归旧国，管籥换离宫。
行色旌旗动，军声鼓角雄。
爱棠馀故吏，骑竹见新童。
汉垒三秋静，胡沙万里空。
其如天下望，旦夕咏清风。
+++刘禹锡
++++海阳湖别浩初师
近郭看殊境，独游常鲜欢。
逢君驻缁锡，观貌称林峦。
湖满景方霁，野香春未阑。
爱泉移席近，闻石辍棋看。
风止松犹韵，花繁露未干。
桥形出树曲，岩影落池寒。
别路千嶂里，诗情暮云端。
他年买山处，似此得隳官。
+++刘禹锡
++++许给事见示哭工部刘尚书诗因命同作
汉室贤王后，孔门高第人。
济时成国器，乐道任天真。
特达圭无玷，坚贞竹有筠。
总戎宽得众，市义贵能贫。
护塞无南牧，驰心拱北辰。
乞身来阙下，赐告卧漳滨。
荣耀初题剑，清羸已拖绅。
宫星徒列位，隙日不回轮。
自昔追飞侣，今为侍从臣。
素弦哀已绝，青简叹犹新。
未遂挥金乐，空悲撤瑟晨。
凄凉竹林下，无复见清尘。
+++刘禹锡
++++武陵书怀五十韵
西汉开支郡，南朝号戚藩。
四封当列宿，百雉俯清沅。
高岸朝霞合，惊湍激箭奔。
积阴春暗度，将霁雾先昏。
俗尚东皇祀，谣传义帝冤。
桃花迷隐迹，楝叶慰忠魂。
户算资渔猎，乡豪恃子孙。
照山畬火动，踏月俚歌喧。
拥楫舟为市，连甍竹覆轩。
披沙金粟见，拾羽翠翘翻。
茗折苍溪秀，蘋生枉渚暄。
禽惊格磔起，鱼戏噞喁繁。
沉约台榭故，李衡墟落存。
湘灵悲鼓瑟，泉客泣酬恩。
露变蒹葭浦，星悬橘柚村。
虎咆空野震，鼍作满川浑。
邻里皆迁客，儿童习左言。
炎天无冽井，霜月见芳荪。
清白家传远，诗书志所敦。
列科叨甲乙，从宦出丘樊。
结友心多契，驰声气尚吞。
士安曾重赋，元礼许登门。
草檄嫖姚幕，巡兵戊己屯。
筑台先自隗，送客独留髡。
遂结王畿绶，来观衢室樽。
鸢飞入鹰隼，鱼目俪玙璠。
晓烛罗驰道，朝阳辟帝阍。
王正会夷夏，月朔盛旗幡。
独立当瑶阙，传呵步紫垣。
按章清犴狱，视祭洁蘋蘩。
御历昌期远，传家宝祚蕃。
繇文光夏启，神教畏轩辕。
内禅因天性，雄图授化元。
继明悬日月，出震统乾坤。
大孝三朝备，洪恩九族惇。
百川宗渤澥，五岳辅昆仑。
何幸逢休运，微班识至尊。
校缗资筦榷，复土奉山园。
一失贵人意，徒闻太学论。
直庐辞锦帐，远守愧朱幡。
巢幕方犹燕，抢榆尚笑鲲。
邅回过荆楚，流落感凉温。
旅望花无色，愁心醉不惛。
春江千里草，暮雨一声猿。
问卜安冥数，看方理病源。
带赊衣改制，尘涩剑成痕。
三秀悲中散，二毛伤虎贲。
来忧御魑魅，归愿牧鸡豚。
就日秦京远，临风楚奏烦。
南登无灞岸，旦夕上高原。
+++刘禹锡
++++早秋集贤院即事（时为学士）
金数已三伏，火星正西流。
树含秋露晓，阁倚碧天秋。
灰琯应新律，铜壶添夜筹。
商飙从朔塞，爽气入神州。
蕙草香书殿，愧花点御沟。
山明真色见，水静浊烟收。
早岁忝华省，再来成白头。
幸依群玉府，末路尚瀛洲。
+++刘禹锡
++++奉和吏部杨尚书太常李卿二相公策…述怀赠答十韵
文雅关西族，衣冠赵北都。
有声真汉相，无颣胜隋珠。
当轴龙为友，临池凤不孤。
九天开内殿，百辟看晨趋。
诫满澄欹器，成功别大垆。
馀芳在公论，积庆是神扶。
步武离台席，徊翔集帝梧。
铨材秉秦镜，典乐去齐竽。
潇洒风尘外，逢迎诗酒徒。
唯应待华诰，更食万钱厨。
+++刘禹锡
++++晚岁登武陵城顾望水陆怅然有作
星象承乌翼，蛮陬想犬牙。
俚人祠竹节，仙洞闭桃花。
城基历汉魏，江源自賨巴。
华表廖王墓，菜地黄琼家。
霜轻菊秀晚，石浅水纹斜。
樵音绕故垒，汲路明寒沙。
凊风稍改叶，卢橘始含葩。
野桥过驿骑，丛祠发迥笳。
跳鳞避举网，倦鸟寄行楂。
路尘高出树，山火远连霞。
夕曛转赤岸，浮霭起苍葭。
轧轧渡水桨，连连赴林鸦。
叫阍道非远，赐环期自赊。
孤臣本危涕，乔木在天涯。
+++刘禹锡
++++罢郡归洛阳寄友人
远谪年犹少，初归鬓已衰。
门闲故吏去，室静老僧期。
不见蜘蛛集，频为佝偻欺。
颖微囊未出，寒甚谷难吹。
濩落唯心在，平生有己知。
商歌夜深后，听者竟为谁。
+++刘禹锡
++++经伏波神祠
蒙蒙篁竹下，有路上壶头。
汉垒麏鼯斗，蛮溪雾雨愁。
怀人敬遗像，阅世指东流。
自负霸王略，安知恩泽侯。
乡园辞石柱，筋力尽炎洲。
一以功名累，翻思马少游。
+++刘禹锡
++++和汴州令狐相公到镇改月偶书所怀（二十二韵）
受脤新梁苑，和羹旧傅岩。
援毫动星宿，垂钓取韬钤。
赫奕三川至，欢呼百姓瞻。
绿油貔虎拥，青纸凤凰衔。
外垒曾无警，中厨亦罢监。
推诚人自服，去杀令逾严。
赳赳容皆饰，幡幡口尽钳。
为兄怜庾翼，选婿得萧咸。
郁倔咽喉地，骈臻水陆兼。
度桥鸣绀幰，入肆飏云帆。
端月当中气，东风应远占。
管弦喧夜景，灯烛掩寒蟾。
酒每倾三雅，书能发百函。
词人羞布鼓，远客献貂襜。
歌榭白团扇，舞筵金缕衫。
旌旗遥一簇，舄履近相搀。
花树当朱阁，晴河逼翠帘。
衣风飘叆叇，烛泪滴巉岩。
玉斝虚频易，金炉暖更添。
映镮窥艳艳，隔袖见纤纤。
谢傅何由接，桓伊定不凡。
应怜郡斋老，旦夕镊霜髯。
+++刘禹锡
++++遥贺白宾客分司初到洛中，戏呈冯尹
西辞望苑去，东占洛阳才。
度岭无愁思，看山不懊来。
冥鸿何所慕，辽鹤乍飞回。
洗竹通新径，携琴上旧台。
尘埃长者辙，风月故人杯。
闻道龙门峻，还因上客开。
+++刘禹锡
++++白侍郎大尹自河南寄示池北新葺水斋即事…兼命同作
公府有高政，新斋池上开。
再吟佳句后，一似画图来。
结构疏林下，夤缘曲岸隈。
绿波穿户牖，碧甃叠琼瑰。
幽异当轩满，清光绕砌回。
潭心澄晚镜，渠口起晴雷。
瑶草缘堤种，松烟上岛栽。
游鱼惊拨剌，浴鹭喜毰毸。
为客烹林笋，因僧采石苔。
酒瓶常不罄，书案任成堆。
檐外青雀舫，坐中鹦鹉杯。
蒲根抽九节，莲萼捧重台。
芳讯此时到，胜游何日陪。
共讥吴太守，自占洛阳才。
+++刘禹锡
++++和令狐相公谢太原李侍中寄蒲桃
珍果出西域，移根到北方。
昔年随汉使，今日寄梁王。
上相芳缄至，行台绮席张。
鱼鳞含宿润，马乳带残霜。
染指铅粉腻，满喉甘露香。
酝成十日酒，味敌五云浆。
咀嚼停金盏，称嗟响画堂。
惭非末至客，不得一枝尝。
+++刘禹锡
++++和令狐相公玩白菊
家家菊尽黄，梁国独如霜。
莹静真琪树，分明对玉堂。
仙人披雪氅，素女不红妆。
粉蝶来难见，麻衣拂更香。
向风摇羽扇，含露滴琼浆。
高艳遮银井，繁枝覆象床。
桂丛惭并发，梅蕊妒先芳。
一入瑶华咏，从兹播乐章。
+++刘禹锡
++++令狐相公见示新栽蕙兰二草之什，兼命同作
上国庭前草，移来汉水浔。
朱门虽易地，玉树有馀阴。
艳彩凝还泛，清香绝复寻。
光华童子佩，柔软美人心。
惜晚含远思，赏幽空独吟。
寄言知音者，一奏风中琴。
+++刘禹锡
++++和令狐相公南斋小宴听阮咸
阮巷久芜沉，四弦有遗音。
雅声发兰室，远思含竹林。
座绝众宾语，庭移芳树阴。
飞觞助真气，寂听无流心。
影似白团扇，调谐朱弦琴。
一毫不平意，幽怨古犹今。
+++刘禹锡
++++和令狐相公九日对黄白二菊花见怀
素萼迎寒秀，金英带露香。
繁华照旄钺，荣盛对银黄。
琮璧交辉映，衣裳杂彩章。
晴云遥盖覆，秋蝶近悠扬。
空想逢九日，何由陪一觞。
满丛佳色在，未肯委严霜。
+++刘禹锡
++++令狐仆射与余投分素深纵山川阻修…附于旧编之末
前日寝门恸，至今悲有馀。
已嗟万化尽，方见八行书。
满纸传相忆，裁诗怨索居。
危弦音有绝，哀玉韵犹虚。
忽叹幽明异，俄惊岁月除。
文章虽不朽，精魄竟焉如。
零泪沾青简，伤心见素车。
凄凉从此后，无复望双鱼。
+++刘禹锡
++++和乐天闲园独赏八韵前以蜂鹤拙句寄呈…小巧以取大咍
永日无人事，芳园任兴行。
陶庐树可爱，潘宅雨新晴。
傅粉琅玕节，熏香菡萏茎。
榴花裙色好，桐子药丸成。
柳蠹枝偏亚，桑空叶再生。
睢盱欲斗雀，索漠不言莺。
动植随四气，飞沉含五情。
抢榆与水击，小大强为名。
+++刘禹锡
++++奉和裴令公新成绿野堂即书
蔼蔼鼎门外，澄澄洛水湾。
堂皇临绿野，坐卧看青山。
位极却忘贵，功成欲爱闲。
官名司管籥，心术去机关。
禁苑凌晨出，园花及露攀。
池塘鱼拨剌，竹径鸟绵蛮。
志在安潇洒，尝经历险艰。
高情方造适，众意望征还。
好客交珠履，华筵舞玉颜。
无因随贺燕，翔集画梁间。
+++刘禹锡
++++三月三日与乐天及河南李尹奉陪裴令公泛洛禊饮…十二韵
洛下今修禊，群贤胜会稽。
盛筵陪玉铉，通籍尽金闺。
波上神仙妓，岸傍桃李蹊。
水嬉如鹭振，歌响杂莺啼。
历览风光好，沿洄意思迷。
棹歌能俪曲，墨客竞分题。
翠幄连云起，香车向道齐。
夸绫步障，马惜锦障泥。
尘暗宫墙外，霞明苑树西。
舟形随鹢转，桥影与虹低。
川色晴犹远，乌声暮欲栖。
唯馀踏青伴，待月魏王堤。
+++刘禹锡
++++乐天少傅五月长斋广延缁徒谢绝文友坐成暌间因以戏之
五月长斋戒，深居绝送迎。
不离通德里，便是法王城。
举目皆僧事，全家少俗情。
精修无上道，结念未来生。
宾閤缁衣占，书堂信鼓鸣。
戏童为塔象，啼鸟学经声。
黍用青菰角，葵承玉露烹。
马家供薏苡，刘氏饷芜菁。
暗网笼歌扇，流尘晦酒铛。
不知何次道，作佛几时成。
+++刘禹锡
++++酬乐天晚夏闲居欲相访先以诗见贻
池榭堪临泛，翛然散郁陶。
步因驱鹤缓，吟为听蝉高。
林密添新竹，枝低缒晚桃。
酒醅晴易熟，药圃夏频薅。
老是班行旧，闲为乡里豪。
经过更何处，风景属吾曹。
+++刘禹锡
++++酬乐天醉后狂吟十韵（来章有移家惟醉和之句）
散诞人间乐，逍遥地上仙。
诗家登逸品，释氏悟真筌。
制诰留台阁，歌词入管弦。
处身于木雁，任世变桑田。
吏隐情兼遂，儒玄道两全。
八关斋适罢，三雅兴尤偏。
文墨中年旧，松筠晚岁坚。
鱼书曾替代，香火有因缘。
欲向醉乡去，犹为色界牵。
好吹杨柳曲，为我舞金钿。
+++刘禹锡
++++牛相公见示新什，谨依本韵次用以抒下情
剧韵新篇至，因难始见能。
雨天龙变化，晴日凤鶱腾。
游海惊何极，闻韶素不曾。
惬心时拊髀，击节日麾肱。
符彩添隃墨，波澜起剡藤。
拣金光熠熠，累璧势层层。
珠媚多藏贾，花撩欲定僧。
封来真宝物，寄与愧交朋。
已老无时疾，长贫望岁登。
雀罗秋寂寂，虫翅晓薨薨。
羸骥方辞绊，虚舟已绝縆。
荣华甘死别，健羡亦生憎。
玉柱琤瑽韵，金觥雹凸棱。
何时良宴会，促膝对华灯。
+++刘禹锡
++++奉和中书崔舍人八月十五日夜玩月二十韵
暮景中秋爽，阴灵既望圆。
浮精离碧海，分照接虞渊。
迥见孤轮出，高从倚盖旋。
二仪含皎澈，万象共澄鲜。
整御当西陆，舒光丽上玄。
从星变风雨，顺日助陶甄。
远近同时望，晶荧此夜偏。
运行调玉烛，洁白应金天。
曲沼疑瑶镜，通衢若象筵。
逢人尽冰雪，遇景即神仙。
引素吞银汉，凝清洗绿烟。
皋禽警露下，邻杵思风前。
水是还珠浦，山成种玉田。
剑沉三尺影，灯罢九枝然。
象外形无迹，寰中影有迁。
稍当云阙正，未映斗城悬。
静对挥宸翰，闲临襞彩笺。
境同牛渚上，宿在凤池边。
兴掩寻安道，词胜命仲宣。
从今纸贵后，不复咏陈篇。
+++刘禹锡
++++奉和淮南李相公早秋即事，寄成都武相公
八柱共承天，东西别隐然。
远夷争慕化，真相故临边。
并进夔龙位，仍齐龟鹤年。
同心舟已济，造膝璧常联。
对领专征寄，遥持造物权。
斗牛添气色，井络静氛烟。
献可通三略，分甘出万钱。
汉南趋节制，赵北赐山川。
玉帐观渝舞，虹旌猎楚田。
步嫌双绶重，梦入九城偏。
秋雨离情动，新诗乐府传。
聆音还窃抃，不觉抚么弦。
+++刘禹锡
++++元和癸巳岁仲秋诏发江陵偏师问罪蛮…寄荆南严司空
蛮水阻朝宗，兵符下渚宫。
前筹得上策，无战已成功。
汉使星飞入，夷心草偃同。
歌谣开竹栈，拜舞戢桑弓。
就日知冰释，投人念鸟穷。
网罗三面解，章奏九门通。
卉服联操袂，雕题尽鞠躬。
降幡秋练白，驿骑昼尘红。
火号休传警，机桥罢亘空。
登山不见虏，振旆自生风。
江远烟波静，军回气色雄。
伫看闻喜后，金石赐元戎。

++中卷三百六十三
  
+++刘禹锡
++++和李六侍御文宣王庙释奠作
叹息鲁先师，生逢周室卑。
有心律天道，无位救陵夷。
历聘不能用，领徒空尔为。
儒风正礼乐，旅象入蓍龟。
西狩非其应，中都安足施。
世衰由我贱，泣下为人悲。
遗教光文德，兴王叶梦期。
土田封后胤，冕服饰虚仪。
钟鼓胶庠荐，牲牢郡邑祠。
闻君喟然叹，偏在上丁时。
+++刘禹锡
++++和窦中丞晚入容江作
汉郡三十六，郁林东南遥。
伦选清臣，天外颁诏条。
桂水步秋浪，火山凌雾朝。
分圻辨风物，入境闻讴谣。
莎岸见长亭，烟林隔丽谯。
日落舟益驶，川平旗自飘。
珠浦远明灭，金沙晴动摇。
一吟道中作，离思悬层霄。
+++刘禹锡
++++南海马大夫见惠著述三通勒成四帙…钦受嘉贶诗以谢之
红旗阅五兵，绛帐领诸生。
味道轻鼎食，退公犹笔耕。
青箱传学远，金匮纳书成。
一瞬见前事，九流当抗行。
编蒲曾苦思，垂竹愧无名。
今日承芳讯，谁言赠衮荣。
+++刘禹锡
++++和杨侍郎初至郴州纪事书情题郡斋八韵
旌节下朝台，分圭从北回。
城头鹤立处，驿树凤栖来。
旧路芳尘在，新恩馹骑催。
里闾风偃草，鼓舞抃成雷。
吏散山禽啭，庭香夏蕊开。
郡斋堪四望，壁记有三台。
人讶征黄晚，文非吊屈哀。
一吟梁甫曲，知是卧龙才。
+++刘禹锡
++++和东川王相公新涨驿池八韵
今日池塘上，初移造物权。
苞蔵成别岛，沿浊致清涟。
变化生言下，蓬瀛落眼前。
泛觞惊翠羽，开幕对红莲。
远写风光入，明含气象全。
渚烟笼驿树，波日漾宾筵。
曲岸留缇骑，中流转彩船。
无因接元礼，共载比神仙。
+++刘禹锡
++++酬杨八庶子喜韩吴兴与余同迁见赠（依本韵次用）
早遇圣明朝，雁行登九霄。
文轻傅武仲，酒逼盖宽饶。
舍矢同瞻鹄，当筵共赛枭。
琢磨三益重，唱和五音调。
台柏烟常起，池荷香暗飘。
星文辞北极，旗影度东辽。
直道由来黜，浮名岂敢要。
三湘与百越，雨散又云摇。
远守惭侯籍，征还荷诏条。
悴容唯舌在，别恨几魂销。
满眼悲陈事，逢人少旧僚。
烟霞为老伴，蒲柳任先凋。
虎绶悬新印，龙舼理去桡。
断肠天北郡，携手洛阳桥。
幢盖今虽贵，弓旌会见招。
其如草玄客，空宇久寥寥。
+++刘禹锡
++++和兵部郑侍郎省中四松诗十韵
右相历中台，移松武库栽。
紫茸抽组绶，青实长玫瑰。
便有干霄势，看成构厦材。
数分天柱半，影逐日轮回。
旧赏台阶去，新知谷口来。
息阴常仰望，玩境几裴回。
翠粒晴悬露，苍鳞雨起苔。
凝音助瑶瑟，飘蕊泛金罍。
月桂花遥烛，星榆叶对开。
终须似鸡树，荣茂近昭回。
+++刘禹锡
++++酬郑州权舍人见寄二十韵
朱户凌晨启，碧梧含早凉。
从桔柣至，书到漆沮傍。
抃会因佳句，情深取断章。
惬心同笑语，入耳胜笙簧。
忆昔三条路，居邻数仞墙。
学堂青玉案，彩服紫罗囊。
麟角看成就，龙驹见抑扬。
彀中飞一箭，云际落双鶬。
甸邑叨前列，天台愧后行。
鲤庭传事业，鸡树遂翱翔。
书殿连鳷鹊，神池接凤凰。
追游蒙尚齿，惠好结中肠。
铩翮方抬举，危根易损伤。
一麾怜弃置，五字借恩光。
汝海崆峒秀，溱流芍药芳。
风行能偃草，境静不争桑。
转旆趋关右，颁条匝渭阳。
病吟犹有思，老醉已无狂。
尘满鸿沟道，沙惊白狄乡。
伫闻黄纸诏，促召紫微郎。
+++刘禹锡
++++和牛相公题姑苏所寄太湖石兼寄李苏州
震泽生奇石，沉潜得地灵。
初辞水府出，犹带龙宫腥。
发自江湖国，来荣卿相庭。
从风夏云势，上汉古查形。
拂拭鱼鳞见，铿锵玉韵聆。
烟波含宿润，苔藓助新青。
嵌穴胡雏貌，纤铓虫篆铭。
孱颜傲林薄，飞动向雷霆。
烦热近还散，馀酲见便醒。
凡禽不敢息，浮壒莫能停。
静称垂松盖，鲜宜映鹤翎。
忘忧常目击，素尚与心冥。
眇小欺湘燕，团圆笑落星。
徒然想融结，安可测年龄。
采取询乡耋，搜求按旧经。
垂钩入空隙，隔浪动晶荧。
有获人争贺，欢谣众共听。
一州惊阅宝，千里远扬舲。
睹物洛阳陌，怀人吴御亭。
寄言垂天翼，早晚起沧溟。
+++刘禹锡
++++浙西李大夫述梦四十韵并浙东元相公酬和斐然继声
位是才能取，时因际会遭。
羽仪呈鸑鷟，铓刃试豪曹。
洛下推年少，山东许地高。
门承金铉鼎，家有玉璜韬。
海浪扶鹏翅，天风引骥髦。
便知蓬阁閟，不识鲁衣褒。
兴发春塘草，魂交益部刀。
形开犹抱膝，烛尽遽挥毫。
昔仕当初筮，逢时咏载橐。
怀铅辨虫蠹，染素学鹅毛。
车骑方休汝，归来欲效陶。
南台资謇谔，内署选风骚。
羽化如乘鲤，楼居旧冠鳌。
美香焚湿麝，名果赐干萄。
议赦蝇栖笔，邀歌蚁泛醪。
代言无所戏，谢表自称叨。
兰焰凝芳泽，芝泥莹玉膏。
对频声价出，直久梦魂劳。
草诏令归马，批章答献獒。
银花悬院榜，翠羽映帘绦。
讽谏欣然纳，奇觚率尔操。
禁中时谔谔，天下免忉忉。
左顾龟成印，双飞鹄织袍。
谢宾缘地密，洁己是心豪。
五日思归沐，三春羡众邀。
茶炉依绿笋，棋局就红桃。
溟海桑潜变，阴阳炭暗熬。
仙成脱屣去，臣恋捧弓号。
建节辞乌柏，宣风看鹭涛。
土山京口峻，铁瓮郡城牢。
曲岛花千树，官池水一篙。
莺来和丝管，雁起拂麾旄。
宛转倾罗扇，回旋堕玉搔。
罚筹长竖纛，觥盏样如舠。
山是千重障，江为四面濠。
卧龙曾得雨，孤鹤尚鸣皋。
剑用雄开匣，弓闲蛰受弢。
凤姿尝在竹，鷃羽不离蒿。
吴越分双镇，东西接万艘。
今朝比潘陆，江海更滔滔。
+++刘禹锡
++++和浙西李大夫伊川卜居
早入八元数，尝承三接恩。
飞鸣天上路，镇压海西门。
清望寰中许，高情物外存。
时来诚不让，归去每形言。
洛下思招隐，江干厌作藩。
按经修道具，依样买山村。
开凿随人化，幽阴为律暄。
远移难得树，立变旧荒园。
绝塞通潜径，平泉占上原。
烟霞遥在想，簿领益为繁。
丹禁虚东閤，苍生望北辕。
徒令双白鹤，五里自翩翻。
+++刘禹锡
++++省试风光草际浮
熙熙春景霁，草绿春光丽。
的历乱相鲜，葳蕤互亏蔽。
乍疑芊绵里，稍动丰茸际。
影碎翻崇兰，浮香转丛蕙。
含烟绚碧彩，带露如珠缀。
幸因采掇日，况此临芳岁。
+++刘禹锡
++++历阳书事七十韵
一夕为湖地，千年列郡名。
霸王迷路处，亚父所封城。
汉置东南尉，梁分肘腋兵。
本吴风俗剽，兼楚语音伧。
沸井今无涌，乌江旧有名。
土台游柱史，石室隐彭铿。
曹操祠犹在，濡须坞未平。
海潮随月大，江水应春生。
忆昨深山里，终朝看火耕。
鱼书来北阙，鹢首下南荆。
云雨巫山暗，蕙兰湘水清。
章华树已失，鄂渚草来迎。
庐阜香炉出，湓城粉堞明。
雁飞彭蠡暮，鸦噪大雷晴。
平野分风使，恬和趁夜程。
贵池登陆峻，舂谷渡桥鸣。
骆驿主人问，悲欢故旧情。
几年方一面，卜昼便三更。
助喜杯盘盛，忘机笑语訇。
管清疑警鹤，弦巧似娇莺。
炽炭烘蹲兽，华茵织斗鲸。
回裾飘雾雨，急节堕琼英。
敛黛凝愁色，施钿耀翠晶。
容华本南国，妆束学西京。
日落方收鼓，天寒更炙笙。
促筵交履舄，痛饮倒簪缨。
谑浪容优孟，娇怜许智琼。
蔽明添翠帟，命烛拄金茎。
坐久罗衣皱，杯频粉面騂。
兴来从请曲，意堕即飞觥。
令急重须改，欢冯醉尽呈。
诘朝还选胜，来日又寻盟。
道别殷勤惜，邀筵次第争。
唯闻嗟短景，不复有馀酲。
众散扃朱户，相携话素诚。
晤言犹亹亹，残漏自丁丁。
出祖千夫拥，行厨五熟烹。
离亭临野水，别思入哀筝。
接境人情洽，方冬馔具精。
中流为界道，隔岸数飞甍。
沙浦王浑镇，沧洲谢脁城。
望夫人化石，梦帝日环营。
半渡趋津吏，缘堤簇郡甿。
场黄堆晚稻，篱碧见冬菁。
里社争来献，壶浆各自擎。
鸱夷倾底写，粔籹斗成□。
采石风传柝，新林暮击钲。
茧纶牵拨剌，犀焰照澄泓。
露冕观原野，前驱抗旆旌。
分庭展宾主，望阙拜恩荣。
比屋惸嫠辈，连年水旱并。
遐思常后已，下令必先庚。
远岫低屏列，支流曲带萦。
湖鱼香胜肉，官酒重于饧。
忆昔泉源变，斯须地轴倾。
鸡笼为石颗，龟眼入泥坑。
事系人风重，官从物论轻。
江春俄澹荡，楼月几亏盈。
柳长千丝宛，田塍一线絣。
游鱼将婢从，野雉见媒惊。
波净攒凫鹊，洲香发杜蘅。
一钟菰葑米，千里水葵羹。
受谴时方久，分忧政未成。
比琼虽碌碌，于铁尚铮铮。
早忝登三署，曾闻奏六英。
无能甘负弩，不慎在提衡。
口语成中遘，毛衣阻上征。
时闻关利钝，智亦有聋盲。
昔愧山东妙，今惭海内兄。
后来登甲乙，早已在蓬瀛。
心托秦明镜，才非楚白珩。
齿衰亲药物，宦薄傲公卿。
捧日皆元老，宣风尽大彭。
好令朝集使，结束赴新正。
+++刘禹锡
++++和武中丞秋日寄怀简诸僚故
退朝还公府，骑吹息繁阴。
吏散秋庭寂，乌啼烟树深。
威生奉白简，道胜外华簪。
风物清远目，功名怀寸阴。
云衢念前侣，彩翰写冲襟。
凉菊照幽径，败荷攒碧浔。
感时江海思，报国松筠心。
空愧寿陵步，芳尘何处寻。
+++刘禹锡
++++和令狐相公春日寻花有怀白侍郎阁老
芳菲满雍州，鸾凤许同游。
花径须深入，时光不少留。
色鲜由树嫩，枝亚为房稠。
静对仍持酒，高看特上楼。
晴宜连夜赏，雨便一年休。
共忆秋官处，馀霞曲水头。

++中卷三百六十四
  
+++刘禹锡
++++荆州歌二首
渚宫杨柳暗，麦城朝雉飞。
可怜踏青伴，乘暖著轻衣。
今日好南风，商旅相催发。
沙头樯竿上，始见春江阔。
+++刘禹锡
++++纪南歌
风烟纪南城，尘土荆门路。
天寒多猎骑，走上樊姬墓。
+++刘禹锡
++++视刀环歌
常恨言语浅，不如人意深。
今朝两相视，脉脉万重心。
+++刘禹锡
++++三阁辞四首（吴声）
贵人三阁上，日晏未梳头。
不应有恨事，娇甚却成愁。
珠箔曲琼钩，仔细见扬州。
北兵那得度，浪话判悠悠。
沉香帖阁柱，金缕画门楣。
回首降幡下，已见黍离离。
三人出眢井，一身登槛车。
朱门漫临水，不可见鲈鱼。
+++刘禹锡
++++纥那曲二首
杨柳郁青青，竹枝无限情。
周郎一回顾，听唱纥那声。
踏曲兴无穷，调同词不同。
愿郎千万寿，长作主人翁。
+++刘禹锡
++++淮阴行五首
簇簇淮阴市，竹楼缘岸上。
好日起樯竿，乌飞惊五两。
今日转船头，金乌指西北。
烟波与春草，千里同一色。
船头大铜镮，摩挲光阵阵。
早早使风来，沙头一眼认。
何物令侬羡，羡郎船尾燕。
衔泥趁樯竿，宿食长相见。
隔浦望行船，头昂尾幰幰。
无奈晚来时，清淮春浪软。
+++刘禹锡
++++浑侍中宅牡丹
径尺千馀朵，人间有此花。
今朝见颜色，更不向诸家。
+++刘禹锡
++++咏红柿子
晓连星影出，晚带日光悬。
本因遗采掇，翻自保天年。
+++刘禹锡
++++吕八见寄郡内书怀因而戏和
文苑振金声，循良冠百城。
不知今史氏，何处列君名。
+++刘禹锡
++++秋风引
何处秋风至，萧萧送雁群。
朝来入庭树，孤客最先闻。
+++刘禹锡
++++柳花词三首
开从绿条上，散逐香风远。
故取花落时，悠扬占春晚。
轻飞不假风，轻落不委地。
撩乱舞晴空，发人无限思。
晴天闇闇雪，来送青春暮。
无意似多情，千家万家去。
+++刘禹锡
++++路傍曲
南山宿雨晴，春入凤凰城。
处处闻弦管，无非送酒声。
+++刘禹锡
++++君山怀古
属车八十一，此地阻长风。
千载威灵尽，赭山寒水中。
+++刘禹锡
++++庭竹
露涤铅粉节，风摇青玉枝。
依依似君子，无地不相宜。
+++刘禹锡
++++唐郎中宅与诸公同饮酒看牡丹
今日花前饮，甘心醉数杯。
但愁花有语，不为老人开。
+++刘禹锡
++++题寿安甘棠馆二首
公馆似仙家，池清竹径斜。
山禽忽惊起，冲落半岩花。
门前洛阳道，门里桃花路。
尘土与烟霞，其间十馀步。
+++刘禹锡
++++古词二首（一作讽古）
轩后初冠冕，前旒为蔽明。
安知从复道，然后见人情。
簿领乃俗士，清谈信古风。
吾观苏令绰，朱墨一何工。
+++刘禹锡
++++寓兴二首
常谈即至理，安事非常情。
寄语何平叔，无为轻老生。
世途多礼数，鹏鷃各逍遥。
何事陶彭泽，抛官为折腰。
+++刘禹锡
++++咏史二首
骠骑非无势，少卿终不去。
世道剧颓波，我心如砥柱。
贾生明王道，卫绾工车戏。
同遇汉文时，何人居贵位。
+++刘禹锡
++++经檀道济故垒
万里长城坏，荒营野草秋。
秣陵多士女，犹唱白符鸠。
+++刘禹锡
++++伤段右丞（江湖旧游，南宫交代）
江海多豪气，朝廷有直声。
何言马蹄下，一旦是佳城。
+++刘禹锡
++++伤独孤舍人
昔别矜年少，今悲丧国华。
远来同社燕，不见早梅花。
+++刘禹锡
++++再伤庞尹
京兆归何处，章台空暮尘。
可怜鸾镜下，哭杀画眉人。
+++刘禹锡
++++敬酬微公见寄二首
凄凉沃州僧，憔悴柴桑宰。
别来二十年，唯馀两心在。
越江千里镜，越岭四时雪。
中有逍遥人，夜深观水月。
+++刘禹锡
++++鄂渚留别李二十一表臣大夫
高樯起行色，促柱动离声。
欲问江深浅，应如远别情。
+++刘禹锡
++++答表臣赠别二首
昔为瑶池侣，飞舞集蓬莱。
今作江汉别，风雪一徘徊。
嘶马立未还，行舟路将转。
江头暝色深，挥袖依稀见。
+++刘禹锡
++++始发鄂渚寄表臣二首
祖帐管弦绝，客帆西风生。
回车已不见，犹听马嘶声。
晓发柳林戍，遥城闻五鼓。
忆与故人眠，此时犹晤语。
+++刘禹锡
++++出鄂州界怀表臣二首
离席一挥杯，别愁今尚醉。
迟迟有情处，却恨江帆驶。
梦觉疑连榻，舟行忽千里。
不见黄鹤楼，寒沙雪相似。
+++刘禹锡
++++和游房公旧竹亭闻琴绝句
尚有竹间路，永无綦下尘。
一闻流水曲，重忆餐霞人。
+++刘禹锡
++++西州李尚书知愚与元武昌有旧远示二篇…继和二首
如何赠琴日，已是绝弦时。
无复双金报，空馀挂剑悲。
宝匣从此闲，朱弦谁复调。
只应随玉树，同向土中销。
+++刘禹锡
++++别苏州二首
三载为吴郡，临岐祖帐开。
虽非谢桀黠，且为一裴回。
流水阊门外，秋风吹柳条。
从来送客处，今日自魂销。
+++刘禹锡
++++罢和州游建康
秋水清无力，寒山暮多思。
官闲不计程，遍上南朝寺。
+++刘禹锡
++++九日登高
世路山河险，君门烟雾深。
年年上高处，未省不伤心。
+++刘禹锡
++++答柳子厚
年方伯玉早，恨比四愁多。
会待休车骑，相随出罻罗。
+++刘禹锡
++++馆娃宫在旧郡西南砚石山前瞰姑苏台傍有采香…因赋二章
宫馆贮娇娃，当时意大夸。
艳倾吴国尽，笑入楚王家。
月殿移椒壁，天花代舜华。
唯馀采香径，一带绕山斜。

++中卷三百六十五
  
+++刘禹锡
++++听琴（一作听僧弹琴）
禅思何妨在玉琴，真僧不见听时心。
秋堂境寂夜方半，云去苍梧湘水深。
+++刘禹锡
++++魏宫词二首
日晚长秋帘外报，望陵歌舞在明朝。
添炉欲爇熏衣麝，忆得分时不忍烧。
日映西陵松柏枝，下台相顾一相思。
朝来乐府长歌曲，唱著君王自作词。
+++刘禹锡
++++杨枝词二首
迎得春光先到来，浅黄轻绿映楼台。
只缘袅娜多情思，更被春风长倩猜。
巫峡巫山杨柳多，朝云暮雨远相和。
因想阳台无限事，来君回唱竹枝歌。
+++刘禹锡
++++竹枝词二首
杨柳青青江水平，闻郎江上唱歌声。
东边日出西边雨，道是无晴却有晴。
楚水巴山江雨多，巴人能唱本乡歌。
今朝北客思归去，回入纥那披绿罗。
+++刘禹锡
++++堤上行三首
酒旗相望大堤头，堤下连樯堤上楼。
日暮行人争渡急，桨声幽轧满中流。
江南江北望烟波，入夜行人相应歌。
桃叶传情竹枝怨，水流无限月明多。
春堤缭绕水徘徊，酒舍旗亭次第开。
日晚上楼招估客，轲峨大艑落帆来。
+++刘禹锡
++++踏歌词四首（第二首一作张籍《无题诗》）
春江月出大堤平，堤上女郎连袂行。
唱尽新词欢不见，红霞映树鹧鸪鸣。
桃蹊柳陌好经过，灯下妆成月下歌。
为是襄王故宫地，至今犹自细腰多。
新词宛转递相传，振袖倾鬟风露前。
月落乌啼云雨散，游童陌上拾花钿。
日暮江头闻竹枝，南人行乐北人悲。
自从雪里唱新曲，直到三春花尽时。
+++刘禹锡
++++步虚词二首
阿母种桃云海际，花落子成三千岁。
海风吹折最繁枝，跪捧琼盘献天帝。
华表千年一鹤归，凝丹为顶雪为衣。
星星仙语人听尽，却向五云翻翅飞。
+++刘禹锡
++++阿娇怨
望见葳蕤举翠华，试开金屋扫庭花。
须臾宫女传来信，言幸平阳公主家。
+++刘禹锡
++++秋词二首
自古逢秋悲寂寥，我言秋日胜春朝。
晴空一鹤排云上，便引诗情到碧霄。
山明水净夜来霜，数树深红出浅黄。
试上高楼清入骨，岂如春色嗾人狂。
+++刘禹锡
++++秋扇词
莫道恩情无重来，人间荣谢递相催。
当时初入君怀袖，岂念寒炉有死灰。
+++刘禹锡
++++竹枝词九首
白帝城头春草生，白盐山下蜀江清。
南人上来歌一曲，北人莫上动乡情。
山桃红花满上头，蜀江春水拍山流。
花红易衰似郎意，水流无限似侬愁。
江上朱楼新雨晴，瀼西春水縠纹生。
桥东桥西好杨柳，人来人去唱歌行。
日出三竿春雾消，江头蜀客驻兰桡。
凭寄狂夫书一纸，家住成都万里桥。
两岸山花似雪开，家家春酒满银杯。
昭君坊中多女伴，永安宫外踏青来。
城西门前滟滪堆，年年波浪不能摧。
懊恼人心不如石，少时东去复西来。
瞿塘嘈嘈十二滩，人言道路古来难。
长恨人心不如水，等闲平地起波澜。
巫峡苍苍烟雨时，清猿啼在最高枝。
个里愁人肠自断，由来不是此声悲。
山上层层桃李花，云间烟火是人家。
银钏金钗来负水，长刀短笠去烧畬。
+++刘禹锡
++++杨柳枝词九首
塞北梅花羌笛吹，淮南桂树小山词。
请君莫奏前朝曲，听唱新翻杨柳枝。
南陌东城春早时，相逢何处不依依。
桃红李白皆夸好，须得垂杨相发挥。
凤阙轻遮翡翠帏，龙池遥望麹尘丝。
御沟春水相辉映，狂杀长安年少儿。
金谷园中莺乱飞，铜驼陌上好风吹。
城中桃李须臾尽，争似垂杨无限时。
花萼楼前初种时，美人楼上斗腰肢。
如今抛掷长街里，露叶如啼欲向谁。
炀帝行宫汴水滨，数枝杨柳不胜春。
晚来风起花如雪，飞入宫墙不见人。
御陌青门拂地垂，千条金缕万条丝。
如今绾作同心结，将赠行人知不知。
城外春风吹酒旗，行人挥袂日西时。
长安陌上无穷树，唯有垂杨管别离。
轻盈袅娜占年华，舞榭妆楼处处遮。
春尽絮花留不得，随风好去落谁家。
+++刘禹锡
++++浪淘沙九首（第四首一作张籍诗）
九曲黄河万里沙，浪淘风簸自天涯。
如今直上银河去，同到牵牛织女家。
洛水桥边春日斜，碧流清浅见琼砂。
无端陌上狂风急，惊起鸳鸯出浪花。
汴水东流虎眼纹，清淮晓色鸭头春。
君看渡口淘沙处，渡却人间多少人。
鹦鹉洲头浪飐沙，青楼春望日将斜。
衔泥燕子争归舍，独自狂夫不忆家。
濯锦江边两岸花，春风吹浪正淘沙。
女郎剪下鸳鸯锦，将向中流匹晚霞。
日照澄洲江雾开，淘金女伴满江隈。
美人首饰侯王印，尽是沙中浪底来。
八月涛声吼地来，头高数丈触山回。
须臾却入海门去，卷起沙堆似雪堆。
莫道谗言如浪深，莫言迁客似沙沉。
千淘万漉虽辛苦，吹尽狂沙始到金。
流水淘沙不暂停，前波未灭后波生。
令人忽忆潇湘渚，回唱迎神三两声。
+++刘禹锡
++++洛中送韩七中丞之吴兴口号五首
昔年意气结群英，几度朝回一字行。
海北江南零落尽，两人相见洛阳城。
自从云散各东西，每日欢娱却惨凄。
离别苦多相见少，一生心事在书题。
今朝无意诉离杯，何况清弦急管催。
本欲醉中轻远别，不知翻引酒悲来。
骆驼桥上蘋风急，鹦鹉杯中箬下春。
水碧山青知好处，开颜一笑向何人。
溪中士女出笆篱，溪上鸳鸯避画旗。
何处人间似仙境，春山携妓采茶时。
+++刘禹锡
++++送廖参谋东游二首
九陌逢君又别离，行云别鹤本无期。
望嵩楼上忽相见，看过花开花落时。
繁花落尽君辞去，绿草垂杨引征路。
东道诸侯皆故人，留连必是多情处。
+++刘禹锡
++++洛中春末送杜录事赴蕲州
樽前花下长相见，明日忽为千里人。
君过午桥回首望，洛城犹自有残春。
+++刘禹锡
++++夜燕福建卢侍郎宅因送之镇
暂驻旌旗洛水堤，绮筵红烛醉兰闺。
美人美酒长相逐，莫怕猿声发建溪。
+++刘禹锡
++++重送鸿举师赴江陵谒马逢侍御
西北秋风凋蕙兰，洞庭波上碧云寒。
茂陵才子江陵住，乞取新诗合掌看。
+++刘禹锡
++++赠长沙讚头陀
外道邪山千万重，真言一发尽摧峰。
有时明月无人夜，独向昭潭制恶龙。
+++刘禹锡
++++送霄韵上人游天台（一作宝韵上人）
曲江僧向松江见，又到天台看石桥。
鹤恋故巢云恋岫，比君犹自不逍遥。
+++刘禹锡
++++台城怀古
清江悠悠王气沉，六朝遗事何处寻。
宫墙隐嶙围野泽，鹳鶂夜鸣秋色深。
+++刘禹锡
++++戏赠崔千牛
学道深山许老人，留名万代不关身。
劝君多买长安酒，南陌东城占取春。
+++刘禹锡
++++扬州春夜李端公益张侍御登段侍御平路…以志其事
寂寂独看金烬落，纷纷只见玉山颓。
自羞不是高阳侣，一夜星星骑马回。
+++刘禹锡
++++逢王十二学士入翰林，因以诗赠
厩马翩翩禁外逢，星槎上汉杳难从。
定知欲报淮南诏，促召王褒入九重。
+++刘禹锡
++++阙下口号呈柳仪曹
彩仗神旗猎晓风，鸡人一唱鼓蓬蓬。
铜壶漏水何时歇，如此相催即老翁。
+++刘禹锡
++++监祠夕月坛书事（其礼用昼）
西皞司分昼夜平，羲和停午太阴生。
铿锵揖让秋光里，观者如云出凤城。
+++刘禹锡
++++元和甲午岁诏书尽征江湘逐客余自武陵赴京宿于…诸君子
雷雨江山起卧龙，武陵樵客蹑仙踪。
十年楚水枫林下，今夜初闻长乐钟。
+++刘禹锡
++++元和十一年自朗州召至京，戏赠看花诸君子
紫陌红尘拂面来，无人不道看花回。
玄都观里桃千树，尽是刘郎去后栽。
+++刘禹锡
++++再游玄都观
百亩庭中半是苔，桃花净尽菜花开。
种桃道士归何处，前度刘郎今又来。
+++刘禹锡
++++与歌者米嘉荣
唱得凉州意外声，旧人唯数米嘉荣。
近来时世轻先辈，好染髭须事后生。
+++刘禹锡
++++望夫石（山正对和州郡楼）
终日望夫夫不归，化为孤石苦相思。
望来已是几千载，只似当时初望时。
+++刘禹锡
++++听旧宫中乐人穆氏唱歌
曾随织女渡天河，记得云间第一歌。
休唱贞元供奉曲，当时朝士已无多。
+++刘禹锡
++++金陵五题 石头城
山围故国周遭在，潮打空城寂寞回。
淮水东边旧时月，夜深还过女墙来。
+++刘禹锡
++++金陵五题 乌衣巷
朱雀桥边野草花，乌衣巷口夕阳斜。
旧时王谢堂前燕，飞入寻常百姓家。
+++刘禹锡
++++金陵五题 台城
台城六代竞豪华，结绮临春事最奢。
万户千门成野草，只缘一曲后庭花。
+++刘禹锡
++++金陵五题 生公讲堂
生公说法鬼神听，身后空堂夜不扃。
高坐寂寥尘漠漠，一方明月可中庭。
+++刘禹锡
++++金陵五题 江令宅
南朝词臣北朝客，归来唯见秦淮碧。
池台竹树三亩馀，至今人道江家宅。
+++刘禹锡
++++韩信庙
将略兵机命世雄，苍黄钟室叹良弓。
遂令后代登坛者，每一寻思怕立功。
+++刘禹锡
++++李贾二大谏拜命后寄杨八寿州
谏省新登二直臣，万方惊喜捧丝纶。
则知天子明如日，肯放淮南高卧人。
+++刘禹锡
++++美温尚书镇定兴元以诗寄贺
旌旗入境犬无声，戮尽鲸鲵汉水清。
从此世人开耳目，始知名将出书生。
+++刘禹锡
++++酬瑞州吴大夫夜泊湘川见寄一绝
夜泊湘川逐客心，月明猿苦血沾襟。
湘妃旧竹痕犹浅，从此因君染更深。
+++刘禹锡
++++征还京师见旧番官冯叔达
前者匆匆襆被行，十年憔悴到京城。
南宫旧吏来相问，何处淹留白发生。
+++刘禹锡
++++与歌者何戡
二十馀年别帝京，重闻天乐不胜情。
旧人唯有何戡在，更与殷勤唱渭城。
+++刘禹锡
++++与歌童田顺郎
天下能歌御史娘，花前叶底奉君王。
九重深处无人见，分付新声与顺郎。
+++刘禹锡
++++燕尔馆破，屏风所画至精，人多叹赏题之
画时应遇空亡日，卖处难逢识别人。
唯有多情往来客，强将衫袖拂埃尘。
+++刘禹锡
++++赏牡丹
庭前芍药妖无格，池上芙蕖净少情。
唯有牡丹真国色，花开时节动京城。
+++刘禹锡
++++题欹器图
秦国功成思税驾，晋臣名遂叹危机。
无因上蔡牵黄犬，愿作丹徒一布衣。
+++刘禹锡
++++伤桃源薛道士（一作尊师）
坛边松在鹤巢空，白鹿闲行旧径中。
手植红桃千树发，满山无主任春风。
+++刘禹锡
++++王思道碑堂下作
苍苍宰树起寒烟，尚有威名海内传。
四府旧闻多故吏，几人垂泪拜碑前。
+++刘禹锡
++++伤愚溪三首
溪水悠悠春自来，草堂无主燕飞回。
隔帘惟见中庭草，一树山榴依旧开。
草圣数行留坏壁，木奴千树属邻家。
唯见里门通德榜，残阳寂寞出樵车。
柳门竹巷依依在，野草青苔日日多。
纵有邻人解吹笛，山阳旧侣更谁过。
+++刘禹锡
++++伤循州浑尚书
贵人沦落路人哀，碧海连天丹旐回。
遥想长安此时节，朱门深巷百花开。
+++刘禹锡
++++代靖安佳人怨二首
宝马鸣珂踏晓尘，鱼文匕首犯车茵。
适来行哭里门外，昨夜华堂歌舞人。
秉烛朝天遂不回，路人弹指望高台。
墙东便是伤心地，夜夜流萤飞去来。
+++刘禹锡
++++碧涧寺见元九侍御和展上人诗有三生之句因以和
廊下题诗满壁尘，塔前松树已皴鳞。
古来唯有王文度，重见平生竺道人。
+++刘禹锡
++++思黯南墅赏牡丹
偶然相遇人间世，合在增城阿姥家。
有此倾城好颜色，天教晚发赛诸花。
+++刘禹锡
++++和浙西尚书闻常州杨给事制新楼因寄之作
文昌星象尽东来，油幕朱门次第开。
且上新楼看风月，会乘云雨一时回。
+++刘禹锡
++++后梁宣明二帝碑堂下作
玉马朝周从此辞，园陵寂寞对丰碑。
千行宰树荆州道，暮雨萧萧闻子规。
+++刘禹锡
++++赠李司空妓
高髻云鬟宫样妆，春风一曲杜韦娘。
司空见惯浑闲事，断尽苏州刺史肠。
+++刘禹锡
++++和西川李尚书伤孔雀及薛涛之什
玉儿已逐金镮葬，翠羽先随秋草萎。
唯见芙蓉含晓露，数行红泪滴清池。
+++刘禹锡
++++同乐天登栖灵寺塔
步步相携不觉难，九层云外倚阑干。
忽然笑语半天上，无限游人举眼看。
+++刘禹锡
++++有所嗟二首（一作元稹诗，题作所思）
庾令楼中初见时，武昌春柳似腰肢。
相逢相笑尽如梦，为雨为云今不知。
鄂渚濛濛烟雨微，女郎魂逐暮云归。
只应长在汉阳渡，化作鸳鸯一只飞。
+++刘禹锡
++++和裴相公傍水闲行
为爱逍遥第一篇，时时闲步赏风烟。
看花临水心无事，功业成来二十年。
+++刘禹锡
++++杏园花下酬乐天见赠
二十馀年作逐臣，归来还见曲江春。
游人莫笑白头醉，老醉花间有几人。
+++刘禹锡
++++和乐天春词
新妆面面下朱楼，深锁春光一院愁。
行到中庭数花朵，蜻蜓飞上玉搔头。
+++刘禹锡
++++和严给事闻唐昌观玉蕊花下有游仙二绝
玉女来看玉蕊花，异香先引七香车。
攀枝弄雪时回顾，惊怪人间日易斜。
雪蕊琼丝满院春，衣轻步步不生尘。
君平帘下徒相问，长伴吹箫别有人。
+++刘禹锡
++++忆乐天
寻常相见意殷勤，别后相思梦更频。
每遇登临好风景，羡他天性少情人。
+++刘禹锡
++++醉答乐天
洛城洛城何日归，故人故人今转稀。
莫嗟雪里暂时别，终拟云间相逐飞。
+++刘禹锡
++++虎丘寺见元相公二年前题名怆然有咏
浐水送君君不还，见君题字虎丘山。
因知早贵兼才子，不得多时在世间。
+++刘禹锡
++++寄赠小樊
花面丫头十三四，春来绰约向人时。
终须买取名春草，处处将行步步随。
+++刘禹锡
++++吟乐天自问怆然有作
亲友关心皆不见，风光满眼倍伤神。
洛阳城里多池馆，几处花开有主人。
+++刘禹锡
++++和令狐相公别牡丹
平章宅里一栏花，临到开时不在家。
莫道两京非远别，春明门外即天涯。
+++刘禹锡
++++和令狐相公闻思帝乡有感
当初造曲者为谁，说得思乡恋阙时。
沧海西头旧丞相，停杯处分不须吹。
+++刘禹锡
++++酬令狐相公见寄
群玉山头住四年，每闻笙鹤看诸仙。
何时得把浮丘袖，白日将升第九天。
+++刘禹锡
++++令狐相公春思见寄
一纸书封四句诗，芳晨对酒远相思。
长吟尽日西南望，犹及残春花落时。
+++刘禹锡
++++城内花园颇曾游玩令公居守亦有素期…以答令狐相公见谑
楼下芳园最占春，年年结侣采花频。
繁霜一夜相撩治，不似佳人似老人。
+++刘禹锡
++++奉和裴晋公凉风亭睡觉
骊龙睡后珠元在，仙鹤行时步又轻。
方寸莹然无一事，水声来似玉琴声。
+++刘禹锡
++++答裴令公雪中讶白二十二与诸公不相访之什
玉树琼楼满眼新，的知开閤待诸宾。
迟迟未去非无意，拟作梁园坐右人。
+++刘禹锡
++++吴方之见示听江西故吏朱幼恭歌三篇颇有怀故…因而和之
侯家故吏歌声发，逸处能高怨处低。
今岁洛中无雨雪，眼前风景是江西。
+++刘禹锡
++++裴令公见示诮乐天寄奴买马绝句斐言仰和且戏乐天
常奴安得似方回，争望追风绝足来。
若把翠娥酬騄耳，始知天下有奇才。
+++刘禹锡
++++酬思黯代书见戏（一作酬牛相见寄）
官冷如浆病满身，凌寒不易过天津。
少年留取多情兴，请待花时作主人。
+++刘禹锡
++++答张侍御贾喜再登科后，自洛赴上都赠别
又被时人写姓名，春风引路入京城。
知君忆得前身事，分付莺花与后生。
+++刘禹锡
++++赴连州途经洛阳诸公置酒相送张员外贾…率尔酬之
谪在三湘最远州，边鸿不到水南流。
如今暂寄樽前笑，明日辞君步步愁。
+++刘禹锡
++++赠元九侍御文石枕以诗奖之
文章似锦气如虹，宜荐华簪绿殿中。
纵使凉飙生旦夕，犹堪拂拭愈头风。
+++刘禹锡
++++酬元九院长自江陵见寄
无事寻花至仙境，等闲栽树比封君。
金门通籍真多士，黄纸除书每日闻。
+++刘禹锡
++++酬杨侍郎凭见寄
翔鸾阙底谢皇恩，缨上沧浪旧水痕。
疏傅挥金忽相忆，远擎长句与招魂。
+++刘禹锡
++++酬马大夫登洭口戍见寄（一作酬海南马大夫）
新辞将印拂朝缨，临水登山四体轻。
犹念天涯未归客，瘴云深处守孤城。
+++刘禹锡
++++答杨八敬之绝句（杨时亦谪居）
饱霜孤竹声偏切，带火焦桐韵本悲。
今日知音一留听，是君心事不平时。
+++刘禹锡
++++重寄表臣二首
对酒临流奈别何，君今已醉我蹉跎。
分明记取星星鬓，他日相逢应更多。
世间人事有何穷，过后思量尽是空。
早晚同归洛阳陌，卜邻须近祝鸡翁。
+++刘禹锡
++++重寄绝句（一作寄唐州杨八）
淮西既是平安地，鸦路今无羽檄飞。
闻道唐州最清静，战场耕尽野花稀。
+++刘禹锡
++++酬杨八副使将赴湖南途中见寄一绝
知逐征南冠楚材，远劳书信到阳台。
明朝若上君山上，一道巴江自此来。
+++刘禹锡
++++遥和韩睦州元相公二君子
玉人紫绶相辉映，却要霜须一两茎。
其奈无成空老去，每临明镜若为情。
+++刘禹锡
++++吴兴敬郎中见惠斑竹杖兼示一绝聊以谢之
一茎炯炯琅玕色，数节重重玳瑁文。
拄到高山未登处，青云路上愿逢君。
+++刘禹锡
++++奉和裴令公夜宴
天下苍生望不休，东山虽有但时游。
从来海上仙桃树，肯逐人间风露秋。
+++刘禹锡
++++秋夜安国观闻笙
织女分明银汉秋，桂枝梧叶共飕飗。
月露满庭人寂寂，霓裳一曲在高楼。
+++刘禹锡
++++酬仆射牛相公晋国池上别后至甘棠馆忽梦同游…口号见寄
已嗟池上别魂惊，忽报梦中携手行。
此夜独归还乞梦，老人无睡到天明。
+++刘禹锡
++++裴侍郎大尹雪中遗酒一壶兼示喜眼疾平…斐然仰酬
卷尽轻云月更明，金篦不用且闲行。
若倾家酿招来客，何必池塘春草生。
+++刘禹锡
++++和滑州李尚书上巳忆江南禊事
白马津头春日迟，沙州归雁拂旌旗。
柳营唯有军中戏，不似江南三月时。
+++刘禹锡
++++酬柳柳州家鸡之赠
日日临池弄小雏，还思写论付官奴。
柳家新样元和脚，且尽姜芽敛手徒。
+++刘禹锡
++++答前篇
小儿弄笔不能嗔，涴壁书窗且当勤。
闻彼梦熊犹未兆，女中谁是卫夫人。
+++刘禹锡
++++答后篇
昔日慵工记姓名，远劳辛苦写西京。
近来渐有临池兴，为报元常欲抗行。
+++刘禹锡
++++重答柳柳州
弱冠同怀长者忧，临岐回想尽悠悠。
耦耕若便遗身老，黄发相看万事休。
+++刘禹锡
++++登清晖楼
浔阳江色潮添满，彭蠡秋声雁送来。
南望庐山千万仞，共夸新出栋梁材。
+++刘禹锡
++++赴和州于武昌县再遇毛仙翁十八兄因成一绝
武昌山下蜀江东，重向仙舟见葛洪。
又得案前亲礼拜，大罗天诀玉函封。
+++刘禹锡
++++寄毗陵杨给事三首
挥毫起制来东省，蹑足修名谒外台。
好著櫜鞬莫惆怅，出文入武是全才。
曾主鱼书轻刺史，今朝自请左鱼来。
青云直上无多地，却要斜飞取势回。
东城南陌昔同游，坐上无人第二流。
屈指如今已零落，且须欢喜作邻州。
+++刘禹锡
++++陪崔大尚书及诸阁老宴杏园
更将何面上春台，百事无成老又催。
唯有落花无俗态，不嫌憔悴满头来。
+++刘禹锡
++++曹刚
大弦嘈囋小弦清，喷雪含风意思生。
一听曹刚弹薄媚，人生不合出京城。
+++刘禹锡
++++寄湖州韩中丞
老郎日日忧苍鬓，远守年年厌白蘋。
终日相思不相见，长频相见是何人。
+++刘禹锡
++++杨柳枝
杨子江头烟景迷，隋家宫树拂金堤。
嵯峨犹有当时色，半蘸波中水鸟栖。
+++刘禹锡
++++田顺郎歌
清歌不是世间音，玉殿尝闻称主心。
唯有顺郎全学得，一声飞出九重深。
+++刘禹锡
++++夜闻商人船中筝
大艑高帆一百尺，新声促柱十三弦。
扬州市里商人女，来占江西明月天。
+++刘禹锡
++++闻道士弹思归引
仙公一奏思归引，逐客初闻自泫然。
莫怪殷勤悲此曲，越声长苦已三年。
+++刘禹锡
++++喜康将军见访
谪居愁寂似幽栖，百草当门茅舍低。
夜猎将军忽相访，鹧鸪惊起绕篱啼。
+++刘禹锡
++++赠刘景擢第
湘中才子是刘郎，望在长沙住桂阳。
昨日鸿都新上第，五陵年少让清光。
+++刘禹锡
++++赴连山途次德宗山陵寄张员外
常时并冕奉天颜，委佩低簪彩仗间。
今日独来张乐地，万重云水望桥山。
+++刘禹锡
++++尝茶
生拍芳丛鹰觜芽，老郎封寄谪仙家。
今宵更有湘江月，照出菲菲满碗花。
+++刘禹锡
++++梁国祠
梁国三郎威德尊，女巫箫鼓走乡村。
万家长见空山上，雨气苍茫生庙门。
+++刘禹锡
++++望洞庭
湖光秋月两相和，潭面无风镜未磨。
遥望洞庭山水翠，白银盘里一青螺。
+++刘禹锡
++++杨柳枝
春江一曲柳千条，二十年前旧板桥。
曾与美人桥上别，恨无消息到今朝。
+++刘禹锡
++++楼上
江上楼高二十梯，梯梯登遍与云齐。
人从别浦经年去，天向平芜尽处低。
+++刘禹锡
++++洛滨病卧户部李侍郎见惠药物谑以文星之句斐然仰谢
隐几支颐对落晖，故人书信到柴扉。
周南留滞商山老，星象如今属少微。
+++刘禹锡
++++故洛城古墙
粉落椒飞知几春，风吹雨洒旋成尘。
莫言一片危基在，犹过无穷来往人。
+++刘禹锡
++++句
湖上收宿雨。
故国思如此，若为天外心。（《寄白公》。并见张为《主客图》）
东屯沧海阔，南让洞庭宽。（秋水咏。《纪事》）
翠粒照晴露。（见《侯鲭录》）
银花垂院榜，翠羽撼绦铃。（《雪》。《天中记》）

++中卷三百六十六
  
+++张弘靖
++++山亭怀古
丛石依古城，悬泉洒清池。
高低袤丈内，衡霍相蔽亏。
归田竟何因，为郡岂所宜。
谁能辨人野，寄适聊在斯。
+++韩察
++++和张相公太原山亭怀古诗
公府政多暇，思与仁智全。
为山想岩穴，引水听潺湲。
轩冕迹自逸，尘俗无由牵。
苍生方瞩望，讵得赋归田。
+++崔恭
++++和张相公太原山亭怀古诗
高情乐闲放，寄迹山水中。
朝霞铺座右，虚白贮清风。
潜窦激飞泉，石路跻且崇。
步武有胜概，不与俗情同。
+++陆瀍
++++和张相公太原山亭怀古诗
激水泻飞瀑，寄怀良在兹。
如何谢安石，要结东山期。
入座兰蕙馥，当轩松桂滋。
于焉悟幽道，境寂心自怡。
+++胡证
++++和张相公太原亭怀古诗
飞泉天台状，峭石蓬莱姿。
潺湲与青翠，咫尺当幽奇。
居然尽精道，得以书妍词。
岂无他山胜，懿此清轩墀。
+++胡证
++++句
诗书入京国，旌旆过乡关。（《因话录》云：证拜振武节度使，道河中。时赵宗儒为帅，证备桑梓礼入谒，持刺称百姓，献赵公诗云云。州里荣之）
+++张贾
++++和太原山亭怀古诗
中庭起崖谷，漱玉下涟漪。
丹丘谁云远，寓象得心期。
岂不贵钟鼎，至怀在希夷。
唯当蓬莱阁，灵凤复来仪。
+++张贾
++++和裴司空答张秘书赠马诗
阁下从容旧客卿，寄来骏马赏高情。
任追烟景骑仍醉，知有文章倚便成。
步步自怜春日影，萧萧犹起朔风声。
须知上宰吹嘘意，送入天门上路行。
+++张贾
++++句
夫子生知者，相期妙理中。（《送刘禹锡发华州》）
+++张文规
++++吴兴三绝
蘋洲须觉池沼俗，苎布直胜罗纨轻。
清风楼下草初出，明月峡中茶始生。
吴兴三绝不可舍，劝子强为吴会行。
+++张文规
++++湖州贡焙新茶
凤辇寻春半醉回，仙娥进水御帘开。
牡丹花笑金钿动，传奏吴兴紫笋来。
+++张文规
++++句
谁云隼旟吏，长对虎头岩。（见《吴兴掌故》）

++中卷三百六十七
  
+++张仲素
++++缑山鹤
羽客骖仙鹤，将飞驻碧山。
映松残雪在，度岭片云还。
清唳因风远，高姿对水闲。
笙歌忆天上，城郭叹人间。
几变霜毛洁，方殊藻质斑。
迢迢烟路逸，奋翮讵能攀。
+++张仲素
++++夜闻洛滨吹笙
王子千年后，笙音五夜闻。
逶迤绕清洛，断续下仙云。
泄泄飘难定，啾啾曲未分。
松风助幽律，波月动轻文。
凤管听何远，鸾声若在群。
暗空思羽盖，馀气自氛氲。
+++张仲素
++++上元日听太清宫步虚
仙客开金箓，元辰会玉京。
灵歌宾紫府，雅韵出层城。
磬杂音徐彻，风飘响更清。
纡馀空外尽，断续听中生。
舞鹤纷将集，流云住未行。
谁知九陌上，尘俗仰遗声。
+++张仲素
++++玉绳低建章
迢迢玉绳下，芒彩正阑干。
稍复临鳷鹊，方疑近露寒。
微明连粉堞，的皪映仙盘。
横接河流照，低将夜色残。
天榆随影没，宫树与光攒。
遐想西垣客，长吟欲罢难。
+++张仲素
++++寒云轻重色
佳期当可许，托思望云端。
鳞影朝犹落，繁阴暮自寒。
因风方袅袅，间石已漫漫。
隐映看鸿度，霏微觉树攒。
凝空多似黛，引素乍如纨。
每向愁中览，含毫欲状难。
+++张仲素
++++圣明乐
九陌祥烟合，千春瑞月明。
宫花将苑柳，先发凤凰城。
+++张仲素
++++献寿词
玉帛殊方至，歌钟比屋闻。
华夷今一贯，同贺圣朝君。
+++张仲素
++++宫中乐五首
网户交如绮，纱窗薄似烟。
乐吹天上曲，人是月中仙。
翠匣开寒镜，珠钗挂步摇。
妆成只畏晓，更漏促春宵。
红果瑶池实，金盘露井冰。
甘泉将避暑，台殿晓光凝。
月采浮鸾殿，砧声隔凤楼。
笙歌临水槛，红烛乍迎秋。
奇树留寒翠，神池结夕波。
黄山一夜雪，渭水泻声多。
+++张仲素
++++春游曲三首
烟柳飞轻絮，风榆落小钱。
濛濛百花里，罗绮竞秋千。
骋望登香阁，争高下砌台。
林间踏青去，席上寄笺来。
行乐三春节，林花百和香。
当年重意气，先占斗鸡场。
+++张仲素
++++春闺思
袅袅城边柳，青青陌上桑。
提笼忘采叶，昨夜梦渔阳。
+++张仲素
++++春江曲二首
家寄征河岸，征人几岁游。
不如潮水信，每日到沙头。
乘晓南湖去，参差叠浪横。
前洲在何处，霜里雁嘤嘤。
+++张仲素
++++太平词
圣德超千古，皇威静四方。
苍生今息战，无事觉时良。
+++张仲素
++++陇上行
行到黄云陇，唯闻羌戍鼙。
不如山下水，犹得任东西。
+++张仲素
++++思君恩
紫禁香如雾，青天月似霜。
云韶何处奏，只是在朝阳。
+++张仲素
++++王昭君
仙娥今下嫁，骄子自同和。
剑戟归田尽，牛羊绕塞多。
+++张仲素
++++秋夜曲
丁丁漏水夜何长，漫漫轻云露月光。
秋逼暗虫通夕响，征衣未寄莫飞霜。
+++张仲素
++++秋思赠远
博山沉燎绝馀香，兰烬金檠怨夜长。
为问青青河畔草，几回经雨复经霜。
+++张仲素
++++塞上曲
卷旆生风喜气新，早持龙节静边尘。
汉家天子图麟阁，身是当今第一人。
+++张仲素
++++塞下曲五首
三戍渔阳再渡辽，騂弓在臂剑横腰。
匈奴似若知名姓，休傍阴山更射雕。
猎马千行雁几双，燕然山下碧油幢。
传声漠北单于破，火照旌旗夜受降。
朔雪飘飘开雁门，平沙历乱卷蓬根。
功名耻计擒生数，直斩楼兰报国恩。
陇水潺湲陇树秋，征人到此泪双流。
乡关万里无因见，西戍河源早晚休。
阴碛茫茫塞草肥，桔槔烽上暮云飞。
交河北望天连海，苏武曾将汉节归。
+++张仲素
++++秋思二首
碧窗斜日蔼深晖，愁听寒螀泪湿衣。
梦里分明见关塞，不知何路向金微。
秋天一夜静无云，断续鸿声到晓闻。
欲寄征衣问消息，居延城外又移军。
+++张仲素
++++汉苑行二首
回雁高飞太液池，新花低发上林枝。
年光到处皆堪赏，春色人间总不知。
春风淡荡景悠悠，莺啭高枝燕入楼。
千步回廊闻凤吹，珠帘处处上银钩。
+++张仲素
++++天马辞二首
天马初从渥水来，郊歌曾唱得龙媒。
不知玉塞沙中路，苜蓿残花几处开。
躞蹀宛驹齿未齐，摐金喷玉向风嘶。
来时欲尽金河道，猎猎轻风在碧蹄。
+++张仲素
++++燕子楼诗三首（一作关盻盻诗）
楼上残灯伴晓霜，独眠人起合欢床。
相思一夜情多少，地角天涯不是长。
北邙松柏锁愁烟，燕子楼人思悄然。
自埋剑履歌尘散，红袖香消已十年。
适看鸿雁岳阳回，又睹玄禽逼社来。
瑶瑟玉箫无意绪，任从蛛网任从灰。

++中卷三百六十八
  
+++庾承宣
++++赋得冬日可爱
宿雾开天霁，寒郊见初日。
林疏照逾远，冰轻影微出。
岂假阳和气，暂忘玄冬律。
愁抱望自宽，羁情就如失。
欣欣事几许，曈曈状非一。
倾心倘知期，良愿自兹毕。
+++郑澣
++++赠毛仙翁
至道无名，至人长生。
爰观绘事，似挹真形。
方口渥丹，浓眉刷青。
松姿本秀，鹤质自轻。
道德神仙，内蕴心灵。
红肌丝发，外彰华精。
色如含芳，貌若和光。
胚浑造化，含吐阴阳。
吾闻安期，隐见不常。
或在世间，或游上苍。
猗欤真人，得非后身。
写此仙骨，久而不磷。
皎皎明眸，了然如新。
蔼蔼童颜，的然如春。
金石可并，丹青不泯。
通天台上，有见常人。
俗士观瞻，方悟幽尘。
君子图之，敬兮如神。

+++郑澣
++++和李德裕游汉州房公湖二首
太尉留琴地，时移重可寻。
徽弦一掩抑，风月助登临。
荣驻青油骑，高张白雪音。
祗言酬唱美，良史记王箴。
静对烟波夕，犹思栋宇清。
卧龙空有处，驯鸟独忘情。
顾步襟期远，参差物象横。
自宜雕乐石，爽气际青城。
+++郑澣
++++中书相公任兵部侍郎日后阁植四松逾数年…此官因献拙什
丞相当时植，幽襟对此开。
知舟楫器，天假栋梁材。
错落龙鳞出，褵褷鹤翅回。
重阴罗武库，细响静山台。
得地公堂里，移根涧水隈。
吴臣梦寐远，秦岳岁年摧。
转觉飞缨缪，何因继组来。
几寻珠履迹，愿比角弓培。
柏悦犹依社，星高久照台。
后凋应共操，无复问良媒。
+++郑澣
++++和李德裕房公旧竹亭闻琴
石室寒飙骛，孙枝雅器裁。
坐来山水操，弦断吊遗埃。
+++郑澣
++++句
但虑彩色污，无虞臂胛肥。（段成式记，长安菩萨寺有画维摩变，为俗讲僧文淑装之，笔迹尽矣，故兴元郑尚书题句云云）
+++张汇
++++游栖霞寺
跻险入幽林，翠微含竹殿。
泉声无休歇，山色时隐见。
潮来杂风雨，梅落成霜霰。
一从方外游，顿觉尘心变。
+++张汇
++++春风扇微和
木德生和气，微微入曙风。
暗催南向叶，渐翥北归鸿。
澹荡侵冰谷，悠扬转蕙丛。
拂尘回广路，泛籁过遥空。
暖上烟光际，云移律候中。
扶摇如可借，从此戾苍穹。
+++张汇
++++观藏冰
寒气方穷律，阴精正结冰。
体坚风带壮，影素月临凝。
冬赋凌人掌，春期命妇升。
凿来壶色彻，纳处镜光澄。
鲁史曾留问，豳诗旧见称。
同观里射享，王道颂还兴。
+++陈通方
++++赋得春风扇微和
习习和风扇，悠悠淑气微。
阳升知候改，律应喜春归。
池柳晴初拆，林莺暖欲飞。
川原浮彩翠，台馆动光辉。
泛艳摇丹阙，扬芳入粉闱。
发生当有分，枯朽幸因依。
+++陈通方
++++金谷园怀古
缓步洛城下，轸怀金谷园。
昔人随水逝，旧树逐春繁。
冉冉摇风弱，菲菲裛露翻。
歌台岂易见，舞袖乍如存。
戏蝶香中起，流莺暗处喧。
徒闻施锦帐，此地拥行轩。
+++陈通方
++++句
应念路傍憔悴翼，昔年乔木幸同迁。（《纪事》云：通方登第，与王播同年。播年五十六，通方甚少。因期集，抚播背曰：王老奉赠一第，言其日暮途远。及第同赠官也，播恨之。后通方丁家艰，辛苦万状。播为正郎，判盐铁。通方穷悴，求之，即不甚给。时李虚中为副使，方以诗求为汲引云云。播不得已，荐为江西院官）
+++李应
++++立春日晓望三素云
玄鸟初来日，灵仙望里分。
冰容朝上界，玉辇拥朝云。
碧落流轻艳，红霓间彩文。
带烟时缥缈，向斗更氤氲。
仿佛随风驭，迢遥出晓雰。
兹辰三见后，希得从元君。
+++陈师穆
++++立春日晓望三素云
晴晓初春日，高心望素云。
彩光浮玉辇，紫气隐元君。
缥缈中天去，逍遥上界分。
鸾骖攀不及，仙吹远难闻。
礼候于斯睹，明循在解纷。
归悬想处，霞色自氛氲。
+++李季何
++++立春日晓望三素云
霭霭青春曙，飞仙驾五云。
浮轮初缥缈，承盖下氤氲。
薄影随风度，殊容向日分。
羽毛纷共远，环珮杳犹闻。
静合烟霞色，遥将鸾鹤群。
年年瞻此节，应许从元君。
+++李程
++++春台晴望
曲台送春目，景物丽新晴。
霭霭烟收翠，忻忻木向荣。
静看迟日上，闲爱野云平。
风慢游丝转，天开远水明。
登高尘虑息，观徼道心清。
更有迁乔意，翩翩出谷莺。
+++李程
++++玉壶冰（一作咏冰壶）
琢玉性惟坚，成壶体更圆。
虚心含众象，应物受寒泉。
温润资天质，清贞禀自然。
日融光乍散，雪照色逾鲜。
至鉴功宁宰，无私照岂偏。
明将水镜对，白与粉闱连。
拂拭终为美，提携伫见传。
勿令毫发累，遗恨鲍公篇。
+++李程
++++赋得竹箭有筠
常爱凌寒竹，坚贞可喻人。
能将先进礼，义与后凋邻。
冉冉犹全节，青青尚有筠。
陶钧二仪内，柯叶四时春。
待凤花仍吐，停霜色更新。
方持不易操，对此欲观身。
+++李程
++++观庆云图
五云从表瑞，藻绘宛成图。
柯叶何时改，丹青此不渝。
非烟色尚丽，似盖状应殊。
渥彩看犹在，轻阴望已无。
方将遇翠幄，那羡起苍梧。
欲识从龙处，今逢圣合符。
+++李程
++++赠毛仙翁
茫茫尘累愧腥膻，强把蜉蝣望列仙。
闲指紫霄峰下路，却归白鹿洞中天。
吹箫凤去经何代，茹玉方传得几年。
他日更来人世看，又应东海变桑田。
+++高弁
++++省试春台晴望
层台聊一望，遍赏帝城春。
风暖闻啼鸟，冰开见跃鳞。
晴山烟外翠，香蕊日边新。
已变青门柳，初销紫陌尘。
金汤千里国，车骑万方人。
此处云霄近，凭高愿致身。
+++席夔
++++霜菊
时令忽已变，行看被霜菊。
可怜后时秀，当此凛风肃。
淅沥翠枝翻，凄清金蕊馥。
凝姿节堪重，澄艳景非淑。
宁祛青女威，愿盈君子掬。
持来泛樽酒，永以照幽独。
+++席夔
++++赋得竹箭有筠
共爱东南美，青青叹有筠。
贞姿众木异，秀色四时均。
枝叶当无改，风霜岂惮频。
虚心如待物，劲节自留春。
鲜润期栖凤，婵娟可并人。
可怜初箨卷，粉泽更宜新。
+++李行敏
++++省试观庆云图
缣素传休祉，丹青状庆云。
非烟凝漠漠，似盖乍纷纷。
尚驻从龙意，全舒捧日文。
光因五色起，影向九霄分。
裂素观嘉瑞，披图贺圣君。
宁同窥汗漫，方此睹氛氲。
+++陈讽
++++赋得冬日可爱（一作张正元诗）
寒日临清昼，寥天一望时。
未消埋径雪，先暖读书帷。
属思光难驻，舒情影若遗。
晋臣曾比德，谢客昔言诗。
散彩宁偏照，流阴信不追。
馀辉如可就，回烛幸无私。
+++崔护
++++郡斋三月下旬作（以下三首一作张又新诗）
春事日已歇，池塘旷幽寻。
残红披独坠，嫩绿间浅深。
偃仰卷芳褥，顾步爱新阴。
谋春未及竟，夏初遽见侵。
+++崔护
++++五月水边柳
结根挺涯涘，垂影覆清浅。
睡脸寒未开，懒腰晴更软。
摇空条已重，拂水带方展。
似醉烟景凝，如愁月露泫。
丝长鱼误恐，枝弱禽惊践。
长别几多情，含春任攀搴。
+++崔护
++++三月五日陪裴大夫泛长沙东湖
上巳馀风景，芳辰集远坰。
彩舟浮泛荡，绣毂下娉婷。
林树回葱蒨，笙歌入杳冥。
湖光迷翡翠，草色醉蜻蜓。
鸟弄桐花日，鱼翻谷雨萍。
从今留胜会，谁看画兰亭。
+++崔护
++++山鸡舞石镜
庐峰开石镜，人说舞山鸡。
物象纤无隐，禽情只自迷。
景当烟雾歇，心喜锦翎齐。
宛转乌呈彩，婆娑凤欲栖。
何言资羽族，在地得天倪。
应笑翰音者，终朝饮败醯。
+++崔护
++++题都城南庄
去年今日此门中，人面桃花相映红。
人面不知何处在，桃花依旧笑春风。
+++崔护
++++晚鸡
黯黯严城罢鼓鼙，数声相续出寒栖。
不嫌惊破纱窗梦，却恐为奴半夜啼。

++中卷三百六十九
  
+++李翱
++++赠药山高僧惟俨二首
练得身形似鹤形，千株松下两函经。
我来问道无馀说，云在青霄水在瓶。
选得幽居惬野情，终年无送亦无迎。
有时直上孤峰顶，月下披云啸一声。
+++李翱
++++赠毛仙翁
紫霄仙客下三山，因救生灵到世间。
龟鹤计年承甲子，冰霜为质驻童颜。
韬藏休咎传真箓，变化荣枯试小还。
从此便教尘骨贵，九霄云路愿追攀。
+++李翱
++++拜禹歌
惟天地之无穷兮，哀生人之常勤。
往者吾弗及兮，来者吾弗闻。
已而，已而。
+++李翱
++++广庆寺
传者不足信，见景胜如闻。
一水远赴海，两山高入云。
鱼龙晴自戏，猿狖晚成群。
醉酒斜阳下，离心草自薰。
+++李翱
++++奉酬刘言史宴光风亭
闰馀春早景沉沉，禊饮风亭恣赏心。
红袖青娥留永夕，汉阴宁肯羡山阴。
+++李翱
++++戏赠诗
县君好砖渠，绕水恣行游。
鄙性乐疏野，凿地便成沟。
两岸值芳草，中央漾清流。
所尚既不同，砖凿可自修。
从他后人见，境趣谁为幽。
+++皇甫湜
++++题浯溪石
次山有文章，可惋只在碎。
然长于指叙，约洁有馀态。
心语适相应，出句多分外。
于诸作者间，拔戟成一队。
中行虽富剧，粹美若可盖。
子昂感遇佳，未若君雅裁。
退之全而神，上与千载对。
李杜才海翻，高下非可概。
文与一气间，为物莫与大。
先王路不荒，岂不仰吾辈。
石屏立衙衙，溪口扬素濑。
我思何人知，徙倚如有待。
+++皇甫湜
++++石佛谷
澶漫太行北，千里一块石。
平腹有壑谷，深广数百尺。
土僧何为者，老草毛发白。
寝处容身龛，足膝隐成迹。
金仙琢灵象，相好倚北壁。
花座五云扶，玉毫六虚射。
文人留纪述，时事可辨析。
鸟迹巧均分，龙骸极癯瘠。
枯松间槎枿，猛兽恣腾掷。
蛣虫食纵，悬垂露凝滴。
精艺贯古今，穷岩谁爱惜。
托师禅诵馀，勿使尘埃积。
+++皇甫湜
++++出世篇
生当为大丈夫，断羁罗，出泥涂。
四散号呶，俶扰无隅。
埋之深渊，飘然上浮。
骑龙披青云，泛览游八区。
经太山，绝大海，一长吁。
西摩月镜，东弄日珠。
上括天之门，直指帝所居。
群仙来迎塞天衢，凤凰鸾鸟灿金舆。
音声嘈嘈满太虚，旨饮食兮照庖厨。
食之不饫饫不尽，使人不陋复不愚。
旦旦狎玉皇，夜夜御天姝。
当御者几人，百千为番，宛宛舒舒，忽不自知。
支消体化膏露明，湛然无色茵席濡。
俄而散漫，斐然虚无。
翕然复抟，抟久而苏。
精神如太阳，霍然照清都。
四肢为琅玕，五脏为璠玙。
颜如芙蓉，顶为醍醐。
与天地相终始，浩漫为欢娱。
下顾人间，溷粪蝇蛆。
+++樊宗师
++++蜀绵州越王楼诗
危楼倚天门，如𨶻星辰宫。
榱薄龙虎怪，洄洄绕雷风。
徂秋试登临，大霭屯乔空。
不见西北路，考怀益雕穷。
石濑薄溅溅，上山杳穹穹。
昔人创为逝，所适酡颜红。
今我兹之来，犹校成岁功。
辍田植科亩，游圃歌芳丛。
地财无丛厚，人室安取丰。
既乏富庶能，千万惭文翁。
+++卢储
++++催妆
昔年将去玉京游，第一仙人许状头。
今日幸为秦晋会，早教鸾凤下妆楼。
+++卢储
++++官舍迎内子有庭花开
芍药斩新栽，当庭数朵开。
东风与拘束，留待细君来。
+++皇甫松
++++古松感兴
皇天后土力，使我向此生。
贵贱不我均，若为天地情。
我家世道德，旨意匡文明。
家集四百卷，独立天地经。
寄言青松姿，岂羡朱槿荣。
昭昭大化光，共此遗芳馨。
+++皇甫松
++++怨回纥歌
白首南朝女，愁听异域歌。
收兵颉利国，饮马胡芦河。
毳布腥膻久，穹庐岁月多。
雕巢城上宿，吹笛泪滂沱。
+++皇甫松
++++江上送别
祖席驻征棹，开帆候信潮。
隔筵桃叶泣，吹管杏花飘。
船去鸥飞阁，人归尘上桥。
别离惆怅泪，江路湿红蕉。
+++皇甫松
++++采莲子二首
菡萏香连十顷陂，小姑贪戏采莲迟。
晚来弄水船头湿，更脱红裙裹鸭儿。
船动湖光滟滟秋，贪看年少信船流。
无端隔水抛莲子，遥被人知半日羞。
+++皇甫松
++++抛球乐
红拨一声飘，轻球坠越绡。
带翻金孔雀，香满绣蜂腰。
少少抛分数，花枝正索饶。
金蹙花球小，真珠绣带垂。
几回冲蜡烛，千度入春怀。
上客终须醉，觥杯自乱排。
+++皇甫松
++++劝僧酒
劝僧一杯酒，共看青青山。
酣然万象灭，不动心印闲。
+++皇甫松
++++登郭隗台
燕相谋在兹，积金黄巍巍。
上者欲何颜，使我千载悲。
+++皇甫松
++++杨柳枝词二首
烂漫春归水国时，吴王宫殿柳丝垂。
黄莺长叫空闺畔，西子无因更得知。
春入行宫映翠微，玄宗侍女舞烟丝。
如今柳向空城绿，玉笛何人更把吹。
+++皇甫松
++++浪淘沙二首
滩头细草接疏林，浪恶罾船半欲沉。
宿鹭眠洲非旧浦，去年沙觜是江心。
蛮歌豆蔻北人愁，松雨蒲风野艇秋。
浪起眠不得，寒沙细细入江流。
+++皇甫松
++++句
夜入真珠室，朝游玳瑁宫。（《纪事》载：松为牛僧孺表甥，不相荐举。因襄阳大水，极言诽谤。真珠乃牛爱姬也）
+++马异
++++送皇甫湜赴举
马蹄声特特，去入天子国。
借问去是谁，秀才皇甫湜。
吞吐一腹文，八音兼五色。
文有崔李，郁郁为朝德。
青铜镜必明，朱丝绳必直。
称意太平年，愿子长相忆。
+++马异
++++贞元旱岁
赤地炎都寸草无，百川水沸煮虫鱼。
定应焦烂无人救，泪落三篇古尚书。
+++马异
++++暮春醉中寄李干秀才
欢异且交亲，酒生开瓮春。
不须愁犯卯，且乞醉过申。
折草为筹箸，铺花作锦裀。
娇莺解言语，留客也殷勤。
+++马异
++++答卢仝结交诗
有鸟自南翔，口衔一书扎，达我山之维。
开缄金玉焕陆离，乃是卢仝结交诗。
此诗峭绝天边格，力与文星色相射。
长河拔作数条丝，太华磨成一拳石。
莫嗟独笑无往还，月中芳桂难追攀。
况值乱邦不平年，回陵倒谷如等闲。
与君俯首大艰阻，喙长三尺不得语，因君今日形章句。
羡猕猴兮著衣裳，悲蚯蚓兮安翅羽。
上天不识察，仰我为辽天失所，将吾剑兮切淤泥，使良骥兮捕老鼠。
昨日脱身卑贱笼，卯星借与老人峰。
抱锄劚地芸芝朮，偃盖参天旧有松，术与松兮保身世。
卧居居兮起于于，漱潺潺兮聆嘒嘒。
道在其中可终岁，不教辜负尧为帝。
烧我荷衣摧我身，回看天地如砥平。
钢刀剉骨不辞去，卑躬君子今明明。
俯首辞山心惨恻，白云虽好恋不得。
看云且拟直须臾，疾风又卷西飞翼。
为报覃怀心结交，死生富贵存后凋。
我心不畏朱公叔，君意须防刘孝标。
以胶投漆苦不早，就中相去万里道。
河水悠悠山之间，无由把袂摅怀抱。
忆仝吟能文，洽臭成兰薰。
不知何处清风夕，拟使张华见陆云。

++中卷三百七十
  
+++吕温
++++白云起封中诗（题中用韵，六十字成）
封开白云起，汉帝坐斋宫。
望在泥金上，疑生秘玉中。
攒柯初缭绕，布叶渐蒙笼。
日观祥光合，天门瑞气通。
无心已出岫，有势欲凌风。
倘遣成膏泽，从兹遍大空。
+++吕温
++++终南精舍月中闻磬声诗（题中用韵，六十字成）
月峰禅室掩，幽磬静昏氛。
思入空门妙，声从觉路闻。
泠泠满虚壑，杳杳出寒云。
天籁疑难辨，霜钟谁可分。
偶来游法界，便欲谢人群。
竟夕听真响，尘心自解纷。
+++吕温
++++青出蓝诗（题中有韵，限四十字成）
物有无穷好，蓝青又出青。
朱研未比德，白受始成形。
袍袭宜从政，衿垂可问经。
当时不采撷，作色几飘零。
+++吕温
++++奉和李相公早朝于中书候传点偶书所怀奉呈门下…郑相公
禁门留骑吹，内省正衣冠。
稍辨旂常色，尚闻钟漏残。
九天炉气暖，六月玉声寒。
宿雾开霞观，晨光泛露盘。
致君期反朴，求友得如兰。
政自同归理，言成共不刊。
准绳临百度，领袖映千官。
卧鼓流沙静，飞航涨海安。
尽规酬主意，偕赋代交欢。
雅韵人间满，多惭窃和难。
+++吕温
++++奉和武中丞秋日台中寄怀简诸僚友
圣朝思纪律，宪府得中贤。
指顾风行地，仪形月丽天。
不仁恒自远，为政复何先。
虚室唯生白，闲情却草玄。
迎霜红叶早，过雨碧苔鲜。
鱼乐翻秋水，乌声隔暮烟。
旧游多绝席，感物遂成篇。
更许穷荒谷，追歌白雪前。
+++吕温
++++吐蕃别馆和周十一郎中杨七录事望白水山作
纯精结奇状，皎皎天一涯。
玉嶂拥清气，莲峰开白花。
半岩晦云雪，高顶澄烟霞。
朝昏对宾馆，隐映如仙家。
夙闻蕴孤尚，终欲穷幽遐。
暂因行役暇，偶得志所嘉。
明时无外户，胜境即中华。
况今舅甥国，谁道隔流沙。
+++吕温
++++奉和张舍人阁中直夜思闻雅琴因书事通简僚友
迢递天上直，寂寞丘中琴。
忆尔山水韵，起予仁智心。
凝情在正始，超想疏烦襟。
凉生子夜后，月照禁垣深。
远风霭兰气，微露清桐阴。
方袭缁衣庆，永奉南薰吟。
+++吕温
++++和舍弟惜花绝句（时蕃中使回）
去年无花看，今年未看花。
更闻飘落尽，走马向谁家。
+++吕温
++++和恭听晓笼中山鹊
掩抑中天意，凄怆触笼音。
惊晓一闻处，伤春千里心。
+++吕温
++++和舍弟让笼中鹰
未用且求安，无猜也不残。
九天飞势在，六月目睛寒。
动触樊笼倦，闲消肉食难。
憎恶鸟，试待一呼看。
+++吕温
++++同恭夏日题寻真观李宽中秀才书院
闭院开轩笑语阑，江山并入一壶宽。
微风但觉杉香满，烈日方知竹气寒。
披卷最宜生白室，吟诗好就步虚坛。
愿君此地攻文字，如炼仙家九转丹。
+++吕温
++++同舍弟恭岁暮寄晋州李六协律三十韵
古人犹悲秋，况复岁暮时。
急景迫流念，穷阴结长悲。
阳乌下西岭，月鹊惊南枝。
揽衣步霜砌，倚杖临冰池。
怳怳若有失，悄悄良不怡。
忽闻晨起吟，宛是同所思。
有美壮感激，无何远栖迟。
摧藏变化用，掩抑扶摇姿。
时杰岂虚出，天道信可欺。
巨川望汔济，寒谷待潜吹。
剑匣益精利，玉韬宁磷缁。
戒哉轻沽诸，行矣自宠之。
伊我抱微尚，仲氏即心期。
讨论自少小，形影相差池。
比来胸中气，欲耀天下奇。
云雨沛萧艾，烟阁双萎蕤。
几年困方枘，一旦迷多岐。
道因穷理悟，命以尽性知。
事去类绝弦，时来如转规。
伊吕偶然得，孔墨徒尔为。
早行多露悔，强进触藩羸。
功名岂身利，仁义非吾私。
万物自身化，一夫何驱驰。
不如任行止，委命安所宜。
劝君休感叹，与予陶希夷。
明年郊天后，庆泽岁华滋。
曲水杏花雪，香街青柳丝。
良时且暂欢，樽酒聊共持。
闲过漆园叟，醉看五陵儿。
寄言思隐处，不久来相追。
+++吕温
++++青海西寄窦三端公
时同事弗同，穷节厉阴风。
我役流沙外，君朝紫禁中。
从容非所羡，辛苦竟何功。
但示酬恩路，浮生任转蓬。
+++吕温
++++蕃中拘留岁馀回至陇石先寄城中亲故
蓬转星霜改，兰陔色养违。
穷泉百死别，绝域再生归。
镜数成丝发，囊收抆血衣。
酬恩有何力，只弃一毛微。
+++吕温
++++吐蕃别馆卧病寄朝中诸友
星汉纵横车马喧，风摇玉佩烛花繁。
岂知羸卧穷荒外，日满深山犹闭门。
+++吕温
++++吐蕃别馆中和日寄朝中僚旧
清时令节千官会，绝域穷山一病夫。
遥想满堂欢笑处，几人缘我向西隅。
+++吕温
++++及第后答潼关主人
本欲云雨化，却随波浪翻。
一沾太常第，十过潼关门。
志力且虚弃，功名谁复论。
故相问，惭笑不能言。
+++吕温
++++河中城南姚家浴后题赠主人
新浴振轻衣，满堂寒月色。
有美酒，况是曾相识。
+++吕温
++++看浑中丞山桃花初有他客不通晚方得入因有戏赠
朝来驻马香街里，风度遥闻语笑声。
无事闭门教日晚，山桃落尽不胜情。
+++吕温
++++赠友人
南山双乔松，擢本皆千寻。
夕流膏露津，朝被青云阴。
负雪出深涧，摇风倚高岑。
明堂久不构，云干何森森。
匠意方雕巧，时情正夸淫。
生材会有用，天地岂无心。
+++吕温
++++道州夏日郡内北桥新亭书怀赠何元二处士
结构池梁上，登临日几回。
晴空交密叶，阴岸积苍苔。
爽气中央满，清风四面来。
振衣生羽翰，高枕出尘埃。
齐物鱼何乐，忘机鸟不猜。
闲销炎昼静，选胜火云开。
僻远宜孱性，优游赖废材。
愿为长泛梗，莫作重然灰。
守道穷非过，先时动是灾。
寄言徐孺子，宾榻且徘徊。
+++吕温
++++道州弘道县主簿知县三年颇著廉慎秩满…赴衡州题其厅事
为理赖同力，陟明非所任。
废田方垦草，新柘未成阴。
术浅功难就，人疲感易深。
烦君驻归棹，与慰不欺心。
+++吕温
++++道州将赴衡州酬别江华毛令
布帛精粗任土宜，疲人识信每先期。
明朝别后无他嘱，虽是蒲鞭也莫施。
+++吕温
++++道州夏日早访荀参军林园敬酬见赠
高眠日出始开门，竹径旁通到后园。
陶亮横琴空有意，任棠置水竟无言。
松窗宿翠含风薄，槿援朝花带露繁。
山郡本来车马少，更容相访莫辞喧。
+++吕温
++++道州敬酬何处士怀郡楼月夜之作
清质悠悠素彩融，长川迥陆合为空。
佳人甚近山城闭，夏夜相望水镜中。
+++吕温
++++道州敬酬何处士书情见赠
意气曾倾四国豪，偶来幽寺息尘劳。
严陵钓处江初满，梁甫吟时月正高。
新识几人知杞梓，故园何岁长蓬蒿。
期君自致青云上，不用伤心叹二毛。
+++吕温
++++戏赠灵澈上人
僧家亦有芳春兴，自是禅心无滞境。
君看池水湛然时，何曾不受花枝影。
+++吕温
++++二月一日是贞元旧节有感绝句寄黔南窦三洛阳卢七
同事先皇立玉墀，中和旧节又支离。
今朝各自看花处，万里遥知掩泪时。
+++吕温
++++初发道州答崔三连州题海阳亭见寄绝句
吏中习隐好跻攀，不扰疲人便自闲。
闻说殷勤海阳事，令人转忆舜祠山。
+++吕温
++++答段秀才
尽日看花君不来，江城半夜与君开。
楼中共指南园火，红烬随花落碧苔。
+++吕温
++++宗礼欲往桂州，苦雨因以戏赠
农人辛苦绿苗齐，正爱梅天水满堤。
知汝使车行意速，但令骢马著鄣泥。
+++吕温
++++道州奉寄襄阳裴相公
悠悠世路自浮沉，岂问仁贤待物心。
最忆过时留宴处，艳歌催酒后亭深。

++中卷三百七十一
  
+++吕温
++++吐蕃别馆月夜
三五穷荒月，还应照北堂。
回身向暗卧，不忍见圆光。
+++吕温
++++望思台作
浸润成宫蛊，苍黄弄父兵。
情疑始变，天性感还生。
宇县犹能洽，闺门讵不平。
空令千载后，凄怆望思名。
+++吕温
++++孟冬蒲津关河亭作
息驾非穷途，未济岂迷津。
独立大河上，北风来吹人。
雪霜自兹始，草木当更新。
严冬不肃杀，何以见阳春。
+++吕温
++++巩路感怀
马嘶白日暮，剑鸣秋气来。
我心浩无际，河上空徘徊。
+++吕温
++++题梁宣帝陵二首
即雠终自翦，覆国岂为雄。
假号孤城里，何殊在甬东。
祀夏功何薄，尊周义不成。
凄凉庾信赋，千载共伤情。
+++吕温
++++岳阳怀古
晨飙发荆州，落日到巴丘。
方知刳剡利，可接鬼神游。
二湖豁南浸，九派驶东流。
襟带三千里，尽在岳阳楼。
忆昔斗群雄，此焉争上游。
吴昌屯虎旅，晋盛骛龙舟。
宋齐纷祸难，梁陈成寇雠。
钟鼓长震耀，鱼龙不得休。
风雪一萧散，功业忽如浮。
今日时无事，空江满白鸥。
+++吕温
++++道州途中即事
零桂佳山水，荥阳旧自同。
经途看不暇，遇境说难穷。
叠嶂青时合，澄湘漫处空。
舟移明镜里，路入画屏中。
岩壑千家接，松萝一径通。
渔烟生缥缈，犬吠隔笼葱。
戏鸟留馀翠，幽花吝晚红。
光翻沙濑日，香散橘园风。
信美非吾土，分忧属贱躬。
守愚资地僻，恤隐望年丰。
且保心能静，那求政必工。
课终如免戾，归养洛城东。
+++吕温
++++登少陵原望秦中诸川太原王至德妙用有水术因用感叹
少陵最高处，旷望极秋空。
君山喷清源，脉散秦川中。
荷锸自成雨，由来非鬼工。
如何盛明代，委弃伤豳风。
泾灞徒络绎，漆沮虚会同。
东流滔滔去，沃野飞秋蓬。
大禹平水土，吾人得其宗。
发机回地势，运思与天通。
早欲献奇策，丰财叙西戎。
岂知年三十，未识大明宫。
卷尔出岫云，追吾入冥鸿。
无为学惊俗，狂醉哭途穷。
+++吕温
++++奉敕祭南岳十四韵
皇家礼赤帝，谬获司风域。
致斋紫盖下，宿设祝融侧。
鸣涧惊宵寐，清猿递时刻。
澡洁事夙兴，簪佩思尽饰。
危坛象岳趾，秘殿翘翚翼。
登拜不遑愿，酌献皆累息。
赞道仪匪繁，祝史词甚直。
忽觉心魂悸，如有精灵逼。
漠漠云气生，森森杉柏黑。
风吹虚箫韵，露洗寒玉色。
寂寞有至公，馨香在明德。
礼成谢邑吏，驾言归郡职。
憩桑访蚕事，遵畴课农力。
所愿风雨时，回首瞻南极。
+++吕温
++++经河源军汉村作
行行忽到旧河源，城外千家作汉村。
樵采未侵征虏墓，耕耘犹就破羌屯。
金汤天险长全设，伏腊华风亦暗存。
暂驻单车空下泪，有心无力复何言。
+++吕温
++++题河州赤岸桥
左南桥上见河州，遗老相依赤岸头。
匝塞歌钟受恩者，谁怜被发哭东流。
+++吕温
++++题阳人城
忠驱义感即风雷，谁道南方乏武才。
天下起兵诛董卓，长沙子弟最先来。
+++吕温
++++晋王龙骧墓
虎旗龙舰顺长风，坐引全吴入掌中。
孙皓小儿何足取，便令千载笑争功。
+++吕温
++++题石勒城二首
长驱到处积人头，大旆连营压上游。
建业乌栖何足问，慨然归去王中州。
天生杰异固难驯，应变摧枯若有神。
夷甫自能疑倚啸，忍将虚诞误时人。
+++吕温
++++刘郎浦口号
吴蜀成婚此水浔，明珠步障幄黄金。
谁将一女轻天下，欲换刘郎鼎峙心。
+++吕温
++++自江华之衡阳途中作
孤棹迟迟怅有违，沿湘数日逗晴晖。
人生随分为忧喜，回雁峰南是北归。
+++吕温
++++吐蕃别馆送杨七录事先归
愁云重拂地，飞雪乱遥程。
莫虑前山暗，归人正眼明。
+++吕温
++++奉送范司空赴朔方（得游字）
筑坛登上将，膝席委前筹。
虏灭南侵迹，朝分北顾忧。
抗旌回广漠，抚剑动旄头。
坐见黄云暮，行看白草秋。
山横旧秦塞，河绕古灵州。
戍守如无事，惟应猎骑游。
+++吕温
++++送文畅上人东游
随缘聊振锡，高步出东城。
水止无恒地，云行不计程。
到时为彼岸，过处即前生。
今日临岐别，吾徒自有情。
+++吕温
++++喜俭北至送宗礼南行
洞庭舟始泊，桂江帆又开。
魂从会处断，愁向笑中来。
惝怳看残景，殷勤祝此杯。
衡阳刷羽待，成取一行回。
+++吕温
++++送段九秀才归澧州
湘南孤白芷，幽托在清浔。
岂有馨香发，空劳知处深。
摧贤路已隔，赈乏力不任。
惭我一言分，贞君千里心。
寸义薄联组，片诚敌兼金。
方期践冰雪，无使弱思侵。
+++吕温
++++衡州送李十一兵曹赴浙东
慷慨视别剑，凄清泛离琴。
前程楚塞断，此恨洞庭深。
文字已久废，循良非所任。
期君碧云上，千里一扬音。
+++吕温
++++临洮送袁七书记归朝（时袁生作僧，蕃人呼为袁师）
忆年十五在江湄，闻说平凉且半疑。
岂料殷勤洮水上，却将家信托袁师。
+++吕温
++++江陵酒中留别坐客
寻常纵恣倚青春，不契心期便不亲。
今日烟波九疑去，相逢尽是眼中人。
+++吕温
++++道州酬送何山人之容州
匣有青萍筒有书，何门不可曳长裾。
应须定取真知者，遣对明君说子虚。
+++吕温
++++道州送戴简处士往贺州谒杨侍郎
羸马孤童鸟道微，三千客散独南归。
山公念旧偏知我，今日因君泪满衣。
+++吕温
++++春日游郭驸马大安亭子
戚里容闲客，山泉若化成。
寄游芳径好，借赏彩船轻。
春至花常满，年多水更清。
此中如传舍，但自立功名。
+++吕温
++++楚州追制后舍弟直长安县失囚花下共饮
天子收郡印，京兆责狱囚。
狂兄与狂弟，不解对花愁。
+++吕温
++++衡州岁前游合江亭见山樱蕊未折因赋含彩吝惊春
山樱先春发，红蕊满霜枝。
幽处竟谁见，芳心空自知。
似夺朝日照，疑畏暖风吹。
欲问含彩意，恐惊轻薄儿。
+++吕温
++++衡州登楼望南馆临水花，呈房戴段李诸公
夭桃临方塘，暮色堪秋思。
托根岂求润，照影非自媚。
罥挂青柳丝，零落绿钱地。
佳期竟何许，时有幽禽至。
+++吕温
++++合江亭槛前多高竹不见远岸花客命翦之感而成咏
吉凶岂前卜，人事何翻覆。
缘看数日花，却翦凌霜竹。
常言契君操，今乃妨众目。
自古病当门，谁言出幽独。
+++吕温
++++道州春游欧阳家林亭
道州城北欧阳家，去郭一里占烟霞。
虽朴甚有思，解留满地红桃花。
桃花成泥不须扫，明朝更访桃源老。
政成兴足告即归，门前便是家山道。
+++吕温
++++衡州早春偶游黄溪口号
偶寻黄溪日欲没，早梅未尽山樱发。
无事江城闭此身，不得坐待花间月。
+++吕温
++++衡州夜后把火看花留客
红芳暗落碧池头，把火遥看且少留。
半夜忽然风更起，明朝不复上南楼。
+++吕温
++++夜后把火看花南园招李十一兵曹不至呈座上诸公
夭桃红烛正相鲜，傲吏闲斋困独眠。
应是梦中飞作蝶，悠扬只在此花前。
+++吕温
++++顺宗至德大圣大安孝皇帝挽歌词三首
遐视轻神宝，传归属圣猷。
尧功终有待，文德本无忧。
坐受朝汾水，行看告岱丘。
那知鼎成后，龙驭弗淹留。
监抚垂三纪，声徽洽万方。
礼因驰道著，明自垦田彰。
积渐承鸿业，从容守太康。
更留园寝诏，恭听有馀芳。
早秋同轨至，晨旆露华滋。
挽度千夫咽，笳凝六马迟。
剑悲长闭日，衣望出游时。
风起西陵树，凄凉满孝思。
+++吕温
++++咏蜀客石琴枕
可怜他山石，几度负贞坚。
推迁强为用，雕斫伤自然。
文含巴江浪，色起青城烟。
更闻馀玉声，时入朱丝弦。
+++吕温
++++河南府试赎帖，赋得乡饮酒诗
酌言修旧典，刈楚始登堂。
百拜宾仪尽，三终乐奏长。
想同莺出谷，看似雁成行。
礼罢知何适，随云入帝乡。
+++吕温
++++赋得失群鹤
杳杳冲天鹤，风排势暂违。
有心长自负，无伴可相依。
万里宁辞远，三山讵忆归。
但令毛羽在，何处不翻飞。
+++吕温
++++道州南楼换柱
鸿灾起无朕，有见非前知。
蚁入不足恤，柱倾何可追。
良工操斤斧，沉吟方在斯。
殚材事朽废，曷若新宏规。
+++吕温
++++道州北池放鹅
我非好鹅癖，尔乏鸣雁姿。
安得免沸鼎，澹然游清池。
见生不忍食，深情固在斯。
能自远飞去，无念稻粱为。
+++吕温
++++回风有怀
银宫翠岛烟霏霏，珠树玲珑朝日晖。
神仙望见不得到，却逐回风何处归。
+++吕温
++++蕃中答退浑词二首
退浑儿，退浑儿，朔风长在气何衰。
万群铁马从奴虏，强弱由人莫叹时。
退浑儿，退浑儿，冰消青海草如丝。
明堂天子朝万国，神岛龙驹将与谁。
+++吕温
++++上官昭容书楼歌
汉家婕妤唐昭容，工诗能赋千载同。
自言才艺是天真，不服丈夫胜妇人。
歌阑舞罢闲无事，纵恣优游弄文字。
玉楼宝架中天居，缄奇秘异万卷馀。
水精编帙绿钿轴，云母捣纸黄金书。
风吹花露清旭时，绮窗高挂红绡帷。
香囊盛烟绣结络，翠羽拂案青琉璃。
吟披啸卷终无已，皎皎渊机破研理。
词萦彩翰紫鸾回，思耿寥天碧云起。
碧云起，心悠哉，境深转苦坐自摧。
金梯珠履声一断，瑶阶日夜生青苔。
青苔秘空关，曾比群玉山。
神仙杳何许，遗逸满人间。
君不见洛阳南市卖书肆，有人买得研神记。
纸上香多蠹不成，昭容题处犹分明，令人惆怅难为情。
+++吕温
++++闻砧有感
千门俨云端，此地富罗纨。
秋月三五夜，砧声满长安。
幽人感中怀，静听泪汍澜。
所恨捣衣者，不知天下寒。
+++吕温
++++早觉有感
东方殊未明，暗室虫正飞。
先觉忽先起，衣裳颠倒时。
严冬寒漏长，此夜如何其。
不用思秉烛，扶桑有清晖。
+++吕温
++++冬日病中即事
墙下长安道，嚣尘咫尺间。
久牵身外役，暂得病中闲。
背喜朝阳满，心怜暮鸟还。
吾庐在何处，南有白云山。
+++吕温
++++病中自户部员外郎转司封
羸卧承新命，优容获所安。
遣儿迎贺客，无力拂尘冠。
偃仰晴轩暖，支离晓镜寒。
那堪报恩去，感激对衰兰。
+++吕温
++++久病初朝衢中即事
沉疴旷十旬，还过直城闉。
老马犹知路，羸童欲怕人。
久隳三径计，更强百年身。
许国将何力，空生衣上尘。
+++吕温
++++道州城北楼观李花
夜疑关山月，晓似沙场雪。
曾使西域来，幽情望超越。
将念浩无际，欲言忘所说。
岂是花感人，自怜抱孤节。
+++吕温
++++道州秋夜南楼即事
谁念独坐愁，日暮此南楼。
云去舜祠闭，月明潇水流。
猿声何处晓，枫叶满山秋。
不分匣中镜，少年看白头。
+++吕温
++++道州观野火
南风吹烈火，焰焰烧楚泽。
阳景当昼迟，阴天半夜赤。
过处若彗扫，来时如电激。
岂复辨萧兰，焉能分玉石。
虫蛇尽烁烂，虎兕出奔迫。
积秽皆荡除，和气始融液。
尧时既敬授，禹稼斯肇迹。
遍生合颖禾，大秀两岐麦。
家有京坻咏，人无沟壑戚。
乃悟焚如功，来岁终受益。
+++吕温
++++衡州早春二首
碧水何逶迤，东风吹沙草。
烟波千万曲，不辨嵩阳道。
病肺不饮酒，伤心不看花。
惟惊望乡处，犹自隔长沙。
+++吕温
++++郡内书怀寄刘连州窦夔州
朱邑何为者，桐乡有古祠。
我心常所慕，二郡老人知。
+++吕温
++++偶然作二首
栖栖复汲汲，忽觉年四十。
今朝满衣泪，不是伤春泣。
中夜兀然坐，无言空涕洟。
丈夫志气事，儿女安得知。
+++吕温
++++古兴
越欧百炼时，楚卞三泣地。
二宝无人识，千龄皆弃置。
空岩起白虹，古狱生紫气。
安得命世客，直来开奥秘。
剑任刜钟看，玉从投火试。
必能绝疑惑，然后论奇异。
+++吕温
++++风咏
微风生青蘋，习习出金塘。
轻摇深林翠，静猎幽径芳。
掩抑时未来，鸿毛亦无伤。
一朝乘严气，万里号清霜。
北走摧邓林，东去落扶桑。
扫却垂天云，澄清无私光。
悠然返空寂，晏海通舟航。
+++吕温
++++镜中叹白发
年过潘岳才三岁，还见星星两鬓中。
纵使他时能早达，定知不作黑头公。
+++吕温
++++友人邀听歌有感
文章抛尽爱功名，三十无成白发生。
辜负壮心羞欲死，劳君贵买断肠声。
+++吕温
++++贞元十四年旱甚，见权门移芍药花
绿原青垄渐成尘，汲井开园日日新。
四月带花移芍药，不知忧国是何人。
+++吕温
++++冬夜即事
百忧攒心起复卧，夜长耿耿不可过。
风吹雪片似花落，月照冰文如镜破。
+++吕温
++++道州郡斋卧疾寄东馆诸贤
东池送客醉年华，闻道风流胜习家。
独卧郡斋寥落意，隔帘微雨湿梨花。
+++吕温
++++读小弟诗有感，因口号以示之
忆吾未冠赏年华，二十年间在咄嗟。
今来羡汝看花岁，似汝追思昨日花。
+++吕温
++++读句践传
丈夫可杀不可羞，如何送我海西头。
更生更聚终须报，二十年间死即休。
+++吕温
++++道州月叹（追述蕃中事，与道州对言之）
别馆月，犁牛冰河金山雪。
道州月，霜树子规啼是血。
壮心感此孤剑鸣，沉火在灰殊未灭。
+++吕温
++++风叹
青海风，飞沙射面随惊蓬。
洞庭风，危墙欲折身若空。
西驰南走有何事，会须一决百年中。
+++吕温
++++道州感兴
当代知文字，先皇记姓名。
七年天下立，万里海西行。
苦节终难辨，劳生竟自轻。
今朝流落处，啸水绕孤城。
+++吕温
++++和李使君三郎早秋城北亭宴崔司士因寄关中张评事
黄花古城路，上尽见青山。
桑柘晴川口，牛羊落照间。
野情随卷幔，尘事隔重关。
道合偏重赏，官微独不闲。
鹤分琴久罢，书到雁应还。
为谢登临客，琼林寄一攀。
+++吕温
++++题从叔园林
阮宅闲园暮，窗中见树阴。
樵歌依野草，僧语过长林。
鸟向花间井，人弹竹里琴。
自嫌身未老，已有住山心。
+++吕温
++++送僧归漳州
几夏京城住，今朝独远归。
修行四分律，护净七条衣。
溪寺黄橙熟，沙田紫芋肥。
九龙潭上路，同去客应稀。

++中卷三百七十二
  
+++孟郊
++++列女操
梧桐相待老，鸳鸯会双死。
贞女贵徇夫，舍生亦如此。
波澜誓不起，妾心井中水。
+++孟郊
++++灞上轻薄行
长安无缓步，况值天景暮。
相逢灞浐间，亲戚不相顾。
自叹方拙身，忽随轻薄伦。
常恐失所避，化为车辙尘。
此中生白发，疾走亦未歇。
+++孟郊
++++长安羁旅行
十日一理发，每梳飞旅尘。
三旬九过饮，每食唯旧贫。
万物皆及时，独余不觉春。
失名谁肯访，得意争相亲。
直木有恬翼，静流无躁鳞。
始知喧竞场，莫处君子身。
野策藤竹轻，山蔬薇蕨新。
潜歌归去来，事外风景真。
+++孟郊
++++长安道
胡风激秦树，贱子风中泣。
家家朱门开，得见不可入。
长安十二衢，投树鸟亦急。
高阁何人家，笙簧正喧吸。
+++孟郊
++++送远吟
河水昏复晨，河边相送频。
离杯有泪饮，别柳无枝春。
一笑忽然敛，万愁俄已新。
东波与西日，不惜远行人。
+++孟郊
++++古薄命妾
不惜十指弦，为君千万弹。
常恐新声至，坐使故声残。
弃置今日悲，即是昨日欢。
将新变故易，持故为新难。
青山有蘼芜，泪叶长不干。
空令后代人，采掇幽思攒。
+++孟郊
++++古离别（一作对景惜别）
松山云缭绕，萍路水分离。
云去有归日，水分无合时。
春芳役双眼，春色柔四支。
杨柳织别愁，千条万条丝。
+++孟郊
++++杂怨（一作古乐府杂怨）
忆人莫至悲，至悲空自衰。
寄人莫剪衣，剪衣未必归。
朝为双蒂花，莫为四散飞。
花落还绕树，游子不顾期。
夭桃花清晨，游女红粉新。
夭桃花薄暮，游女红粉故。
树有百年花，人无一定颜。
花送人老尽，人悲花自闲。
贫女镜不明，寒花日少容。
暗蛩有虚织，短线无长缝。
浪水不可照，狂夫不可从。
浪水多散影，狂夫多异踪。
持此一生薄，空成万恨浓。
+++孟郊
++++静女吟
艳女皆妒色，静女独检踪。
任礼耻任妆，嫁德不嫁容。
君子易求聘，小人难自从。
此志谁与谅，琴弦幽韵重。
+++孟郊
++++归信吟
泪墨洒为书，将寄万里亲。
书去魂亦去，兀然空一身。
+++孟郊
++++山老吟
不行山下地，唯种山上田。
腰斧斫旅松，手瓢汲家泉。
讵知文字力，莫记日月迁。
蟠木为我身，始得全天年。
+++孟郊
++++游子吟（迎母漂上作）
慈母手中线，游子身上衣。
临行密密缝，意恐迟迟归。
谁言寸草心，报得三春晖。
+++孟郊
++++小隐吟
我饮不在醉，我欢长寂然。
酌溪四五盏，听弹两三弦。
炼性静栖白，洗情深寄玄。
号怒路傍子，贪败不贪全。
+++孟郊
++++苦寒吟
天寒色青苍，北风叫枯桑。
厚冰无裂文，短日有冷光。
敲石不得火，壮阴夺正阳。
苦调竟何言，冻吟成此章。
+++孟郊
++++猛将吟
拟脍楼兰肉，蓄怒时未扬。
秋鼙无退声，夜剑不隐光。
虎队手驱出，豹篇心卷藏。
今皆有言，猛将出北方。
+++孟郊
++++伤哉行
众毒蔓贞松，一枝难久荣。
岂知黄庭客，仙骨生不成。
春色舍芳蕙，秋风绕枯茎。
弹琴不成曲，始觉知音倾。
馆月改旧照，吊宾写馀情。
还舟空江上，波浪送铭旌。
+++孟郊
++++怨诗（一作古怨）
试妾与君泪，两处滴池水。
看取芙蓉花，今年为谁死。
+++孟郊
++++湘弦怨
昧者理芳草，蒿兰同一锄。
狂飙怒秋林，曲直同一枯。
嘉木忌深蠹，哲人悲巧诬。
灵均入回流，靳尚为良谟。
我愿分众泉，清浊各异渠。
我愿分众巢，枭鸾相远居。
此志谅难保，此情竟何如。
湘弦少知音，孤响空踟蹰。
+++孟郊
++++楚竹吟酬卢虔端公见和湘弦怨
握中有新声，楚竹人未闻。
识音者谓谁，清夜吹赠君。
昔为潇湘引，曾动潇湘云。
一叫凤改听，再惊鹤失群。
江花匪秋落，山日当昼曛。
众浊响杂沓，孤清思氛氲。
欲知怨有形，愿向明月分。
一掬灵均泪，千年湘水文。
+++孟郊
++++远愁曲
飘飖何所从，遗冢行未逢。
东西不见人，哭向青青松。
此地有时尽，此哀无处容。
声翻太白云，泪洗蓝田峰。
水涉七八曲，山登千万重。
愿邀玄夜月，出视白日踪。
+++孟郊
++++贫女词寄从叔先辈简
蚕女非不勤，今年独无春。
二月冰雪深，死尽万木身。
时令自逆行，造化岂不仁。
仰企碧霞仙，高控沧海云。
永别劳苦场，飘飖游无垠。
+++孟郊
++++边城吟
西城近日天，俗禀气候偏。
行子独自渴，主人仍卖泉。
烧烽碧云外，牧马青坡巅。
何处鹘突梦，归思寄仰眠。
+++孟郊
++++新平歌送许问
边柳三四尺，暮春离别歌。
早回儒士驾，莫饮土番河。
谁识匣中宝，楚云章句多。
+++孟郊
++++杀气不在边
杀气不在边，凛然中国秋。
道险不在山，平地有摧輈。
河南又起兵，清浊俱锁流。
岂唯私客艰，拥滞官行舟。
况余隔晨昏，去家成阻修。
忽然两鬓雪，同是一日愁。
独寝夜难晓，起视星汉浮。
凉风荡天地，日夕声飕飗。
万物无少色，兆人皆老忧。
长策苟未立，丈夫诚可羞。
灵响复何事，剑鸣思戮雠。
+++孟郊
++++结爱（一作古结爱）
心心复心心，结爱务在深。
一度欲离别，千回结衣襟。
结妾独守志，结君早归意。
始知结衣裳，不如结心肠。
坐结行亦结，结尽百年月。
+++孟郊
++++弦歌行
驱傩击鼓吹长笛，瘦鬼染面惟齿白。
暗中崒崒拽茅鞭，倮足朱裈行戚戚。
相顾笑声冲庭燎，桃弧射矢时独叫。
+++孟郊
++++覆巢行
荒城古木枝多枯，飞禽嗷嗷朝哺雏。
枝倾巢覆雏坠地，乌鸢下啄更相呼。
阳和发生均孕育，鸟兽有情知不足。
枝危巢小风雨多，未容长成已先覆。
灵枝珍木满上林，凤巢阿阁重且深。
尔今所托非本地，乌鸢何得同尔心。
+++孟郊
++++出门行
长河悠悠去无极，百龄同此可叹息。
秋风白露沾人衣，壮心凋落夺颜色。
少年出门将诉谁，川无梁兮路无岐。
一闻陌上苦寒奏，使我伫立惊且悲。
君今得意厌粱肉，岂复念我贫贱时。

海风萧萧天雨霜，穷愁独坐夜何长。
驱车旧忆太行险，始知游子悲故乡。
美人相思隔天阙，长望云端不可越。
手持琅玕欲有赠，爱而不见心断绝。
南山峨峨白石烂，碧海之波浩漫漫。
参辰出没不相待，我欲横天无羽翰。
+++孟郊
++++湘妃怨（一作湘灵祠）
南巡竟不返，二妃怨逾积。
万里丧蛾眉，潇湘水空碧。
冥冥荒山下，古庙收贞魄。
乔木深青春，清光满瑶席。
搴芳徒有荐，灵意殊脉脉。
玉珮不可亲，徘徊烟波夕。
+++孟郊
++++巫山曲
巴江上峡重复重，阳台碧峭十二峰。
荆王猎时逢暮雨，夜卧高丘梦神女。
轻红流烟湿艳姿，行云飞去明星稀。
目极魂断望不见，猿啼三声泪滴衣。
+++孟郊
++++巫山高
见尽数万里，不闻三声猿。
但飞萧萧雨，中有亭亭魂。
千载楚王恨，遗文宋玉言。
至今晴明天，云结深闺门。
+++孟郊
++++楚怨
秋入楚江水，独照汨罗魂。
手把绿荷泣，意愁珠泪翻。
九门不可入，一犬吠千门。
+++孟郊
++++塘下行
塘边日欲斜，年少早还家。
徒将白羽扇，调妾木兰花。
不是城头树，那栖来去鸦。
+++孟郊
++++临池曲
池中春蒲叶如带，紫菱成角莲子大。
罗裙蝉鬓倚迎风，双双伯劳飞向东。
+++孟郊
++++车遥遥
路喜到江尽，江上又通舟。
舟车两无阻，何处不得游。
丈夫四方志，女子安可留。
郎自别日言，无令生远愁。
旅雁忽叫月，断猿寒啼秋。
此夕梦君梦，君在百城楼。
寄泪无因波，寄恨无因輈。
愿为驭者手，与郎回马头。
+++孟郊
++++征妇怨
良人昨日去，明月又不圆。
别时各有泪，零落青楼前。
君泪濡罗巾，妾泪满路尘。
罗巾长在手，今得随妾身。
路尘如得风，得上君车轮。
渔阳千里道，近如中门限。
中门逾有时，渔阳长在眼。
生在绿罗下，不识渔阳道。
良人自戍来，夜夜梦中到。
+++孟郊
++++空城雀
一雀入官仓，所食宁损几。
只虑往覆频，官仓终害尔。
鱼网不在天，鸟罗不张水。
饮啄要自然，可以空城里。
+++孟郊
++++闲怨（一作闺怨）
妾恨比斑竹，下盘烦冤根。
有笋未出土，中已含泪痕。
+++孟郊
++++羽林行
朔雪寒断指，朔风劲裂冰。
胡中射雕者，此日犹不能。
翩翩羽林儿，锦臂飞苍鹰。
挥鞭快白马，走出黄河凌。
+++孟郊
++++古意
河边织女星，河畔牵牛郎。
未得渡清浅，相对遥相望。
+++孟郊
++++古别离
欲别牵郎衣，郎今到何处。
不恨归来迟，莫向临邛去。
+++孟郊
++++游侠行
壮士性刚决，火中见石裂。
杀人不回头，轻生如暂别。
岂知眼有泪，肯白头上发。
半生无恩酬，剑闲一百月。
+++孟郊
++++黄雀吟
黄雀舞承尘，倚恃主人仁。
忽不仁，买弹弹尔身。
何不远飞去，蓬蒿正繁新。
蒿粒无人争，食之足为珍。
莫觑翻车粟，觑翻罪有因。
黄雀不知言，赠之徒殷勤。
+++孟郊
++++有所思
桔槔烽火昼不灭，客路迢迢信难越。
镇刀攒万片霜，寒江浪起千堆雪。
此时西去定如何，空使南心远凄切。
+++孟郊
++++求仙曲
仙教生为门，仙宗静为根。
持心若妄求，服食安足论。
铲惑有灵药，饵真成本源。
自当出尘网，驭凤登昆仑。
+++孟郊
++++婵娟篇
花婵娟，泛春泉。
竹婵娟，笼晓烟。
妓婵娟，不长妍。
月婵娟，真可怜。
夜半姮娥朝太一，人间本自无灵匹。
汉宫承宠不多时，飞燕婕妤相妒嫉。
+++孟郊
++++南浦篇
南浦桃花亚水红，水边柳絮由春风。
鸟鸣喈喈烟濛濛，自从远送对悲翁。
此翁已与少年别，唯忆深山深谷中。
+++孟郊
++++清东曲
樱桃花参差，香雨红霏霏。
含笑竞攀折，美人湿罗衣。
采采清东曲，明眸艳珪玉。
青巾艑上郎，上下看不足。
南阳公首词，编入新乐录。
+++孟郊
++++望远曲
朝朝候归信，日日登高台。
行人未去植庭梅，别来三见庭花开。
庭花开尽复几时，春光骀荡阻佳期。
愁来望远烟尘隔，空怜绿鬓风吹白。
何当归见远行客。

++中卷三百七十三
  
+++孟郊
++++织妇辞
夫是田中郎，妾是田中女。
当年嫁得君，为君秉机杼。
筋力日已疲，不息窗下机。
如何织纨素，自著蓝缕衣。
官家榜村路，更索栽桑树。
+++孟郊
++++古意
荡子守边戍，佳人莫相从。
去来年月多，苦愁改形容。
上山复下山，踏草成古踪。
徒言采蘼芜，十度一不逢。
鉴独是明月，识志唯寒松。
井桃始开花，一见悲万重。
人颜不再春，桃色有再浓。
捐气入空房，无憀乍从容。
启贴理针线，非独学裁缝。
手持未染彩，绣为白芙蓉。
芙蓉无染污，将以表心素。
欲寄未归人，当春无信去。
无信反增愁，愁心缘陇头。
愿君如陇水，冰镜水还流。
宛宛青丝线，纤纤白玉钩。
玉钩不亏缺，青丝无断绝。
回还胜双手，解尽心中结。
+++孟郊
++++折杨柳
杨柳多短枝，短枝多别离。
赠远屡攀折，柔条安得垂。
青春有定节，离别无定时。
但恐人别促，不怨来迟迟。
莫言短枝条，中有长相思。
朱颜与绿杨，并在别离期。
楼上春风过，风前杨柳歌。
枝疏缘别苦，曲怨为年多。
花惊燕地云，叶映楚池波。
谁堪别离此，征戍在交河。
+++孟郊
++++和丁助教塞上吟
哭雪复吟雪，广文丁夫子。
江南万里寒，曾未及如此。
整顿气候谁，言从生灵始。
无令恻隐者，哀哀不能已。
+++孟郊
++++古怨别
飒飒秋风生，愁人怨离别。
含情两相向，欲语气先咽。
心曲千万端，悲来却难说。
别后唯所思，天涯共明月。
+++孟郊
++++古别曲
山川古今路，纵横无断绝。
来往天地间，人皆有离别。
行衣未束带，中肠已先结。
不用看镜中，自知生白发。
欲陈去留意，声向言前咽。
愁结填心胸，茫茫若为说。
荒郊烟莽苍，旷野风凄切。
处处得相随，人那不如月。
+++孟郊
++++戏赠陆大夫十二丈（一作乐府戏赠陆大夫十二丈）
莲子不可得，荷花生水中。
犹胜道傍柳，无事荡春风。
渌萍与荷叶，同此一水中。
风吹荷叶在，渌萍西复东。
莲叶未开时，苦心终日卷。
春水徒荡漾，荷花未开展。
+++孟郊
++++劝善吟（醉会中赠郭行馀）
瘦郭有志气，相哀老龙钟。
劝我少吟诗，俗窄难尔容。
一口百味别，况在醉会中。
四座正当喧，片言何由通。
顾余昧时调，居止多疏慵。
见书眼始开，闻乐耳不聪。
视听互相隔，一身且莫同。
天疾难自医，诗癖将何攻。
见君如见书，语善千万重。
自悲咄咄感，变作烦恼翁。
烦恼不可欺，古剑涩亦雄。
君方少年，少年怀古风。
藏书拄屋脊，不惜与凡聋。
我愿拜少年，师之学崇崇。
从他笑为矫，矫善亦可宗。
+++孟郊
++++望夫石
望夫石，夫不来兮江水碧。
行人悠悠朝与暮，千年万年色如故。
+++孟郊
++++寒江吟
冬至日光白，始知阴气凝。
寒江波浪冻，千里无平冰。
飞鸟绝高羽，行人皆晏兴。
荻洲素浩渺，碕岸澌崚嶒。
烟舟忽自阻，风帆不相乘。
何况异形体，信任为股肱。
涉江莫涉凌，得意须得朋。
结交非贤良，谁免生爱憎。
冻水有再浪，失飞有载腾。
一言纵丑词，万响无善应。
取鉴谅不远，江水千万层。
何当春风吹，利涉吾道弘。
+++孟郊
++++审交
种树须择地，恶土变木根。
结交若失人，中道生谤言。
君子芳桂性，春荣冬更繁。
小人槿花心，朝在夕不存。
莫蹑冬冰坚，中有潜浪翻。
唯当金石交，可以贤达论。
+++孟郊
++++怨别
一别一回老，志士白发早。
在富易为容，居贫难自好。
沉忧损性灵，服药亦枯槁。
秋风游子衣，落日行远道。
君问去何之，贱身难自保。
+++孟郊
++++百忧
萱草女儿花，不解壮士忧。
壮士心是剑，为君射斗牛。
朝思除国雠，暮思除国雠。
计尽山河画，意穷草木筹。
智士日千虑，愚夫唯四愁。
何必在波涛，然后惊沉浮。
伯伦心不醉，四皓迹难留。
出处各有时，众议徒啾啾。
+++孟郊
++++路病
病客无主人，艰哉求卧难。
飞光赤道路，内火焦肺肝。
欲饮井泉竭，欲医囊用单。
稚颜能几日，壮志忽已残。
人子不言苦，归书但云安。
愁环在我肠，宛转终无端。
+++孟郊
++++衰松
近世交道衰，青松落颜色。
心忌孤直，木性随改易。
既摧栖日干，未展擎天力。
终是君子材，还思君子识。
+++孟郊
++++遣兴
弦贞五条音，松直百尺心。
贞弦含古风，直松凌高岑。
浮声与狂葩，胡为欲相侵。
+++孟郊
++++退居（一作退老）
退身何所食，败力不能闲。
种稻耕白水，负薪斫青山。
众听喜巴唱，独醒愁楚颜。
日暮静归时，幽幽扣松关。
+++孟郊
++++卧病
贫病诚可羞，故床无新裘。
春色烧肌肤，时餐苦咽喉。
倦寝意蒙昧，强言声幽柔。
承颜自俯仰，有泪不敢流。
默默寸心中，朝愁续莫愁。
+++孟郊
++++隐士
本末一相返，漂浮不还真。
山野多馁士，市井无饥人。
虎豹忌当道，糜鹿知藏身。
奈何贪竞者，日与患害亲。
颜貌岁岁改，利心朝朝新。
孰知富生祸，取富不取贫。
宝玉忌出璞，出璞先为尘。
松柏忌出山，出山先为薪。
君子隐石壁，道书为我邻。
寝兴思其义，澹泊味始真。
陶公自放归，尚平去有依。
草木择地生，禽鸟顺性飞。
青青与冥冥，所保各不违。
+++孟郊
++++独愁（一作独怨，一作赠韩愈）
前日远别离，昨日生白发。
欲知万里情，晓卧半床月。
常恐百虫鸣，使我芳草歇。
+++孟郊
++++春日有感
雨滴草芽出，一日长一日。
风吹柳线垂，一枝连一枝。
独有愁人颜，经春如等闲。
且持酒满杯，狂歌狂笑来。
+++孟郊
++++将见故人
故人季夏中，及此百馀日。
无日不相思，明镜改形色。
宁知仲冬时，忽有相逢期。
振衣起踯躅，赪鲤跃天池。
+++孟郊
++++伤时
常闻贫贱士之常，嗟尔富者莫相笑。
男儿得路即荣名，邂逅失途成不调。
结交而重义，今人结交而重利。
劝人一种种桃李，种亦直须遍天地。
一生不爱嘱人事，嘱即直须为生死。
我亦不羡季伦富，我亦不笑原宪贫。
有财有势即相识，无财无势同路人。
因知世事皆如此，却向东溪卧白云。

+++孟郊
++++寓言
谁言碧山曲，不废青松直。
谁言浊水泥，不污明月色。
我有松月心，俗骋风霜力。
贞明既如此，摧折安可得。
+++孟郊
++++偶作
利剑不可近，美人不可亲。
利剑近伤手，美人近伤身。
道险不在广，十步能摧轮。
情爱不在多，一夕能伤神。
+++孟郊
++++劝学
击石乃有火，不击元无烟。
学始知道，不学非自然。
万事须己运，他得非我贤。
青春须早为，岂能长少年。
+++孟郊
++++赠农人
劝尔勤耕田，盈尔仓中粟。
劝尔伐桑株，减尔身上服。
清霜一委地，万草色不绿。
狂飙一入林，万叶不著木。
青春如不耕，何以自结束。
+++孟郊
++++长安早春
旭日朱楼光，东风不惊尘。
公子醉未起，美人争探春。
探春不为桑，探春不为麦。
日日出西园，只望花柳色。
乃知田家春，不入五侯宅。
+++孟郊
++++罪松
虽为青松姿，霜风何所宜。
二月天下树，绿于青松枝。
勿谓贤者喻，勿谓愚者规。
伊吕代封爵，夷齐终身饥。
彼曲既在斯，我正实在兹。
泾流合渭流，清浊各自持。
天令设四时，荣衰有常期。
荣合随时荣，衰合随时衰。
天令既不从，甚不敬天时。
松乃不臣木，青青独何为。
+++孟郊
++++感兴
拔心草不死，去根柳亦荣。
独有失意人，恍然无力行。
昔为连理枝，今为断弦声。
连理时所重，断弦今所轻。
吾欲进孤舟，三峡水不平。
吾欲载车马，太行路峥嵘。
万物根一气，如何互相倾。
+++孟郊
++++感怀
秋气悲万物，惊风振长道。
登高有所思，寒雨伤百草。
平生有亲爱，零落不相保。
五情今已伤，安得自能老。
晨登洛阳坂，目极天茫茫。
群物归大化，六龙颓西荒。
豺狼日已多，草木日已霜。
饥年无遗粟，众鸟去空场。
路傍谁家子，白首离故乡。
含酸望松柏，仰面诉穹苍。
去去勿复道，苦饥形貌伤。
徘徊不能寐，耿耿含酸辛。
中夜登高楼，忆我旧星辰。
四时互迁移，万物何时春。
唯忆首阳路，永谢当时人。
长安佳丽地，宫月生蛾眉。
阴气凝万里，坐看芳草衰。
玉堂有玄鸟，亦以从此辞。
伤哉志士叹，故国多迟迟。
深宫岂无乐，扰扰复何为。
朝见名与利，莫还生是非。
姜牙佐周武，世业永巍巍。
举才天道亲，首阳谁采薇。
去去荒泽远，落日当西归。
羲和驻其轮，四海借馀晖。
极目何萧索，惊风正离披。
鸱鸮鸣高树，众鸟相因依。
东方有一士，岁暮常苦饥。
主人数相问，脉脉今何为。
贫贱亦有乐，且愿掩柴扉。
火云流素月，三五何明明。
光曜侵白日，贤愚迷至精。
四时更变化，天道有亏盈。
常恐今已没，须臾还复生。
河梁暮相遇，草草不复言。
汉家正离乱，王粲别荆蛮。
野泽何萧条，悲风振空山。
举头是星辰，念我何时还。
亲爱久别散，形神各离迁。
未为生死诀，长在心目间。
有鸟东西来，哀鸣过我前。
愿飞浮云外，饮啄见青天。
+++孟郊
++++达士
四时如逝水，百川皆东波。
青春去不还，白发镊更多。
达人识元化，变愁为高歌。
倾产取一醉，富者奈贫何。
君看土中宅，富贵无偏颇。
+++孟郊
++++暮秋感思
西风吹垂杨，条条脆如藕。
上有噪日蝉，催人成皓首。
亦恐旅步难，何独朱颜丑。
欲慰一时心，莫如千日酒。
优哉遵渚鸿，自得养身旨。
不啄太仓粟，不饮方塘水。
振羽戛浮云，罝罗任徒尔。
+++孟郊
++++古兴
楚血未干衣，荆虹尚埋辉。
痛玉不痛身，抱璞求所归。
+++孟郊
++++劝友
至白涅不缁，至交淡不疑。
生静躁殊，莫厌相箴规。
胶漆武可接，金兰文可思。
堪嗟无心人，不如松柏枝。
+++孟郊
++++夷门雪赠主人（是赠陆长源，陆有答诗）
夷门贫士空吟雪，夷门豪士皆饮酒。
酒声欢闲入雪销，雪声激切悲枯朽。
悲欢不同归去来，万里春风动江柳。
+++孟郊
++++尧歌（一作舜歌，赏郑氏庄客去妇）
尔室何不安，尔孝无与齐。
一言应对姑，一度为出妻。
往辙才晚钟，还辙及晨鸡。
往还迹徒新，很戾竟独迷。
娥女无礼数，污家如粪泥。
父母吞声哭，禽鸟亦为啼。
如何天与恶，不得和鸣栖。
山色挽心肝，将归尽日看。
村肩篮舆子，野坐白发官。
莺弄方短短，花明碎攒攒。
琉璃堆可掬，琴瑟饶多欢。
翠韵仙窈窕，岚漪出无端。
养馆洞庭秋，响答虚吹弹。

++中卷三百七十四
  
+++孟郊
++++乱离
天下无义剑，中原多疮痍。
哀哀陆大夫，正直神反欺。
子路已成血，嵇康今尚嗤。
为君每一恸，如剑在四肢。
折羽不复飞，逝水不复归。
直松摧高柯，弱蔓将何依。
朝为春日欢，夕为秋日悲。
泪下无尺寸，纷纷天雨丝。
积怨成疾疹，积恨成狂痴。
怨草岂有边，恨水岂有涯。
怨恨驰我心，茫茫日何之。
+++孟郊
++++劝酒
白日无定影，清江无定波。
无百年寿，百年复如何。
堂上陈美酒，堂下列清歌。
劝君金曲卮，勿谓朱颜酡。
松柏岁岁茂，丘陵日日多。
君看终南山，千古青峨峨。
+++孟郊
++++去妇
君心匣中镜，一破不复全。
妾心藕中丝，虽断犹牵连。
安知御轮士，今日翻回辕。
一女事一夫，安可再移天。
君听去鹤言，哀哀七丝弦。
+++孟郊
++++君子勿郁郁士有谤毁者作诗以赠之
君子勿郁郁，听我青蝇歌。
间少平地，森耸山岳多。
折輈不在道，覆舟不在河。
须知一尺水，日夜增高波。
叔孙毁仲尼，臧仓掩孟轲。
兰艾不同香，自然难为和。
良玉烧不热，直竹文不颇。
自古皆如此，其如道在何。
日往复不见，秋堂暮仍学。
玄发不知白，晓入寒铜觉。
为林未离树，有玉犹在璞。
谁把碧梧枝，刻作云门乐。
+++孟郊
++++闻砧
杜鹃声不哀，断猿啼不切。
月下谁家砧，一声肠一绝。
杵声不为客，客闻发自白。
杵声不为衣，欲令游子归。
+++孟郊
++++游子
萱草生堂阶，游子行天涯。
慈亲倚堂门，不见萱草花。
+++孟郊
++++自叹
愁与发相形，一愁白数茎。
有发能几多，禁愁日日生。
古若不置兵，天下无战争。
若不置名，道路无欹倾。
太行耸巍峨，是天产不平。
黄河奔浊浪，是天生不清。
四蹄日日多，双轮日日成。
二物不在天，安能免营营。
+++孟郊
++++求友
北风临大海，坚冰临河面。
下有大波澜，对之无由见。
求友须在良，得良终相善。
求友若非良，非良中道变。
欲知求友心，先把黄金炼。
+++孟郊
++++投所知
苦心知苦节，不容一毛发。
炼金索坚贞，洗玉求明洁。
自惭所业微，功用如鸠拙。
何殊嫫母颜，对彼寒塘月。
君存古人心，道出古人辙。
尽美固可扬，片善亦不遏。
朝向公卿说，暮向公卿说。
谁谓黄钟管，化为君子舌。
一说清嶰竹，二说变嶰谷。
三说四说时，寒花拆寒木。
晔晔家道路，灿灿我衣服。
岂直辉友朋，亦用慰骨肉。
一暖荷匹素，一饱荷升粟。
而况大恩恩，此身报得足。
且将食檗劳，酬之作金刀。
+++孟郊
++++病客吟
主人夜呻吟，皆入妻子心。
客子昼呻吟，徒为虫鸟音。
妻子手中病，愁思不复深。
僮仆手中病，忧危独难任。
丈夫久漂泊，神气自然沉。
况于滞疾中，何人免嘘𠾬。
大海亦有涯，高山亦有岑。
沉忧独无极，尘泪互盈襟。
+++孟郊
++++感怀
孟冬阴气交，两河正屯兵。
烟尘相驰突，烽火日夜惊。
太行险阻高，挽粟输连营。
奈何操弧者，不使枭巢倾。
犹闻汉北儿，怙乱谋纵横。
擅摇干戈柄，呼叫豺狼声。
白日临尔躯，胡为丧丹诚。
岂无感激士，以致天下平。
登高望寒原，黄云郁峥嵘。
坐驰悲风暮，叹息空沾缨。
+++孟郊
++++离思
不寐亦不语，片月秋稍举。
孤鸿忆霜群，独鹤叫云侣。
怨彼浮花心，飘飘无定所。
高张系繂帆，远过梅根渚。
回织别离字，机声有酸楚。
+++孟郊
++++结交
铸镜须青铜，青铜易磨拭。
结交远小人，小人难姑息。
铸镜图鉴微，结交图相依。
凡铜不可照，小人多是非。
+++孟郊
++++伤春
两河春草海水清，十年征战城郭腥。
乱兵杀儿将女去，二月三月花冥冥。
千里无人旋风起，莺啼燕语荒城里。
春色不拣墓傍株，红颜皓色逐春去。
春去春来那得知，今人看花古人墓，令人惆怅山头路。

+++孟郊
++++择友
兽中有人性，形异遭人隔。
中有兽心，几人能真识。
古人形似兽，皆有大圣德。
今人表似人，兽心安可测。
虽笑未必和，虽哭未必戚。
面结口头交，肚里生荆棘。
好人常直道，不顺世间逆。
恶人巧谄多，非义苟且得。
若是效真人，坚心如铁石。
不谄亦不欺，不奢复不溺。
面无吝色容，心无诈忧惕。
君子大道人，朝夕恒的的。
+++孟郊
++++夜忧
岂独科斗死，所嗟文字捐。
蒿蔓转骄弄，菱荇减婵娟。
未遂摆鳞志，空思吹浪旋。
何当再霖雨，洗濯生华鲜。
+++孟郊
++++惜苦
于鹄值谏议，以球不能官。
焦蒙值舍人，以杯不得完。
可惜大雅旨，意此小团栾。
名回不敢辨，心转实是难。
不惜为君转，转非君子观。
转之复转之，强转谁能欢。
哀哉虚转言，不可穷波澜。
+++孟郊
++++寒地百姓吟（为郑相其年居河南畿内百姓大蒙矜恤）
无火炙地眠，半夜皆立号。
冷箭何处来，棘针风骚劳。
霜吹破四壁，苦痛不可逃。
高堂搥钟饮，到晓闻烹炮。
寒者愿为蛾，烧死彼华膏。
华膏隔仙罗，虚绕千万遭。
到头落地死，踏地为游遨。
游遨者是谁，君子为郁陶。
+++孟郊
++++出东门
饿马骨亦耸，独驱出东门。
少年一日程，衰叟十日奔。
寒景不我为，疾走落平原。
眇默荒草行，恐惧夜魄翻。
一生自组织，千首大雅言。
道路如抽蚕，宛转羁肠繁。
+++孟郊
++++教坊歌儿
十岁小小儿，能歌得朝天。
六十孤老人，能诗独临川。
去年西京寺，众伶集讲筵。
能嘶竹枝词，供养绳床禅。
能诗不如歌，怅望三百篇。
+++孟郊
++++访疾
冷气入疮痛，夜来痛如何。
疮从公怒生，岂以私恨多。
公怒亦非道，怒消乃天和。
有焕辉句，嵇康闲婆娑。
请君吟啸之，正气庶不讹。
+++孟郊
++++酒德
酒是古明镜，辗开小人心。
醉见异举止，醉闻异声音。
酒功如此多，酒屈亦以深。
罪人免罪酒，如此可为箴。
+++孟郊
++++冬日
老人行人事，百一不及周。
冻马四蹄吃，陟卓难自收。
短景仄飞过，午光不上头。
少壮日与辉，衰老日与愁。
日愁疑在日，岁箭迸如雠。
万事有何味，一生虚自囚。
不知文字利，到死空遨游。
+++孟郊
++++饥雪吟
饥乌夜相啄，疮声互悲鸣。
冰肠一直刀，天杀无曲情。
大雪压梧桐，折柴堕峥嵘。
安知鸾凤巢，不与枭鸢倾。
下有幸灾儿，拾遗多新争。
但求彼失所，但夸此经营。
君子亦拾遗，拾遗非拾名。
将补鸾凤巢，免与枭鸢并。
因为饥雪吟，至晓竟不平。
+++孟郊
++++偷诗
饿犬齰枯骨，自吃馋饥涎。
今文与古文，各各称可怜。
亦如婴儿食，饧桃口旋旋。
唯有一点味，岂见逃景延。
绳床独坐翁，默览有所传。
终当罢文字，别著逍遥篇。
从来文字净，君子不以贤。
+++孟郊
++++晚雪吟
贫富喜雪晴，出门意皆饶。
镜海见纤悉，冰天步飘飖。
一一仙子行，家家尘声销。
小儿击玉指，大耋歌圣朝。
睿气流不尽，瑞仙何夐寥。
始知望幸色，终疑异礼招。
市井亦清洁，闾阎耸岧峣。
苍生愿东顾，翠华仍西遥。
天念岂薄厚，宸衷多忧焦。
忧焦致太平，以兹时比尧。
古耳有未通，新词有潜韶。
甘为酒伶摈，坐耻歌女娇。
选音不易言，裁正逢今朝。
今朝前古文，律异同一调。
愿于尧琯中，奏尽郁抑谣。
+++孟郊
++++自惜
倾尽眼中力，抄诗过与人。
自悲风雅老，恐被巴竹嗔。
零落雪文字，分明镜精神。
坐甘冰抱晚，永谢酒怀春。
徒有言言旧，惭无默默新。
始惊儒教误，渐与佛乘亲。
+++孟郊
++++老恨
无子抄文字，老吟多飘零。
有时吐向床，枕席不解听。
斗蚁甚微细，病闻亦清泠。
小大不自识，自然天性灵。
+++孟郊
++++湖州取解述情
霅水徒清深，照影不照心。
白鹤未轻举，众鸟争浮沉。
因兹挂帆去，遂作归山吟。
+++孟郊
++++落第
晓月难为光，愁人难为肠。
谁言春物荣，独见叶上霜。
雕鹗失势病，鹪鹩假翼翔。
弃置复弃置，情如刀剑伤。
+++孟郊
++++咏怀（一作咏情，一作感寓）
浊水心易倾，明波兴初发。
思逢海底人，乞取蚌中月。
此兴若未谐，此心终不歇。
+++孟郊
++++病起言怀
强行寻溪水，洗却残病姿。
花景晼晚尽，麦风清泠吹。
交道贱来见，世情贫去知。
高闲思楚逸，澹泊厌齐儿。
终伴碧山侣，结言青桂枝。
+++孟郊
++++秋夕贫居述怀
卧冷无远梦，听秋酸别情。
高枝低枝风，千叶万叶声。
浅井不供饮，瘦田长废耕。
今交非古交，贫语闻皆轻。
+++孟郊
++++夜感自遣（一作失志夜坐思归楚江，又作苦学吟）
夜学晓未休，苦吟神鬼愁。
如何不自闲，心与身为雠。
死辱片时痛，生辱长年羞。
清桂无直枝，碧江思旧游。
+++孟郊
++++再下第
一夕九起嗟，梦短不到家。
两度长安陌，空将泪见花。
+++孟郊
++++下第东归留别长安知己
共照日月影，独为愁思人。
岂知鶗鴂鸣，瑶草不得春。
一片两片云，千里万里身。
云归嵩之阳，身寄江之滨。
弃置复何道，楚情吟白蘋。
+++孟郊
++++失意归吴因寄东台刘复侍御
自念西上身，忽随东归风。
长安日下影，又落江湖中。
离娄岂不明，子野岂不聪。
至宝非眼别，至音非耳通。
因缄俗外词，仰寄高天鸿。
+++孟郊
++++下第东南行
越风东南清，楚日潇湘明。
试逐伯鸾去，还作灵均行。
江蓠伴我泣，海月投人惊。
失意容貌改，畏途性命轻。
时闻丧侣猿，一叫千愁并。
+++孟郊
++++叹命
三十年来命，唯藏一卦中。
题诗还问易，问易蒙复蒙。
本望文字达，今因文字穷。
影孤别离月，衣破道路风。
归去不自息，耕耘成楚农。
+++孟郊
++++远游
慈乌不远飞，孝子念先归。
而我独何事，四时心有违。
江海恋空积，波涛信来稀。
长为路傍食，著尽家中衣。
别剑不割物，离人难作威。
远行少僮仆，驱使无是非。
为性玩好尽，积愁心绪微。
始知时节驶，夏日非长辉。
+++孟郊
++++商州客舍
商山风雪壮，游子衣裳单。
四望失道路，百忧攒肺肝。
日短觉易老，夜长知至寒。
泪流潇湘弦，调苦屈宋弹。
识声今所易，识意古所难。
声意今讵辨，高明鉴其端。
+++孟郊
++++长安旅情
尽说青云路，有足皆可至。
我马亦四蹄，出门似无地。
玉京十二楼，峨峨倚青翠。
下有千朱门，何门荐孤士。
+++孟郊
++++长安羁旅
听乐别离中，声声入幽肠。
晓泪滴楚瑟，夜魄绕吴乡。
几回羁旅情，梦觉残烛光。
+++孟郊
++++渭上思归
独访千里信，回临千里河。
家在吴楚乡，泪寄东南波。
+++孟郊
++++登科后
昔日龌龊不足夸，今朝放荡思无涯。
春风得意马蹄疾，一日看尽长安花。
+++孟郊
++++初于洛中选
尘土日易没，驱驰力无馀。
青云不我与，白首方选书。
宦途事非远，拙者取自疏。
终然恋皇邑，誓以结吾庐。
帝城富高门，京路绕胜居。
碧水走龙蛇，蜿蜒绕庭除。
寻常异方客，过此亦踟蹰。
+++孟郊
++++乙酉岁舍弟扶侍归兴义庄居后独止舍待替人
谁言旧居止，主人忽成客。
僮仆强与言，相惧终脉脉。
出亦何所求，入亦何所索。
饮食迷精粗，衣裳失宽窄。
回风卷闲簟，新月生空壁。
士有百役身，官无一姓宅。
丈夫耻自饰，衰须从飒白。
兰交早已谢，榆景徒相迫。
惟予心中镜，不语光历历。
+++孟郊
++++西斋养病夜怀多感因呈上从叔子云
远客夜衣薄，厌眠待鸡鸣。
一床空月色，四壁秋蛩声。
守淡遗众俗，养疴念馀生。
方全君子拙，耻学小人明。
蚊蚋亦有时，羽毛各有成。
如何骐骥迹，踡跼未能行。
西北有平路，运来无相轻。

++中卷三百七十五
  
+++孟郊
++++秋怀
孤骨夜难卧，吟虫相唧唧。
老泣无涕洟，秋露为滴沥。
去壮暂如翦，来衰纷似织。
触绪无新心，丛悲有馀忆。
讵忍逐南帆，江山践往昔。
秋月颜色冰，老客志气单。
冷露滴梦破，峭风梳骨寒。
席上印病文，肠中转愁盘。
疑怀无所凭，虚听多无端。
梧桐枯峥嵘，声响如哀弹。
一尺月透户，仡栗如剑飞。
老骨坐亦惊，病力所尚微。
虫苦贪剪色，鸟危巢焚辉。
孀娥理故丝，孤哭抽余思。
浮年不可追，衰步多夕归。
秋至老更贫，破屋无门扉。
一片月落床，四壁风入衣。
疏梦不复远，弱心良易归。
商葩将去绿，缭绕争馀辉。
野步踏事少，病谋向物违。
幽幽草根虫，生意与我微。
竹风相戛语，幽闺暗中闻。
鬼神满衰听，恍惚难自分。
商叶堕干雨，秋衣卧单云。
病骨可剸物，酸呻亦成文。
瘦攒如此枯，壮落随西曛。
褭褭一线命，徒言系絪缊。
老骨惧秋月，秋月刀剑棱。
纤辉不可干，冷魂坐自凝。
羁雌巢空镜，仙飙荡浮冰。
惊步恐自翻，病大不敢凌。
单床寤皎皎，瘦卧心兢兢。
洗河不见水，透浊为清澄。
诗壮昔空说，诗衰今何凭。
老病多异虑，朝夕非一心。
商虫哭衰运，繁响不可寻。
秋草瘦如发，贞芳缀疏金。
晚鲜讵几时，驰景还易阴。
弱习徒自耻，莫知欲何任。
露才一见谗，潜智早已深。
防深不防露，此意古所箴。
岁暮景气干，秋风兵甲声。
织织劳无衣，喓喓徒自鸣。
商声耸中夜，蹇支废前行。
青发如秋园，一剪不复生。
少年如饿花，瞥见不复明。
君子山岳定，小人丝毫争。
多争多无寿，天道戒其盈。
冷露多瘁索，枯风晓吹嘘。
秋深月清苦，虫老声粗疏。
赪珠枝累累，芳金蔓舒舒。
草木亦趣时，寒荣似春馀。
悲彼零落生，与我心何如。
老人朝夕异，生死每日中。
坐随一啜安，卧与万景空。
视短不到门，听涩讵逐风。
还如刻削形，免有纤悉聪。
浪浪谢初始，皎皎幸归终。
孤隔文章友，亲密蒿莱翁。
岁绿闵以黄，秋节迸又穷。
四时既相迫，万虑自然丛。
南逸浩淼际，北贫硗确中。
曩怀沉遥江，衰思结秋嵩。
锄食难满腹，叶衣多丑躬。
尘缕不自整，古吟将谁通。
幽竹啸鬼神，楚铁生虬龙。
志士多异感，运郁由邪衷。
常思书破衣，至死教初童。
习乐莫习声，习声多顽聋。
明明胸中言，愿写为高崇。
幽苦日日甚，老力步步微。
常恐暂下床，至门不复归。
饥者重一食，寒者重一衣。
泛广岂无涘，恣行亦有随。
语中失次第，身外生疮痍。
桂蠹既潜朽，桂花损贞姿。
詈言一失香，千古闻臭词。
将死始前悔，前悔不可追。
哀哉轻薄行，终日与驷驰。
流运闪欲尽，枯折皆相号。
棘枝风哭酸，桐叶霜颜高。
老虫干铁鸣，惊兽孤玉咆。
商气洗声瘦，晚阴驱景劳。
集耳不可遏，噎神不可逃。
蹇行散馀郁，幽坐谁与曹。
抽壮无一线，剪怀盈千刀。
清诗既名脁，金菊亦姓陶。
收拾昔所弃，咨嗟今比毛。
幽幽岁晏言，零落不可操。
霜气入病骨，老人身生冰。
衰毛暗相刺，冷痛不可胜。
鷕鷕伸至明，强强揽所凭。
瘦坐形欲折，腹饥心将崩。
劝药左右愚，言语如见憎。
耸耳噎神开，始知功用能。
日中视馀疮，暗隙闻绳蝇。
彼嗅一何酷，此味半点凝。
潜毒尔无厌，馀生我堪矜。
冻飞幸不远，冬令反心惩。
出没各有时，寒热苦相凌。
仰谢调运翁，请命愿有征。
黄河倒上天，众水有却来。
心不及水，一直去不回。
一直亦有巧，不肯至蓬莱。
一直不知疲，唯闻至省台。
忍古不失古，失古志易摧。
失古剑亦折，失古琴亦哀。
夫子失古泪，当时落漼漼。
诗老失古心，至今寒皑皑。
古骨无浊肉，古衣如藓苔。
劝君勉忍古，忍古销尘埃。
詈言不见血，杀人何纷纷。
声如穷家犬，吠窦何誾誾。
詈痛幽鬼哭，詈侵黄金贫。
言词岂用多，憔悴在一闻。
古詈舌不死，至今书云云。
今人咏古书，善恶宜自分。
秦火不爇舌，秦火空爇文。
所以詈更生，至今横絪缊。
+++孟郊
++++靖安寄居
寄静不寄华，爱兹嵽嵲居。
渴饮浊清泉，饥食无名蔬。
败菜不敢火，补衣亦写书。
云俭成德，今乃实起予。
戆叟戆不足，贤人贤有馀。
役生皆促促，心竟谁舒舒。
万马踏风衢，众尘随奔车。
高宾尽不见，大道夜方虚。
卧有洞庭梦，坐无长安储。
英髦空骇耳，烟火独微如。
厚念恐伤性，薄田忆亲锄。
承世不出力，冬竹肯抽菹。
外物莫相诱，约心誓从初。
碧芳既似水，日日咏归欤。
+++孟郊
++++雪
忽然太行雪，昨夜飞入来。
崚嶒堕庭中，严白何皑皑。
奴婢晓开户，四肢冻徘徊。
咽言词不成，告诉情状摧。
官给未入门，家人尽以灰。
意劝莫笑雪，笑雪贫为灾。
将暖此残疾，典卖争致杯。
教令再举手，夸曜馀生才。
强起吐巧词，委曲多新裁。
为尔作非夫，忍耻轰暍雷。
书之与君子，庶免生嫌猜。
+++孟郊
++++春愁
春物与愁客，遇时各有违。
故花辞新枝，新泪落故衣。
日暮两寂寞，飘然亦同归。
+++孟郊
++++懊恼
恶诗皆得官，好诗空抱山。
抱山冷殑殑，终日悲颜颜。
好诗更相嫉，剑戟生牙关。
前贤死已久，犹在咀嚼间。
以我残杪身，清峭养高闲。
求闲未得闲，众诮瞋虤虤。
+++孟郊
++++游城南韩氏庄
初疑潇湘水，锁在朱门中。
时见水底月，动摇池上风。
清气润竹林，白光连虚空。
浪簇霄汉羽，岸芳金碧丛。
何言数亩间，环泛路不穷。
愿逐神仙侣，飘然汗漫通。
+++孟郊
++++与二三友秋宵会话清上人院
何处山不幽，此中情又别。
一僧敲一磬，七子吟秋月。
激石泉韵清，寄枝风啸咽。
泠然诸境静，顿觉浮累灭。
扣寂兼探真，通宵讵能辍。
好鸟无杂栖，华堂有嘉携。
琴樽互倾奏，歌赋相和谐。
但嘉鱼水合，莫令云雨乖。
一为鹍鸡弹，再鼓壮士怀。
初景待谁晓，新春逐君来。
愿言良友会，高驾不知回。
+++孟郊
++++招文士饮
曹刘不免死，谁敢负年华。
文士莫辞酒，诗人命属花。
退之如放逐，李白自矜夸。
万古忽将似，一朝同叹嗟。
何言天道正，独使地形斜。
南士愁多病，北人悲去家。
梅芳已流管，柳色未藏鸦。
相劝罢吟雪，相从愁饮霞。
醒时不可过，愁海浩无涯。
+++孟郊
++++陪侍御叔游城南山墅
夜坐拥肿亭，昼登崔巍岑。
日窥万峰首，月见双泉心。
松气清耳目，竹氛碧衣襟。
伫想琅玕字，数听枯槁吟。
+++孟郊
++++登华岩寺楼望终南山赠林校书兄弟
地脊亚为崖，耸出冥冥中。
楼根插迥云，殿翼翔危空。
前山胎元气，灵异生不穷。
势吞万象高，秀夺五岳雄。
一望俗虑醒，再登仙愿崇。
青莲三居士，昼景真赏同。
+++孟郊
++++游终南山
南山塞天地，日月石上生。
高峰夜留景，深谷昼未明。
山中人自正，路险心亦平。
长风驱松柏，声拂万壑清。
到此悔读书，朝朝近浮名。
+++孟郊
++++游终南龙池寺
飞鸟不到处，僧房终南巅。
龙在水长碧，雨开山更鲜。
步出白日上，坐依清溪边。
地寒松桂短，石险道路偏。
晚磬送归客，数声落遥天。
+++孟郊
++++南阳公请东樱桃亭子春宴
万木皆未秀，一林先含春。
此地独何力，我公布深仁。
霜叶日舒卷，风枝远埃尘。
初英濯紫霞，飞雨流清津。
赏异出嚣杂，折芳积欢忻。
文心兹焉重，俗尚安能珍。
碧玉妆粉比，飞琼秾艳均。
鸳鸯七十二，花态并相新。
常恐遗秀志，迨兹广宴陈。
芳菲争胜引，歌咏竟良辰。
方知戏马会，永谢登龙宾。
+++孟郊
++++游华山云台观
华岳独灵异，草木恒新鲜。
山尽五色石，水无一色泉。
仙酒不醉人，仙芝皆延年。
夜闻明星馆，时韵女萝弦。
敬兹不能寐，焚柏吟道篇。
+++孟郊
++++喜与长文上人宿李秀才小山池亭
灯尽语不尽，主人庭砌幽。
柳枝星影曙，兰叶露华浮。
块岭笑群岫，片池轻众流。
更闻清净子，逸唱颇难俦。
+++孟郊
++++邀花伴（自注，时在朔方）
边地春不足，十里见一花。
及时须遨游，日暮饶风沙。
+++孟郊
++++石淙（一作五淙十首）
岩谷不自胜，水木幽奇多。
朔风入空曲，泾流无大波。
迢递径难尽，参差势相罗。
雪霜有时洗，尘土无由和。
洁冷诚未厌，晚步将如何。
出曲水未断，入山深更重。
泠泠若仙语，皎皎多异容。
万响不相杂，四时皆有浓。
日月互分照，云霞各生峰。
久迷向方理，逮兹耸前踪。
荒策每恣远，戆步难自回。
已抱苔藓疾，尚凌潺湲隈。
驿骥苦衔勒，笼禽恨摧颓。
实力苟未足，浮夸信悠哉。
顾惟非时用，静言还自咍。
朔水刀剑利，秋石琼瑶鲜。
鱼龙气不腥，潭洞状更妍。
磴雪入呀谷，掬星洒遥天。
声忙不及韵，势疾多断涟。
输去虽有恨，躁气一何颠。
蜿蜒相缠掣，荦确亦回旋。
黑草濯铁发，白苔浮冰钱。
具生此云遥，非德不可甄。
何况被犀士，制之空以权。
始知静刚猛，文教从来先。
空谷耸视听，幽湍泽心灵。
疾流脱鳞甲，叠岸冲风霆。
丹巘堕环景，霁波灼虚形。
淙淙豗厚轴，棱棱攒高冥。
弱栈跨旋碧，危梯倚凝青。
飘飘鹤骨仙，飞动鳌背庭。
常闻夸大言，下顾皆细萍。
百尺明镜流，千曲寒星飞。
为君洗故物，有色如新衣。
不饮泥土污，但饮雪霜饥。
石棱玉纤纤，草色琼霏霏。
谷磑有馀力，溪舂亦多机。
从来一智萌，能使众利归。
因之山水中，喧然论是非。
入深得奇趣，升险为良跻。
搜胜有闻见，逃俗无踪蹊。
穴流恣回转，窍景忘东西。
戆兽鲜猜惧，罗人巧罝罤。
幽驰异处所，忍虑多端倪。
虚获我何饱，实归彼非迷。
斯文浪云洁，此旨谁得齐。
屑珠泻潺湲，裂玉何威瑰。
若调千瑟弦，未果一曲谐。
古骇毛发栗，险惊视听乖。
二老皆劲骨，风趋缘欹崖。
地远有馀美，我游采弃怀。
乘时幸勤鉴，前恨多幽霾。
弱力谢刚健，蹇策贵安排。
始知随事静，何必当夕斋。
昔浮南渡飙，今攀朔山景。
物色多瘦削，吟笑还孤永。
日月冻有棱，雪霜空无影。
玉喷不生冰，瑶涡旋成井。
潜角时耸光，隐鳞乍漂冏。
再吟获新胜，返步失前省。
惬怀虽已多，惕虑未能整。
颓阳落何处，升魄衔疏岭。
圣朝搜岩谷，此地多遗玩。
怠惰成远游，顽疏恣灵观。
劲飙刷幽视，怒水慑馀懦。
曾是结芳诚，远兹勉流倦。
冰条耸危虑，霜翠莹遐眄。
物诱信多端，荒寻谅难遍。
去矣朔之隅，翛然楚之甸。
+++孟郊
++++游韦七洞庭别业
洞庭如潇湘，叠翠荡浮碧。
松桂无赤日，风物饶清激。
逍遥展幽韵，参差逗良觌。
道胜不知疲，冥搜自无斁。
旷然青霞抱，永矣白云适。
崆峒非凡乡，蓬瀛在仙籍。
无言从远尚，还思君子识。
波涛漱古岸，铿锵辨奇石。
灵响非外求，殊音自中积。
皆走烦浊，君能致虚寂。
何以祛扰扰，叩调清淅淅。
既惧豪华损，誓从诗书益。
一举独往姿，再摇飞遁迹。
山深有变异，意惬无惊惕。
采翠夺日月，照耀迷昼夕。
松斋何用扫，萝院自然涤。
业峻谢烦芜，文高追古昔。
暂遥朱门恋，终立青史绩。
物表易淹留，人间重离析。
难随洞庭酌，且醉横塘席。
+++孟郊
++++越中山水
日觉耳目胜，我来山水州。
蓬瀛若仿佛，田野如泛浮。
碧嶂几千绕，清泉万馀流。
莫穷合沓步，孰尽派别游。
越水净难污，越天阴易收。
气鲜无隐物，目视远更周。
举俗媚葱蒨，连冬撷芳柔。
菱湖有馀翠，茗圃无荒畴。
赏异忽已远，探奇诚淹留。
永言终南色，去矣销人忧。
+++孟郊
++++春集越州皇甫秀才山亭
嘉宾在何处，置亭春山巅。
顾余寂寞者，谬厕芳菲筵。
视听日澄澈，声光坐连绵。
晴湖泻峰嶂，翠浪多萍藓。
何以逞高志，为君吟秋天。
+++孟郊
++++和皇甫判官游琅琊溪
山中琉璃境，物外琅琊溪。
房廊逐岩壑，道路随高低。
碧濑漱白石，翠烟含青蜺。
客来暂游践，意欲忘簪珪。
树杪灯火夕，云端钟梵齐。
时同虽可仰，迹异难相携。
唯当清宵梦，仿佛愿攀跻。

++中卷三百七十六
  
+++孟郊
++++汝州南潭陪陆中丞公宴
一雨百泉涨，南潭夜来深。
分明碧沙底，写出青天心。
远客洞庭至，因兹涤烦襟。
既登飞云舫，愿奏清风琴。
高岸立旗戟，潜蛟失浮沉。
威棱护斯浸，魍魉逃所侵。
山态变初霁，水声流新音。
耳目极眺听，潺湲与嶔岑。
谁言柳太守，空有白蘋吟。
+++孟郊
++++汝州陆中丞席喜张从事至同赋十韵
汝水无浊波，汝山饶奇石。
大贤为此郡，佳士来如积。
有客乘白驹，奉义惬所适。
清风荡华馆，雅瑟泛瑶席。
芳醑静无喧，金尊光有涤。
纵情孰虑损，听论自招益。
愿折若木枝，却彼曜灵夕。
贵贱一相接，忧悰忽转易。
会合勿言轻，别离古来惜。
请君驻征车，良遇难再觌。
+++孟郊
++++夜集汝州郡斋听陆僧辩弹琴
康乐宠词客，清宵意无穷。
征文北山外，借月南楼中。
千里愁并尽，一樽欢暂同。
胡为戛楚琴，淅沥起寒风。
+++孟郊
++++同年春燕
少年三十士，嘉会良在兹。
高歌摇春风，醉舞摧花枝。
意荡晼晚景，喜凝芳菲时。
马迹攒騕褭，乐声韵参差。
视听改旧趣，物象含新姿。
红雨花上滴，绿烟柳际垂。
淹中讲精义，南皮献清词。
前贤与今人，千载为一期。
明鉴有皎洁，澄玉无磷缁。
永与沙泥别，各整云汉仪。
盛气自中积，英名日四驰。
塞鸿绝俦匹，海月难等夷。
郁抑忽已尽，亲朋乐无涯。
幽蘅发空曲，芳杜绵所思。
浮迹自聚散，壮心谁别离。
愿保金石志，无令有夺移。
+++孟郊
++++罗氏花下奉招陈侍御
眼在枝上春，落地成埃尘。
不是风流者，谁为攀折人。
宁辞波浪阔，莫道往来频。
拾紫岂宜晚，掇芳须及晨。
劳收贾生泪，强起屈平身。
花下本无俗，酒中别有神。
游蜂不饮故，戏蝶亦争新。
万物尽如此，过时非所珍。
+++孟郊
++++游石龙涡（四壁千仞，散泉如雨）
石龙不见形，石雨如散星。
山下晴皎皎，山中阴泠泠。
水飞林木杪，珠缀莓苔屏。
畜异物皆别，当晨景欲暝。
泉芳春气碧，松月寒色青。
险力此独壮，猛兽亦不停。
日暮且回去，浮心恨未宁。
+++孟郊
++++浮石亭
曾是风雨力，崔巍漂来时。
落星夜皎洁，近榜朝逶迤。
翠潋递明灭，清潈泻欹危。
况逢蓬岛仙，会合良在兹。
+++孟郊
++++看花
家家有芍药，不妨至温柔。
温柔一同女，红笑笑不休。
月娥双双下，楚艳枝枝浮。
洞里逢仙人，绰约青宵游。
芍药谁为婿，人人不敢来。
唯应待诗老，日日殷勤开。
玉立无气力，春凝且裴徊。
将何谢青春，痛饮一百杯。
芍药吹欲尽，无奈晓风何。
馀花欲谁待，唯待谏郎过。
谏郎不事俗，黄金买高歌。
高歌夜更清，花意晚更多。
饮之不见底，醉倒深红波。
红波荡谏心，谏心终无它。
独游终难醉，挈榼徒经过。
问花不解语，劝得酒无多。
三年此村落，春色入心悲。
料得一孀妇，经时独泪垂。
+++孟郊
++++济源春
太行横偃脊，百里芳崔巍。
济滨花异颜，枋口云如裁。
新画彩色湿，上界光影来。
深红缕草木，浅碧珩溯洄。
千家门前饮，一道传禊杯。
玉鳞吞金钩，仙璇琉璃开。
朴童茂言语，善俗无惊猜。
狂吹寝恒宴，晓清梦先回。
治生鲜惰夫，积学多深材。
再游讵癫戆，一洗惊尘埃。
+++孟郊
++++济源寒食
风巢袅袅春鸦鸦，无子老人仰面嗟。
柳弓苇箭觑不见，高红远绿劳相遮。
女婵童子黄短短，耳中闻人惜春晚。
逃蜂匿蝶踏地来，抛却斋糜一瓷碗。
一日踏春一百回，朝朝没脚走芳埃。
饥童饿马扫花喂，向晚饮溪三两杯。
莓苔井上空相忆，辘轳索断无消息。
酒人皆倚春发绿，病叟独藏秋发白。
长安落花飞上天，南风引至三殿前。
可怜春物亦朝谒，唯我孤吟渭水边。
枋口花间掣手归，嵩阳为我留红晖。
可怜踯躅千万尺，柱地柱天疑欲飞。
蜜蜂为主各磨牙，咬尽村中万木花。
君家瓮瓮今应满，五色冬笼甚可夸。
+++孟郊
++++游枋口
一步复一步，出行千里幽。
为取山水意，故作寂寞游。
太行青巅高，枋口碧照浮。
明明无底镜，泛泛忘机鸥。
老逸不自限，病狂不可周。
恣闲饶淡薄，怠玩多淹留。
芳物竞晼晚，绿梢挂新柔。
和友莺相绕，言语亦以稠。
始知万类然，静躁难相求。
耸我残病骨，健如一仙人。
镜中照千里，镜浪洞百神。
此神日月华，不作寻常春。
三十夜皆明，四时昼恒新。
鸟声尽依依，兽心亦忻忻。
澄幽出所怪，闪异坐微絪。
可来复可来，此地灵相亲。
+++孟郊
++++与王二十一员外涯游枋口柳溪
万株古柳根，拏此磷磷溪。
野榜多屈曲，仙浔无端倪。
春桃散红烟，寒竹含晚凄。
晓听忽以异，芳树安能齐。
共疑落镜中，坐泛红景低。
水意酒易醒，浪情事非迷。
小儒峭章句，大贤嘉提携。
潜窦韵灵瑟，翠崖鸣玉珪。
主人稷卨翁，德茂芝朮畦。
凿出幽隐端，气象皆升跻。
曾是清乐抱，逮兹几省溪。
宴位席兰草，滥觞惊凫鹥。
灵味荐鲂瓣，金花屑橙齑。
江调摆衰俗，洛风远尘泥。
徒言奏狂狷，讵敢忘筌蹄。
+++孟郊
++++与王二十一员外涯游昭成寺
洛友寂寂约，省骑霏霏尘。
游僧步晚磬，话茗含芳春。
瑶策冰入手，粉壁画莹神。
赪廓芙蓉霁，碧殿琉璃匀。
玄讲岛岳尽，渊咏文字新。
屡笑寒竹宴，况接青云宾。
顾惭馀眷下，衰瘵婴残身。
+++孟郊
++++嵩少
沙弥舞袈裟，走向踯躅飞。
闲步亦惺惺，芳援相依依。
噎塞春咽喉，蜂蝶事光辉。
群嬉且已晚，孤引将何归。
流艳去不息，朝英亦疏微。
+++孟郊
++++旅次洛城东水亭
水竹色相洗，碧花动轩楹。
自然逍遥风，荡涤浮竞情。
霜落叶声燥，景寒人语清。
我来招隐亭，衣上尘暂轻。
+++孟郊
++++洛桥晚望
天津桥下冰初结，洛阳陌上人行绝。
榆柳萧疏楼阁闲，月明直见嵩山雪。
+++孟郊
++++北郭贫居
进乏广莫力，退为蒙笼居。
三年失意归，四向相识疏。
地僻草木壮，荒条扶我庐。
夜贫灯烛绝，明月照吾书。
欲识贞静操，秋蝉饮清虚。
+++孟郊
++++题陆鸿渐上饶新开山舍
惊彼武陵状，移归此岩边。
开亭拟贮云，凿石先得泉。
啸竹引清吹，吟花成新篇。
乃知高洁情，摆落区中缘。
+++孟郊
++++题韦承总吴王故城下幽居（韦生，相门子孙）
才饱身自贵，巷荒门岂贫。
韦生堪继相，孟子愿依邻。
夜思琴语切，昼情茶味新。
霜枝留过鹊，风竹扫蒙尘。
郢唱一声发，吴花千片春。
对君何所得，归去觉情真。
+++孟郊
++++苏州昆山惠聚寺僧房
昨日到上方，片云挂石床。
锡杖莓苔青，袈裟松柏香。
晴磬无短韵，古灯含永光。
有时乞鹤归，还访逍遥场。
+++孟郊
++++题从叔述灵岩山壁
换却世上心，独起山中情。
露衣凉且鲜，云策高复轻。
喜见夏日来，变为松景清。
每将逍遥听，不厌飕飗声。
远念尘末宗，未疏俗间名。
桂枝妄举手，萍路空劳生。
仰谢开净弦，相招时一鸣。
+++孟郊
++++题林校书花严寺书窗
隐咏不夸俗，问禅徒净居。
翻将白云字，寄向青莲书。
拟古投松坐，就明开纸疏。
昭昭南山景，独与心相如。
+++孟郊
++++蓝溪元居士草堂
市井不容义，义归山谷中。
夫君宅松桂，招我栖蒙笼。
人朴情虑肃，境闲视听空。
清溪宛转水，修竹徘徊风。
木倦采樵子，土劳稼穑翁。
读书业虽异，敦本志亦同。
蓝岸青漠漠，蓝峰碧崇崇。
日昏各命酒，寒蛩鸣蕙丛。
+++孟郊
++++新卜清罗幽居奉献陆大夫
黔娄住何处，仁邑无馁寒。
岂悟旧羁旅，变为新闲安。
二倾有馀食，三农行可观。
笼禽得高巢，辙鲋还层澜。
翳翳桑柘墟，纷纷田里欢。
兵戈忽消散，耦耕非艰难。
嘉木偶良酌，芳阴庇清弹。
力农唯一事，趣世徒万端。
静觉本相厚，动为末所残。
此外有馀暇，锄荒出幽兰。
+++孟郊
++++题韦少保静恭宅藏书洞
高意合天制，自然状无穷。
仙华凝四时，玉藓生数峰。
书秘漆文字，匣藏金蛟龙。
闲为气候肃，开作云雨浓。
洞隐谅非久，岩梦诚必通。
将缀文士集，贯就真珠丛。
+++孟郊
++++生生亭
滩闹不妨语，跨溪仍置亭。
置亭嵽嵲头，开窗纳遥青。
遥青新画出，三十六扇屏。
褭褭立平地，棱棱浮高冥。
一日数开扉，仙闪目不停。
徒夸远方岫，曷若中峰灵。
拔意千馀丈，浩言永堪铭。
浩言无愧同，愧同忍丑醒。
致之未有力，力在君子听。
+++孟郊
++++寒溪
霜洗水色尽，寒溪见纤鳞。
幸临虚空镜，照此残悴身。
潜滑不自隐，露底莹更新。
豁如君子怀，曾是危陷人。
始明浅俗心，夜结朝已津。
净漱一掬碧，远消千虑尘。
始知泥步泉，莫与山源邻。
洛阳岸边道，孟氏庄前溪。
舟行素冰折，声作青瑶嘶。
绿水结绿玉，白波生白珪。
明明宝镜中，物物天照齐。
仄步下危曲，攀枯闻孀啼。
霜芬稍消歇，凝景微茫齐。
痴坐直视听，戆行失踪蹊。
岸童劚棘劳，语言多悲凄。
晓饮一杯酒，踏雪过清溪。
波澜冻为刀，剸割凫与鹥。
宿羽皆翦弃，血声沉沙泥。
独立欲何语，默念心酸嘶。
冻血莫作春，作春生不齐。
冻血莫作花，作花发孀啼。
幽幽棘针村，冻死难耕犁。
篙工磓玉星，一路随迸萤。
朔冻哀彻底，獠馋咏潜鯹。
冰齿相磨啮，风音酸铎铃。
清悲不可逃，洗出纤悉听。
碧潋卷已尽，彩缕飞飘零。
下蹑滑不定，上栖折难停。
哮嘐呷喢冤，仰诉何时宁。
一曲一直水，白龙何鳞鳞。
冻飙杂碎号，齑音坑谷辛。
柧椾吃无力，飞走更相仁。
猛弓一折弦，馀喘争来宾。
大严此之立，小杀不复陈。
皎皎何皎皎，氤氲复氤氲。
瑞晴刷日月，高碧开星辰。
独立两脚雪，孤吟千虑新。
天欃徒昭昭，箕舌虚龂龂。
尧圣不听汝，孔微亦有臣。
谏书竟成章，古义终难陈。
因冻死得食，杀风仍不休。
以兵为仁义，仁义生刀头。
刀头仁义腥，君子不可求。
波澜抽剑冰，相劈如仇雠。
尖雪入鱼心，鱼心明愀愀。
怳如罔两说，似诉割切由。
谁使异方气，入此中土流。
翦尽一月春，闭为百谷幽。
仰怀新霁光，下照疑忧愁。
溪老哭甚寒，涕泗冰珊珊。
飞死走死形，雪裂纷心肝。
剑刃冻不割，弓弦强难弹。
常闻君子武，不食天杀残。
劚玉掩骼胔，吊琼哀阑干。
溪风摆馀冻，溪景衔明春。
玉消花滴滴，虬解光鳞鳞。
悬步下清曲，消期濯芳津。
千里冰裂处，一勺暖亦仁。
凝精互相洗，漪涟竞将新。
忽如剑疮尽，初起百战身。
+++孟郊
++++立德新居
立德何亭亭，西南耸高隅。
阳崖泄春意，井圃留冬芜。
胜引即纡道，幽行岂通衢。
碧峰远相揖，清思谁言孤。
寺秩虽贵家，浊醪良可哺。
耸城架霄汉，洁宅涵絪缊。
开门洛北岸，时锁嵩阳云。
夜高星辰大，昼长天地分。
厚韵属疏语，薄名谢嚣闻。
兹焉有殊隔，永矣难及群。
宾秩已觉厚，私储常恐多。
清贫聊自尔，素责将如何。
俭教先勉力，修襟无馀佗。
良栖一枝木，灵巢片叶荷。
仰笑鹍鹏辈，委身拂天波。
疏门不掩水，洛色寒更高。
晓碧流视听，夕清濯衣袍。
为於仁义得，未觉登陟劳。
远岸雪难莫，劲枝风易号。
霜禽各啸侣，吾亦爱吾曹。
崎岖有悬步，委曲饶荒寻。
远树足良木，疏巢无争禽。
素魄衔夕岸，绿水生晓浔。
空旷伊洛视，仿佛潇湘心。
何必尚远异，忧劳满行襟。
悬途多仄足，崎圃无修畦。
芳兰与宿艾，手撷心不迷。
品子懒读书，辕驹难服犁。
虚食日相投，夸肠讵能低。
耻从新学游，愿将古农齐。
都城多耸秀，爱此高县居。
伊雒绕街巷，鸳鸯飞阎闾。
翠景何的砾，霜飔飘空虚。
突出万家表，独治二亩蔬。
一旬一手版，十日九手锄。
手锄手自勖，激劝亦已饶。
畏彼梨栗儿，空资玩弄骄。
夜景卧难尽，昼光坐易消。
治旧得新义，耕荒生嘉苗。
锄治苟惬适，心形俱逍遥。
玉蹄裂鸣水，金绶忽照门。
拂拭贫士席，拜候丞相辕。
德疏未为高，礼至方觉尊。
岂唯耀兹日，可以荣远孙。
如何一阳朝，独荷众瑞繁。
东南富水木，寂寥蔽光辉。
此地足文字，及时隘骖騑。
仄雪踏为平，涩行变如飞。
令畦生气色，嘉绿新霏微。
天意资厚养，贤人肯相违。

++中卷三百七十七
  
+++孟郊
++++西上经灵宝观（观即尹真人旧宅）
道士无白发，语音灵泉清。
青松多寿色，白石恒夜明。
放步霁霞起，振衣华风生。
真文秘中顶，宝气浮四楹。
一片古关路，万里今人行。
上仙不可见，驱策徒西征。
+++孟郊
++++泛黄河
谁开昆仑源，流出混沌河。
积雨飞作风，惊龙喷为波。
湘瑟飕飗弦，越宾呜咽歌。
有恨不可洗，虚此来经过。
+++孟郊
++++往河阳宿峡陵，寄李侍御
暮天寒风悲屑屑，啼鸟绕树泉水噎。
行路解鞍投古陵，苍苍隔山见微月。
鸮鸣犬吠霜烟昏，开囊拂巾对盘飧。
人生穷达感知己，明日投君申片言。
+++孟郊
++++鸦路溪行，呈陆中丞
鸦路不可越，三十六渡溪。
有物饮碧水，高林挂青蜺。
历览道更险，驱使迹频暌。
视听易常主，心魂互相迷。
浪石忽摇动，沙堤信难跻。
危峰紫霄外，古木浮云齐。
出阻望汝郡，大贤多招携。
疲马恋旧秣，羁禽思故栖。
应怜泣楚玉，弃置如尘泥。
+++孟郊
++++独宿岘首忆长安故人
月迥无隐物，况复大江秋。
江城与沙村，人语风飕飗。
岘亭当此时，故人不同游。
故人在长安，亦可将梦求。
+++孟郊
++++自商行谒复州卢使君虔
一身绕千山，远作行路人。
未遂东吴归，暂出西京尘。
仲宣荆州客，今余竟陵宾。
往迹虽不同，托意皆有因。
商岭莓苔滑，石坂上下频。
江汉沙泥洁，永日光景新。
独泪起残夜，孤吟望初晨。
驱驰竟何事，章句依深仁。
+++孟郊
++++梦泽中行
楚山争蔽亏，日月无全辉。
楚路饶回惑，旅人有迷归。
骐骥思北首，鹧鸪愿南飞。
我怀京洛游，未厌风尘衣。
+++孟郊
++++京山行
众虻聚病马，流血不得行。
后路起夜色，前山闻虎声。
此时游子心，百尺风中旌。
+++孟郊
++++旅次湘沅有怀灵均
分拙多感激，久游遵长途。
经过湘水源，怀古方踟蹰。
旧称楚灵均，此处殒忠躯。
侧聆故老言，遂得旌贤愚。
名参君子场，行为小人儒。
骚文衒贞亮，体物情崎岖。
三黜有愠色，即非贤哲模。
五十爵高秩，谬膺从大夫。
胸襟积忧愁，容鬓复凋枯。
死为不吊鬼，生作猜谤徒。
吟泽洁其身，忠节宁见输。
怀沙灭其性，孝行焉能俱。
且闻善称君，一何善自殊。
且闻过称己，一何过不渝。
悠哉风土人，角黍投川隅。
相传历千祀，哀悼延八区。
如今圣明朝，养育无羁孤。
君臣逸雍熙，德化盈纷敷。
巾车徇前侣，白日犹昆吾。
寄君臣子心，戒此真良图。
+++孟郊
++++过彭泽
扬帆过彭泽，舟人讶叹息。
不见种柳人，霜风空寂历。
+++孟郊
++++过分水岭（一作东岭）
山壮马力短，马行石齿中。
十步九举辔，回环失西东。
溪水变为雨，悬崖阴濛濛。
客衣飘飖秋，葛花零落风。
白日舍我没，征途忽然穷。
+++孟郊
++++分水岭别夜示从弟寂（一作示于孟叔）
南中少平地，山水重叠生。
别泉万馀曲，迷舟独难行。
四际乱峰合，一眺千虑并。
潺湲冬夏冷，光彩昼夜明。
赏心难久胜，离肠忽自惊。
木摇霁色，高风动秋声。
饮尔一樽酒，慰我百忧轻。
嘉期何处定，此晨堪寄情。
+++孟郊
++++连州吟
春风朝夕起，吹绿日日深。
试为连州吟，泪下不可禁。
连山何连连，连天碧岑岑。
哀猿哭花死，子规裂客心。
兰芷结新佩，潇湘遗旧音。
怨声能翦弦，坐抚零落琴。
羽翼不自有，相追力难任。
唯凭方寸灵，独夜万里寻。
方寻魂飘飖，南梦山岖嶔。
仿佛惊魍魉，悉窣闻枫林。
正直被放者，鬼魅无所侵。
贤人多安排，俗士多虚钦。
孤怀吐明月，众毁铄黄金。
愿君保玄曜，壮志无自沉。
朝亦连州吟，暮亦连州吟。
连州果有信，一纸万里心。
开缄白云断，明月堕衣襟。
南风嘶舜琯，苦竹动猿音。
万里愁一色，潇湘雨淫淫。
两剑忽相触，双蛟恣浮沉。
斗水正回斡，倒流安可禁。
空愁江海信，惊浪隔相寻。
+++孟郊
++++旅行
楚水结冰薄，楚云为雨微。
野梅参差发，旅榜逍遥归。
+++孟郊
++++上河阳李大夫
上将秉神略，至兵无猛威。
三军当严冬，一抚胜重衣。
霜剑夺众景，夜星失长辉。
苍鹰独立时，恶鸟不敢飞。
武牢锁天关，河桥纽地机。
大将奚以安，守此称者稀。
贫士少颜色，贵门多轻肥。
试登山岳高，方见草木微。
山岳恩既广，草木心皆归。
+++孟郊
++++投赠张端公（一作赠裴枢端公）
君子量不极，胸吞百川流。
嫉邪霜气直，问俗春辞柔。
日户昼辉静，月杯夜景幽。
咏惊芙蓉发，笑激风飚秋。
鸾步独无侣，鹤音仍寡俦。
幸沾分寸顾，散此千万忧。
+++孟郊
++++赠苏州韦郎中使君
谢客吟一声，霜落群听清。
文含元气柔，鼓动万物轻。
嘉木依性植，曲枝亦不生。
尘埃徐庾词，金玉曹刘名。
章句作雅正，江山益鲜明。
萍蘋一浪草，菰蒲片池荣。
曾是康乐咏，如今搴其英。
顾惟菲薄质，亦愿将此并。
+++孟郊
++++上张徐州
为水不入海，安得浮天波。
为木不在山，安得横日柯。
再来君子傍，始觉精义多。
大德唯一施，众情自偏颇。
至乐无宫徵，至声遗讴歌。
愿鼓空桑弦，永使万物和。
顾己诚拙讷，干名已蹉跎。
献词惟在口，所欲无馀佗。
乍作支泉石，乍作翳松萝。
一不改方圆，破质为琢磨。
贱子本如此，大贤心若何。
岂是无异途，异途难经过。
+++孟郊
++++上包祭酒
岳岳冠盖彦，英英文字雄。
琼音独听时，尘韵固不同。
春云生纸上，秋涛起胸中。
时吟五君咏，再举七子风。
何幸松桂侣，见知勤苦功。
愿将黄鹤翅，一借飞云空。
+++孟郊
++++赠别崔纯亮
食荠肠亦苦，强歌声无欢。
出门即有碍，谁谓天地宽。
有碍非遐方，长安大道傍。
小人智虑险，平地生太行。
镜破不改光，兰死不改香。
始知君子心，交久道益彰。
君心与我怀，离别俱回遑。
譬如浸蘖泉，流苦已日长。
忍泣目易衰，忍忧形易伤。
项籍岂不壮，贾生岂不良。
当其失意时，涕泗各沾裳。
劝加餐，此餐难自强。
一饭九祝噎，一嗟十断肠。
况是儿女怨，怨气凌彼苍。
彼苍若有知，白日下清霜。
今朝始惊叹，碧落空茫茫。
+++孟郊
++++赠文应上人（一作赠高僧）
栖迟青山巅，高静身所便。
不践有命草，但饮无声泉。
斋性空转寂，学情深更专。
经文开贝叶，衣制垂秋莲。
厌此俗人群，暂来还却旋。
+++孟郊
++++严河南
赤令风骨峭，语言清霜寒。
不必用雄威，见者毛发攒。
我有赤令心，未得赤令官。
终朝衡门下，忍志将筑弹。
君从西省郎，正有东洛观。
洛民萧条久，威恩悯抚难。
苦竹声啸雪，夜斋闻千竿。
诗人偶寄耳，听苦心多端。
多端落杯酒，酒中方得欢。
隐士多饮酒，此言信难刊。
取次令坊沽，举止务在宽。
何必红烛娇，始言清宴阑。
丈夫莫矜庄，矜庄不中看。
+++孟郊
++++赠李观（观初登第）
谁言形影亲，灯灭影去身。
谁言鱼水欢，水竭鱼枯鳞。
昔为同恨客，今为独笑人。
舍予在泥辙，飘迹上云津。
卧木易成蠹，弃花难再春。
何言对芳景，愁望极萧晨。
埋剑谁识气，匣弦日生尘。
愿君语高风，为余问苍旻。
+++孟郊
++++吴安西馆赠从弟楚客
蒙笼杨柳馆，中有南风生。
风生今为谁，湘客多远情。
孤枕楚水梦，独帆楚江程。
觉来残恨深，尚与归路并。
玉匣五弦在，请君时一鸣。
+++孟郊
++++赠章仇将军
将军不夸剑，才气为英雄。
五岳拽力内，百川倾意中。
本立谁敢拔，飞文自难穷。
前时天地翻，已有扶正功。
+++孟郊
++++赠道月上人
僧貌净无点，僧衣宁缀华。
寻常昼日行，不使身影斜。
饭术煮松柏，坐山敷云霞。
欲知禅隐高，缉薜为袈裟。
+++孟郊
++++抒情因上郎中二十二叔监察十五叔兼呈李益端公柳缜评事
方凭指下弦，写出心中言。
寸草贱子命，高山主人恩。
游边风沙意，梦楚波涛魂。
一日引别袂，九回沾泪痕。
自悲何以然，在礼阙晨昏。
名利时转甚，是非宵亦喧。
浮情少定主，百虑随世翻。
举此胸臆恨，幸从贤哲论。
明明三飞鸾，照物如朝暾。
+++孟郊
++++赠城郭道士
望里失却山，听中遗却泉。
松枝休策云，药囊翻贮钱。
曾依青桂邻，学得白雪弦。
别来意未回，世上为隐仙。
+++孟郊
++++桐庐山中赠李明府
静境无浊氛，清雨零碧云。
千山不隐响，一叶动亦闻。
即此佳志士，精微谁相群。
欲识楚章句，袖中兰茝薰。
+++孟郊
++++献汉南樊尚书
天下昔崩乱，大君识贤臣。
众木尽摇落，始见竹色真。
兵势走山岳，阳光潜埃尘。
心开玄女符，面缚清波人。
异俗既从化，浇风亦归淳。
自公理斯郡，寒谷皆变春。
旗影卷赤电，剑锋匣青鳞。
如何嵩高气，作镇楚水滨。
云镜忽开霁，孤光射无垠。
乃知寻常鉴，照影不照神。
+++孟郊
++++赠转运陆中丞
掌运职既大，摧邪名更雄。
鹏飞簸曲云，鹗怒生直风。
投彼霜雪令，翦除荆棘丛。
楚仓倾向西，吴米发自东。
帆影咽河口，车声聋关中。
尧知才策高，人喜道路通。
皆经内史力，继得酂侯功。
莱子真为少，相如未免穷。
衣花野菡萏，书叶山梧桐。
不是宗匠心，谁怜久栖蓬。
+++孟郊
++++赠万年陆郎中
天子忧剧县，寄深华省郎。
纷纷风响珮，蛰蛰剑开霜。
旧事笑堆案，新声唯雅章。
谁言百里才，终作横天梁。
江鸿耻承眷，云津未能翔。
徘徊尘俗中，短毳无辉光。
+++孟郊
++++擢第后东归书怀，献座主吕侍御
昔岁辞亲泪，今为恋主泣。
去住情难并，别离景易戢。
夭矫大空鳞，曾为小泉蛰。
幽意独沉时，震雷忽相及。
神行既不宰，直致非所执。
至运本遗功，轻生各自立。
大君思此化，良佐自然集。
宝镜无私光，时文有新习。
慈亲诫志就，贱子归情急。
擢第谢灵台，牵衣出皇邑。
行襟海日曙，逸抱江风入。
蒹葭得波浪，芙蓉红岸湿。
云寺势动摇，山钟韵嘘吸。
旧游期再践，悬水得重挹。
松萝虽可居，青紫终当拾。
+++孟郊
++++古意赠梁肃补阙
曲木忌日影，谗人畏贤明。
自然照烛间，不受邪佞轻。
不有百炼火，孰知寸金精。
金铅正同炉，愿分精与粗。
+++孟郊
++++赠黔府王中丞楚
旧说天下山，半在黔中青。
又闻天下泉，半落黔中鸣。
山水千万绕，中有君子行。
儒风一以扇，污俗心皆平。
我愿中国春，化从异方生。
昔为阴草毒，今为阳华英。
嘉实缀绿蔓，凉湍泻清声。
逍遥物景胜，视听空旷并。
困骥犹在辕，沉珠尚隐精。
路遐莫及眄，泥污日已盈。
岁晏将何从，落叶甘自轻。
+++孟郊
++++上达奚舍人
北山少日月，草木苦风霜。
贫士在重坎，食梅有酸肠。
万俗皆走圆，一身犹学方。
常恐众毁至，春叶成秋黄。
大贤秉高鉴，公烛无私光。
暗室晓未及，幽行涕空行。
+++孟郊
++++赠主人
斗水泻大海，不如泻枯池。
分明贤达交，岂顾豪华儿。
海有不足流，豪有不足资。
枯鳞易为水，贫士易为施。
幸睹君子席，会将幽贱期。
侧闻清风议，饫如黄金卮。
此道与日月，同光无尽时。
+++孟郊
++++赠建业契公
师住青山寺，清华常绕身。
虽然到城郭，衣上不栖尘。
+++孟郊
++++献襄阳于大夫
襄阳青山郭，汉江白铜堤。
谢公领兹郡，山水无尘泥。
铁马万霜雪，绛旗千虹霓。
风漪参差泛，石板重叠跻。
旧泪不复堕，新欢居然齐。
还耕竟原野，归老相扶携。
物色增暧暧，寒芳更萋萋。
渊清有遐略，高躅无近蹊。
即此富苍翠，自然引翔栖。
曩游常抱忆，夙好今尚暌。
愿言从逸辔，暇日凌清溪。
+++孟郊
++++赠郑夫子鲂
天地入胸臆，吁嗟生风雷。
文章得其微，物象由我裁。
宋玉逞大句，李白飞狂才。
苟非圣贤心，孰与造化该。
勉矣郑夫子，骊珠今始胎。
+++孟郊
++++大隐坊 崔从事郧以直隳职
古人留清风，千载遥赠君。
破松见贞心，裂竹见直文。
残月色不改，高贤德常新。
家怀诗书富，宅抱草木贫。
安得一蹄泉，来化千尺鳞。
含意永不语，钓璜幽水滨。
+++孟郊
++++大隐坊 章仇将军良弃功守贫（一作赠章仇兵马使）
饮君江海心，讵能辨浅深。
挹君山岳德，谁能齐嶔岑。
东海精为月，西岳气凝金。
进则万景昼，退则群物阴。
我欲荐此言，天门峻沉沉。
风飚亦感激，为我飕飗吟。
+++孟郊
++++大隐坊 赵记室俶在职无事
卑静身后老，高动物先摧。
方圆水任器，刚劲木成灰。
大道母群物，达人腹众才。
时吟尧舜篇，心向无为开。
彼隐山万曲，我隐酒一杯。
公庭何所有，日日清风来。
+++孟郊
++++赠韩郎中愈
何以定交契，赠君高山石。
何以保贞坚，赠君青松色。
贫居过此外，无可相彩饰。
闻君硕鼠诗，吟之泪空滴。
硕鼠既穿墉，又啮机上丝。
穿墉有闲土，啮丝无馀衣。
朝吟枯桑柘，暮泣空杼机。
岂是无巧妙，丝断将何施。
众人尚肥华，志士多饥羸。
愿君保此节，天意当察微。
前日远别离，今日生白发。
欲知万里情，晓卧半床月。
常恐百虫秋，使我芳草歇。
+++孟郊
++++戏赠无本
长安秋声干，木叶相号悲。
瘦僧卧冰凌，嘲咏含金痍。
金痍非战痕，峭病方在兹。
诗骨耸东野，诗涛涌退之。
有时踉跄行，人惊鹤阿师。
可惜李杜死，不见此狂痴。
燕僧耸听词，袈裟喜新翻。
北岳厌利杀，玄功生微言。
天高亦可飞，海广亦可源。
文章杳无底，劚掘谁能根。
梦灵仿佛到，对我方与论。
拾月鲸口边，何人免为吞。
燕僧摆造化，万有随手奔。
补缀杂霞衣，笑傲诸贵门。
将明文在身，亦尔道所存。
朔雪凝别句，朔风飘征魂。
再期嵩少游，一访蓬萝村。
春草步步绿，春山日日暄。
遥莺相应吟，晚听恐不繁。
相思塞心胸，高逸难攀援。

++中卷三百七十八
  
+++孟郊
++++寄张籍
夜镜不照物，朝光何时升。
黯然秋思来，走入志士膺。
志士惜时逝，一宵三四兴。
清汉徒自朗，浊河终无澄。
旧爱忽已远，新愁坐相凌。
君其隐壮怀，我亦逃名称。
古人贵从晦，君子忌党朋。
倾败生所竞，保全归懵懵。
浮云何当来，潜虬会飞腾。
+++孟郊
++++忆周秀才、素上人，时闻各在一方
东西分我情，魂梦安能定。
野客云作心，高僧月为性。
浮云自高闲，明月常空净。
衣敝得古风，居山无俗病。
吟听碧云语，手把青松柄。
羡尔欲寄书，飞禽杳难倩。
+++孟郊
++++舟中喜遇从叔简别后寄上时从叔初擢第归江南郊不从行
一意两片云，暂合还却分。
南云乘庆归，北云与谁群。
寄声千里风，相唤闻不闻。
+++孟郊
++++怀南岳隐士
见说祝融峰，擎天势似腾。
藏千寻布水，出十八高僧。
古路无人迹，新霞吐石棱。
终居将尔叟，一一共余登。
千峰映碧湘，真叟此中藏。
饭不煮石吃，眉应似发长。
枫杞榰酒瓮，鹤虱落琴床。
强效忘机者，斯人尚未忘。
+++孟郊
++++春夜忆萧子真
半夜不成寐，灯尽又无月。
独向阶前立，子规啼不歇。
况我有金兰，忽尔为胡越。
争得明镜中，久长无白发。
+++孟郊
++++寄院中诸公
奕奕秋水傍，駸駸绿云蹄。
月仙有高曜，灵凤无卑栖。
翠色绕云谷，碧华凝月溪。
竹林递历览，云寺行攀跻。
冠豸犹屈蠖，匣龙期剸犀。
千山惊月晓，百里闻霜鼙。
戎府多秀异，谢公期相携。
因之仰群彦，养拙固难齐。
+++孟郊
++++寄洺州李大夫
自从蓟师反，中国事纷纷。
儒道一失所，贤人多在军。
鸟巢忧迸射，鹿耳骇惊闻。
剑折唯恐匣，弓贪不让勋。
方知省事将，动必谢前群。
鹳阵常先罢，鱼符最晚分。
步闲洺水曲，笑激太行云。
诗叟未相识，竹儿争见君。
殷勤越谈说，记尽古风文。
+++孟郊
++++寄卢虔使君
霜露再相换，游人犹未归。
岁新月改色，客久线断衣。
有鹤冰在翅，竟久力难飞。
千家旧素沼，昨日生绿辉。
春色若可借，为君步芳菲。
+++孟郊
++++寄崔纯亮
百川有馀水，大海无满波。
器量各相悬，贤愚不同科。
群辩有姿语，众欢无行歌。
唯馀洛阳子，郁郁恨常多。
时读过秦篇，为君涕滂沱。
+++孟郊
++++汴州离乱后忆韩愈、李翱
会合一时哭，别离三断肠。
残花不待风，春尽各飞扬。
欢去收不得，悲来难自防。
孤门清馆夜，独卧明月床。
忠直血白刃，道路声苍黄。
食恩三千士，一旦为豺狼。
海岛士皆直，夷门士非良。
心既不类，天道亦反常。
自杀与彼杀，未知何者臧。
+++孟郊
++++寄张籍
未见天子面，不如双盲人。
贾生对文帝，终日犹悲辛。
夫子亦如盲，所以空泣麟。
有时独斋心，仿佛梦称臣。
梦中称臣言，觉后真埃尘。
东京有眼富不如，西京无眼贫西京。
无眼犹有耳隔墙，时闻天子车辚辚。
辚辚车声辗冰玉，南郊坛上礼百神。
西明寺后穷瞎张太祝，纵尔有眼谁尔珍。
天子咫尺不得见，不如闭眼且养真。
+++孟郊
++++寄义兴小女子
江南庄宅浅，所固唯疏篱。
小女未解行，酒弟老更痴。
家中多吴语，教尔遥可知。
山怪夜动门，水妖时弄池。
所忧痴酒肠，不解委曲辞。
渔妾性崛强，耕童手皴厘。
想兹为襁褓，如鸟拾柴枝。
我咏元鲁山，胸臆流甘滋。
终当学自乳，起坐常相随。
+++孟郊
++++忆江南弟
白首眼垂血，望尔唯梦中。
筋力强起时，魂魄犹在东。
眼光寄明星，起来东望空。
望空不见人，江海波无穷。
衰老无气力，呼叫不成风。
孑然忆忆言，落地何由通。
常师共被教，竟作生离翁。
生离不可诉，上天何曾聪。
未忍对松柏，自鞭残朽躬。
自鞭亦何益，知教非所崇。
努力拄杖来，馀活与尔同。
不然死后耻，遗死亦有终。
+++孟郊
++++宿空侄院寄澹公
夜坐冷竹声，二三高人语。
灯窗看律钞，小师别为侣。
雪檐晴滴滴，茗碗华举举。
磬音多风飚，声韵闻江楚。
官街不相隔，诗思空愁予。
明日策杖归，去住两延伫。
+++孟郊
++++寄陕府邓给事
陕城临大道，馆宇屹几鲜。
候谒随芳语，铿词芬蜀笺。
从来镜目下，见尽道心前。
自谓古诗量，异将新学偏。
戆人年六十，每月请三千。
不敢等闲用，愿为长寿钱。
非关亦洁尔，将以救羸然。
孤省痴皎皎，默吟写绵绵。
病书凭昼日，驿信寄宵鞭。
疾诉将何谕，肆鳞今倒悬。
尘鲤见枯浪，土鬣思干泉。
感感无绪荡，愁愁作□边。
贞元文祭酒，比谨学韦玄。
满坐风无杂，当朝雅独全。
见知嘱徐孺，赏句类陶渊。
一顾生鸿羽，再言将鹤翩。
宣扬隘车马，君子凑骈阗。
曾是此同眷，至今应赐怜。
磨墨零落泪，楷字贡仁贤。
+++孟郊
++++送谏议十六叔至孝义渡后奉寄
晓渡明镜中，霞衣相飘飖。
浪凫惊亦双，蓬客将谁僚。
别饮孤易醒，离忧壮难销。
文清虽无敌，儒贵不敢骄。
江吏捧紫泥，海旗剪红蕉。
分明太守礼，跨蹑毗陵桥。
伊洛去未回，遐瞩空寂寥。
+++孟郊
++++至孝义渡寄郑军事唐二十五
咫尺不得见，心中空嗟嗟。
官街泥水深，下脚道路斜。
嵩少玉峻峻，伊雒碧华华。
岸亭当四迥，诗老独一家。
洧叟何所如，郑石唯有些。
何当来说事，为君开流霞。
+++孟郊
++++答友人
白日照清水，浅深无隐姿。
君子业高文，怀抱多正思。
砥行碧山石，结交青松枝。
碧山无转易，青松难倾移。
落落出俗韵，琅琅大雅词。
自非随氏掌，明月安能持。
千里不可倒，一返无近期。
如何非意中，良觌忽在兹。
道语必疏淡，儒风易凌迟。
愿存坚贞节，勿为霜霰欺。
+++孟郊
++++酬友人见寄新文
为客栖未定，况当玄月中。
繁云翳碧霄，落雪和清风。
郊陌绝行人，原隰多飞蓬。
耕牛返村巷，野鸟依房栊。
我无饥冻忧，身托莲花宫。
安闲赖禅伯，复得疏尘蒙。
览君郢曲文，词彩何冲融。
讴吟不能已，顿觉形神空。
+++孟郊
++++答韩愈、李观别，因献张徐州
富别愁在颜，贫别愁销骨。
懒磨旧铜镜，畏见新白发。
古树春无花，子规啼有血。
离弦不堪听，一听四五绝。
世途非一险，俗虑有千结。
有客步大方，驱车独迷辙。
故人韩与李，逸翰双皎洁。
哀我摧折归，赠词纵横设。
徐方国东枢，元戎天下杰。
祢生投刺游，王粲吟诗谒。
高情无遗照，朗抱开晓月。
有土不埋冤，有仇皆为雪。
愿为直草木，永向君地列。
愿为古琴瑟，永向君听发。
欲识丈夫心，曾将孤剑说。
+++孟郊
++++答昼上人止谗作
烈烈鸑鷟吟，铿铿琅玕音。
枭摧明月啸，鹤起清风心。
渭水不可浑，泾流徒相侵。
俗侣唱桃叶，隐士鸣桂琴。
子野真遗却，浮浅藏渊深。
+++孟郊
++++答姚怤见寄
日月不同光，昼夜各有宜。
贤哲不苟合，出处亦待时。
而我独迷见，意求异士知。
如将舞鹤管，误向惊凫吹。
大雅难具陈，正声易漂沦。
君有丈夫泪，泣人不泣身。
行吟楚山玉，义泪沾衣巾。
+++孟郊
++++答郭郎中
松柏死不变，千年色青青。
志士贫更坚，守道无异营。
每弹潇湘瑟，独抱风波声。
中有失意吟，知者泪满缨。
何以报知者，永存坚与贞。
+++孟郊
++++答卢虔故园见寄
访旧无一人，独归清雒春。
花闻哭声死，水见别容新。
乱后故乡宅，多为行路尘。
因悲楚左右，谤玉不知珉。
+++孟郊
++++汝坟蒙从弟楚材见赠，时郊将入秦，楚材适楚
朝为主人心，暮为行客吟。
汝水忽凄咽，汝风流苦音。
北阙秦门高，南路楚石深。
分泪洒白日，离肠绕青岑。
何以寄远怀，黄鹤能相寻。
+++孟郊
++++同从叔简酬卢殷少府
梅尉吟楚声，竹风为凄清。
深虚冰在性，高洁云入情。
借水洗闲貌，寄蕉书逸名。
羞将片石文，斗此双琼英。
+++孟郊
++++酬李侍御书记秋夕雨中病假见寄
秋风绕衰柳，远客闻雨声。
重兹阻良夕，孤坐唯积诚。
果枉移疾咏，中含嘉虑明。
洗涤烦浊尽，视听昭旷生。
未觉衾枕倦，久为章奏婴。
达人不宝药，所保在闲情。
+++孟郊
++++答卢仝
楚屈入水死，诗孟踏雪僵。
直气苟有存，死亦何所妨。
日劈高查牙，清棱含冰浆。
前古后古冰，与山气势强。
闪怪千石形，异状安可量。
有时春镜破，百道声飞扬。
潜仙不足言，朗客无隐肠。
为君倾海宇，日夕多文章。
天下岂无缘，此山雪昂藏。
烦君前致词，哀我老更狂。
狂歌不及狂，歌声缘凤凰。
凤兮何当来，消我孤直疮。
君文真凤声，宣隘满铿锵。
洛友零落尽，逮兹悲重伤。
独自奋异骨，将骑白角翔。
再三劝莫行，寒气有刀枪。
仰惭君子多，慎勿作芬芳。
+++孟郊
++++奉报翰林张舍人见遗之诗
百虫笑秋律，清削月夜闻。
晓棱视听微，风剪叶已纷。
君子鉴大雅，老人非俊群。
收拾古所弃，俯仰补空文。
孤韵耻春俗，馀响逸零雰。
自然蹈终南，涤暑凌寒氛。
岩霰不知午，涧澌镇含曛。
曾是醒古醉，所以多隐沦。
江调乐之远，溪谣生徒新。
众蕴有馀采，寒泉空哀呻。
南谢竟莫至，北宋当时珍。
赜灵各自异，酌酒谁能均。
昔咏多写讽，今词讵无因。
品松何高翠，宫殿没荒榛。
苔趾识宏制，沙潈游崩津。
忽吟陶渊明，此即羲皇人。
心放出天地，形拘在风尘。
前贤素行阶，夙嗜青山勤。
达士立明镜，朗言为近臣。
将期律万有，倾倒甄无垠。
鸑鷟应蟋蟀，丝毫意皆申。
况于三千章，哀叩不为神。
+++孟郊
++++送从弟郢东归
尔去东南夜，我无西北梦。
谁言贫别易，贫别愁更重。
晓色夺明月，征人逐群动。
秋风楚涛高，旅榜将谁共。
+++孟郊
++++山中送从叔简赴举
石根百尺杉，山眼一片泉。
倚之道气高，饮之诗思鲜。
于此逍遥场，忽奏别离弦。
却笑薜萝子，不同鸣跃年。
+++孟郊
++++送别崔寅亮下第
天地唯一气，用之自偏颇。
忧人成苦吟，达士为高歌。
君子识不浅，桂枝忧更多。
岁晏期攀折，时归且婆娑。
素质如削玉，清词若倾河。
虬龙未化时，鱼鳖同一波。
去矣当自适，故乡饶薜萝。
+++孟郊
++++大梁送柳淳先入关
青山辗为尘，白日无闲人。
自古推高车，争利西入秦。
王门与侯门，待富不待贫。
空携一束书，去去谁相亲。
+++孟郊
++++送无怀道士游富春山水（一作送别吴逸士归山）
造化绝高处，富春独多观。
山浓翠滴洒，水折珠摧残。
溪镜不隐发，树衣长遇寒。
风猿虚空飞，月狖叫啸酸。
信此神仙路，岂为时俗安。
煮金阴阳火，囚怪星宿坛。
花发我未识，玉生忽丛攒。
蓬莱浮荡漾，非道相从难。
+++孟郊
++++送温初下第
日落浊水中，夜光谁能分。
高怀无近趣，清抱多远闻。
欲识丈夫志，心藏孤岳云。
长安风尘别，咫尺不见君。
+++孟郊
++++送卢虔端公守复州
师旷听群木，自然识孤桐。
正声逢知音，愿出大朴中。
知音不韵俗，独立占古风。
忽挂触邪冠，逮逐南飞鸿。
肃肃太守章，明明华毂熊。
商山无平路，楚水有惊潈。
日月千里外，光阴难载同。
新愁徒自积，良会何由通。
+++孟郊
++++送任载、齐古二秀才自洞庭游宣城
洞庭非人境，道路行虚空。
二客月中下，一帆天外风。
鱼龙波五色，金碧树千丛。
闪怪如可惧，在诚无不通。
扣奇知浩淼，采异访穹崇。
物表即高韵，人间访仙公。
宣城文雅地，谢守声闻融。
证玉易为力，辨珉谁不同。
从兹阮籍泪，且免泣途穷。
+++孟郊
++++送晓公归庭山（一作归稽亭）
庭山何崎岖，寺路缘翠微。
秋霁山尽出，日落人独归。
云生高高步，泉洒田田衣。
枯巢无还羽，新木有争飞。
兹焉不可继，梦寐空清辉。
+++孟郊
++++送豆卢策归别墅
短松鹤不巢，高石云不栖。
君今潇湘去，意与云鹤齐。
力买奇险地，手开清浅溪。
身披薜荔衣，山陟莓苔梯。
一卷冰雪文，避俗常自携。
+++孟郊
++++送清远上人归楚山旧寺（一作国清上人游苏、送溪上人）
波中出吴境，霞际登楚岑。
山寺一别来，云萝三改阴。
诗夸碧云句，道证青莲心。
应笑泛萍者，不知松隐深。
+++孟郊
++++山中送从叔简
莫以手中琼，言邀世上名。
莫以山中迹，久向人间行。
松柏有霜操，风泉无俗声。
应怜枯朽质，惊此别离情。
+++孟郊
++++送萧炼师入四明山
闲于独鹤心，大于高松年。
迥出万物表，高栖四明巅。
千寻直裂峰，百尺倒泻泉。
绛雪为我饭，白云为我田。
静言不语俗，灵踪时步天。

++中卷三百七十九
  
+++孟郊
++++感别送从叔校书简再登科东归
长安车马道，高槐结浮阴。
下有名利人，一人千万心。
黄鹄多远势，沧溟无近浔。
怡怡静退姿，泠泠思归吟。
菱唱忽生听，芸书回望深。
清风散言笑，馀花缀衣襟。
独恨鱼鸟别，一飞将一沉。
+++孟郊
++++送玄亮师（一作送道友）
兰泉涤我襟，杉月栖我心。
茗啜绿净花，经诵清柔音。
何处笑为别，淡情愁不侵。
+++孟郊
++++送李尊师玄
口诵碧简文，身是青霞君。
头冠两片月，肩披一条云。
松骨轻自飞，鹤心高不群。
+++孟郊
++++同昼上人送郭秀才江南寻兄弟
地上春色生，眼前诗彩明。
手携片宝月，言是高僧名。
溪转万曲心，水流千里声。
飞鸣向谁去，江鸿弟与兄。
+++孟郊
++++春日同韦郎中使君送邹儒立少府扶侍赴云阳
离思著百草，绵绵生无穷。
侧闻畿甸秀，三振词策雄。
太守不韵俗，诸生皆变风。
郡斋敞西清，楚瑟惊南鸿。
海畔帝城望，云阳天色中。
酒酣正芳景，诗缀新碧丛。
服彩老莱并，侍车江革同。
过隋柳憔悴，入洛花蒙笼。
高步讵留足，前程在层空。
独惭病鹤羽，飞送力难崇。
+++孟郊
++++送从叔校书简南归（一作东游）
长安别离道，宛在东城隅。
寒草根未死，愁人心已枯。
促促水上景，遥遥天际途。
生随昏晓中，皆被日月驱。
北骑达山岳，南帆指江湖。
高踪一超越，千里在须臾。
+++孟郊
++++送韩愈从军
志士感恩起，变衣非变性。
亲宾改旧观，僮仆生新敬。
坐作群书吟，行为孤剑咏。
始知出处心，不失平生正。
凄凄天地秋，凛凛军马令。
驿尘时一飞，物色极四静。
王师既不战，庙略在无竞。
王粲有所依，元瑜初应命。
一章喻檄明，百万心气定。
今朝旌鼓前，笑别丈夫盛。
+++孟郊
++++同茅郎中使君送河南裴文学
河南有归客，江风绕行襟。
送君无尘听，舞鹤清瑟音。
菱蔓缀楚棹，日华正嵩岑。
如何谢文学，还起会云吟。
+++孟郊
++++送李翱习之
习之势翩翩，东南去遥遥。
赠君双履足，一为上皋桥。
皋桥路逶迤，碧水清风飘。
新秋折藕花，应对吴语娇。
千巷分渌波，四门生早潮。
湖榜轻袅袅，酒旗高寥寥。
小时屐齿痕，有处应未销。
旧忆如雾星，怳见于梦消。
言之烧人心，事去不可招。
独孤宅前曲，箜篌醉中谣。
壮年俱悠悠，逮兹各焦焦。
执手复执手，唯道无枯凋。
+++孟郊
++++送丹霞子阮芳颜上人归山
松色不肯秋，玉性不可柔。
登山须正路，饮水须直流。
倩鹤附书信，索云作衣裘。
仙村莫道远，枉策招交游。
+++孟郊
++++送从舅端适楚地
归情似泛空，飘荡楚波中。
羽扇扫轻汗，布帆筛细风。
江花折菡萏，岸影泊梧桐。
元舅唱离别，贱生愁不穷。
+++孟郊
++++送卢汀侍御归天德幕
仲宣领骑射，结束皆少年。
匹马黄河岸，射雕清霜天。
旌旗防日北，道路上云巅。
雪无销铄，新冰有堆填。
清溪徒耸诮，白璧自招贤。
岂比重恩者，闭门方独全。
+++孟郊
++++送草书献上人归庐山
狂僧不为酒，狂笔自通天。
将书云霞片，直至清明巅。
手中飞黑电，象外泻玄泉。
万物随指顾，三光为回旋。
聚书云霮䨴，洗砚山晴鲜。
忽怒画蛇虺，喷然生风烟。
江人愿停笔，惊浪恐倾船。
+++孟郊
++++和薛先辈送独孤秀才上都赴嘉会得青字
秦云攀窈窕，楚桂搴芳馨。
五色岂徒尔，万枝皆有灵。
仙谣天上贵，林咏雪中青。
持此一为赠，送君翔杳冥。
+++孟郊
++++送崔爽之湖南
江与湖相通，二水洗高空。
定知一日帆，使得千里风。
雪唱与谁和，俗情多不通。
何当逸翮纵，飞起泥沙中。
+++孟郊
++++送超上人归天台（一作送天台道士）
天台山最高，动蹑赤城霞。
何以静双目，扫山除妄花。
何以洁其性，滤泉去泥沙。
灵境物皆直，万松无一斜。
月中见心近，云外将俗赊。
山兽护方丈，山猿捧袈裟。
遗身独得身，笑我牵名华。
+++孟郊
++++同李益、崔放送王炼师还楼观，兼为群公先营山居
十年白云士，一卷紫芝书。
来结崆峒侣，还期缥缈居。
霞冠遗彩翠，月帔上空虚。
寄谢泉根水，清泠闲有馀。
+++孟郊
++++张徐州席送岑秀才
振振芝兰步，升自君子堂。
泠泠松桂吟，生自楚客肠。
羁鸟无定栖，惊蓬在他乡。
去兹门馆闲，即彼道路长。
雨馀山川净，麦熟草木凉。
楚泪滴章句，京尘染衣裳。
赠君无馀佗，久要不可忘。
+++孟郊
++++送黄构擢第后归江南
澹澹沧海气，结成黄香才。
幼龄思奋飞，弱冠游灵台。
一鹗顾乔木，众禽不敢猜。
一骥骋长衢，众兽不敢陪。
遂得会风雨，感通如云雷。
至矣小宗伯，确乎心不回。
能令幽静人，声实喧九垓。
却忆江南道，祖筵花里开。
春风不能别，别罢空徘徊。
+++孟郊
++++送道士
千年山上行，山上无遗踪。
一日人间游，六合人皆逢。
自有意中侣，白寒徒相从。
+++孟郊
++++送孟寂赴举
烈士不忧身，为君吟苦辛。
男儿久失意，宝剑亦生尘。
浮俗官是贵，君子道所珍。
况当圣明主，岂乏证玉臣。
浊水无白日，清流鉴苍旻。
贤愚皎然别，结交当有因。
+++孟郊
++++同溧阳宰送孙秀才
废瑟难为弦，南风难为歌。
幽幽拙疾中，忽忽浮梦多。
清韵始啸侣，雅言相与和。
讼闲每往招，祖送奈若何。
牵苦强为赠，邦邑光峨峨。
+++孟郊
++++溧阳唐兴寺观蔷薇花，同诸公饯陈明府
忽惊红琉璃，千艳万艳开。
佛火不烧物，净香空徘徊。
花下印文字，林间咏觞杯。
群官饯宰官，此地车马来。
+++孟郊
++++送柳淳
青山临黄河，下有长安道。
世上名利人，相逢不知老。
+++孟郊
++++送殷秀才南游
诗句临离袂，酒花薰别颜。
水程千里外，岸泊几宵间。
风叶乱辞木，雪猿清叫山。
南中多古事，咏遍始应还。
+++孟郊
++++送青阳上人游越
秋风吹白发，微官自萧索。
江僧何用叹，溪县饶寂寞。
楚思物皆清，越山胜非薄。
时看镜中月，独向衣上落。
多谢入冥鸿，笑予在笼鹤。
+++孟郊
++++奉同朝贤送新罗使
淼淼望远国，一萍秋海中。
恩传日月外，梦在波涛东。
浪兴豁胸臆，泛程舟虚空。
既兹吟仗信，亦以难私躬。
实怪赏不足，异鲜悦多丛。
安危所系重，征役谁能穷。
彼俗媚文史，圣朝富才雄。
送行数百首，各以铿奇工。
冗隶窃抽韵，孤属思将同。
+++孟郊
++++留弟郢不得送之江南
刚有下水船，白日留不得。
老人独自归，苦泪满眼黑。
+++孟郊
++++送陆畅归湖州，因凭题故人皎然塔、陆羽坟
淼淼霅寺前，白蘋多清风。
昔游诗会满，今游诗会空。
孤吟玉凄恻，远思景蒙笼。
杼山砖塔禅，竟陵广宵翁。
饶彼草木声，仿佛闻馀聪。
因君寄数句，遍为书其丛。
追吟当时说，来者实不穷。
江调难再得，京尘徒满躬。
送君溪鸳鸯，彩色双飞东。
东多高静乡，芳宅冬亦崇。
手自撷甘旨，供养欢冲融。
待我遂前心，收拾使有终。
不然洛岸亭，归死为大同。
+++孟郊
++++送淡公
燕本冰雪骨，越淡莲花风。
五言双宝刀，联响高飞鸿。
翰苑钱舍人，诗韵铿雷公。
识本未识淡，仰咏嗟无穷。
清恨生物表，郎玉倾梦中。
常于冷竹坐，相语道意冲。
嵩洛兴不薄，稽江事难同。
明年若不来，我作黄蒿翁。
何以兀其心，为君学虚空。
坐爱青草上，意含沧海滨。
渺渺独见水，悠悠不问人。
镜浪洗手绿，剡花入心春。
虽然防外触，无奈饶衣新。
行当译文字，慰此吟殷勤。
铜斗饮江酒，手拍铜斗歌。
侬是拍浪儿，饮则拜浪婆。
脚踏小船头，独速舞短蓑。
笑伊渔阳操，空恃文章多。
闲倚青竹竿，白日奈我何。
短蓑不怕雨，白鹭相争飞。
短楫画菰蒲，斗作豪横归。
笑伊水健儿，浪战求光辉。
不如竹枝弓，射鸭无是非。
射鸭复射鸭，鸭惊菰蒲头。
鸳鸯亦零落，彩色难相求。
侬是清浪儿，每踏清浪游。
笑伊乡贡郎，踏土称风流。
如何丱角翁，至死不裹头。
师得天文章，所以相知怀。
数年伊雒同，一旦江湖乖。
江湖有故庄，小女啼喈喈。
我忧未相识，乳养难和谐。
幸以片佛衣，诱之令看斋。
中百福言，催促西归来。
伊洛气味薄，江湖文章多。
坐缘江湖岸，意识鲜明波。
铜斗短蓑行，新章其奈何。
兹焉激切句，非是等闲歌。
制之附驿回，勿使馀风讹。
都城第一寺，昭成屹嵯峨。
为师书广壁，仰咏时经过。
徘徊相思心，老泪双滂沱。
江南邑中寺，平地生胜山。
开元吴语僧，律韵高且闲。
妙药溪岸平，桂榜往复还。
树石相斗生，红绿各异颜。
风味我遥忆，新奇师独攀。
报恩兼报德，寺与山争鲜。
橙橘金盖槛，竹蕉绿凝禅。
经章音韵细，风磬清泠翩。
离肠绕师足，旧忆随路延。
不知几千尺，至死方绵绵。
乡在越镜中，分明见归心。
镜芳步步绿，镜水日日深。
异刹碧天上，古香清桂岑。
朗约徒在昔，章句忽盈今。
幸因西飞叶，书作东风吟。
落我病枕上，慰此浮恨侵。
牵师袈裟别，师断袈裟归。
问师何苦去，感吃言语稀。
意恐被诗饿，欲住将底依。
卢殷刘言史，饿死君已噫。
不忍见别君，哭君他是非。
诗人苦为诗，不如脱空飞。
一生空鷕气，非谏复非讥。
脱枯挂寒枝，弃如一唾微。
一步一步乞，半片半片衣。
倚诗为活计，从古多无肥。
诗饥老不怨，劳师泪霏霏。
+++孟郊
++++送魏端公入朝
东洛尚淹玩，西京足芳妍。
大宾威仪肃，上客冠剑鲜。
岂惟空恋阙，亦以将朝天。
局促尘末吏，幽老病中弦。
徒怀青云价，忽至白发年。
何当补风教，为荐三百篇。
+++孟郊
++++送卢郎中汀
洛水春渡阔，别离心悠悠。
一生空吟诗，不觉成白头。
向事每计较，与山实绸缪。
太华天上开，其下车辙流。
县街无尘土，过客多淹留。
坐饮孤驿酒，行思独山游。
逸关岚气明，照渭空漪浮。
玉珂摆新欢，声与鸾凤俦。
朝谒大家事，唯余去无由。
+++孟郊
++++送郑仆射出节山南（一作酬郑兴元仆射招）
国老出为将，红旗入青山。
再招门下生，结束馀病孱。
自笑骑马丑，强从驱驰间。
顾顾磨天路，袅袅镜下颜。
文魄既飞越，宦情唯等闲。
羡他白面少，多是清朝班。
惜命非所报，慎行诚独艰。
悠悠去住心，两说何能删。
+++孟郊
++++别妻家
芙蓉湿晓露，秋别南浦中。
鸳鸯卷新赠，遥恋东床空。
碧水不息浪，清溪易生风。
参差坐成阻，飘飖去无穷。
孤云目虽断，明月心相通。
私情讵销铄，积芳在春丛。
+++孟郊
++++赠姚怤别
美人废琴瑟，不是无巧弹。
闻君郢中唱，始觉知音难。
惊蓬无还根，驰水多分澜。
倦客厌出门，疲马思解鞍。
何以写此心，赠君握中丹。
+++孟郊
++++赠竟陵卢使君虔别
赤日千里火，火中行子心。
孰不苦焦灼，所行为贫侵。
山木岂无凉，猛兽蹲清阴。
归人忆平坦，别路多岖嶔。
赖得竟陵守，时闻建安吟。
赠别折楚芳，楚芳摇衣襟。
+++孟郊
++++与韩愈、李翱、张籍话别
朱弦奏离别，华灯少光辉。
物色岂有异，人心顾将违。
客程殊未已，岁华忽然微。
秋桐故叶下，寒露新雁飞。
远游起重恨，送人念先归。
夜集类饥鸟，晨光失相依。
马迹绕川水，雁书还闺闱。
常恐亲朋阻，独行知虑非。
+++孟郊
++++监察十五叔东斋招李益端公会别
欲知惜别离，泻水还清池。
此地有君子，芳兰步葳蕤。
手掇杂英珮，意摇春夜思。
莫作绕山云，循环无定期。
+++孟郊
++++汴州留别韩愈
不饮浊水澜，空滞此汴河。
坐见绕岸水，尽为还海波。
四时不在家，弊服断线多。
远客独憔悴，春英落婆娑。
汴水饶曲流，野桑无直柯。
但为君子心，叹息终靡他。
+++孟郊
++++赠别殷山人说易后归幽墅
夫子说天地，若与灵龟言。
幽幽人不知，一一予所敦。
秋月吐白夜，凉风韵清源。
旁通忽已远，神感寂不喧。
一悟袪万结，夕怀倾朝烦。
旅輈无停波，别马嘶去辕。
殷勤荒草士，会有知己论。
+++孟郊
++++寿安西渡奉别郑相公
洛河向西道，石波横磷磷。
清风送君子，车远无还尘。
春别亦萧索，况兹冰霜晨。
零落景易入，郁抑抱难申。
百宵华灯宴，一旦星散人。
岁去弦吐箭，忧来蚕抽纶。
绵绵无穷事，各各驰绕身。
徘徊黄缥缈，倏忽春霜宾。
相为物表物，永谢区中姻。
日嗟来教士，仰望无由亲。
东都清风减，君子西归朝。
独抱岁晏恨，泗吟不成谣。
贵游意多味，贱别情易消。
回雁忆前叫，浪凫念后漂。
悠悠孤飞景，耸耸衔霜条。
昧趣多滞涩，懒朋寡新僚。
病深理方悟，悔至心自烧。
寂静道何在，忧勤学空饶。
乃知减闻见，始遂情逍遥。
文字徒营织，声华谅疑骄。
顾惭耕稼士，朴略气韵调。
善士有馀食，佳畦冬生苗。
养人在养身，此旨清如韶。
愿贡高古言，敢望锡类招。

++中卷三百八十
  
+++孟郊
++++宇文秀才斋中海柳咏
玉缕青葳蕤，结为芳树姿。
忽惊明月钩，钩出珊瑚枝。
灼灼不死花，蒙蒙长生丝。
饮柏泛仙味，咏兰拟古词。
霜风清飕飕，与君长相思。
+++孟郊
++++摇柳（一作采柳）
弱弱本易惊，看看势难定。
因风似醉舞，尽日不能正。
时邀咏花女，笑辍春妆镜。
+++孟郊
++++晓鹤
晓鹤弹古舌，婆罗门叫音。
应吹天上律，不使尘中寻。
虚空梦皆断，歆唏安能禁。
如开孤月口，似说明星心。
既非人间韵，枉作人间禽。
不如相将去，碧落窠巢深。
+++孟郊
++++和蔷薇花歌
仙机札札织凤凰，花开七十有二行。
天霞落地攒红光，风枝袅袅时一飏，飞散葩馥绕空王。
忽惊锦浪洗新色，又似宫娃逞妆饰。
终当一使移花根，还比蒲桃天上植。
+++孟郊
++++邀人赏蔷薇
蜀色庶可比，楚丛亦应无。
醉红不自力，狂艳如索扶。
丽蕊惜未扫，宛枝长更纡。
何人是花侯，诗老强相呼。
+++孟郊
++++和宣州钱判官使院厅前石楠树
大朴既一剖，众材争万殊。
懿兹南海华，来与北壤俱。
生长如自惜，雪霜无凋渝。
笼笼抱灵秀，簇簇抽芳肤。
寒日吐丹艳，赪子流细珠。
鸳鸯花数重，翡翠叶四铺。
雨洗新妆色，一枝如一姝。
耸异敷庭际，倾妍来坐隅。
散彩饰机案，馀辉盈盘盂。
高意因造化，常情逐荣枯。
主公方寸中，陶植在须臾。
养此奉君子，赏觌日为娱。
始觉石楠咏，价倾赋两都。
棠颂庶可比，桂词难以逾。
因谢丘墟木，空采落泥涂。
时来开佳姿，道去卧枯株。
争芳无由缘，受气如郁纡。
抽肝在郢匠，叹息何踟蹰。
+++孟郊
++++酬郑毗踯躅咏
不似人手致，岂关地势偏。
孤光袅馀翠，独影舞多妍。
迸火烧闲地，红星堕青天。
忽惊物表物，嘉客为留连。
+++孟郊
++++品松
追悲谢灵运，不得殊常封。
纵然孔与颜，亦莫及此松。
此松天格高，耸异千万重。
抓拏巨灵手，擘裂少室峰。
擘裂风雨狞，抓拏指爪傭。
道入难抱心，学生易堕踪。
时时数点仙，袅袅一线龙。
霏微岚浪际，游戏颢兴浓。
品松徒高高，雌鸣讵嗈嗈。
赏异尚可贵，赏潜谁能容。
名华非典实，翦弃徒纤茸。
刻削大雅文，所以不敢慵。
+++孟郊
++++答李员外小榼味
一拳芙蓉水，倾玉何泠泠。
仙情夙已高，诗味今更馨。
试啜月入骨，再衔愁尽醒。
荷君道古诚，使我善飞翎。
+++孟郊
++++井上枸杞架
深锁银泉甃，高叶架云空。
不与凡木并，自将仙盖同。
影疏千点月，声细万条风。
迸子邻沟外，飘香客位中。
花杯承此饮，椿岁小无穷。
+++孟郊
++++蜘蛛讽
万类皆有性，各各禀天和。
蚕身与汝身，汝身何太讹。
蚕身不为己，汝身不为佗。
蚕丝为衣裳，汝丝为网罗。
济物几无功，害物日已多。
百虫虽切恨，其将奈尔何。
+++孟郊
++++蚊
五月中夜息，饥蚊尚营营。
但将膏血求，岂觉性命轻。
顾己宁自愧，饮人以偷生。
愿为天下幮，一使夜景清。
+++孟郊
++++烛蛾
灯前双舞蛾，厌生何太切。
想尔飞来心，恶明不恶灭。
天若百尺高，应去掩明月。
+++孟郊
++++和钱侍郎甘露
玄天何以言，瑞露青松繁。
忽见垂书迹，还惊涌澧源。
春枝晨袅袅，香味晓翻翻。
子礼忽来献，臣心固易敦。
清风惜不动，薄雾肯蒙昏。
嘉昼色更晶，仁慈久乃存。
一方难独占，天下恐争论。
侧听飞中使，重荣华德门。
从公乐万寿，馀庆及儿孙。
+++孟郊
++++和令狐侍郎、郭郎中题项羽庙
碧草凌古庙，清尘锁秋窗。
当时独宰割，猛志谁能降。
鼓气雷作敌，剑光电为双。
新悲徒自起，旧恨空浮江。
+++孟郊
++++读张碧集
天宝太白殁，六义已消歇。
大哉国风本，丧而王泽竭。
先生今复生，斯文信难缺。
下笔证兴亡，陈词备风骨。
高秋数奏琴，澄潭一轮月。
谁作采诗官，忍之不挥发。
+++孟郊
++++听琴
飒飒微雨收，翻翻橡叶鸣。
月沉乱峰西，寥落三四星。
前溪忽调琴，隔林寒琤琤。
闻弹正弄声，不敢枕上听。
回烛整头簪，漱泉立中庭。
定步屐齿深，貌禅目冥冥。
微风吹衣襟，亦认宫徵声。
学道三十年，未免忧死生。
闻弹一夜中，会尽天地情。
+++孟郊
++++闻夜啼赠刘正元
寄泣须寄黄河泉，此中怨声流彻天。
愁人独有夜灯见，一纸乡书泪滴穿。
+++孟郊
++++喜雨
朝见一片云，暮成千里雨。
凄清湿高枝，散漫沾荒土。
+++孟郊
++++终南山下作
见此原野秀，始知造化偏。
山村不假阴，流水自雨田。
家家梯碧峰，门门锁青烟。
因思蜕骨人，化作飞桂仙。
+++孟郊
++++观种树
种树皆待春，春至难久留。
君看朝夕花，谁免离别愁。
心意已零落，种之仍未休。
胡为好奇者，无事自买忧。
+++孟郊
++++春雨后
昨夜一霎雨，天意苏群物。
何物最先知，虚庭草争出。
+++孟郊
++++答友人赠炭
青山白屋有仁人，赠炭价重双乌银。
驱却坐上千重寒，烧出炉中一片春。
吹霞弄日光不定，暖得曲身成直身。
+++孟郊
++++烂柯石
仙界一日内，人间千载穷。
双棋未遍局，万物皆为空。
樵客返归路，斧柯烂从风。
唯馀石桥在，犹自凌丹虹。
+++孟郊
++++寻言上人
万里莓苔地，不见驱驰踪。
唯开文字窗，时写日月容。
竹韵漫萧屑，草花徒蒙茸。
披霜入众木，独自识青松。
+++孟郊
++++喷玉布
去尘咫尺步，山笑康乐岩。
天开紫石屏，泉缕明月帘。
仙凝刻削迹，灵绽云霞纤。
悦闻若有待，瞥见终无厌。
俗玩讵能近，道嬉方可淹。
踏着不死机，欲归多浮嫌。
古醉今忽醒，今求古仍潜。
今相共失，语默两难恬。
赠君喷玉布，一濯高崭崭。
+++孟郊
++++姑蔑城
劲越既成土，强吴亦为墟。
皇风一已被，兹邑信平居。
抚俗观旧迹，行春布新书。
兴亡意何在，绵叹空踌蹰。
+++孟郊
++++峥嵘岭
疏凿顺高下，结构横烟霞。
坐啸郡斋肃，玩奇石路斜。
古树浮绿气，高门结朱华。
始见峥嵘状，仰止逾可嘉。
+++孟郊
++++寻裴处士
涉水更登陆，所向皆清真。
寒草不藏径，灵峰知有人。
悠哉炼金客，独与烟霞亲。
曾是欲轻举，谁言空隐沦。
远心寄白月，华发回青春。
对此钦胜事，胡为劳我身。
+++孟郊
++++子庆诗
王家事已奇，孟氏庆无涯。
献子还生子，羲之又有之。
凤兮且莫叹，鲤也会闻诗。
小小豫章甲，纤纤玉树姿。
人来唯仰乳，母抱未知慈。
我欲拣其养，放麛者是谁。
+++孟郊
++++憩淮上观公法堂
动觉日月短，静知时岁长。
自悲道路人，暂宿空闲堂。
孤烛让清昼，纱巾敛辉光。
高僧积素行，事外无刚强。
我有岩下桂，愿为炉中香。
不惜青翠姿，为君扬芬芳。
淮水色不污，汴流徒浑黄。
且将琉璃意，净缀芙蓉章。
明日还独行，羁愁来旧肠。
+++孟郊
++++江邑春霖奉赠陈侍御
江上花木冻，雨中零落春。
应由放忠直，在此成漂沦。
嘉艳皆损污，好音难殷勤。
天涯多远恨，雪涕盈芳辰。
坐哭青草上，卧吟幽水滨。
兴言念风俗，得意唯波鳞。
枕席病流湿，檐楹若飞津。
始知吴楚水，不及京洛尘。
风浦荡归棹，泥陂陷征轮。
两途日无遂，相赠唯沾巾。
+++孟郊
++++溧阳秋霁
晚雨晓犹在，萧寥激前阶。
星星满衰鬓，耿耿入秋怀。
旧识半零落，前心骤相乖。
饱泉亦恐醉，惕宦肃如斋。
上客处华池，下寮宅枯崖。
叩高占生物，龃龉回难谐。
+++孟郊
++++列仙文 方诸青童君
大霞霏晨晖，元气无常形。
玄辔飞霄外，八景乘高清。
手把玉皇袂，携我晨中生。
玄庭自嘉会，金书拆华名。
贤女密所妍，相期洛水輧。
+++孟郊
++++列仙文 清虚真人
欻驾空清虚，徘徊西华馆。
琼轮暨晨抄，虎骑逐烟散。
惠风振丹旌，明烛朗八焕。
解襟墉房内，神铃鸣璀璨。
栖景若林柯，九弦空中弹。
遗我积世忧，释此千载叹。
怡眄无极已，终夜复待旦。
+++孟郊
++++列仙文 金母飞空歌
驾我八景舆，欻然入玉清。
龙群拂霄上，虎旗摄朱兵。
逍遥三弦际，万流无暂停。
哀此去留会，劫尽天地倾。
当寻无中景，不死亦不生。
体彼自然道，寂观合大冥。
南岳挺直干，玉英曜颖精。
有任靡期事，无心自虚灵。
嘉会绛河内，相与乐朱英。
+++孟郊
++++列仙文 安度明
丹霞焕上清，八风鼓太和。
回我神霄辇，遂造岭玉阿。
咄嗟天地外，九围皆我家。
上采白日精，下饮黄月华。
灵观空无中，鹏路无间邪。
顾见魏贤安，浊气伤汝和。
勤研玄中思，道成更相过。
+++孟郊
++++夏日谒智远禅师
吾师当几祖，说法云无空。
禅心三界外，宴坐天地中。
院静鬼神去，身与草木同。
因知护王国，满钵盛毒龙。
抖擞尘埃衣，谒师见真宗。
何必千万劫，瞬息去樊笼。
盛夏火为日，一堂十月风。
不得为弟子，名姓挂儒宫。
+++孟郊
++++访嵩阳道士不遇
先生五兵游，文焰藏金鼎。
日下鹤过时，人间空落影。
常言一粒药，不堕生死境。
何当列御寇，去问仙人请。
+++孟郊
++++听蓝溪僧为元居士说维摩经
古树少枝叶，真僧亦相依。
山木自曲直，道人无是非。
手持维摩偈，心向居士归。
空景忽开霁，雪花犹在衣。
洗然水溪昼，寒物生光辉。
+++孟郊
++++借车
借车载家具，家具少于车。
借者莫弹指，贫穷何足嗟。
百年徒役走，万事尽随花。
+++孟郊
++++喜符郎诗有天纵
念符不由级，屹得文章阶。
白玉抽一毫，绿珉已难排。
偷笔作文章，乞墨潜磨揩。
海鲸始生尾，试摆蓬壶涡。
幸当禁止之，勿使恣狂怀。
自悲无子嗟，喜妒双喈喈。
+++孟郊
++++凭周况先辈于朝贤乞茶
道意勿乏味，心绪病无悰。
蒙茗玉花尽，越瓯荷叶空。
锦水有鲜色，蜀山饶芳丛。
云根才翦绿，印缝已霏红。
曾向贵人得，最将诗叟同。
幸为乞寄来，救此病劣躬。
+++孟郊
++++上昭成阁不得，于从侄僧悟空院叹嗟
欲上千级阁，问天三四言。
未尺数十登，心目风浪翻。
手手把惊魄，脚脚踏坠魂。
却流至旧手，傍掣犹欲奔。
老病但自悲，古蠹木万痕。
老力安可夸，秋海萍一根。
孤叟何所归，昼眼如黄昏。
常恐失好步，入彼市井门。
结僧为亲情，策竹为子孙。
此诚徒切切，此意空存存。
一寸地上语，高天何由闻。
+++孟郊
++++魏博田兴尚书听嫂命不立非夫人诗
君子耽古礼，如馋鱼吞钩。
昨闻敬嫂言，掣心东北流。
魏博田尚书，与礼相绸缪。
善词闻天下，一日一再周。
+++孟郊
++++读经
垂老抱佛脚，教妻读黄经。
经黄名小品，一纸千明星。
曾读大般若，细感肸蚃听。
当时把斋中，方寸抱万灵。
忽复入长安，蹴踏日月宁。
老方却归来，收拾可丁丁。
拂拭尘几案，开函就孤亭。
儒书难借索，僧签饶芳馨。
驿驿不开手，铿铿闻异铃。
得善如焚香，去恶如脱腥。
安得颜子耳，曾未如此听。
听之何有言，德教贵有形。
何言中国外，有国如海萍。
海萍国教异，天声各泠泠。
安排未定时，心火竞荧荧。
将如庶几者，声尽形元冥。
+++孟郊
++++谢李輈再到
等闲拜日晚，夫妻犹相疮。
况是贤人冤，何必哭飞扬。
昨夜梦得剑，为君藏中肠。
会将当风烹，血染布衣裳。
劳君又叩门，词句失寻常。
我不忍出厅，血字湿土墙。
血字耿不灭，我心惧惶惶。
会有铿锵夫，见之目生光。
生光非等闲，君其且安详。
+++孟郊
++++忽不贫，喜卢仝书船归洛
贫孟忽不贫，请问孟何如。
卢仝归洛船，崔嵬但载书。
江潮清翻翻，淮潮碧徐徐。
夜信为朝信，朝信良卷舒。
江淮君子水，相送仁有馀。
我去官色衫，肩经入君庐。
喃喃肩经郎，言语倾琪琚。
琪琚铿好词，鸟鹊跃庭除。
书船平安归，喜报乡里闾。
我愿拾遗柴，巢经于空虚。
下免尘土侵，上为云霞居。
日月更相锁，道义分明储。
不愿空岧峣，但愿实工夫。
实空二理微，分别相起予。
经书荒芜多，为君勉勉锄。
勉勉不敢专，传之方在诸。

++中卷三百八十一
  
+++孟郊
++++吊国殇
徒言人最灵，白骨乱纵横。
如何当春死，不及群草生。
尧舜宰乾坤，器农不器兵。
秦汉盗山岳，铸杀不铸耕。
天地莫生金，生金人竞争。
+++孟郊
++++吊比干墓
殷辛帝天下，厌为天下尊。
乾刚既一断，贤愚无二门。
佞是福身本，忠是丧己源。
饿虎不食子，人无骨肉恩。
日影不入地，下埋冤死魂。
有骨不为土，应作直木根。
今来过此乡，下马吊此坟。
静念君臣间，有道谁敢论。
+++孟郊
++++吊元鲁山
搏鸷有馀饱，鲁山长饥空。
豪人饫鲜肥，鲁山饭蒿蓬。
食名皆霸官，食力乃尧农。
君子耻新态，鲁山与古终。
天璞本平一，人巧生异同。
鲁山不自剖，全璞竟没躬。
自剖多是非，流滥将何归。
奔竞立诡节，凌侮争怪辉。
五常坐销铄，万类随衰微。
以兹见鲁山，道蹇无所依。
君子不自蹇，鲁山蹇有因。
苟含天地秀，皆是天地身。
天地蹇既甚，鲁山道莫伸。
天地气不足，鲁山食更贫。
始知补元化，竟须得贤人。
贤人多自霾，道理与俗乖。
细功不敢言，远韵方始谐。
万物饱为饱，万人怀为怀。
一声苟失所，众憾来相排。
所以元鲁山，饥衰难与偕。
远阶无近级，造次不可升。
贤人洁肠胃，寒日空澄凝。
血誓竟讹谬，膏明易煎蒸。
以之驱鲁山，疏迹去莫乘。
言从鲁山宦，尽化尧时心。
豺狼耻狂噬，齿牙闭霜金。
竞来辟田土，相与耕嶔岑。
当宵无关锁，竟岁饶歌吟。
善教复天术，美词非俗箴。
精微自然事，视听不可寻。
因书鲁山绩，庶合箫韶音。
箫韶太平乐，鲁山不虚作。
千古若有知，百年幸如昨。
谁能嗣教化，以此洗浮薄。
君臣贵深遇，天地有灵橐。
力运既艰难，德符方合漠。
名位苟虚旷，声明自销铄。
礼法虽相救，贞浓易糟粕。
哀哀元鲁山，毕竟谁能度。
当今富教化，元后得贤相。
冰心镜衰古，霜议清遐障。
幽埋尽洸洗，滞旅免流浪。
唯馀鲁山名，未获旌廉让。
二三贞苦士，刷视耸危望。
发秋青山夜，目断丹阙亮。
诱类幸从兹，嘉招固非妄。
小生奏狂狷，感惕增万状。
黄犊不知孝，鲁山自驾车。
非贤不可妻，鲁山竟无家。
供养耻佗力，言词岂纤瑕。
将谣鲁山德，赜海谁能涯。
遗婴尽雏乳，何况骨肉枝。
心肠结苦诚，胸臆垂甘滋。
事已出古表，谁言独今奇。
贤人母万物，岂弟流前诗。
+++孟郊
++++哭李观
志士不得老，多为直气伤。
阮公终日哭，寿命固难长。
颜子既殂谢，孔门无辉光。
文星落奇曜，宝剑摧修铓。
常作金应石，忽为宫别商。
为尔吊琴瑟，断弦难再张。
偏毂不可转，只翼不可翔。
清尘无吹嘘，委地难飞扬。
此义古所重，此风今则亡。
自闻丧元宾，一日八九狂。
沉痛此丈夫，惊呼彼穹苍。
我有出俗韵，劳君疾恶肠。
知音既已矣，微言谁能彰。
旅葬无高坟，栽松不成行。
哀歌动寒日，赠泪沾晨霜。
神理本窅窅，今来更茫茫。
何以荡悲怀，万事付一觞。
+++孟郊
++++李少府厅吊李元宾遗字
零落三四字，忽成千万年。
那知冥寞客，不有补亡篇。
斜月吊空壁，旅人难独眠。
一生能几时，百虑来相煎。
戚戚故交泪，幽幽长夜泉。
已矣难重言，一言一潸然。
+++孟郊
++++悼吴兴汤衡评事
君生霅水清，君殁霅水浑。
空令骨肉情，哭得白日昏。
大夜不复晓，古松长闭门。
琴弦绿水绝，诗句青山存。
昔为芳春颜，今为荒草根。
独问冥冥理，先儒未曾言。
+++孟郊
++++哀孟云卿嵩阳荒居
戚戚抱幽独，宴宴沉荒居。
不闻新欢笑，但睹旧诗书。
艺檗意弥苦，耕山食无馀。
定交昔何在，至戚今或疏。
薄俗易销歇，淳风难久舒。
秋芜上空堂，寒槿落枯渠。
薙草恐伤蕙，摄衣自理锄。
残芳亦可饵，遗秀谁忍除。
徘徊未能去，为尔涕涟如。
+++孟郊
++++哭卢贞国
一别难与期，存亡易寒燠。
下马入君门，声悲不成哭。
自能富才艺，当冀深荣禄。
皇天负我贤，遗恨至两目。
平生叹无子，家家亲相嘱。
+++孟郊
++++伤旧游
去春会处今春归，花数不减人数稀。
朝笑片时暮成泣，东风一向还西辉。
+++孟郊
++++吊房十五次卿少府
日高方得起，独赏些些春。
可惜宛转莺，好音与他人。
昔年此气味，还走曲江滨。
逢著韩退之，结交方殷勤。
蜀客骨目高，聪辩剑戟新。
如何昨日欢，今日见无因。
英奇一谢世，视听一为尘。
谁言老泪短，泪短沾衣巾。
+++孟郊
++++逢江南故昼上人会中郑方回
相逢失意中，万感因语至。
追思东林日，掩抑北邙泪。
筐箧有遗文，江山旧清气。
尘生逍遥注，墨故飞动字。
荒毁碧涧居，虚无青松位。
珠沉百泉暗，月死群象闭。
永谢平生言，知音岂容易。
+++孟郊
++++哭秘书包大监
哲人卧病日，贱子泣玉年。
常恐宝镜破，明月难再圆。
文字未改素，声容忽归玄。
始知知音稀，千载一绝弦。
旧馆有遗琴，清风那复传。
+++孟郊
++++悼幼子
一闭黄蒿门，不闻白日事。
生气散成风，枯骸化为地。
负我十年恩，欠尔千行泪。
洒之北原上，不待秋风至。
+++孟郊
++++悼亡
山头明月夜增辉，增辉不照重泉下。
泉下双龙无再期，金蚕玉燕空销化。
朝云暮雨成古墟，萧萧野竹风吹亚。
+++孟郊
++++吊李元宾坟
晓上荒凉原，吊彼寂寥魂。
眼咽此时泪，耳凄在日言。
冥冥千万年，坟锁孤松根。
+++孟郊
++++览崔爽遗文，因纾幽怀
堕泪数首文，悲结千里坟。
苍旻且留我，白日空遗君。
仙鹤未巢月，衰凤先坠云。
清风独起时，旧语如再闻。
瑶草罢葳蕤，桂花休氛氲。
万物与我心，相感吴江濆。
+++孟郊
++++峡哀
昔多相与笑，今谁相与哀。
峡哀哭幽魂，噭噭风吹来。
堕魄抱空月，出没难自裁。
齑粉一闪间，春涛百丈雷。
峡水声不平，碧沲牵清洄。
沙棱箭箭急，波齿龂龂开。
呀彼无底吮，待此不测灾。
谷号相喷激，石怒争旋回。
古醉有复乡，今缧多为能。
字孤徒仿佛，衔雪犹惊猜。
薄俗少直肠，交结须横财。
黄金买相吊，幽泣无馀漼。
我有古心意，为君空摧颓。
上天下天水，出地入地舟。
石剑相劈斫，石波怒蛟虬。
花木叠宿春，风飙凝古秋。
幽怪窟穴语，飞闻肸蚃流。
沉哀日已深，衔诉将何求。
三峡一线天，三峡万绳泉。
上仄碎日月，下掣狂漪涟。
破魂一两点，凝幽数百年。
峡晖不停午，峡险多饥涎。
树根锁枯棺，孤骨袅袅悬。
树枝哭霜栖，哀韵杳杳鲜。
逐客零落肠，到此汤火煎。
性命如纺绩，道路随索缘。
奠泪吊波灵，波灵将闪然。
峡乱鸣清磬，产石为鲜鳞。
喷为腥雨涎，吹作黑井身。
怪光闪众异，饿剑唯待人。
老肠未曾饱，古齿崭岩嗔。
嚼齿三峡泉，三峡声龂龂。
峡螭老解语，百丈潭底闻。
毒波为计校，饮血养子孙。
既非皋陶吏，空食沉狱魂。
潜怪何幽幽，魄说徒云云。
峡听哀哭泉，峡吊鳏寡猿。
峡声非人声，剑水相劈翻。
斯谁士诸谢，奏此沉苦言。
谗人峡虬心，渴罪呀然浔。
所食无直肠，所语饶枭音。
石齿嚼百泉，石风号千琴。
幽哀莫能远，分雪何由寻。
月魄高卓卓，峡窟清沉沉。
衔诉何时明，抱痛已不禁。
犀飞空波涛，裂石千嶔岑。
峡棱剸日月，日月多摧辉。
物皆斜仄生，鸟亦斜仄飞。
潜石齿相锁，沉魂招莫归。
恍惚清泉甲，斑斓碧石衣。
饿咽潺湲号，涎似泓浤肥。
峡青不可游，腥草生微微。
峡景滑易堕，峡花怪非春。
红光根潜涎，碧雨飞沃津。
巴谷蛟螭心，巴乡魍魉亲。
啖生不问贤，至死独养身。
腥语信者谁，拗歌欢非真。
仄田无异稼，毒水多狞鳞。
异类不可友，峡哀哀难伸。
峡水剑戟狞，峡舟霹雳翔。
因依虺蜴手，起坐风雨忙。
峡旅多窜官，峡氓多非良。
滑心不可求，滑习积已长。
漠漠涎雾起，龂龂涎水光。
渴贤如之何，忽在水中央。
枭鸱作人语，蛟虬吸水波。
能于白日间，谄欲晴风和。
骇智蹶众命，蕴腥布深萝。
齿泉无底贫，锯涎在处多。
仄树鸟不巢，踔𨃐猿相过。
峡哀不可听，峡怨其奈何。
+++孟郊
++++杏殇（杏殇，花乳也，霜翦而落，因悲昔婴，故作是诗）
冻手莫弄珠，弄珠珠易飞。
惊霜莫翦春，翦春无光辉。
零落小花乳，斓斑昔婴衣。
拾之不盈把，日暮空悲归。
地上空拾星，枝上不见花。
哀哀孤老人，戚戚无子家。
岂若没水凫，不如拾巢鸦。
浪鷇破便飞，风雏袅相夸。
芳婴不复生，向物空悲嗟。
应是一线泪，入此春木心。
枝枝不成花，片片落翦金。
春寿何可长，霜哀亦已深。
常时洗芳泉，此日洗泪襟。
儿生月不明，儿死月始光。
儿月两相夺，儿命果不长。
如何此英英，亦为吊苍苍。
甘为堕地尘，不为末世芳。
踏地恐土痛，损彼芳树根。
此诚天不知，翦弃我子孙。
垂枝有千落，芳命无一存。
谁谓生人家，春色不入门。
冽冽霜杀春，枝枝疑纤刀。
木心既零落，山窍空呼号。
班班落地英，点点如明膏。
始知天地间，万物皆不牢。
哭此不成春，泪痕三四斑。
失芳蝶既狂，失子老亦孱。
且无生生力，自有死死颜。
灵凤不衔诉，谁为扣天关。
此儿自见灾，花发多不谐。
穷老收碎心，永夜抱破怀。
声死更何言，意死不必喈。
病叟无子孙，独立犹束柴。
霜似败红芳，剪啄十数双。
参差呻细风，噞喁沸浅江。
泣凝不可消，恨壮难自降。
空遗旧日影，怨彼小书窗。
+++孟郊
++++吊江南老家人春梅
念尔筋力尽，违我衣食恩。
奈何粗犷儿，生鞭见死痕。
旧使常以礼，新怨将谁吞。
胡为乎泥中，消歇教义源。
+++孟郊
++++哭李丹员外，并寄杜中丞
生死方知交态存，忍将齰齖报幽魂。
十年同在平原客，更遣何人哭寝门。
+++孟郊
++++哭刘言史
诗人业孤峭，饿死良已多。
相悲与相笑，累累其奈何。
精异刘言史，诗肠倾珠河。
取次抱置之，飞过东溟波。
可惜大国谣，飘为四夷歌。
常于众中会，颜色两切磋。
今日果成死，葬襄之洛河。
洛岸远相吊，洒泪双滂沱。
+++孟郊
++++吊卢殷
诗人多清峭，饿死抱空山。
白云既无主，飞出意等闲。
久病床席尸，护丧童仆孱。
故书穷鼠啮，狼藉一室间。
君归新鬼乡，我面古玉颜。
羞见入地时，无人叫追攀。
百泉空相吊，日久哀潺潺。
唧唧复唧唧，千古一月色。
新新复新新，千古一花春。
邙风噫孟郊，嵩秋葬卢殷。
北邙前后客，相吊为埃尘。
北邙棘针草，泪根生苦辛。
烟火不自暖，筋力早已贫。
幽荐一杯泣，泻之清洛滨。
添为断肠声，愁杀长别人。
棘针风相号，破碎诸苦哀。
苦哀不可闻，掩耳亦入来。
哭弦多煎声，恨涕有馀摧。
噫贫气已焚，噫死心更灰。
梦世浮闪闪，泪波深洄洄。
薤歌一以去，蒿闭不复开。
登封草木深，登封道路微。
日月不与光，莓苔空生衣。
可怜无子翁，蚍蜉缘病肌。
挛卧岁时长，涟涟但幽噫。
幽噫虎豹闻，此外相访稀。
至亲唯有诗，抱心死有归。
河南韩先生，后君作因依。
磨一片嵌岩，书千古光辉。
贤人无计校，生苦死徒夸。
他名润子孙，君名润泥沙。
可惜千首文，闪如一朝花。
零落难苦言，起坐空惊嗟。
耳闻陋巷生，眼见鲁山君。
饿死始有名，饿名高氛氲。
戆叟老壮气，感之为忧云。
所忧唯一泣，古今相纷纷。
平生与君说，逮此俱云云。
初识漆鬓发，争为新文章。
夜踏明月桥，店饮吾曹床。
醉啜二杯酿，名郁一县香。
寺中摘梅花，园里翦浮芳。
高嗜绿蔬羹，意轻肥腻羊。
吟哦无滓韵，言语多古肠。
白首忽然至，盛年如偷将。
清浊俱莫追，何须骂沧浪。
前贤多哭酒，哭酒免哭心。
后贤试衔之，哀至无不深。
少年哭酒时，白发亦已侵。
老年哭酒时，声韵随生沉。
寄言哭酒宾，勿作登封音。
登封徒放声，天地竟难寻。
同人少相哭，异类多相号。
始知禽兽痴，却至天然高。
非子病无泪，非父念莫劳。
如何裁亲疏，用礼如用刀。
孤丧鲜匍匐，闭哀抱郁陶。
烦他手中葬，诚信焉能褒。
嗟嗟无子翁，死弃如脱毛。
圣人哭贤人，骨化气为星。
文章飞上天，列宿增晶荧。
前古文可数，今人文亦灵。
高名称谪仙，升降曾莫停。
有文死更香，无文生亦腥。
为君铿好辞，永传作谧宁。

++中卷三百八十二
  
+++张籍
++++寄远曲
美人来去春江暖，江头无人湘水满。
浣沙石上水禽栖，江南路长春日短。
兰舟桂楫常渡江，无因重寄双琼珰。
+++张籍
++++行路难
湘东行人长叹息，十年离家归未得。
弊裘羸马苦难行，僮仆饥寒少筋力。
君不见床头黄金尽，壮士无颜色。
龙蟠泥中未有云，不能生彼升天翼。
+++张籍
++++征妇怨
九月匈奴杀边将，汉军全没辽水上。
万里无人收白骨，家家城下招魂葬。
妇人依倚子与夫，同居贫贱心亦舒。
夫死战场子在腹，妾身虽存如昼烛。
+++张籍
++++白纻歌
皎皎白纻白且鲜，将作春衣称少年。
裁缝长短不能定，自持刀尺向姑前。
复恐兰膏污纤指，常遣傍人收堕珥。
衣裳著时寒食下，还把玉鞭鞭白马。
+++张籍
++++野老歌（一作山农词）
老农家贫在山住，耕种山田三四亩。
苗疏税多不得食，输入官仓化为土。
岁暮锄犁傍空室，呼儿登山收橡实。
西江贾客珠百斛，船中养犬长食肉。
+++张籍
++++寄衣曲
织素缝衣独苦辛，远因回使寄征人。
官家亦自寄衣去，贵从妾手著君身。
高堂姑老无侍子，不得自到边城里。
殷勤为看初著时，征夫身上宜不宜。
+++张籍
++++送远曲
戏马台南山簇簇，山边饮酒歌别曲。
行人醉后起登车，席上回尊劝僮仆。
青天漫漫覆长路，远游无家安得住。
愿君到处自题名，他日知君从此去。
+++张籍
++++筑城词
筑城处，千人万人齐把杵。
重重土坚试行锥，军吏执鞭催作迟。
来时一年深碛里，尽著短衣渴无水。
力尽不得抛杵声，杵声未尽人皆死。
家家养男当门户，今日作君城下土。

+++张籍
++++猛虎行
南山北山树冥冥，猛虎白日绕林行。
向晚一身当道食，山中麋鹿尽无声。
年年养子在空谷，雌雄上山不相逐。
谷中近窟有山村，长向村家取黄犊。
五陵年少不敢射，空来林下看行迹。

+++张籍
++++别离曲
行人结束出门去，几时更踏门前路。
忆昔君初纳采时，不言身属辽阳戍。
早知今日当别离，成君家计良为谁。
男儿生身自有役，那得误我少年时。
不如逐君征战死，谁能独老空闺里。

+++张籍
++++牧童词
远牧牛，绕村四面禾黍稠。
陂中饥乌啄牛背，令我不得戏垄头。
入陂草多牛散行，白犊时向芦中鸣。
隔堤吹叶应同伴，还鼓长鞭三四声。
牛牛食草莫相触，官家截尔头上角。

+++张籍
++++沙堤行，呈裴相公
长安大道沙为堤，早风无尘雨无泥。
宫中玉漏下三刻，朱衣导骑丞相来。
路傍高楼息歌吹，千车不行行者避。
街官闾吏相传呼，当前十里惟空衢。
白麻诏下移相印，新堤未成旧堤尽。

+++张籍
++++求仙行
汉皇欲作飞仙子，年年采药东海里。
蓬莱无路海无边，方士舟中相枕死。
招摇在天回白日，甘泉玉树无仙实。
九皇真人终不下，空向离宫祠太乙。
丹田有气凝素华，君能保之升绛霞。

+++张籍
++++古钗叹
古钗堕井无颜色，百尺泥中今复得。
凤凰宛转有古仪，欲为首饰不称时。
女伴传看不知主，罗袖拂拭生光辉。
兰膏已尽股半折，雕文刻样无年月。
虽离井底入匣中，不用还与坠时同。

+++张籍
++++各东西
游人别，一东复一西。
出门相背两不返，惟信车轮与马蹄。
道路悠悠不知处，山高海阔谁辛苦。
远游不定难寄书，日日空寻别时语。
浮云上天雨堕地，暂时会合终离异。
我今与子非一身，安得死生不相弃。
+++张籍
++++节妇吟，寄东平李司空师道
君知妾有夫，赠妾双明珠。
感君缠绵意，系在红罗襦。
妾家高楼连苑起，良人执戟明光里。
君用心如日月，事夫誓拟同生死。
还君明珠双泪垂，何不相逢未嫁时。
+++张籍
++++宴客词
上客不用顾金羁，主人有酒君莫违。
请君看取园中花，地上渐多枝上稀。
山头树影不见石，溪水无风应更碧。
人人齐醉起舞时，谁觉翻衣与倒帻。
明朝花尽人已去，此地独来空绕树。

+++张籍
++++永嘉行
黄头鲜卑入洛阳，胡儿执戟升明堂。
晋家天子作降虏，公卿奔走如牛羊。
紫陌旌幡暗相触，家家鸡犬惊上屋。
妇人出门随乱兵，夫死眼前不敢哭。
九州诸侯自顾土，无人领兵来护主。
北人避胡多在南，南人至今能晋语。
+++张籍
++++采莲曲
秋江岸边莲子多，采莲女儿凭船歌。
青房圆实齐戢戢，争前竞折漾微波。
试牵绿茎下寻藕，断处丝多刺伤手。
白练束腰袖半卷，不插玉钗妆梳浅。
船中未满度前洲，借问阿谁家住远。
归时共待暮潮上，自弄芙蓉还荡桨。
+++张籍
++++伤歌行（元和中，杨凭贬临贺尉）
黄门诏下促收捕，京兆尹系御史府。
出门无复部曲随，亲戚相逢不容语。
辞成谪尉南海州，受命不得须臾留。
身着青衫骑恶马，中门之外无送者。
邮夫防吏急喧驱，往往惊堕马蹄下。
长安里中荒大宅，朱门已除十二戟。
高堂舞榭锁管弦，美人遥望西南天。
+++张籍
++++吴宫怨
吴宫四面秋江水，江清露白芙蓉死。
吴王醉后欲更衣，座上美人娇不起。
宫中千门复万户，君恩反覆谁能数。
君心与妾既不同，徒向君前作歌舞。
茱萸满宫红实垂，秋风袅袅生繁枝。
姑苏台上夕燕罢，他人侍寝还独归。
白日在天光在地，君今那得长相弃。
+++张籍
++++北邙行（一作白邙山）
洛阳北门北邙道，丧车辚辚入秋草。
车前齐唱薤露歌，高坟新起白峨峨。
朝朝暮暮人送葬，洛阳城中人更多。
千金立碑高百尺，终作谁家柱下石。
山头松柏半无主，地下白骨多于土。
寒食家家送纸钱，乌鸢作窠衔上树。
人居朝市未解愁，请君暂向北邙游。
+++张籍
++++关山月
秋月朗朗关山上，山中行人马蹄响。
关山秋来雨雪多，行人见月唱边歌。
海边茫茫天气白，胡儿夜度黄龙碛。
军中探骑暮出城，伏兵暗处低旌戟。
溪水连天霜草平，野驼寻水碛中鸣。
陇头风急雁不下，沙场苦战多流星。
可怜万国关山道，年年战骨多秋草。
+++张籍
++++陇头行
陇头路断人不行，胡骑夜入凉州城。
汉兵处处格斗死，一朝尽没陇西地。
驱我边人胡中去，散放牛羊食禾黍。
去年中国养子孙，今著毡裘学胡语。
谁能更使李轻车，收取凉州入汉家。

+++张籍
++++楚妃叹
湘云初起江沉沉，君王遥在云梦林。
江南雨多旌旗暗，台下朝朝春水深。
章华殿前朝万国，君心独自无终极。
楚兵满地能逐禽，谁用一身骋筋力。
西江若翻云梦中，麋鹿死尽应还宫。

+++张籍
++++春日行
春日融融池上暖，竹牙出土兰心短。
草堂晨起酒半醒，家僮报我园花满。
头上皮冠未曾整，直入花间不寻径。
树树殷勤尽绕行，攀枝未遍春日暝。
不用积金著青天，不用服药求神仙。
但愿园里花长好，一生饮酒花前老。
+++张籍
++++秋夜长
秋天如水夜未央，天汉东西月色光。
愁人不寐畏枕席，暗虫唧唧绕我傍。
荒城为村无更声，起看北斗天未明。
白露满田风袅袅，千声万声鹖鸟鸣。
+++张籍
++++白鼍鸣
天欲雨，有东风，南谿白鼍鸣窟中。
六月人家井无水，夜闻鼍声人尽起。

+++张籍
++++洛阳行
洛阳宫阙当中州，城上峨峨十二楼。
翠华西去几时返，枭巢乳鸟藏蛰燕。
御门空锁五十年，税彼农夫修玉殿。
六街朝暮鼓冬冬，禁兵持戟守空宫。
百官月月拜章表，驿使相续长安道。
上阳宫树黄复绿，野豺入苑食麋鹿。
陌上老翁双泪垂，共说武皇巡幸时。
+++张籍
++++春江曲
春江无云潮水平，蒲心出水凫雏鸣。
长干夫婿爱远行，自染春衣缝已成。
妾身生长金陵侧，去年随夫住江北。
春来未到父母家，舟小风多渡不得。
欲辞舅姑先问人，私向江头祭水神。

+++张籍
++++送远曲
吴门向西流水长，水长柳暗烟茫茫。
行人送客各惆怅，话离叙别倾清觞。
吟丝竹，鸣笙簧，酒酣性逸歌猖狂。
行人告我挂帆去，此去何时返故乡。
殷勤振衣两相嘱，世事近来还浅促。
愿君看取吴门山，带雪经春依旧绿。
行人行处求知亲，送君去去徒酸辛。
+++张籍
++++塞下曲
边州八月修城堡，候骑先烧碛中草。
胡风吹沙度陇飞，陇头林木无北枝。
将军阅兵青塞下，鸣鼓逢逢促猎围。
天寒山路石断裂，白日不销帐上雪。
乌孙国乱多降胡，诏使名王持汉节。
年年征战不得闲，边人杀尽唯空山。
+++张籍
++++董逃行
洛阳城头火曈曈，乱兵烧我天子宫。
宫城南面有深山，尽将老幼藏其间。
重岩为屋橡为食，丁男夜行候消息。
闻道官军犹掠人，旧里如今归未得。
董逃行，汉家几时重太平。

+++张籍
++++少年行
少年从猎出长杨，禁中新拜羽林郎。
独对辇前射双虎，君王手赐黄金珰。
日日斗鸡都市里，赢得宝刀重刻字。
百里报仇夜出城，平明还在娼楼醉。
遥闻虏到平陵下，不待诏书行上马。
斩得名王献桂宫，封侯起第一日中。
不为六郡良家子，百战始取边城功。
+++张籍
++++白头吟
请君膝上琴，弹我白头吟。
忆昔君前娇笑语，两情宛转如萦素。
宫中为我起高楼，更开花池种芳树。
春天百草秋始衰，弃我不待白头时。
罗襦玉珥色未暗，今朝已道不相宜。
扬州青铜作明镜，暗中持照不见影。
人心回互自无穷，眼前好恶那能定。
君恩已去若再返，菖蒲花开月长满。

+++张籍
++++将军行
弹筝峡东有胡尘，天子择日拜将军。
蓬莱殿前赐六纛，还领禁兵为部曲。
当朝受诏不辞家，夜向咸阳原上宿。
战车彭彭旌旗动，三十六军齐上陇。
陇头战胜夜亦行，分兵处处收旧城。
胡儿杀尽阴碛暮，扰扰唯有牛羊声。
边人亲戚曾战没，今逐官军收旧骨。
碛西行见万里空，幕府独奏将军功。

+++张籍
++++贾客乐
金陵向西贾客多，船中生长乐风波。
欲发移船近江口，船头祭神各浇酒。
停杯共说远行期，入蜀经蛮谁别离。
金多众中为上客，夜夜算缗眠独迟。
秋江初月猩猩语，孤帆夜发潇湘渚。
水工持楫防暗滩，直过山边及前侣。
年年逐利西复东，姓名不在县籍中。
农夫税多长辛苦，弃业长为贩宝翁。

+++张籍
++++羁旅行
远客出门行路难，停车敛策在门端。
荒城无人霜满路，野火烧桥不得度。
寒虫入窟鸟归巢，僮仆问我谁家去。
行寻田头暝未息，双毂长辕碍荆棘。
缘冈入涧投田家，主人舂米为夜食。
晨鸡喔喔茅屋傍，行人起扫车上霜。
旧山已别行已远，身计未成难复返。
长安陌上相识稀，遥望天山白日晚。
谁能听我辛苦行，为向君前歌一声。
+++张籍
++++车遥遥
征人遥遥出古城，双轮齐动驷马鸣。
山川无处不归路，念君长作万里行。
野田人稀秋草绿，日暮放马车中宿。
惊麏游兔在我傍，独唱乡歌对僮仆。
君家大宅凤城隅，年年道上随行车。
愿为玉銮系华轼，终日有声在君侧。
门前旧辙久已平，无由复得君消息。
+++张籍
++++妾薄命
薄命妇，良家子，无事从军去万里。
汉家天子平四夷，护羌都尉裹尸归。
念君此行为死别，对君裁缝泉下衣。
与君一日为夫妇，千年万岁亦相守。
君爱龙城征战功，妾愿青楼歌乐同。
生各各有所欲，讵得将心入君腹。
+++张籍
++++朱鹭
翩翩兮朱鹭，来泛春塘栖绿树。
羽毛如翦色如染，远飞欲下双翅敛。
避人引子入深堑，动处水纹开滟滟。
谁知豪家网尔躯，不如饮啄江海隅。
+++张籍
++++远别离
莲叶团团杏花拆，长江鲤鱼鬐鬣赤。
念君少年弃亲戚，千里万里独为客。
谁言远别心不易，天星坠地能为石。
几时断得城南陌，勿使居人有行役。
+++张籍
++++楚宫行
章华宫中九月时，桂花半落红橘垂。
江头骑火照辇道，君王夜从云梦归。
霓旌凤盖到双阙，台上重重歌吹发。
千门万户开相当，烛笼左右列成行。
下辇更衣入洞房，洞房侍女尽焚香。
玉阶罗幕微有霜，齐言此夕乐未央。
玉酒湛湛盈华觞，丝竹次第鸣中堂。
巴姬起舞向君王，回身垂手结明珰。
愿君千年万年寿，朝出射麋夜饮酒。
+++张籍
++++江南行
江南人家多橘树，吴姬舟上织白苎。
土地卑湿饶虫蛇，连木为牌入江住。
江村亥日长为市，落帆度桥来浦里。
清莎覆城竹为屋，无井家家饮潮水。
长干午日沽春酒，高高酒旗悬江口。
娼楼两岸临水栅，夜唱竹枝留北客。
江南风土欢乐多，悠悠处处尽经过。
+++张籍
++++乌夜啼引
秦乌啼哑哑，夜啼长安吏人家。
吏人得罪囚在狱，倾家卖产将自赎。
少妇起听夜啼乌，知是官家有赦书。
下床心喜不重寐，未明上堂贺舅姑。
少妇语啼乌，汝啼慎勿虚。
借汝庭树作高巢，年年不令伤尔雏。
+++张籍
++++促促词
促促复促促，家贫夫妇欢不足。
今年为人送租船，去年捕鱼在江边。
家中姑老子复小，自执吴绡输税钱。
家家桑麻满地黑，念君一身空努力。
愿教牛蹄团团羊角直，君身常在应不得。
+++张籍
++++宛转行
华屋重翠幄，绮席雕象床。
远漏微更疏，薄衾中夜凉。
炉气暗裴徊，寒灯背斜光。
妍姿结宵态，寝臂幽梦长。
宛转复宛转，忆君更未央。
+++张籍
++++短歌行
青天荡荡高且虚，上有白日无根株。
流光暂出还入地，使我年少不须臾。
与君相逢勿寂寞，衰老不复如今乐。
玉卮盛酒置君前，再拜愿君千万年。
+++张籍
++++山头鹿
山头鹿，角芟芟，尾促促。
贫儿多租输不足，夫死未葬儿在狱。
早日熬熬蒸野冈，禾黍不收无狱粮。
县家唯忧少军食，谁能令尔无死伤。
+++张籍
++++湘江曲
湘水无潮秋水阔，湘中月落行人发。
送人发，送人归，白蘋茫茫鹧鸪飞。

+++张籍
++++楚妃怨
梧桐叶下黄金井，横架辘轳牵素绠。
美人初起天未明，手拂银瓶秋水冷。
+++张籍
++++离宫怨
高堂别馆连湘渚，长向春光开万户。
荆王去去不复来，宫中美人自歌舞。
+++张籍
++++成都曲
锦江近西烟水绿，新雨山头荔枝熟。
万里桥边多酒家，游人爱向谁家宿。
+++张籍
++++寒塘曲
寒塘沉沉柳叶疏，水暗人语惊栖凫。
舟中少年醉不起，持烛照水射游鱼。
+++张籍
++++春别曲
长江春水绿堪染，莲叶出水大如钱。
江头橘树君自种，那不长系木兰船。
+++张籍
++++春堤曲
野塘飞树头，绿蒲紫菱盖碧流。
狂客谁家爱云水，日日独来城下游。
+++张籍
++++乌栖曲
西山作宫潮满池，宫鸟晓鸣茱萸枝。
吴姬采莲自唱曲，君王昨夜舟中宿。
+++张籍
++++雀飞多
雀飞多，触网罗，网罗高树颠。
汝飞蓬蒿下，勿复投身网罗间。
粟积仓，禾在田。
巢之雏，望其母来还。
+++张籍
++++泗水行
泗水流急石纂纂，鲤鱼上下红尾短。
春冰销散日华满，行舟往来浮桥断。
城边鱼市人早行，水烟漠漠多棹声。
+++张籍
++++废居行
胡马崩腾满阡陌，都人避乱唯空宅。
宅边青桑垂宛宛，野蚕食叶还成茧。
黄雀衔草入燕窠，啧啧啾啾白日晚。
去时禾黍埋地中，饥兵掘土翻重重。
鸱枭养子庭树上，曲墙空屋多旋风。
乱定几人还本土，唯有官家重作主。
+++张籍
++++寄菖蒲
石上生菖蒲，一寸十二节。
仙人劝我食，令我头青面如雪。
逢人寄君一绛囊，书中不得传此方。
君能来作栖霞侣，与君同入丹玄乡。

+++张籍
++++江村行
南塘水深芦笋齐，下田种稻不作畦。
耕场磷磷在水底，短衣半染芦中泥。
田头刈莎结为屋，归来系牛还独宿。
水淹手足尽有疮，山虻绕身飞飏飏。
桑林椹黑蚕再眠，妇姑采桑不向田。
江南热旱天气毒，雨中移秧颜色鲜。
一年耕种长苦辛，田熟家家将赛神。
+++张籍
++++樵客吟
上山采樵选枯树，深处樵多出辛苦。
秋来野火烧栎林，枝柯已枯堪采取。
斧声坎坎在幽谷，采得齐梢青葛束。
日西待伴同下山，竹担弯弯向身曲。
共知路傍多虎窟，未出深林不敢歇。
村西地暗狐兔行，稚子叫时相应声。
采樵客，莫采松与柏。
松柏生枝直且坚，与君作屋成家宅。
+++张籍
++++湖南曲
潇湘多别离，风起芙蓉洲。
江上人已远，夕阳满中流。
鸳鸯东南飞，飞上青山头。
+++张籍
++++春水曲
鸭鸭，觜唼唼。
青蒲生，春水狭。
荡漾木兰船，中有双少年。
少年醉，鸭不起。
+++张籍
++++云童行
云童童，白龙之尾垂江中。
今年天旱不作雨，水足墙上有禾黍。

+++张籍
++++新桃行
桃生叶婆娑，枝叶四向多。
高未出墙颠，蒿苋相凌摩。
植之三年馀，今年初试花。
秋来已成实，其阴良已嘉。
青蝉不来鸣，安得迅羽过。
常恶牵丝虫，蒙幂成网罗。
顾托戏儿童，勿折吾柔柯。
明年结其实，磊磊充汝家。
+++张籍
++++忆远曲
水上山沉沉，征途复绕林。
途荒人行少，马迹犹可寻。
雪中独立树，海口失侣禽。
离忧如长线，千里萦我心。
+++张籍
++++长塘湖
长塘湖，一斛水中半斛鱼。
大鱼如柳叶，小鱼如针锋，水浊谁能辨真龙。

+++张籍
++++废瑟词
古瑟在匣谁复识，玉柱颠倒朱丝黑。
千年曲谱不分明，乐府无人传正声。
秋虫暗穿尘作色，腹中不辨工人名。
几时天下复古乐，此瑟还奏云门曲。

++中卷三百八十三
  
+++张籍
++++野居
贫贱易为适，荒郊亦安居。
端坐无馀思，弥乐古人书。
秋田多良苗，野水多游鱼。
我无耒与网，安得充廪厨。
寒天白日短，檐下暖我躯。
四肢暂宽柔，中肠郁不舒。
多病减志气，为客足忧虞。
况复苦时节，览景独踟蹰。
+++张籍
++++西州
羌胡据西州，近甸无边城。
山东收税租，养我防塞兵。
胡骑来无时，居人常震惊。
嗟我五陵间，农者罢耘耕。
边头多杀伤，士卒难全形。
郡县发丁役，丈夫各征行。
生男不能养，惧身有姓名。
良马不念秣，烈士不苟营。
所愿除国难，再逢天下平。
+++张籍
++++杂怨
切切重切切，秋风桂枝折。
当少年嫁，我当少年别。
念君非征行，年年长远途。
妾身甘独殁，高堂有舅姑。
山川岂遥远，行人自不返。
+++张籍
++++惜花
春潭足芳树，水清不如素。
幽人爱华景，一一空山暮。
月出潭气白，游鱼暗冲石。
夜深春思多，酒醒山寂寂。
+++张籍
++++三原李氏园宴集
暮春天早热，邑居苦嚣烦。
言从君子乐，乐彼李氏园。
园中有草堂，池引泾水泉。
开户西北望，远见嵯峨山。
借问主人翁，北州佐戎轩。
仆夫守旧宅，为客侍华筵。
高怀有馀兴，竹树芳且鲜。
倾我所持觞，尽日共留连。
疏拙不偶俗，常喜形体闲。
况来幽栖地，能不重叹言。
+++张籍
++++沈千运旧居
汝北君子宅，我来见颓墉。
乱离子孙尽，地属邻里翁。
土木被丘墟，谿路不连通。
旧井蔓草合，牛羊坠其中。
君辞天子书，放意任体躬。
一生不自力，家与逆旅同。
高议切星辰，馀声激喑聋。
方将旌旧闾，百世可封崇。
嗟其未积年，已为荒林丛。
时岂无知音，不能崇此风。
浩荡竟无睹，我将安所从。
+++张籍
++++赠别孟郊
历历天上星，沉沉水中萍。
幸当清秋夜，流影及微形。
君生衰俗间，立身如礼经。
纯诚发新文，独有金石声。
才名振京国，归省东南行。
停车楚城下，顾我不念程。
宝镜曾坠水，不磨岂自明。
苦节居贫贱，所知赖友生。
欢会方别离，戚戚忧虑并。
安得在一方，终老无送迎。
+++张籍
++++卧疾
身病多思虑，亦读神农经。
空堂留灯烛，四壁青荧荧。
羁旅随人欢，贫贱还自轻。
今来问良医，乃知病所生。
僮仆各忧愁，杵臼无停声。
见我形憔悴，劝药语丁宁。
春雨枕席冷，窗前新禽鸣。
开门起无力，遥爱鸡犬行。
服药察耳目，渐如醉者醒。
顾非达性命，犹为忧患生。
+++张籍
++++别段生
与子骨肉亲，愿言长相随。
况离父母傍，从我学书诗。
同在道路间，讲论亦未亏。
为文于我前，日夕生光仪。
行役多疾疚，赖此相扶持。
贫贱事难拘，今日有别离。
我去秦城中，子留汴水湄。
离情两飘断，不异风中丝。
幼年独为客，举动难得宜。
努力自修励，常如见我时。
送我登山冈，再拜问还期。
还期在新年，勿怨欢会迟。
+++张籍
++++哭于鹄
青山无逸人，忽觉大国贫。
良玉沉幽泉，名为天下珍。
野性疏时俗，再拜乃从军。
气高终不合，去如镜上尘。
我初有章句，相合者唯君。
今来吊嗣子，对陇烧新文。
耕者废其耜，爨者绝其薪。
苟无新衣裳，曷用光我身。
奠酒徒拜手，哀怀安能陈。
徒保金石韵，千载人所闻。
+++张籍
++++南归
促促念道路，四支不常宁。
行车未及家，天外非尽程。
骨肉待我欢，乡里望我荣。
岂知东与西，憔悴竟无成。
人言苦夜长，穷者不念明。
惧离其寝寐，百忧伤性灵。
世道多险薄，相劝毕中诚。
远游无知音，不如商贾行。
达人有常志，愚夫劳所营。
旧山行去远，言归乐此生。
+++张籍
++++惜花
濛濛庭树花，坠地无颜色。
日暮东风起，飘扬玉阶侧。
残蕊在犹稀，青条耸复直。
为君结芳实，令君勿叹息。
+++张籍
++++奉和舍人叔直省时思琴
蔼蔼紫薇直，秋意深无穷。
滴沥仙阁漏，肃穆禁池风。
竹月泛凉影，萱露澹幽丛。
地清物态胜，宵闲琴思通。
时属雅音际，迥凝虚抱中。
达人掌枢近，常与隐默同。
+++张籍
++++离妇
十载来夫家，闺门无瑕疵。
薄命不生子，古制有分离。
托身言同穴，今日事乖违。
念君终弃捐，谁能强在兹。
堂上谢姑嫜，长跪请离辞。
姑嫜见我往，将决复沉疑。
与我古时钏，留我嫁时衣。
高堂拊我身，哭我于路陲。
昔日初为妇，当君贫贱时。
昼夜常纺织，不得事蛾眉。
辛勤积黄金，济君寒与饥。
洛阳买大宅，邯郸买侍儿。
夫婿乘龙马，出入有光仪。
将为富家妇，永为子孙资。
谁谓出君门，一身上车归。
有子未必荣，无子坐生悲。
为人莫作女，作女实难为。
+++张籍
++++怀别
仆人驱行轩，低昂出我门。
离堂无留客，席上唯琴樽。
古道随水曲，悠悠绕荒村。
远程未奄息，别念在朝昏。
端居愁岁永，独此留清景。
岂无经过人，寻叹门巷静。
君如天上雨，我如屋下井。
无因同波流，愿作形与影。
+++张籍
++++学仙
楼观开朱门，树木连房廊。
中有学仙人，少年休谷粮。
高冠如芙蓉，霞月披衣裳。
六时朝上清，佩玉纷锵锵。
自言天老书，秘覆云锦囊。
百年度一人，妄泄有灾殃。
每占有仙相，然后传此方。
先生坐中堂，弟子跪四厢。
金刀截身发，结誓焚灵香。
弟子得其诀，清斋入空房。
守神保元气，动息随天罡。
炉烧丹砂尽，昼夜候火光。
药成既服食，计日乘鸾凰。
虚空无灵应，终岁安所望。
勤劳不能成，疑虑积心肠。
虚羸生疾疹，寿命多夭伤。
身殁惧人见，夜埋山谷傍。
求道慕灵异，不如守寻常。
先王知其非，戒之在国章。
+++张籍
++++夜怀
穷居积远念，转转迷所归。
幽蕙零落色，暗萤参差飞。
病生秋风簟，泪堕月明衣。
无愁坐寂寞，重使奏清徽。
+++张籍
++++城南
漾漾南涧水，来作曲池流。
言寻参差岛，晓榜轻盈舟。
万绕不再止，千寻尽孤幽。
藻涩讶人重，萍分指鱼游。
繁苗毯下垂，密箭翻回輈。
曝鳖乱自坠，阴藤斜相钩。
卧蒋黑米吐，翻芰紫角稠。
桥低竞俯偻，亭近闲夷犹。
目为逐胜朗，手因掇芳柔。
渐喜游来极，忽疑归无由。
气状虽可览，纤微谅难搜。
未听主人赏，徒爱清华秋。
+++张籍
++++怀友
人生有行役，谁能如草木。
别离感中怀，乃为我桎梏。
百年受命短，光景良不足。
念我别离者，愿怀日月促。
平地施道路，车马往不复。
空知为良田，秋望禾黍熟。
端居无俦侣，日夜祷耳目。
立身难自觉，常恐忧与辱。
穷贱无闲暇，疾痛多嗜欲。
我思携手人，逍遥任心腹。
+++张籍
++++寄别者
寒天正飞雪，行人心切切。
同为万里客，中路忽离别。
别君汾水东，望君汾水西。
积雪无平冈，空山无人蹊。
羸马时倚辕，行行未遑食。
下车劝僮仆，相顾莫叹息。
讵知佳期隔，离念终无极。
+++张籍
++++献从兄
悠悠旱天云，不远如飞尘。
贤达失其所，沉飘同众人。
擢秀登王畿，出为良使宾。
名高满朝野，幼贱谁不闻。
一朝遇谗邪，流窜八九春。
诏书近迁移，组绶未及身。
冬井无寒冰，玉润难为焚。
虚怀日迢遥，荣辱常保纯。
我念出游时，勿吟康乐文。
愿言灵溪期，聊欲相依因。
+++张籍
++++寄韩愈
野馆非我室，新居未能安。
读书避尘杂，方觉此地闲。
过郭多园墟，桑果相接连。
独游竟寂寞，如寄空云山。
夏景常昼毒，密林无鸣蝉。
临溪一盥濯，清去肢体烦。
出林望曾城，君子在其间。
戎府草章记，阻我此游盘。
忆昔西潭时，并持钓鱼竿。
共忻得鲂鲤，烹鲙于我前。
几朝还复来，叹息时独言。
+++张籍
++++赠姚怤
漏天日无光，泽土松不长。
君今职下位，志气安得扬。
白发文思壮，才为国贤良。
无人识高韵，荐于天子傍。
况我愚朴姿，强趋利名场。
远同干贵人，身举固难彰。
昔逢汴水滨，今会习池阳。
岂无再来期，顾恐非此方。
愿为石中泉，不为瓦上霜。
离别勿复道，所贵不相忘。
+++张籍
++++病中寄白学士拾遗
秋亭病客眠，庭树满枝蝉。
凉风绕砌起，斜影入床前。
梨晚渐红坠，菊寒无黄鲜。
倦游寂寞日，感叹蹉跎年。
尘欢久消委，华念独迎延。
自寓城阙下，识君弟事焉。
君为天子识，我方沉病缠。
无因会同语，悄悄中怀煎。
+++张籍
++++雨中寄元宗简
秋堂羸病起，盥漱风雨朝。
竹影冷疏涩，榆叶暗飘萧。
街径多坠果，墙隅有蜕蜩。
延瞻游步阻，独坐闲思饶。
君居应如此，恨言相去遥。
+++张籍
++++野寺后池寄友
佛寺连野水，池幽夏景清。
繁木荫芙蕖，时有水禽鸣。
通溪岸暂断，分渚流复萦。
伴僧钟磬罢，月来池上明。
友人竟不至，东北见高城。
独游自寂寞，况此恨盈盈。
+++张籍
++++董公诗
谁主东诸侯，元臣陇西公。
旌节居汴水，四方皆承风。
在朝四十年，天下诵其功。
相我明天子，政成如太宗。
东方有艰难，公乃出临戎。
单车入危城，慈惠安群凶。
公谓其党言，汝材甚骁雄。
为我帐下士，出入卫我躬。
汝息为我子，汝亲我为翁。
众皆相顾泣，无不和且恭。
其父教子义，其妻勉夫忠。
不自以为资，奉上但颙颙。
公衣无文采，公食少肥浓。
所忧在万人，人实我宁空。
轻刑宽其政，薄赋弛租庸。
四郡三十城，不知岁饥凶。
天子临朝喜，元老留在东。
今闻扬盛德，就安我大邦。
百辟贺明主，皇风恩赐重。
朝廷有大事，就决其所从。
海内既无虞，君臣方肃雍。
端居任僚属，宴语常从容。
翩翩者苍乌，来巢于林丛。
甘瓜生场圃，一蒂实连中。
田有嘉谷陇，异亩穗亦同。
贤人佐圣人，德与神明通。
感应我淳化，生瑞我地中。
昔者此州人，但矜马与弓。
今公施德礼，自然威武崇。
公其共百年，受禄将无穷。
+++张籍
++++祭退之
呜呼吏部公，其道诚巍昂。
生为大贤姿，天使光我唐。
德义动鬼神，鉴用不可详。
独得雄直气，发为古文章。
学无不该贯，吏治得其方。
三次论诤退，其志亦刚强。
再使平山东，不言所谋臧。
荐待皆寒羸，但取其才良。
亲朋有孤稚，婚姻有办营。
如彼天有斗，人可为信常。
如彼岁有春，物宜得华昌。
哀哉未申施，中年遽殂丧。
朝野良共哀，矧于知旧肠。
籍在江湖间，独以道自将。
学诗为众体，久乃溢笈囊。
略无相知人，黯如雾中行。
北游偶逢公，盛语相称明。
名因天下闻，传者入歌声。
公领试士司，首荐到上京。
一来遂登科，不见苦贡场。
观我性朴直，乃言及平生。
由兹类朋党，骨肉无以当。
坐令其子拜，常呼幼时名。
追招不隔日，继践公之堂。
出则连辔驰，寝则对榻床。
搜穷古今书，事事相酌量。
有花必同寻，有月必同望。
为文先见草，酿熟偕共觞。
新果及异鲑，无不相待尝。
到今三十年，曾不少异更。
公文为时师，我亦有微声。
而后之学者，或号为韩张。
我官麟台中，公为大司成。
念此委末秩，不能力自扬。
特状为博士，始获升朝行。
未几享其资，遂忝南宫郎。
是事赖拯扶，如屋有栋梁。
去夏公请告，养疾城南庄。
籍时官休罢，两月同游翔。
黄子陂岸曲，地旷气色清。
新池四平涨，中有蒲荇香。
北台临稻畴，茂柳多阴凉。
板亭坐垂钓，烦苦稍已平。
共爱池上佳，联句舒遐情。
偶有贾秀才，来兹亦同并。
移船入南溪，东西纵篙撑。
划波激船舷，前后飞鸥鶬。
回入潭濑下，网截鲤与鲂。
踏沙掇水蔬，树下烝新粳。
日来相与嬉，不知暑日长。
柴翁携童儿，聚观于岸傍。
月中登高滩，星汉交垂芒。
钓车掷长线，有获齐欢惊。
夜阑乘马归，衣上草露光。
公为游谿诗，唱咏多慨慷。
自期此可老，结社于其乡。
籍受新官诏，拜恩当入城。
公因同归还，居处隔一坊。
中秋十六夜，魄圆天差晴。
公既相邀留，坐语于阶楹。
乃出二侍女，合弹琵琶筝。
临风听繁丝，忽遽闻再更。
顾我数来过，是夜凉难忘。
公疾浸日加，孺人视药汤。
来候不得宿，出门每回遑。
自是将重危，车马候纵横。
门仆皆逆遣，独我到寝房。
公有旷达识，生死为一纲。
及当临终晨，意色亦不荒。
赠我珍重言，傲然委衾裳。
公比欲为书，遗约有修章。
令我署其末，以为后事程。
家人号于前，其书不果成。
子符奉其言，甚于亲使令。
鲁论未讫注，手迹今微茫。
新亭成未登，闭在庄西厢。
书札与诗文，重叠我笥盈。
顷息万事尽，肠情多摧伤。
旧茔盟津北，野窆动鼓钲。
柳车一出门，终天无回箱。
籍贫无赠赀，曷用申哀诚。
衣器陈下帐，醪饵奠堂皇。
明灵庶鉴知，仿佛斯来飨。

++中卷三百八十四
  
+++张籍
++++蓟北旅思（一作送远人）
日日望乡国，空歌白苎词。
长因送人处，忆得别家时。
失意还独语，多愁只自知。
客亭门外柳，折尽向南枝。
+++张籍
++++江南春
江南杨柳春，日暖地无尘。
渡口过新雨，夜来生白蘋。
晴沙鸣乳燕，芳树醉游人。
向晚青山下，谁家祭水神。
+++张籍
++++西楼望月
城西楼上月，复是雪晴时。
寒夜共来望，思乡独下迟。
幽光落水堑，净色在霜枝。
明日千里去，此中还别离。
+++张籍
++++别鹤
双鹤出云谿，分飞各自迷。
空巢在松顶，折羽落红泥。
寻水终不饮，逢林亦未栖。
别离应易老，万里雨凄凄。
+++张籍
++++江陵孝女
孝女独垂发，少年唯一身。
无家空托墓，主祭不从人。
相吊有行客，起庐无旧邻。
江头闻哭处，寂寂楚花春。
+++张籍
++++山中古祠
春草空祠墓，荒林唯鸟飞。
记年碑石在，经乱祭人稀。
野鼠缘朱帐，阴尘盖画衣。
近门潭水黑，时见宿龙归。
+++张籍
++++渔阳将
塞深沙草白，都护领燕兵。
放火烧奚帐，分旗筑汉城。
下营看岭势，寻雪觉人行。
更向桑干北，擒生问碛名。
+++张籍
++++听夜泉
细泉深处落，夜久渐闻声。
独起出门听，欲寻当涧行。
还疑隔林远，复畏有风生。
月下长来此，无人亦到明。
+++张籍
++++送南迁客
去去远迁客，瘴中衰病身。
青山无限路，白首不归人。
海国战骑象，蛮州市用银。
一家分几处，谁见日南春。
+++张籍
++++蓟北春怀
渺渺水云外，别来音信稀。
因逢过江使，却寄在家衣。
问路更愁远，逢人空说归。
今朝蓟城北，又见塞鸿飞。
+++张籍
++++思远人（一作寄远客）
野桥春水清，桥上送君行。
去去人应老，年年草自生。
出门看远道，无信向边城。
杨柳别离处，秋蝉今复鸣。
+++张籍
++++赠同溪客
幽居得相近，烟景每寥寥。
共伐临谿树，因为过水桥。
自教青鹤舞，分采紫芝苗。
更爱南峰住，寻君路恐遥。
+++张籍
++++望行人（一作秋闺）
秋风窗下起，旅雁向南飞。
日日出门望，家家行客归。
无因见边使，空待寄寒衣。
独倚青楼暮，烟深鸟雀稀。
+++张籍
++++送宫人入道
旧宠昭阳里，寻仙此最稀。
名初出宫籍，身未称霞衣。
已别歌舞贵，长随鸾鹤飞。
中官看入洞，空驾玉轮归。
+++张籍
++++送越客
见说孤帆去，东南到会稽。
春云剡溪口，残月镜湖西。
水鹤沙边立，山鼯竹里啼。
谢家曾住处，烟洞入应迷。
+++张籍
++++赠辟谷者
学得餐霞法，逢人与小还。
身轻曾试鹤，力弱未离山。
无食犬犹在，不耕牛自闲。
朝朝空漱水，叩齿草堂间。
+++张籍
++++思江南旧游
江皋三月时，花发石楠枝。
归客应无数，春山自不知。
独行愁道远，回信畏家移。
杨柳东西渡，茫茫欲问谁。
+++张籍
++++夜到渔家（一作宿渔家）
渔家在江口，潮水入柴扉。
行客欲投宿，主人犹未归。
竹深村路远，月出钓船稀。
遥见寻沙岸，春风动草衣。
+++张籍
++++送远使
扬旌过陇头，陇水向西流。
塞路依山远，戍城逢笛秋。
寒沙阴漫漫，疲马去悠悠。
为问征行将，谁封定远侯。
+++张籍
++++不食姑（一作赠山中女道士）
几年山里住，已作绿毛身。
护气常稀语，存思自见神。
养龟同不食，留药任生尘。
要问西王母，仙中第几人。
+++张籍
++++古苑杏花
废苑杏花在，行人愁到时。
独开新堑底，半露旧烧枝。
晚色连荒辙，低阴覆折碑。
茫茫古陵下，春尽又谁知。
+++张籍
++++送流人
独向长城北，黄云暗塞天。
流名属边将，旧业作公田。
拥雪添军垒，收冰当井泉。
君住应老，须记别乡年。
+++张籍
++++宿临江驿（一作宿江上，一作宿溪中驿）
楚驿南渡口，夜深来客稀。
月明见潮上，江静觉鸥飞。
旅宿今已远，此行殊未归。
离家久无信，又听捣寒衣。
+++张籍
++++送蛮客
借问炎州客，天南几日行。
江连恶谿路，山绕夜郎城。
柳叶瘴云湿，桂丛蛮鸟声。
君却回日，记得海花名。
+++张籍
++++襄国别友
晓色荒城下，相看秋草时。
独游无定计，不欲道来期。
别处去家远，愁中驱马迟。
归人渡烟水，遥映野棠枝。
+++张籍
++++送远客
南原相送处，秋水草还生。
同作忆乡客，如今分路行。
因谁寄归信，渐远问前程。
明日重阳节，无人上古城。
+++张籍
++++山中赠日南僧
独向双峰老，松门闭两崖。
翻经上蕉叶，挂衲落藤花。
甃石新开井，穿林自种茶。
时逢海南客，蛮语问谁家。
+++张籍
++++征西将
黄沙北风起，半夜又翻营。
战马雪中宿，探人冰上行。
深山旗未展，阴碛鼓无声。
几道征西将，同收碎叶城。
+++张籍
++++寄友人
忆在江南日，同游三月时。
采茶寻远涧，斗鸭向春池。
送客沙头宿，招僧竹里棋。
如今各千里，无计得相随。
+++张籍
++++送防秋将
白首征西将，犹能射戟支。
元戎选部曲，军吏换旌旗。
逐虏招降远，开边旧垒移。
重收陇外地，应似汉家时。
+++张籍
++++律僧
苦行长不出，清羸最少年。
持斋唯一食，讲律岂曾眠。
避草每移径，滤虫还入泉。
从来天竺法，到此几人传。
+++张籍
++++山中秋夜
寂寂山景静，幽人归去迟。
横琴当月下，压酒及花时。
冷露湿茆屋，暗泉冲竹篱。
西峰采药伴，此夕恨无期。
+++张籍
++++送南客
行路雨修修，青山尽海头。
天涯人去远，岭北水空流。
夜市连铜柱，巢居属象州。
来时旧相识，谁向日南游。
+++张籍
++++宿江店
野店临西浦，门前有橘花。
停灯待贾客，卖酒与渔家。
夜静江水白，路回山月斜。
闲寻泊船处，潮落见平沙。
+++张籍
++++岭表逢故人
过岭万馀里，旅游经此稀。
相逢去家远，共说几时归。
海上见花发，瘴中唯鸟飞。
炎州望乡伴，自识北人衣。
+++张籍
++++出塞（一作塞上曲）
秋塞雪初下，将军远出师。
分营长记火，放马不收旗。
月冷边帐湿，沙昏夜探迟。
征人皆白首，谁见灭胡时。
+++张籍
++++寄紫阁隐者
紫阁气沉沉，先生住处深。
有人时得见，无路可相寻。
夜鹿伴茅屋，秋猿守栗林。
唯应采灵药，更不别营心。
+++张籍
++++夜宿黑灶溪
夜到碧溪里，无人秋月明。
逢幽更移宿，取伴亦探行。
花下红泉色，云西乳鹤声。
明朝记归处，石上自书名。
+++张籍
++++古树
古树枝柯少，枯来复几春。
露根堪系马，空腹定藏人。
蠹节莓苔老，烧痕霹雳新。
若当江浦上，行客祭为神。
+++张籍
++++送徐先生归蜀
日暮远归处，云间仙观钟。
唯持青玉牒，独立碧鸡峰。
阴涧长收乳，寒泉旧养龙。
几时因卖药，得向海边逢。
+++张籍
++++隐者
先生已得道，市井亦容身。
救病自行药，得钱多与人。
问年长不定，传法又非真。
每见邻家说，时闻使鬼神。
+++张籍
++++送友人归山
出山成北首，重去结茅庐。
移石修废井，扫龛盛旧书。
开田留杏树，分洞与僧居。
长在幽峰里，樵人见亦疏。
+++张籍
++++霅溪西亭晚望（一作霅溪远望）
霅水碧悠悠，西亭柳岸头。
夕阴生远岫，斜照逐回流。
此地动归思，逢人方倦游。
吴兴耆旧尽，空见白蘋洲。
+++张籍
++++哭山中友人
入云遥便哭，山友隔今生。
绕墓招魂魄，镌岩记姓名。
犬因无主善，鹤为见人鸣。
长说能尸解，多应别路行。
+++张籍
++++答僧拄杖
灵藤为拄杖，白净色如银。
得自高僧手，将扶病客身。
春游不骑马，夜会亦呈人。
持此归山去，深宜戴角巾。
+++张籍
++++灵都观李道士
仙观雨来静，绕房琼草春。
素书天上字，花洞古时人。
泥灶煮灵液，扫坛朝玉真。
几回游阆苑，青节亦随身。
+++张籍
++++送韦评事归华阴
三峰西面住，出见世人稀。
老大谁相识，恓惶又独归。
扫窗秋菌落，开箧夜蛾飞。
若向云中伴，还应着褐衣。
+++张籍
++++送闽僧
几夏京城住，今朝独远归。
修行四分律，护净七条衣。
谿寺黄橙熟，沙田紫芋肥。
九龙潭上路，同去客应稀。
+++张籍
++++送海南客归旧岛
海上去应远，蛮家云岛孤。
竹船来桂浦，山市卖鱼须。
入国自献宝，逢人多赠珠。
却归春洞口，斩象祭天吴。
+++张籍
++++登咸阳北寺楼（一作登感化寺楼）
高秋原上寺，下马一登临。
渭水西来直，秦山南向深。
旧宫人不住，荒碣路难寻。
日暮凉风起，萧条多远心。
+++张籍
++++送新罗使
万里为朝使，离家今几年。
应知旧行路，却上远归船。
夜泊避蛟窟，朝炊求岛泉。
悠悠到乡国，远望海西天。
+++张籍
++++宿广德寺寄从舅
古寺客堂空，开帘四面风。
移床动栖鹤，停烛聚飞虫。
闲卧逐凉处，远愁生静中。
林西微月色，思与宁家同。
+++张籍
++++宿邯郸馆寄马磁州（一作宿邯郸寄磁州友人）
孤客到空馆，夜寒愁卧迟。
虽沽主人酒，不似在家时。
几宿得欢笑，如今成别离。
明朝行更远，回望隔山陂。
+++张籍
++++舟行寄李湖州
客愁无次第，川路重辛勤。
藻密行舟涩，湾多转楫频。
薄游空感惠，失计自怜贫。
赖有汀洲句，时时慰远人。
+++张籍
++++送闲师归江南
遍住江南寺，随缘到上京。
多生修律业，外学得诗名。
讲殿偏追入，斋家别请行。
青枫乡路远，几日尽归程。
+++张籍
++++游襄阳山寺
秋色江边路，烟霞若有期。
寺贫无利施，僧老足慈悲。
薜荔侵禅窟，虾蟆占浴池。
闲游殊未遍，即是下山时。
+++张籍
++++登城寄王秘书建
闻君鹤岭住，西望日依依。
远客偏相忆，登城独不归。
十年为道侣，几处共柴扉。
今日烟霞外，人间得见稀。
+++张籍
++++送从弟戴玄往苏州
杨柳阊门路，悠悠水岸斜。
乘舟向山寺，着屐到渔家。
夜月红柑树，秋风白藕花。
江天诗景好，回日莫令赊。
+++张籍
++++送朱庆馀及第归越
东南归路远，几日到乡中。
有寺山皆遍，无家水不通。
湖声莲叶雨，野气稻花风。
州县知名久，争邀与客同。
+++张籍
++++过贾岛野居
青门坊外住，行坐见南山。
此地去人远，知君终日闲。
蛙声篱落下，草色户庭间。
好是经过处，唯愁暮独还。
+++张籍
++++酬韩庶子
西街幽僻处，正与懒相宜。
寻寺独行远，借书常送迟。
家贫无易事，身病足闲时。
寂寞谁相问，只应君自知。
+++张籍
++++赠姚合少府
病来辞赤县，案上有丹经。
为客烧茶灶，教儿扫竹亭。
诗成添旧卷，酒尽卧空瓶。
阙下今遗逸，谁瞻隐士星。
+++张籍
++++送僧游五台兼谒李司空（作送颢法师往太原兼谒李司空）
远去见双节，因行上五台。
化楼侵晓出，雪路向春开。
边寺连峰去，胡儿听法来。
定知巡礼后，解夏始应回。
+++张籍
++++送郑秀才归宁
桂楫彩为衣，行当令节归。
夕潮迷浦远，昼雨见人稀。
野芰到时熟，江鸥泊处飞。
离琴一奏罢，山雨霭馀晖。
+++张籍
++++送李评事游越
未习风尘事，初为吴越游。
露沾湖草晚，日照海山秋。
梅市门何在，兰亭水尚流。
西陵待潮处，知汝不胜愁。
+++张籍
++++夏日闲居
无事门多闭，偏知夏日长。
早蝉声寂寞，新竹气清凉。
闲对临书案，看移晒药床。
自怜归未得，犹寄在班行。
+++张籍
++++闲居
东城南陌尘，紫幰与朱轮。
尽说无多事，能闲有几人。
唯教推甲子，不信守庚申。
谁见衡门里，终朝自在贫。
+++张籍
++++寄昭应王中丞
借得街西宅，开门渭水头。
长贫唯要健，渐老不禁愁。
独凭藤书案，空悬竹酒钩。
春风石瓮寺，作意共君游。
+++张籍
++++酬孙洛阳
家贫相远住，斋馆入时稀。
独坐看书卷，闲行著褐衣。
早蝉庭笋老，新雨径莎肥。
各离争名地，无人见是非。
+++张籍
++++送人任济阴（一作送人往济南）
黄绶在腰下，知君非旅行。
将书报旧里，留褐与诸生。
赠别尽沽酒，惜欢多出城。
春风济水上，候吏听车声。
+++张籍
++++晚春过崔驸马东园
闲园多好风，不意在街东。
早早诗名远，长长酒性同。
竹香新雨后，莺语落花中。
莫遣经过少，年光渐觉空。
+++张籍
++++夏日闲居
多病逢迎少，闲居又一年。
药看辰日合，茶过卯时煎。
草长晴来地，虫飞晚后天。
此时幽梦远，不觉到山边。
+++张籍
++++晚秋闲居
独坐高秋晚，萧条足远思。
家贫常畏客，身老转怜儿。
万种尽闲事，一生能几时。
从来疏懒性，应只有僧知。
+++张籍
++++和陆司业习静寄所知
幽室独焚香，清晨下未央。
山开登竹阁，僧到出茶床。
收拾新琴谱，封题旧药方。
逍遥无别事，不似在班行。
+++张籍
++++酬韩祭酒雨中见寄
雨中愁不出，阴黑尽连宵。
屋湿唯添漏，泥深未放朝。
无刍怜马瘦，少食信儿娇。
闻道韩夫子，还同此寂寥。
+++张籍
++++和裴仆射移官言志（一作和裴仆射寄韩侍郎）
身在勤劳地，常思放旷时。
功成归圣主，位重委群司。
看垒台边石，闲吟箧里诗。
苍生正瞻望，难与故山期。
+++张籍
++++酬白二十二舍人早春曲江见招
曲江冰欲尽，风日已恬和。
柳色看犹浅，泉声觉渐多。
紫蒲生湿岸，青鸭戏新波。
仙掖高情客，相招共一过。
+++张籍
++++和裴仆射朝回寄韩吏部
独爱南关里，山晴竹杪风。
从容朝早退，萧洒客常通。
案曲新亭上，移花远寺中。
唯应有吏部，诗酒每相同。
+++张籍
++++春日李舍人宅见两省诸公唱和，因书情即事
又见帝城里，东风天气和。
官闲人事少，年长道情多。
紫掖发章句，青闱更咏歌。
谁知余寂寞，终日断经过。
+++张籍
++++和李仆射秋日病中作
由来病根浅，易见药功成。
晓日杵臼静，凉风衣服轻。
犹疑少气力，渐觉有心情。
独倚红藤杖，时时阶上行。
+++张籍
++++早春病中
羸病及年初，心情不自如。
多申请假牒，只送贺官书。
幽径独行步，白头长懒梳。
更怜晴日色，渐渐暖贫居。
+++张籍
++++送严大夫之桂州
旌旆过湘潭，幽奇得遍探。
莎城百越北，行路九疑南。
有地多生桂，无时不养蚕。
听歌疑似曲，风俗自相谙。
+++张籍
++++咏怀
老去多悲事，非唯见二毛。
眼昏书字大，耳重觉声高。
望月偏增思，寻山易发劳。
都无作官意，赖得在闲曹。
+++张籍
++++使至蓝谿驿，寄太常王丞
独上七盘去，峰峦转转稠。
云中迷象鼻，雨里下筝头。
水没荒桥路，鸦啼古驿楼。
君今在城阙，肯见此中愁。
+++张籍
++++留别江陵王少府
迢迢山上路，病客独行迟。
况此分手处，当君失意时。
寒林远路驿，晚烧过荒陂。
别后空回首，相逢未有期。
+++张籍
++++赠海东僧
别家行万里，自说过扶馀。
学得中州语，能为外国书。
与医收海藻，持咒取龙鱼。
更问同来伴，天台几处居。
+++张籍
++++寄汉阳故人
知君汉阳住，烟树远重重。
归使雨中发，寄书灯下封。
同时买江坞，今日别云松。
欲问新移处，青萝最北峰。
+++张籍
++++送安西将
万里海西路，茫茫边草秋。
计程沙塞口，望伴驿峰头。
雪暗非时宿，沙深独去愁。
塞乡人易老，莫住近蕃州。
+++张籍
++++题李山人幽居
襄阳南郭外，茅屋一书生。
无事焚香坐，有时寻竹行。
画苔藤杖细，踏石笋鞋轻。
应笑风尘客，区区逐世名。
+++张籍
++++早春闲游
年长身多病，独宜作冷官。
从来闲坐惯，渐觉出门难。
树影新犹薄，池光晚尚寒。
遥闻有花发，骑马暂行看。
+++张籍
++++赠太常王建藤杖笋鞋
蛮藤剪为杖，楚笋结成鞋。
称与诗人用，堪随礼寺斋。
寻花入幽径，步日下寒阶。
以此持相赠，君应惬素怀。
+++张籍
++++和周赞善闻子规
秦城啼楚鸟，远思更纷纷。
况是街西夜，偏当雨里闻。
应投最高树，似隔数重云。
此处谁能听，遥知独有君。
+++张籍
++++送李骑曹灵州归觐
翩翩出上京，几日到边城。
渐觉风沙起，还将弓箭行。
席箕侵路暗，野马见人惊。
军府知归庆，应教数骑迎。
+++张籍
++++寒食夜寄姚侍郎
贫官多寂寞，不异野人居。
作酒和山药，教儿写道书。
五湖归去远，百事病来疏。
况忆同怀者，寒庭月上初。
+++张籍
++++题清彻上人院
古寺临坛久，松间别起堂。
看添浴佛水，自合读经香。
爱养无家客，多传得效方。
过斋长不出，坐卧一绳床。
+++张籍
++++寄灵一上人初归云门寺
寒山白云里，法侣自招携。
竹径通城下，松门隔水西。
方同沃洲去，不作武陵迷。
仿佛遥看处，秋风是会稽。
+++张籍
++++和裴司空即事通简旧僚
肃肃上台坐，四方皆仰风。
当朝奉明政，早日立元功。
独对赤墀下，密宣黄阁中。
犹闻动高韵，思与旧僚同。
+++张籍
++++使回留别襄阳李司空
江亭寒日晚，弦管有离声。
从此一筵别，独为千里行。
迟迟恋恩德，役役限公程。
回首吟新句，霜云满楚城。
+++张籍
++++和户部令狐尚书喜裴司空见招看雪
南园新覆雪，上宰晓来看。
谁共登春榭，唯闻有地官。
色连山远静，气与竹偏寒。
高韵更相应，宁同歌吹欢。
+++张籍
++++和裴司空以诗请刑部白侍郎双鹤
皎皎仙家鹤，远留闲宅中。
徘徊幽树月，嘹唳小亭风。
丞相西园好，池塘野水通。
欲将来放此，赏望与宾同。
+++张籍
++++同锦州胡郎中清明日对雨西亭宴
郡内开新火，高斋雨气清。
惜花邀客赏，劝酒促歌声。
共醉移芳席，留欢闭暮城。
政闲方宴语，琴筑任遥情。
+++张籍
++++庄陵挽歌词三首
白日已昭昭，干戈亦渐消。
迎师亲出道，从谏早临朝。
佞幸威权薄，忠良宠锡饶。
丘陵今一变，无复白云谣。
观风欲巡洛，习战亦开池。
始改三年政，旋闻七月期。
陵分内外使，官具吉凶仪。
渭北新园路，箫笳远更悲。
晓日龙车动，秋风阊阖开。
行帷六宫出，执绋万方来。
惨惨郊原暮，迟迟挽唱哀。
空山烟雨夕，新陌绕陵台。
+++张籍
++++和左司元郎中秋居十首
选得闲坊住，秋来草树肥。
风前卷筒簟，雨里脱荷衣。
野客留方去，山童取药归。
非因入朝省，过此出门稀。
有地唯栽竹，无池亦养鹅。
学书求墨迹，酿酒爱朝和。
古镜铭文浅，神方谜语多。
居贫闲自乐，豪客莫相过。
闲来松菊地，未省有埃尘。
直去多将药，朝回不访人。
见僧收酒器，迎客换纱巾。
更恐登清要，难成自在身。
自知清静好，不要问时豪。
就石安琴枕，穿松压酒槽。
山晴因月甚，诗语入秋高。
身外无馀事，唯应笔砚劳。
闲堂新扫洒，称是早秋天。
书客多呈帖，琴僧与合弦。
莎台乘晚上，竹院就凉眠。
终日无忙事，还应似得仙。
醉倚斑藤杖，闲眠瘿木床。
案头行气诀，炉里降真香。
尚俭经营少，居闲意思长。
秋茶莫夜饮，新自作松浆。
每忆旧山居，新教上墨图。
晚花回地种，好酒问人沽。
夜后开朝簿，申前发省符。
为郎凡几岁，已见白髭须。
菊地才通履，茶房不垒阶。
凭医看蜀药，寄信觅吴鞋。
尽得仙家法，多随道客斋。
本无荣辱意，不是学安排。
林下无拘束，闲行放性灵。
好时开药灶，高处置琴亭。
更撰居山记，唯寻相鹤经。
初当授衣假，无吏挽门铃。
客散高斋晚，东园景象偏。
晴明犹有蝶，凉冷渐无蝉。
藤折霜来子，蜗行雨后涎。
新诗才上卷，已得满城传。
+++张籍
++++经王处士原居
旧宅谁相近，唯僧近竹关。
庭闲云满井，窗晓雪通山。
来客半留宿，借书多寄还。
明时未中岁，莫便一生闲。
+++张籍
++++不食仙姑山房
寂寂花枝里，草堂唯素琴。
因山曾改眼，见客不言心。
月出溪路静，鹤鸣云树深。
丹砂如可学，便欲住幽林。
+++张籍
++++江头
晚步随江远，来帆过眼频。
试寻新住客，少见故乡人。
回首怜归翼，长吟任此身。
应同南浦雁，更见岭头春。
+++张籍
++++寄孙冲主簿
低折沧洲簿，无书整两春。
马从同事借，妻怕罢官贫。
道僻收闲药，诗高笑故人。
仍闻长吏奏，表乞锁厅频。
+++张籍
++++赠任懒
未肯求科第，深坊且隐居。
胜游寻野客，高卧看兵书。
点药医闲马，分泉灌远蔬。
汉庭无得意，谁拟荐相如。
+++张籍
++++旧宫人
歌舞梁州女，归时白发生。
全家没蕃地，无处问乡程。
宫锦不传样，御香空记名。
一身难自说，愁逐路人行。
+++张籍
++++春日留别（一作惜别）
游人欲别离，半醉对花枝。
看著春又晚，莫轻少年时。
临行记分处，回首是相思。
各向天涯去，重来未可期。
+++张籍
++++没蕃故人
前年伐月支，城上没全师。
蕃汉断消息，死生长别离。
无人收废帐，归马识残旗。
欲祭疑君在，天涯哭此时。
+++张籍
++++赠箕山僧
久住空林下，长斋耳目清。
蒲团借客坐，石磹甃人行。
似鹤难知性，因山强号名。
时闻衣袖里，暗掐念珠声。
+++张籍
++++冬夕
寒蛩独罢织，湘雁犹能鸣。
月色当窗入，乡心半夜生。
不成高枕梦，复作绕阶行。
回首嗟淹泊，城头北斗横。
+++张籍
++++奉和陕州十四翁中丞寄雷州二十二翁司户之作
联飞独不前，迥落海南天。
贾傅竟行矣，邵公惟泫然。
瘴开山更远，路极水无边。
沉劣本多感，况闻原上篇。
+++张籍
++++老将
鬓衰头似雪，行步急如风。
不怕骑生马，犹能挽硬弓。
兵书封锦字，手诏满香筒。
今日身憔悴，犹夸定远功。
+++张籍
++++送友生游峡中
风静杨柳垂，看花又别离。
几年同在此，今日各驱驰。
峡里闻猿叫，山头见月时。
殷勤一杯酒，珍重岁寒姿。
+++张籍
++++送安法师
出郭见落日，别君临古津。
远程无野寺，宿处问何人。
原色不分路，锡声遥隔尘。
山阴到家节，犹及蕙兰春。
+++张籍
++++水
荡漾空沙际，虚明入远天。
秋光照不极，鸟色去无边。
势引长云阔，波轻片雪连。
汀洲杳难测，万古覆苍烟。
+++张籍
++++岳州晚景
晚景寒鸦集，秋声旅雁归。
水光浮日去，霞彩映江飞。
洲白芦花吐，园红柿叶稀。
长沙卑湿地，九月未成衣。
+++张籍
++++寒食后（一作王建诗）
田舍清明日，家家出火迟。
白衫眠古巷，红索搭高枝。
纱带生难结，铜钗重易垂。
斩新衣著尽，还似去年时。
+++张籍
++++寒食书事二首
今朝一百五，出户雨初晴。
舞爱双飞蝶，歌闻数里莺。
江深青草岸，花满白云城。
为政多孱懦，应无酷吏名。
出城烟火少，况复是今朝。
闲坐将谁语，临觞只自谣。
阶前春藓遍，衣上落花飘。
妓乐州人戏，使君心寂寥。
+++张籍
++++和李仆射雨中寄卢、严二给事
郊原飞雨至，城阙湿云埋。
迸点时穿牖，浮沤欲上阶。
偏滋解箨竹，并洒落花槐。
晚润生琴匣，新凉满药斋。
从容朝务退，放旷掖曹乖。
尽日无来客，闲吟感此怀。
+++张籍
++++酬李仆射晚春见寄
戟户洞初晨，莺声雨后频。
虚庭清气在，众药湿光新。
鱼动芳池面，苔侵老竹身。
教铺尝酒处，自问探花人。
独此长多病，幽居欲过春。
今朝听高韵，忽觉离埃尘。
+++张籍
++++和卢常侍寄华山郑隐者
独住三峰下，年深学炼丹。
一间松叶屋，数片石花冠。
酒待山中饮，琴将洞口弹。
开门移远竹，剪草出幽兰。
荒壁通泉架，晴崖晒药坛。
寄知骑省客，长向白云闲。
+++张籍
++++和令狐尚书平泉东庄近居李仆射有寄十韵
平地有清泉，伊南古寺边。
涨池闲绕屋，出野遍浇田。
旧隐离多日，新邻得几年。
探幽皆一绝，选胜又双全。
门静山光别，园深竹影连。
斜分采药径，直过钓鱼船。
鸡犬还应识，云霞顿觉鲜。
追思应不远，赏爱谅难偏。
此处堪长往，游人早共传。
各当恩寄重，归卧恐无缘。
+++张籍
++++送郑尚书出镇南海（各用来字）
远镇承新命，王程不假催。
班行争路送，恩赐并时来。
牙旆从城展，兵符到府开。
蛮声喧夜市，海色浸潮台。
画角天边月，寒关岭上梅。
共知公望重，多是隔年回。
+++张籍
++++徐州试反舌无声
夏木多好鸟，偏知反舌名。
林幽仍共宿，时过即无声。
竹外天空晓，谿头雨自晴。
居人宜寂寞，深院益凄清。
入雾暗相失，当风闲易惊。
来年上林苑，知尔最先鸣。
+++张籍
++++省试行不由径
田里有微径，贤人不复行。
孰知求捷步，又恐异端成。
从易众所欲，安邪患亦生。
谁能达天道，共此竞前程。
子羽有遗迹，孔门传旧声。
今逢大君子，士节自光明。
+++张籍
++++新城甲仗楼
谢氏起新楼，西临城角头。
图功百尺丽，藏器五兵修。
结缔榱甍固，虚明户槛幽。
鱼龙卷旗帜，霜雪积戈矛。
暑雨熇烝隔，凉风宴位留。
地高形出没，山静气清优。
睥睨斜光彻，阑干宿霭浮。
芊芊粳稻色，脉脉苑谿流。
郡化黄丞相，诗成沉隐侯。
居兹良得景，殊胜岘山游。
+++张籍
++++赠殷山人
郁郁山中客，知名四十年。
恓惶身独隐，寂寞性应便。
世业公侯籍，生涯黍稷田。
藤悬读书帐，竹系网鱼船。
已种千头橘，新开数脉泉。
闲游携酒远，幽语向僧偏。
入洞题松过，看花选石眠。
避喧长汩没，逢胜即留连。
自古多高迹，如君少比肩。
耕耘此辛苦，章句已流传。
昔日交游盛，当时省阁贤。
同袍还共弊，连辔每推先。
讲序居重席，群儒愿执鞭。
满堂虚左待，众目望乔迁。
才异时难用，情高道自全。
畏人颜惨澹，疏物势迍邅。
贤者闻知命，吾生复礼玄。
深藏报恩剑，久缉养生篇。
憔悴众夫笑，经过郡守怜。
夕阳悲病鹤，霜气动饥鹯。
处士谁能荐，穷途世所捐。
伯鸾甘寄食，元淑苦无钱。
策蹇秋尘里，吟诗黄叶前。
故裘馀白领，废瑟断朱弦。
志气终犹在，逍遥任自然。
家贫念婚嫁，身老恋云烟。
放逸栖岩鹿，清虚饮露蝉。
郑逃秦谷口，严爱越溪边。
霄汉予犹阻，荣枯子不牵。
山城一相遇，感激意难宣。
+++张籍
++++夏日可畏（一作丘为诗）
赫赫温风扇，炎炎夏日徂。
火威驰迥野，畏景铄遥途。
势矫翔阳翰，功分造化炉。
禁城千品烛，黄道一轮孤。
落照频空簟，馀晖卷夕梧。
如何倦游子，中路独踟蹰。
+++张籍
++++罔象得玄珠
赤水今何处，遗珠已渺然。
离娄徒肆目，罔象乃通玄。
皎洁因成性，圆明不在泉。
暗中看夜色，尘外照晴田。
无胫真难掬，怀疑实易迁。
今朝搜择得，应免媚晴川。
+++张籍
++++和李仆射西园
遇午归闲处，西庭敞四檐。
高眠著琴枕，散帖检书签。
印在休通客，山晴好卷帘。
竹凉蝇少到，藤暗蝶争潜。
晓鹊频惊喜，疏蝉不许拈。
石苔生紫点，栏药吐红尖。
虚坐诗情远，幽探道侣兼。
所营尚胜地，虽俭复谁嫌。

++中卷三百八十五
  
+++张籍
++++送裴相公赴镇太原
盛德雄名远近知，功高先乞守藩维。
衔恩暂遣分龙节，署敕还同在凤池。
天子亲临楼上送，朝官齐出道傍辞。
明年塞北清蕃落，应建生祠请立碑。
+++张籍
++++寄元员外
外郎直罢无馀事，扫洒书堂试药炉。
门巷不教当要闹，诗篇转觉足工夫。
月明台上唯僧到，夜静坊中有酒沽。
朝省入频闲日少，可能同作旧游无。
+++张籍
++++赠梅处士
早闻声价满京城，头白江湖放旷情。
讲易自传新注义，题诗不著旧官名。
近移马迹山前住，多向牛头寺里行。
天子如今议封禅，应将束帛请先生。
+++张籍
++++赠王秘书
不曾浪出谒公侯，唯向花间水畔游。
每著新衣看药灶，多收古器在书楼。
有官只作山人老，平地能开洞穴幽。
自领闲司了无事，得来君处喜相留。
+++张籍
++++谢裴司空寄马（一作蒙裴相公赐马，谨以诗谢）
騄耳新驹骏得名，司空远自寄书生。
乍离华厩移蹄涩，初到贫家举眼惊。
每被闲人来借问，多寻古寺独骑行。
长思岁旦沙堤上，得从鸣珂傍火城。
+++张籍
++++酬秘书王丞见寄（一作酬王秘书闲居见寄）
相看头白来城阙，却忆漳溪旧往还。
今体诗中偏出格，常参官里每同班。
街西借宅多临水，马上逢人亦说山。
芸阁水曹虽最冷，与君长喜得身闲。
+++张籍
++++送李馀及第后归蜀
十年人咏好诗章，今日成名出举场。
归去唯将新诰牒，后来争取旧衣裳。
山桥晓上芭蕉暗，水店晴看芋草黄。
乡里亲情相见日，一时携酒贺高堂。
+++张籍
++++早朝寄白舍人、严郎中
鼓声初动未闻鸡，羸马街中踏冻泥。
烛暗有时冲石柱，雪深无处认沙堤。
常参班里人犹少，待漏房前月欲西。
凤阙星郎离去远，閤门开日入还齐。
+++张籍
++++书怀寄元郎中
转觉人间无气味，常因身外省因缘。
经过独爱游山客，计校唯求买药钱。
重作学官闲尽日，一离江坞病多年。
吟君钓客词中说，便欲南归榜小船。
+++张籍
++++赠道士宜师（一作赠广宣师）
自到王城得几年，巴童蜀马共随缘。
两朝侍从当时贵，五字声名远处传。
旧住红楼通内院，新承墨诏赐斋钱。
闲房暂喜居相近，还得陪师坐竹边。
+++张籍
++++书怀寄王秘书
白发如今欲满头，从来百事尽应休。
只于触目须防病，不拟将心更养愁。
下药远求新熟酒，看山多上最高楼。
赖君同在京城住，每到花前免独游。
+++张籍
++++题韦郎中新亭
起得幽亭景复新，碧莎地上更无尘。
琴书著尽犹嫌少，松竹栽多亦称贫。
药酒欲开期好客，朝衣暂脱见闲身。
成名同日官连署，此处经过有几人。
+++张籍
++++送杨州判官（一作赠茅山杨判官）
应得烟霞出俗心，茅山道士共追寻。
闲怜鹤貌偏能画，暗辨桐声自作琴。
长啸每来松下坐，新诗堪向雪中吟。
征南幕里多宾客，君独相知最校深。
+++张籍
++++喜王起侍郎放牒
东风节气近清明，车马争来满禁城。
二十八人初上牒，百千万里尽传名。
谁家不借花园看，在处多将酒器行。
共贺春司能鉴识，今年定合有公卿。
+++张籍
++++赠王司马
白笏朱衫年少时，久登班列会朝仪。
贮财不省关身用，行义唯愁被众知。
藏得宝刀求主带，调成骏马乞人骑。
未曾相识多闻说，遥望长如白玉枝。
+++张籍
++++书怀
自小信成疏懒性，人间事事总无功。
别从仙客求方法，时到僧家问苦空。
老大登朝如梦里，贫穷作活似村中。
未能即便休官去，惭愧南山采药翁。
+++张籍
++++赠令狐博士
头白新年六十馀，近闻生计转空虚。
久为博士谁能识，自到长安赁舍居。
骑马出随寻寺客，呼儿散写乞钱书。
古来贤哲皆如此，应是才高与众疏。
+++张籍
++++送从弟删东归
云水东南两月程，贪归庆节马蹄轻。
春桥欲醉攀花别，野路闲吟触雨行。
诗价已高犹失意，礼司曾赏会成名。
旧山风月知应好，莫向秋时不到京。
+++张籍
++++赠王秘书
早在山东声价远，曾将顺策佐嫖姚。
赋来诗句无闲语，老去官班未在朝。
身屈只闻词客说，家贫多见野僧招。
独从书阁归时晚，春水渠边看柳条。
+++张籍
++++哭丘长史
曾是先皇殿上臣，丹砂久服不成真。
常骑马在嘶空枥，自作书留别故人。
诗句遍传天下口，朝衣偏送地中身。
最悲昨日同游处，看却春风树树新。
+++张籍
++++送枝江刘明府
老著青衫为楚宰，平生志业有谁知。
家僮从去愁行远，县吏迎来怪到迟。
定访玉泉幽院宿，应过碧涧早茶时。
向南渐渐云山好，一路唯闻唱竹枝。
+++张籍
++++送从弟彻东归
缑山领印知公奏，才称同时尽不如。
奉使贺成登册礼，陪班看出降恩书。
去回在路秋尘里，受诏辞归晓漏初。
早晚得为朝署拜，闲坊买宅作邻居。
+++张籍
++++哭胡十八遇
早得声名年尚少，寻常志气出风尘。
文场继续成三代，家族辉华在一身。
幼子见生才满月，选书知写未呈人。
送君帐下衣裳白，数尺坟头柏树新。
+++张籍
++++赠贾岛
篱落荒凉僮仆饥，乐游原上住多时。
蹇驴放饱骑将出，秋卷装成寄与谁。
拄杖傍田寻野菜，封书乞米趁时炊。
姓名未上登科记，身屈惟应内史知。
+++张籍
++++逢王建有赠
年状皆齐初有髭，鹊山漳水每追随。
使君座下朝听易，处士庭中夜会诗。
新作句成相借问，闲求义尽共寻思。
经今三十馀年事，却说还同昨日时。
+++张籍
++++移居静安坊，答元八郎中
长安寺里多时住，虽守卑官不苦贫。
作活每常嫌费力，移居只是贵容身。
初开井浅偏宜树，渐觉街闲省踏尘。
更喜往还相去近，门前减却送书人。
+++张籍
++++送杨少尹赴凤翔
诗名往日动长安，首首人家卷里看。
西学已行秦博士，南宫新拜汉郎官。
得钱只了还书铺，借宅常时事药栏。
今去岐州生计薄，移居偏近陇头寒。
+++张籍
++++送韩侍御归山
闻君久卧在云间，为佐嫖姚未得还。
新结茅庐招隐逸，独骑骢马入深山。
九灵洞口行应到，五粒松枝醉亦攀。
明日珂声出城去，家僮不复扫柴关。
+++张籍
++++新除水曹郎，答白舍人见贺
年过五十到南宫，章句无名荷至公。
黄纸开呈相府后，朱衣引入谢班中。
诸曹纵许为仙侣，群吏多嫌是老翁。
最幸紫薇郎见爱，独称官与古人同。
+++张籍
++++送杨少尹赴满城
官为本府当身荣，因得还乡任野情。
自废田园今作主，每逢耆老不呼名。
旧游寺里僧应识，新别桥边树已成。
公事况闲诗更好，将随相逐上山行。
+++张籍
++++哭元九少府
平生志业独相知，早结云山老去期。
初作学官常共宿，晚登朝列暂同时。
闲来各数经过地，醉后齐吟唱和诗。
今日春风花满宅，入门行哭见灵帷。
+++张籍
++++送侯判官赴广州从军
年少才高求自展，将身万里赴军门。
辟书远到开呈客，公服新成著谢恩。
驿舫过江分白堠，戍亭当岭见红幡。
海花蛮草连冬有，行处无家不满园。
+++张籍
++++答白杭州郡楼登望画图见寄
画得江城登望处，寄来今日到长安。
乍惊物色从诗出，更想工人下手难。
将展书堂偏觉好，每来朝客尽求看。
见君向此闲吟意，肯恨当时作外官。
+++张籍
++++赠赵将军
当年胆略已纵横，每见妖星气不平。
身贵早登龙尾道，功高自破鹿头城。
寻常得对论边事，委曲承恩掌内兵。
会取安西将报国，凌烟阁上大书名。
+++张籍
++++送和蕃公主
塞上如今无战尘，汉家公主出和亲。
邑司犹属宗卿寺，册号还同虏帐人。
九姓旗幡先引路，一生衣服尽随身。
毡城南望无回日，空见沙蓬水柳春。
+++张籍
++++寒食内宴二首
朝光瑞气满宫楼，彩纛鱼龙四周稠。
廊下御厨分冷食，殿前香骑逐飞球。
千官尽醉犹教坐，百戏皆呈未放休。
共喜拜恩侵夜出，金吾不敢问行由。
城阙沈沈向晓寒，恩当令节赐馀欢，瑞烟深处开三殿，春雨微时引百官，宝树楼前分绣幕，彩花廊下映华栏。
宫筵戏乐年年别，已得三回对御看。
+++张籍
++++朝日敕赐百官樱桃
仙果人间都未有，今朝忽见下天门。
捧盘小吏初宣敕，当殿群臣共拜恩。
日色遥分门下坐，露香才出禁中园。
每年重此先偏待，愿得千春奉至尊。
+++张籍
++++太白老人
日观东峰幽客住，竹巾藤带亦逢迎。
暗修黄箓无人见，深种胡麻共犬行。
洞里仙家常独往，壶中灵药自为名。
春泉四面绕茅屋，日日唯闻杵臼声。
+++张籍
++++和裴司空酬满城杨少尹
圣朝偏重大司空，人咏元和第一功。
拥节高临汉水上，题诗远入舜城中。
共惊向老多年别，更忆登科旧日同。
谁不望归丞相府，江边杨柳又秋风。
+++张籍
++++寄和州刘使君
别离已久犹为郡，闲向春风倒酒瓶。
送客特过沙口堰，看花多上水心亭。
晓来江气连城白，雨后山光满郭青。
到此诗情应更远，醉中高咏有谁听。
+++张籍
++++赠商州王使君
衔命南来会郡堂，却思朝里接班行。
才雄犹是山城守，道薄初为水部郎。
选胜相留开客馆，寻幽更引到僧房。
明朝从此辞君去，独出商关路渐长。
+++张籍
++++寄令狐宾客
勋名尽得国家传，退狎琴僧与酒仙。
还带郡符经几处，暂辞台座已三年。
留司未到龙楼下，拜表长怀玉案前。
秋日出城伊水好，领谁相逐上闲船。
+++张籍
++++寄梅处士
扰扰人间是与非，官闲自觉省心机。
六行班里身常下，九列符中事亦稀。
市客惯曾赊贱药，家僮惊见著新衣。
君今独得居山乐，应喜多时未办归。
+++张籍
++++送施肩吾东归
知君本是烟霞客，被荐因来城阙间。
世业偏临七里濑，仙游多在四明山。
早闻诗句传人遍，新得科名到处闲。
惆怅灞亭相送去，云中琪树不同攀。
+++张籍
++++昆仑儿
昆仑家住海中州，蛮客将来汉地游。
言语解教秦吉了，波涛初过郁林洲。
金环欲落曾穿耳，螺髻长卷不裹头。
自爱肌肤黑如漆，行时半脱木绵裘。
+++张籍
++++赠李杭州
仙郎白首未归朝，应为苍生领六条。
惠化州人尽清净，高情野鹤与逍遥。
竹间虚馆无朝讼，山畔青田长夏苗。
终日政声长独坐，开门长望浙江潮。
+++张籍
++++送郑尚书赴广州
圣朝选将持符节，内使宣时百辟听。
海北蛮夷来舞蹈，岭南封管送图经。
白鹇飞绕迎官舫，红槿开当宴客亭。
此处莫言多瘴疠，天边看取老人星。
+++张籍
++++贺秘书王丞南郊摄将军
正初天子亲郊礼，诏摄将军领卫兵。
斜带银刀入黄道，先随玉辂到青城。
坛边不在千官位，仗外唯闻再拜声。
共喜与君逢此日，病中无计得随行。
+++张籍
++++送令狐尚书赴东都留守
朝廷重寄在关东，共说从前选上公。
勋业新城大梁镇，恩荣更守洛阳宫。
行香暂出天桥上，巡礼常过禁殿中。
每领群臣拜章庆，半开门仗日曈曈。
+++张籍
++++拜丰陵
岁朝园寝遣公卿，学省班中亦摄行。
身逐陵官齐再拜，手持木铎叩三声。
寒更报点来山殿，晓炬分行照柏城。
却下龙门看渐远，金峰高处日微明。
+++张籍
++++赠孔尚书
能将直道历荣班，事著元和实录间。
三表自陈辞北阙，一家相送入南山。
买来侍女教人嫁，赐得朝衣在箧闲。
宅近青山高静处，时归林下暂开关。
+++张籍
++++酬杭州白使君，兼寄浙东元大夫
相印暂离临远镇，掖垣出守复同时。
一行已作三年别，两处空传七字诗。
越地江山应共见，秦天风月不相知。
人间聚散真难料，莫叹平生信所之。
+++张籍
++++寄苏州白二十二使君
三朝出入紫微臣，头白金章未在身。
登第早年同座主，题诗今日是州人。
阊门柳色烟中远，茂苑莺声雨后新。
此处吟诗向山寺，知君忘却曲江春。
+++张籍
++++送白宾客分司东都
赫赫声名三十春，高情人独出埃尘。
病辞省闼归闲地，恩许宫曹作上宾。
诗里难同相得伴，酒边多见自由身。
老人也拟休官去，便是君家池上人。
+++张籍
++++赠阎少保
辞荣恋阙未还乡，修养年多气力强。
半俸归烧伏火药，全家解说养生方。
特承恩诏新开戟，每见公卿不下床。
竹树晴深寒院静，长悬石磬在虚廊。
+++张籍
++++赠别王侍御赴任陕州司马（一作赠王司马赴陕州）
京城在处闲人少，唯共君行并马蹄。
更和诗篇名最出，时倾杯酒户常齐。
同趋阙下听钟漏，独向军前闻鼓鼙。
今日春明门外别，更无因得到街西。
+++张籍
++++田司空入朝
西来将相位兼雄，不与诸君觐礼同。
早变山东知顺命，新收济上立殊功。
朝官叙谒趋门外，恩使喧迎满路中。
阊阖晓开铜漏静，身当受册大明宫。
+++张籍
++++送浙西周判官（一作送浙东周阮范判官）
由来自是烟霞客，早已闻名诗酒间。
天阙因将贺表到，家乡新著赐衣还。
常吟卷里新酬句，自话湖中旧住山。
吴越主人偏爱重，多应不肯放君闲。
+++张籍
++++送吴炼师归王屋
玉阳峰下学长生，玉洞仙中已有名。
独戴熊须冠暂出，唯将鹤尾扇同行。
炼成云母休炊爨，已得雷公当吏兵。
却到瑶坛上头宿，应闻空里步虚声。
+++张籍
++++送邵州林使君
词客南行宠命新，潇湘郡入曲江津。
山幽自足探微处，俗朴应无争竞人。
郭外相连排殿阁，市中多半用金银。
知君不作家私计，迁日还同到日贫。
+++张籍
++++寄王六侍御
渐觉近来筋力少，难堪今日在风尘。
谁能借问功名事，只自扶持老病身。
贵得药资将助道，肯嫌家计不如人。
洞庭已置新居处，归去安期与作邻。
+++张籍
++++送稽亭山寺僧
师住稽亭高处寺，斜廊曲阁倚云开。
山门十里松间入，泉涧三重洞里来。
名岳寻游今已遍，家城礼谒便应回。
旧房到日闲吟后，林下还登说法台。
+++张籍
++++送汀州源使君
曾成赵北归朝计，因拜王门最好官。
为郡暂辞双凤阙，全家远过九龙滩。
山乡只有输蕉户，水镇应多养鸭栏。
地僻寻常来客少，刺桐花发共谁看。
+++张籍
++++寄孙洛阳格（一作寄洛阳孙明府）
久持刑宪声名远，好是中朝正直臣。
赤县上来应足事，青山老去未离身。
常思从省连归马，乍觉同班少旧人。
遥爱南桥秋日晚，雨边杨柳映天津。
+++张籍
++++胡山人归王屋，因有赠
转转无成到白头，人间举眼尽堪愁。
此生已是蹉跎去，每事应从卤莽休。
虽作闲官少拘束，难逢胜景可淹留。
君归与访移家处，若个峰头最较幽。
+++张籍
++++寄虔州韩使君
南康太守负才豪，五十如今未拥旄。
早得一人知姓字，常闻三事说功劳。
月明渡口漳江静，云散城头赣石高。
郡政已成秋思远，闲吟应不问官曹。
+++张籍
++++送从弟濛赴饶州
京城南去鄱阳远，风月悠悠别思劳。
三领郡符新寄重，再登科第旧名高。
去程江上多看堠，迎吏船中亦带刀。
到日更行清静化，春田应不见蓬蒿。
+++张籍
++++罗道士
城里无人得实年，衣襟常带臭黄烟。
楼中赊酒唯留药，洞里争棋不赌钱。
闻客语声知贵贱，持花歌咏似狂颠。
寻常行处皆逢见，世上多疑是谪仙。
+++张籍
++++寄陆浑赵明府
与君学省同官处，常日相随说道情。
新作陆浑山县长，早知三礼甲科名。
郭中时有仙人住，城内应多药草生。
公事稀疏来客少，无妨著屐独闲行。
+++张籍
++++同将作韦二少监赠水部李郎中
旧年同是水曹郎，各罢鱼符自楚乡。
重著青衫承诏命，齐趋紫殿异班行。
别来同说经过事，老去相传补养方。
忆得当时亦连步，如今独在读书堂。
+++张籍
++++赠王侍御
心同野鹤与尘远，诗似冰壶见底清。
府县同趋昨日事，升沉不改故人情。
上阳春晚萧萧雨，洛水寒来夜夜声。
自叹独为折腰吏，可怜骢马路傍行。
+++张籍
++++送金少卿副使归新罗
云岛茫茫天畔微，向东万里一帆飞。
久为侍子承恩重，今佐使臣衔命归。
通海便应将国信，到家犹自著朝衣。
从前此去人无数，光彩如君定是稀。
+++张籍
++++送李司空赴镇襄阳
中外兼权社稷臣，千官齐出拜行尘。
再调公鼎勋庸盛，三受兵符宠命新。
商路雪开旗旆展，楚堤梅发驿亭春。
襄阳风景由来好，重与江山作主人。
+++张籍
++++送李仆射愬赴镇凤翔
由来勋业属英雄，兄弟连营列位同。
先入贼城擒首恶，尽封筦库让元公。
旌幢独继家声外，竹帛新添国史中。
天子新收秦陇地，故教移镇古扶风。
+++张籍
++++寄白二十二舍人
早知内诏过先辈，蹭蹬江南百事疏。
湓浦城中为上佐，炉峰寺后著幽居。
偏依仙法多求药，长共僧游不读书。
三省比来名望重，肯容君去乐樵渔。
+++张籍
++++送友人卢处士游吴越
羡君东去见残梅，惟有王孙独未回。
吴苑夕阳明古堞，越宫春草上高台。
波生野水雁初下，风满驿楼潮欲来。
试问渔舟看雪浪，几多江燕荇花开。
+++张籍
++++苏州江岸留别乐天（一作白居易诗）
银泥裙映锦障泥，画舸停桡马簇蹄。
清管曲终鹦鹉语，红旗影动薄寒嘶。
渐消酒色朱颜浅，欲话离情翠黛低。
莫忘使君吟咏处，女坟湖北武丘西。
+++张籍
++++寒食看花
早入公门到夜归，不因寒食少闲时。
颠狂绕树猿离锁，踊跃缘冈马断羁。
酒污衣裳从客笑，醉饶言语觅花知。
老来自喜常无事，仰面西园得咏诗。
+++张籍
++++酬浙东元尚书见寄绫素
越地缯纱纹样新，远封来寄学曹人。
便令裁制为时服，顿觉光荣上病身。
应念此官同弃置，独能相贺更殷勤。
三千里外无由见，海上东风又一春。
+++张籍
++++赠项斯（一作王建诗，题云赠贾岛）
端坐吟诗忘忍饥，万人中觅似君稀。
门连野水风长到，驴放秋原夜不归。
日暖剩收新落叶，天寒更著旧生衣。
曲江亭上频频见，为爱鸬鹚雨里飞。

++中卷三百八十六
  
+++张籍
++++和韦开州盛山十二首 宿云亭
清净当深处，虚明向远开。
卷帘无俗客，应只见云来。
+++张籍
++++和韦开州盛山十二首 梅溪
自爱新梅好，行寻一径斜。
不教人扫石，恐损落来花。
+++张籍
++++和韦开州盛山十二首 茶岭
紫芽连白蕊，初向岭头生。
自看家人摘，寻常触露行。
+++张籍
++++和韦开州盛山十二首 流杯渠
渌酒白螺杯，随流去复回。
似知人把处，各向面前来。
+++张籍
++++和韦开州盛山十二首 盘石磴
垒石盘空远，层层势不危。
不知行几匝，得到上头时。
+++张籍
++++和韦开州盛山十二首 桃坞
春坞桃花发，多将野客游。
日西殊未散，看望酒缸头。
+++张籍
++++和韦开州盛山十二首 竹岩
独入千竿里，缘岩踏石层。
笋头齐欲出，更不许人登。
+++张籍
++++和韦开州盛山十二首 琵琶台
台上绿萝春，闲登不待人。
每当休暇日，著履戴纱巾。
+++张籍
++++和韦开州盛山十二首 胡芦沼
曲沼春流满，新蒲映野鹅。
闲斋朝饭后，拄杖绕行多。
+++张籍
++++和韦开州盛山十二首 隐月岫
月出深峰里，清凉夜亦寒。
每嫌西落疾，不得到明看。
+++张籍
++++和韦开州盛山十二首 绣衣石榻
山城无别味，药草兼鱼果。
时到绣衣人，同来石上坐。
+++张籍
++++和韦开州盛山十二首 上士泉瓶
阶上一眼泉，四边青石甃。
唯有护净僧，添瓶将盥漱。
+++张籍
++++送远客
憔悴远归客，殷勤欲别杯。
九星坛下路，几日见重来。
+++张籍
++++寄西峰僧
松暗水涓涓，夜凉人未眠。
西峰月犹在，遥忆草堂前。
+++张籍
++++禅师（一作西峰顶）
独在西峰顶，年年闭石房。
定中无弟子，人到为焚香。
+++张籍
++++惜花
山中春已晚，处处见花稀。
明日来应尽，林间宿不归。
+++张籍
++++题晖师影堂
日早欲参禅，竟无相识缘。
道场今独到，惆怅影堂前。
+++张籍
++++泾州塞
行到泾州塞，唯闻羌戍鼙。
道边古双堠，犹记向安西。
+++张籍
++++野田
漠漠野田草，草中牛羊道。
墓无子孙，白杨不得老。
+++张籍
++++岸花
可怜岸边树，红蕊发青条。
东风吹渡水，冲着木兰桡。
+++张籍
++++别于鹄
离灯及晨辉，行人起复思。
出门两相顾，青山路逶迤。
+++张籍
++++送蜀客
蜀客南行祭碧鸡，木绵花发锦江西。
山桥日晚行人少，时见猩猩树上啼。
+++张籍
++++送元结
昔日同游漳水边，如今重说恨绵绵。
天涯相见还离别，客路秋风又几年。
+++张籍
++++宿山祠（一作宫山祠）
秋草宫人斜里墓，宫人谁送葬来时。
千千万万皆如此，家在边城亦不知。
+++张籍
++++美人宫棋
红烛台前出翠娥，海沙铺局巧相和。
趁行移手巡收尽，数数看谁得最多。
+++张籍
++++蛮州（一作杜牧诗，题云蛮中醉）
瘴水蛮中入洞流，人家多住竹棚头。
一山海上无城郭，唯见松牌记象州。
+++张籍
++++送元宗简
貂帽垂肩窄皂裘，雪深骑马向西州。
暂时相见还相送，却闭闲门依旧愁。
+++张籍
++++寄徐晦
鄠陂鱼美酒偏浓，不出琴斋见雪峰。
应胜昨来趋府日，簿书床上乱重重。
+++张籍
++++寄白学士
自掌天书见客稀，纵因休沐锁双扉。
几回扶病欲相访，知向禁中归未归。
+++张籍
++++喜王六同宿
十八年来恨别离，唯同一宿咏新诗。
更相借问诗中语，共说如今胜旧时。
+++张籍
++++题玉像堂
玉毫不着世间尘，辉相分明十八身。
入夜无烟灯更好，堂中唯有转经人。
+++张籍
++++与贾岛闲游
水北原南草色新，雪消风暖不生尘。
城中车马应无数，能解闲行有几人。
+++张籍
++++哭丘长史
丘公已殁故人稀，欲过街西更访谁。
每到子城东路上，忆君相逐入朝时。
+++张籍
++++哭孟寂
曲江院里题名处，十九人中最少年。
今日春光君不见，杏花零落寺门前。
+++张籍
++++患眼
三年患眼今年校，免与风光便隔生。
昨日韩家后园里，看花犹似未分明。
+++张籍
++++答刘竞
刘君久被时抛掷，老向城中作选人。
昨日街西相近住，每来存问老夫身。
+++张籍
++++赠华严院僧
一身依止荒闲院，烛耀窗中有宿烟。
遍礼华严经里字，不曾行到寺门前。
+++张籍
++++逢故人
山东一十馀年别，今日相逢在上都。
说尽向来无限事，相看摩捋白髭须。
+++张籍
++++送萧远弟
街北槐花傍马垂，病身相送出门迟。
与君别后秋风夜，作得新诗说向谁。
+++张籍
++++送辛少府任乐安
才多不肯浪容身，老大诗章转更新。
选得天台山下住，一家全作学仙人。
+++张籍
++++赠任道人
长安多病无生计，药铺医人乱索钱。
欲得定知身上事，凭君为算小行年。
+++张籍
++++招周居士
闭门秋雨湿墙莎，俗客来稀野思多。
已扫书斋安药灶，山人作意早经过。
+++张籍
++++送许处士
高情自与俗人疏，独向蓝溪选僻居。
会到白云长取醉，不能窗下读闲书。
+++张籍
++++送律师归婺州
京中开讲已多时，曾作坛头证戒师。
归到双溪桥北寺，乡僧争就学威仪。
+++张籍
++++题杨秘书新居
爱闲不向争名地，宅在街西最静坊。
卷里诗过一千首，白头新受秘书郎。
+++张籍
++++送晊师
九星台下煎茶别，五老峰头觅寺居。
作得新诗旋相寄，人来请莫达空书。
+++张籍
++++送僧往金州
闻道谿阴山水好，师行一一遍经过。
事须觅取堪居处，若个溪头药最多。
+++张籍
++++寻徐道士
寻师远到晖天观，竹院森森闭药房。
闻入静来经七日，仙童檐下独焚香。
+++张籍
++++答开州韦使君寄车前子
开州午日车前子，作药人皆道有神。
惭愧使君怜病眼，三千馀里寄闲人。
+++张籍
++++忆故州
垒石为山伴野夫，自收灵药读仙书。
如今身是他州客，每见青山忆旧居。
+++张籍
++++送客游蜀
行尽青山到益州，锦城楼下二江流。
杜家曾向此中住，为到浣花溪水头。
+++张籍
++++送陆畅
共踏长安街里尘，吴州独作未归身。
昔年旧宅今谁住，君过西塘与问人。
+++张籍
++++感春
远客悠悠任病身，谢家池上又逢春。
明年各自东西去，此地看花是别人。
+++张籍
++++赠李司议
汉庭谁问投荒客，十载天南着白衣。
秋草茫茫恶谿路，岭头遥送北人稀。
+++张籍
++++别客
青山历历水悠悠，今日相逢明日秋。
系马城边杨柳树，为君沽酒暂淹留。
+++张籍
++++登楼寄胡家兄弟
独上西楼尽日闲，林烟演漾鸟蛮蛮。
谢家兄弟重城里，不得同看雨后山。
+++张籍
++++答刘明府
身病多时又客居，满城亲旧尽相疏。
可怜绛县刘明府，犹解频频寄远书。
+++张籍
++++酬藤杖
病里出门行步迟，喜君相赠古藤枝。
倚来自觉身生力，每向傍人说得时。
+++张籍
++++法雄寺东楼
汾阳旧宅今为寺，犹有当时歌舞楼。
四十年来车马绝，古槐深巷暮蝉愁。
+++张籍
++++寄故人
静曲闲房病客居，蝉声满树槿花疏。
故人只在蓝田县，强半年来未得书。
+++张籍
++++邻妇哭征夫
双鬟初合便分离，万里征夫不得随。
今日军回身独殁，去时鞍马别人骑。
+++张籍
++++和崔驸马闻蝉
凤凰楼下多欢乐，不觉秋风暮雨天。
应为昨来身暂病，蝉声得到耳傍边。
+++张籍
++++和裴仆射看樱桃花
昨日南园新雨后，樱桃花发旧枝柯。
天明不待人同看，绕树重重履迹多。
+++张籍
++++和长安郭明府与友人县中会饮
一尊清酒两人同，好在街西水县中。
自恨病身相去远，此时闲坐对秋风。
+++张籍
++++唐昌观看花
新红旧紫不相宜，看觉从前两月迟。
更向同来诗客道，明年到此莫过时。
+++张籍
++++九华观看花
街西无数闲游处，不似九华仙观中。
花里可怜池上景，几重墙壁贮春风。
+++张籍
++++赠姚合
丹凤城门向晓开，千官相次入朝来。
唯君独走冲尘土，下马桥边报直回。
+++张籍
++++同韦员外开元观寻时道士
观里初晴竹树凉，闲行共到最高房。
昨来官罢无生计，欲就师求断谷方。
+++张籍
++++同韩侍御南溪夜赏
喜作闲人得出城，南溪两月逐君行。
忽闻新命须归去，一夜船中语到明。
+++张籍
++++使行望悟真寺
采玉峰连佛寺幽，高高斜对驿门楼。
无端来去骑官马，寸步教身不得游。
+++张籍
++++重阳日至峡道
无限青山行已尽，回看忽觉远离家。
逢高欲饮重阳酒，山菊今朝未有花。
+++张籍
++++赠主客刘郎中
忆昔君登南省日，老夫犹是褐衣身。
谁知二十馀年后，来作客曹相替人。
+++张籍
++++同严给事闻唐昌观玉蕊近有仙过，因成绝句二首
千枝花里玉尘飞，阿母宫中见亦稀。
应共诸仙斗百草，独来偷得一枝归。
九色云中紫凤车，寻仙来到洞仙家。
飞轮回处无踪迹，唯有斑斑满地花。
+++张籍
++++秋思
洛阳城里见秋风，欲作归书意万重。
忽恐匆匆说不尽，行人临发又开封。
+++张籍
++++忆远
行人犹未有归期，万里初程日暮时。
唯爱门前双柳树，枝枝叶叶不相离。
+++张籍
++++玉仙馆
长溪新雨色如泥，野水阴云尽向西。
楚客天南行渐远，山山树里鹧鸪啼。
+++张籍
++++寄府吏
野外寻花共作期，今朝出郭不相随。
待君公事有闲日，此地春风应过时。
+++张籍
++++弟萧远雪夜同宿
数卷新游蜀客诗，长安僻巷得相随。
草堂雪夜携琴宿，说是青城馆里时。
+++张籍
++++凉州词三首
边城暮雨雁飞低，芦笋初生渐欲齐。
无数铃声遥过碛，应驮白练到安西。
古镇城门白碛开，胡兵往往傍沙堆。
巡边使客行应早，欲问平安无使来。
凤林关里水东流，白草黄榆六十秋。
边将皆承主恩泽，无人解道取凉州。
+++张籍
++++宫词
新鹰初放兔犹肥，白日君王在内稀。
薄暮千门临欲锁，红妆飞骑向前归。
黄金捍拨紫檀槽，弦索初张调更高。
尽理昨来新上曲，内官帘外送樱桃。
+++张籍
++++华清宫
温泉流入汉离宫，宫树行行浴殿空。
武帝时人今欲尽，青山空闭御墙中。
+++张籍
++++崔驸马养鹤
身闲无事称高情，已有人间章句名。
求得鹤来教翦翅，望仙台下亦将行。
+++张籍
++++闲游
老身不计人间事，野寺秋晴每独过。
病眼校来犹断酒，却嫌行处菊花多。
+++张籍
++++刘兵曹赠酒
一瓶颜色似甘泉，闲向新栽小竹前。
饮罢身中更无事，移床独就夕阳眠。
+++张籍
++++送梧州王使君
楚江亭上秋风起，看发苍梧太守船。
千里同行从此别，相逢又隔几多年。
+++张籍
++++春日早朝
晓陌春寒朝骑来，瑞云深处见楼台。
夜来新雨沙堤湿，东上閤门应未开。
+++张籍
++++寄朱、阚二山人
为个朝章束此身，眼看东路去无因。
历阳旧客今应少，转忆邻家二老人。
+++张籍
++++寄李渤
五度溪头踯躅红，嵩阳寺里讲时钟。
春山处处行应好，一月看花到几峰。
+++张籍
++++寻仙
溪头一径入青崖，处处仙居隔杏花。
更见峰西幽客说，云中犹有两三家。
+++张籍
++++同白侍郎杏园赠刘郎中
一去潇湘头欲白，今朝始见杏花春。
从来迁客应无数，重到花前有几人。
+++张籍
++++答鄱阳客药名诗
江皋岁暮相逢地，黄叶霜前半夏枝。
子夜吟诗向松桂，心中万事喜君知。
+++张籍
++++寄宋景
诏发官兵取乱臣，将军弓箭不离身。
今君独在征东府，莫遣功名属别人。
+++张籍
++++寄王侍御（一作奉御）
爱君紫阁峰前好，新作书堂药灶成。
见欲移居相近住，有田多与种黄精。
+++张籍
++++题渭北寺上方
昔祭郊坛今谒陵，寺中高处最来登。
十馀年后人多别，喜见当时转读僧。
+++张籍
++++闲游（一作题山寺僧院）
终日不离尘土间，若为能见此身闲。
今朝暂共游僧语，更恨趋时别旧山。
+++张籍
++++倡女词
轻鬓丛梳阔扫眉，为嫌风日下楼稀。
画罗金缕难相称，故著寻常淡薄衣。
+++张籍
++++答元八遗纱帽
黑纱方帽君边得，称对山前坐竹床。
唯恐被人偷剪样，不曾闲戴出书堂。
+++张籍
++++题僧院
闻师行讲青龙疏，本寺住来多少年。
静扫空房唯独坐，千茎秋竹在檐前。
+++张籍
++++送元八
百神斋祭相随遍，寻竹看山亦共行。
明日城西送君去，旧游重到独题名。
+++张籍
++++吴楚歌词
庭前春鸟啄林声，红夹罗襦缝未成。
今朝社日停针线，起向朱樱树下行。
+++张籍
++++题方睦上人月台观
一身清净无童子，独坐空堂得几年。
每夜焚香通月观，可怜光影最团圆。
+++张籍
++++华山庙
金天庙下西京道，巫女纷纷走似烟。
手把纸钱迎过客，遣求恩福到神前。
+++张籍
++++病中酬元宗简
东风渐暖满城春，独占幽居养病身。
莫说樱桃花已发，今年不作看花人。
+++张籍
++++寺宿斋
晚到金光门外寺，寺中新竹隔帘多。
斋官禁与僧相见，院院开门不得过。
+++张籍
++++赠施肩吾
世间渐觉无多事，虽有空名未著身。
合取药成相待吃，不须先作上天人。
+++张籍
++++赠王建
白君去后交游少，东野亡来箧笥贫。
赖有白头王建在，眼前犹见咏诗人。
+++张籍
++++逢贾岛
僧房逢着款冬花，出寺行吟日已斜。
十二街中春雪遍，马蹄今去入谁家。
+++张籍
++++山中酬人
山中日暖春鸠鸣，逐水看花任意行。
向晚归来石窗下，菖蒲叶上见题名。
+++张籍
++++弱柏院僧影堂
弱柏倒垂如线蔓，檐头不见有枝柯。
影堂香火长相续，应得人来礼拜多。
+++张籍
++++题故僧影堂
香消云锁旧僧家，僧刹残形半壁斜。
日暮松烟寒漠漠，秋风吹破纸莲花。
+++张籍
++++无题（一作刘禹锡诗，题云踏歌词）
桃溪柳陌好经过，灯下妆成月下歌。
为是襄王故宫地，至今犹有细腰多。
+++张籍
++++山禽
山禽毛如白练带，栖我庭前栗树枝。
猕猴半夜来取栗，一双中林向月飞。
+++张籍
++++秋山
秋山无云复无风，溪头看月出深松。
草堂不闭石床静，叶间坠露声重重。
+++张籍
++++玉真观
台殿曾为贵主家，春风吹尽竹窗纱。
院中仙女修香火，不许闲人入看花。
+++张籍
++++蛮中
铜柱南边毒草春，行人几日到金麟。
玉镮穿耳谁家女，自抱琵琶迎海神。
+++张籍
++++赠道士（一作剡溪逢茅山道士）
茅山近别剡溪逢，玉节青旄十二重。
自说年年上天去，罗浮最近海边峰。
+++张籍
++++重平驿作
茫茫菰草平如地，渺渺长堤曲似城。
日暮未知投宿处，逢人更问向前程。
+++张籍
++++宿天竺寺，寄灵隐寺僧
夜向灵溪息此身，风泉竹露净衣尘。
月明石上堪同宿，那作山南山北人。
+++张籍
++++酬朱庆馀
越女新妆出镜心，自知明艳更沉吟。
齐纨未是人间贵，一曲菱歌敌万金。
+++张籍
++++寒食忆归
京中曹局无多事，寒食贫儿要在家。
遮莫杏园胜别处，亦须归看傍村花。
+++张籍
++++寒食
绿杨枝上五丝绳，枝弱春多欲不胜。
唯有一年寒食日，女郎相唤摆阶𤺩。
+++张籍
++++赋花
花，花。
落早，开赊。
对酒客，兴诗家。
能回游骑，每驻行车。
宛宛清风起，茸茸丽日斜。
且愿相留欢洽，惟愁虚弃光华。
明年攀折知不远，对此谁能更叹嗟。
+++张籍
++++句
韩公国大贤，道德赫已闻。
时出为阳山，尔区来趋奔。
韩官迁掾曹，子随至荆门。
韩入为博士，崎岖送归轮。（《送区弘》《事文类聚》）

++中卷三百八十七
  
+++卢仝
++++月蚀诗
新天子即位五年，岁次庚寅，斗柄插子，律调黄钟。
森森万木夜僵立，寒气赑屃顽无风。
烂银盘从海底出，出来照我草屋东。
天色绀滑凝不流，冰光交贯寒曈曨。
初疑白莲花，浮出龙王宫。
八月十五夜，比并不可双。
此时怪事发，有物吞食来。
轮如壮士斧斫坏，桂似雪山风拉摧。
百炼镜，照见胆，平地埋寒灰。
火龙珠，飞出脑，却入蚌蛤胎。
摧环破璧眼看尽，当天一搭如煤炱。
磨踪灭迹须臾间，便似万古不可开。
不料至神物，有此大狼狈。
星如撒沙出，争头事光大。
奴婢炷暗灯，掩菼如玳瑁。
今夜吐焰长如虹，孔隙千道射户外。
玉川子，涕泗下，中庭独自行。
念此日月者，太阴太阳精。
皇天要识物，日月乃化生。
走天汲汲劳四体，与天作眼行光明。
此眼不自保，天公行道何由行。
吾见阴阳家有说，望日蚀月月光灭，朔月掩日日光缺。
两眼不相攻，此说吾不容。
又孔子师老子云，五色令人目盲。
吾恐天似人，好色即丧明。
幸且非春时，万物不娇荣。
青山破瓦色，绿水冰峥嵘。
花枯无女艳，鸟死沉歌声。
顽冬何所好，偏使一目盲。
传闻古老说，蚀月虾蟆精。
径圆千里入汝腹，汝此痴骸阿谁生。
可从海窟来，便解缘青冥。
恐是眶睫间，掩塞所化成。
黄帝有二目，帝舜重瞳明。
二帝悬四目，四海生光辉。
吾不遇二帝，滉漭不可知。
何故瞳子上，坐受虫豸欺。
长嗟白兔捣灵药，恰似有意防奸非。
药成满臼不中度，委任白兔夫何为。
忆昔尧为天，十日烧九州。
金烁水银流，玉煼丹砂焦。
六合烘为窑，尧心增百忧。
帝见尧心忧，勃然发怒决洪流。
立拟沃杀九日妖，天高日走沃不及，但见万国赤子𧥄𧥄生鱼头。
此时九御导九日，争持节幡麾幢旒。
驾车六九五十四头蛟螭虬，掣电九火輈。
汝若蚀开齱齵轮，御辔执索相爬钩，推荡轰訇入汝喉。
红鳞焰鸟烧口快，翎鬣倒侧声醆邹。
撑肠拄肚礧傀如山丘，自可饱死更不偷。
不独填饥坑，亦解尧心忧。
恨汝时当食，藏头擫脑不肯食。
不当食，张唇哆觜食不休。
食天之眼养逆命，安得上帝请汝刘。
呜呼，人养虎，被虎啮。
天媚蟆，被蟆瞎。
乃知恩非类，一一自作孽。
吾见患眼人，必索良工诀。
想天不异人，爱眼固应一。
安得常娥氏，来习扁鹊术。
手操舂喉戈，去此睛上物。
其初犹朦胧，既久如抹漆。
但恐功业成，便此不吐出。
玉川子又涕泗下，心祷再拜额榻砂土中，地上虮虱臣仝告愬帝天皇。
臣心有铁一寸，可刳妖蟆痴肠。
上天不为臣立梯磴，臣血肉身，无由飞上天，扬天光。
封词付与小心风，颰排阊阖入紫宫。
密迩玉几前擘坼，奏上臣仝顽愚胸。
敢死横干天，代天谋其长。
东方苍龙角，插戟尾捭风。
当心开明堂。
统领三百六十鳞虫，坐理东方宫。
月蚀不救援，安用东方龙。
南方火鸟赤泼血，项长尾短飞跋躠，头戴井冠高逵枿。
月蚀鸟宫十三度，鸟为居停主人不觉察，贪向何人家。
行赤口毒舌，毒虫头上吃却月，不啄杀。
虚眨鬼眼明䆕䆷，鸟罪不可雪。
西方攫虎立踦踦，斧为牙，凿为齿。
偷牺牲，食封豕。
大蟆一脔，固当软美。
见似不见，是何道理。
爪牙根天不念天，天若准拟错准拟。
北方寒龟被蛇缚，藏头入壳如入狱。
蛇筋束紧束破壳，寒龟夏鳖一种味。
且当以其肉充臛，死壳没信处，唯堪支床脚，不堪钻灼与天卜。
岁星主福德，官爵奉董秦。
忍使黔娄生，覆尸无衣巾。
天失眼不吊，岁星胡其仁。
荧惑矍铄翁，执法大不中。
月明无罪过，不纠蚀月虫。
年年十月朝太微。
支卢谪罚何灾凶。
土星与土性相背，反养福德生祸害。
到人头上死破败，今夜月蚀安可会。
太白真将军，怒激锋铓生。
恒州阵斩郦定进，项骨脆甚春蔓菁。
天唯两眼失一眼，将军何处行天兵。
辰星任廷尉，天律自主持。
命在盆底，固应乐见天盲时。
天若不肯信，试唤皋陶鬼一问。
一如今日，三台文昌宫，作上天纪纲。
环天二十八宿，磊磊尚书郎。
整顿排班行，剑握他人将。
一四太阳侧，一四天市傍。
操斧代大匠，两手不怕伤。
弧矢引满反射人，天狼呀啄明煌煌。
痴牛与騃女，不肯勤农桑。
徒劳含淫思，旦夕遥相望。
蚩尤簸旗弄旬朔，始捶天鼓鸣珰琅。
枉矢能蛇行，眊目森森张。
天狗下舐地，血流何滂滂。
谲险万万党，架构何可当。
眯目衅成就，害我光明王。
请留北斗一星相北极，指麾万国悬中央。
此外尽扫除，堆积如山冈，赎我父母光。
当时常星没，殒雨如迸浆。
似天会事发，叱喝诛奸强。
何故中道废，自遗今日殃。
善善又恶恶，郭公所以亡。
愿天神圣心，无信他人忠。
玉川子词讫，风色紧格格。
近月黑暗边，有似动剑戟。
须臾痴蟆精，两吻自决坼。
初露半个璧，渐吐满轮魄。
众星尽原赦，一蟆独诛磔。
腹肚忽脱落，依旧挂穹碧。
光彩未苏来，惨澹一片白。
奈何万里光，受此吞吐厄。
再得见天眼，感荷天地力。
或问玉川子，孔子修春秋。
二百四十年，月蚀尽不收。
今子咄咄词，颇合孔意不。
玉川子笑答，或请听逗留。
孔子父母鲁，讳鲁不讳周。
书外书大恶，故月蚀不见收。
予命唐天，口食唐土。
唐礼过三，唐乐过五。
小犹不说，大不可数。
灾沴无有小大愈，安得引衰周，研核其可否。
日分昼，月分夜，辨寒暑。
一主刑，二主德，政乃举。
孰为人面上，一目偏可去。
愿天完两目，照下万方土，万古更不瞽，万万古，更不瞽，照万古。
+++卢仝
++++哭玉碑子
山有洞左颊，拾得玉碑子。
其长一周尺，其阔一药匕。
颜色九秋天，棱角四面起。
轻敲吐寒流，清悲动神鬼。
稽首置手中，只似一片水。
至文反无文，上帝应有以。
予疑仙石灵，愿以仙人比。
心期香汤洗，归送箓堂里。
颇奈穷相驴，行动如跛鳖。
十里五里行，百蹶复千蹶。
颜子不少夭，玉碑中路折。
横文寻龟兆，直理任瓦裂。
劈竹不可合，破环永离别。
向人如有情，似痛滴无血。
勘斗平地上，罅坼多啮缺。
百见百伤心，不堪再提挈。
怪哉坚贞姿，忽脆不坚固。
矧曰人间人，安能保常度。
敢问生物成，败为有真素。
为禀灵异气，不得受秽污。
驴罪真不厚，驴生亦错误。
更将前前行，复恐山神怒。
白云蓊闭岭，高松吟古墓。
置此忍其伤，驱驴下山路。
+++卢仝
++++观放鱼歌
常州贤刺史，从谏议大夫除。
天地好生物，刺史性与天地俱。
见山客，狎鱼鸟。
坐山客，北亭湖。
命舟人，驾舫子，漾漾菰蒲。
酒兴引行处，正见渔人鱼。
刺史密会山客意，复念网罗婴无辜。
忽脱身上殷绯袍，尽买罟擭尽有无。
鳗鳣鲇鳢鳅，涎恶最顽愚。
鳟鲂见豳风，质干稍高流。
时白喷雪鲫鲤𦛇，此辈肥脆为绝尤。
老鲤变化颇神异，三十六鳞如抹朱。
水苞弘窟有蛟鼍，饵非龙饵唯无鲈。
丛杂百千头，性命悬须臾。
天心应刺史，刺史尽活诸。
一一投深泉，跳脱不复拘。
得水竞腾突，动作诡怪殊。
或透藻而出，或破浪而趋。
或掉尾孑孑，或奋鬣愉愉。
或如莺掷梭，或如蛇衔珠。
四散渐不见，岛屿徒萦纡。
鸂鶒鴒鸥凫，喜观争叫呼。
小虾亦相庆，绕岸摇其须。
乃知贪生不独顽痴夫。
可怜百千命，几为中肠菹。
若养圣贤真，大烹龙髓敢惜乎。
苦痛如今人，尽是鱼食鱼。
族类恣饮啖，强力无亲疏。
明明刺史心，不欲与物相欺诬。
岸虫两与命，无意杀此活彼用贼徒。
亦忆清江使，横遭乎余且。
圣神七十钻，不及泥中鳅。
哀哉托非贤，五脏生冤仇。
若当刺史时，圣物保不囚。
不疑且不卜，二子安能谀。
二子倘故谀，吾知心受诛。
礼重一草木，易封称中孚。
又曰钓不纲，又曰远庖厨。
故仁人用心，刺史尽合符。
昔鲁公观棠距箴，遂被孔子贬而书。
今刺史好生，德洽民心，谁为刺史一褒誉。
刺史自上来，德风如草铺。
衣冠兴废礼，百姓减暴租。
豪猾不豪猾，鳏孤不鳏孤。
开古孟渎三十里，四千顷泥坑为膏腴，刺史视之总若无。
讼庭雀噪坐不得，湖上拔茭植芙蕖。
胜业庄中二桑门，时时对坐谈真如。
因说十千天子事，福力当与刺史俱。
天雨曼陀罗花深没膝，四十千真珠璎珞堆高楼。
此中怪特不可会，但慕刺史仁有馀。
刺史敕左右兼小家奴，慎勿背我沉毒钩。
念鱼承奉刺史仁，深僻处，远远游。
刺史官职小，教化未能敷。
第一莫近人，恶人唯口腴。
第一莫出境，四境多网罟。
重伤刺史心，丧尔微贱躯。
+++卢仝
++++示添丁
春风苦不仁，呼逐马蹄行人家。
惭愧瘴气却怜我，入我憔悴骨中为生涯。
数日不食强强行，何忍索我抱看满树花。
不知四体正困惫，泥人啼哭声呀呀。
忽来案上翻墨汁，涂抹诗书如老鸦。
父怜母惜掴不得，却生痴笑令人嗟。
宿舂连晓不成米，日高始进一碗茶。
气力龙钟头欲白，凭仗添丁莫恼爷。
+++卢仝
++++寄男抱孙
别来三得书，书道违离久。
书处甚粗杀，且喜见汝手。
殷十七又报，汝文颇新有。
别来才经年，囊盎未合斗。
当是汝母贤，日夕加训诱。
尚书当毕功，礼记速须剖。
喽罗儿读书，何异摧枯朽。
寻义低作声，便可养年寿。
莫学村学生，粗气强叫吼。
下学偷功夫，新宅锄蔾莠。
乘凉劝奴婢，园里耨葱韭。
远篱编榆棘，近眼栽桃柳。
引水灌竹中，蒲池种莲藕。
捞漉蛙蟆脚，莫遣生科斗。
竹林吾最惜，新笋好看守。
万箨苞龙儿，攒迸溢林薮。
吾眼恨不见，心肠痛如搊。
宅钱都未还，债利日日厚。
箨龙正称冤，莫杀入汝口。
丁宁嘱托汝，汝活箨龙不。
殷十七老儒，是汝父师友。
传读有疑误，辄告谘问取。
两手莫破拳，一吻莫饮酒。
莫学捕鸠鸽，莫学打鸡狗。
小时无大伤，习性防已后。
顽发苦恼人，汝母必不受。
任汝恼弟妹，任汝恼姨舅。
姨舅非吾亲，弟妹多老丑。
莫恼添丁郎，泪子作面垢。
莫引添丁郎，赫赤日里走。
添丁郎小小，别吾来久久。
脯脯不得吃，兄兄莫捻搜。
他日吾归来，家人若弹纠。
一百放一下，打汝九十九。
+++卢仝
++++自咏三首
为报玉川子，知君未是贤。
低头虽有地，仰面辄无天。
骨肉清成瘦，莴蔓老觉膻。
家书与心事，相伴过流年。
卢子躘踵也，贤愚总莫惊。
蚊虻当家口，草石是亲情。
万卷堆胸朽，三光撮眼明。
翻悲广成子，闲气说长生。
物外无知己，人间一癖王。
生涯身是梦，耽乐酒为乡。
日月黏髭须，云山锁肺肠。
愚公只公是，不用谩惊张。
+++卢仝
++++送王储詹事西游献兵书
美酒拨醅酌，杨花飞尽时。
落日长安道，方寸无人知。
箧中制胜术，气雄屈指算。
半醉千殷勤，仰天一长叹。
玉匣百炼剑，龟文又龙吼。
抽赠王将军，勿使虚白首。
+++卢仝
++++送邵兵曹归江南
春风杨柳陌，连骑醉离觞。
千里远山碧，一条归路长。
花开愁北渚，云去渡南湘。
东望濛濛处，烟波是故乡。
+++卢仝
++++寄外兄魏澈
何处堪惆怅，情亲不得亲。
兴宁楼上月，辜负酒家春。
+++卢仝
++++喜逢郑三游山
相逢之处花茸茸，石壁攒峰千万重。
他日期君何处好，寒流石上一株松。
+++卢仝
++++卓女怨
妾本怀春女，春愁不自任。
迷魂随凤客，娇思入琴心。
托援交情重，当垆酌意深。
谁家有夫婿，作赋得黄金。
+++卢仝
++++守岁二首
去年留不住，年来也任他。
当垆一榼酒，争奈两年何。
老来经节腊，乐事甚悠悠。
不及儿童日，都卢不解愁。
+++卢仝
++++新月
仙宫云箔卷，露出玉帘钩。
清光无所赠，相忆凤凰楼。
+++卢仝
++++解闷
人生都几日，一半是离忧。
但有尊中物，从他万事休。
+++卢仝
++++扬子津
风卷鱼龙暗楚关，白波沉却海门山。
鹏腾鳌倒且快性，地坼天开总是闲。
+++卢仝
++++人日立春
春度春归无限春，今朝方始觉成人。
从今克己应犹及，颜与梅花俱自新。
+++卢仝
++++送尉迟羽之归宣州
君归乎，君归兴不孤。
谢脁澄江今夜月，也应忆著此山夫。
+++卢仝
++++悲新年
新年何事最堪悲，病客遥听百舌儿。
太岁只游桃李径，春风肯管岁寒枝。
+++卢仝
++++忆酒寄刘侍郎
爱酒如偷蜜，憎醒似见刀。
君为麹糵主，酒醴莫辞劳。
+++卢仝
++++白鹭鸶
刻成片玉白鹭鸶，欲捉纤鳞心自急。
翘足沙头不得时，傍人不知谓闲立。
+++卢仝
++++风中琴
五音六律十三徽，龙吟鹤响思庖羲。
一弹流水一弹月，水月风生松树枝。
+++卢仝
++++感秋别怨
霜秋自断魂，楚调怨离分。
魄散瑶台月，心随巫峡云。
蛾眉谁共画，凤曲不同闻。
莫似湘妃泪，斑斑点翠裙。
+++卢仝
++++新蝉
泉溜潜幽咽，琴鸣乍往还。
长风翦不断，还在树枝间。
+++卢仝
++++题褚遂良孙庭竹
负霜停雪旧根枝，龙笙凤管君莫截。
春风一番琴上来，摇碎金尊碧天月。
+++卢仝
++++访含曦上人
三入寺，曦未来。
辘轳无人井百尺，渴心归去生尘埃。
+++卢仝
++++客淮南病
扬州蒸毒似燂汤，客病清枯鬓欲霜。
且喜闭门无俗物，四肢安稳一张床。
+++卢仝
++++村醉
昨夜村饮归，健倒三四五。
摩挲青莓苔，莫嗔惊著汝。
+++卢仝
++++萧宅二三子赠答诗二十首 客赠石
竹下青莎中，细长三四片。
虽不归，长见主人面。
+++卢仝
++++萧宅二三子赠答诗二十首 石让竹
自顾拨不转，何敢当主人。
竹弟有清风，可以娱嘉宾。
+++卢仝
++++萧宅二三子赠答诗二十首 竹答客
竹弟谢石兄，清风非所任。
随分有萧瑟，实无坚重心。
+++卢仝
++++萧宅二三子赠答诗二十首 石请客
竹弟虽让客，不敢当客恩。
自惭埋没久，满面苍苔痕。
+++卢仝
++++萧宅二三子赠答诗二十首 客答石
遍索天地间，彼此最痴癖。
幸未来，与君为莫逆。
+++卢仝
++++萧宅二三子赠答诗二十首 石答竹
石报孤竹君，此客甚高调。
共我相共痴，不怕主人天下笑。
我非蛱蝶儿，我非桃李枝。
不要儿女扑，不要春风吹。
苔藓印我面，雨露皴我皮。
此故不嫌我，突兀蒙相知。
此客即西归，我心徒依依。
我欲随客去，累重不解飞。
知弟虚心亦待客，此客何以共报之。
+++卢仝
++++萧宅二三子赠答诗二十首 竹请客
我本泰山阿，避地到南国。
欲移家，我亦要归北。
上客幸先归，愿托归飞翼。
唯将翛翛风，累路报恩德。
+++卢仝
++++萧宅二三子赠答诗二十首 客谢竹
扬州驳杂地，不辨龙蜥蜴。
客身正干枯，行处无膏泽。
太山道不远，相庇实无力。
君若随我行，必有煎茶厄。
+++卢仝
++++萧宅二三子赠答诗二十首 石请客
启母是诸母，三十六峰是诸父。
君家近父母家，小人安得不怀土。
怜君与我金石交，君归可得共载否。
小人无以报君恩，使君池亭风月古。
+++卢仝
++++萧宅二三子赠答诗二十首 客谢石
我有水竹庄，甚近嵩之巅。
是君归休处，可以终天年。
虽有提携劳，不忧粮食钱。
但恐主人心，疑我相钓竿。
+++卢仝
++++萧宅二三子赠答诗二十首 石再请客
主人若知我，应喜我结得君。
不知我，我住何求于主人。
我在天地间，自是一片物。
可得杠压我，使我头不出。
+++卢仝
++++萧宅二三子赠答诗二十首 客许石
石公说道理，句句出凡格。
相知贵知心，岂恨主为客。
过须归去来，旦晚上无厄。
诚贤人，多应不相责。
+++卢仝
++++萧宅二三子赠答诗二十首 井请客
我生天地间，颇是往还数。
已效炊爨劳，我亦不愿住。
君有造化力，在君一降顾。
我愿拔黄泉，轻举随君去。
+++卢仝
++++萧宅二三子赠答诗二十首 客谢井
改邑不改井，此是井卦辞。
井公莫怪惊，说我成憨痴。
我纵有神力，争敢将公归。
扬州恶百姓，疑我卷地皮。
+++卢仝
++++萧宅二三子赠答诗二十首 马兰请客
兰兰是小草，不怕郎君骂。
愿得随君行，暂到嵩山下。
+++卢仝
++++萧宅二三子赠答诗二十首 客请马兰
嵩山未必怜兰兰，兰兰已受郎君恩。
不须刷帚跳踪走，只拟兰浪出其门。
+++卢仝
++++萧宅二三子赠答诗二十首 蛱蝶请客
粉末为四体，春风为生涯。
愿得纷飞去，与君为眼花。
+++卢仝
++++萧宅二三子赠答诗二十首 客答蛱蝶
君是轻薄子，莫窥君子肠。
且须看雀儿，雀儿衔尔将。
+++卢仝
++++萧宅二三子赠答诗二十首 虾蟆请客
凡有水竹处，我曹长先行。
愿君借我一勺水，与君昼夜歌德声。

+++卢仝
++++萧宅二三子赠答诗二十首 客请虾蟆
虾蟆蟆，叩头莫语人闻声。
扬州虾蚬忽得便，腥臊臭秽逐我行。
我身化作青泥坑。

++中卷三百八十八
  
+++卢仝
++++龟铭
龟，汝灵于人，不灵于身，致网于津。
吾灵于身，不灵于人，致走于尘。
龟，吾与汝邻。
+++卢仝
++++梳铭
有发兮朝朝思理，有身兮胡不如是。
+++卢仝
++++小妇吟
小妇欲入门，隈门匀红妆。
大妇出门迎，正顿罗衣裳。
门边两相见，笑乐不可当。
夫子于傍聊断肠，小妇哆㖷上高堂。
开玉匣，取琴张。
陈金罍，酌满觞。
愿言两相乐，永与同心事我郎。
夫子于傍剩欲狂。
珠帘风度百花香，翠帐云屏白玉床。
啼鸟休啼花莫笑，女英新喜得娥皇。

+++卢仝
++++月下寄徐希仁
夜半沙上行，月莹天心明。
沙月浩无际，此中离思生。
上天何寥廓，下地何峥嵘。
吾道岂已矣，为君倾兕觥。
+++卢仝
++++赠徐希仁石砚别
灵山一片不灵石，手斫成器心所惜。
凤鸟不至池不成，蛟龙干蟠水空滴。
青松火炼翠烟凝，寒竹风摇远天碧。
今日赠君离别心，此中至浅造化深。
用之可以过珪璧，弃置还为一片石。

+++卢仝
++++有所思
当时我醉美人家，美人颜色娇如花。
今日美人弃我去，青楼珠箔天之涯。
天涯娟娟姮娥月，三五二八盈又缺。
翠眉蝉鬓生别离，一望不见心断绝。
心断绝，几千里。
梦中醉卧巫山云，觉来泪滴湘江水。
湘江两岸花木深，美人不见愁人心。
含愁更奏绿绮琴，调高弦绝无知音。
美人兮美人，不知为暮雨兮为朝云。
相思一夜梅花发，忽到窗前疑是君。

+++卢仝
++++楼上女儿曲
谁家女儿楼上头，指挥婢子挂帘钩。
林花撩乱心之愁，卷却罗袖弹箜篌。
箜篌历乱五六弦，罗袖掩面啼向天。
相思弦断情不断，落花纷纷心欲穿。
心欲穿，凭栏干。
相忆柳条绿，相思锦帐寒。
直缘感君恩爱一回顾，使我双泪长珊珊。
我有娇靥待君笑，我有娇蛾待君扫。
莺花烂熳君不来，及至君来花已老。
心肠寸断谁得知，玉阶幂历生青草。

+++卢仝
++++秋梦行
客行一夜秋风起，客梦南游渡湘水。
湘水泠泠彻底清，二妃怨处无限情。
娥皇不语启娇靥，女英目成转心惬。
长眉入鬓何连娟，肌肤白玉秀且鲜。
裴回共咏东方日，沉吟再理南风弦。
声断续，思绵绵，中含幽意两不宣。
殷勤纤手惊破梦，中宵寂寞心凄然。
心凄然，肠亦绝。
寐不寐兮玉枕寒，夜深夜兮霜似雪。
镜中不见双翠眉，台前空挂纤纤月。
纤纤月，盈复缺，娟娟似眉意难诀。
愿此眉兮如此月，千里万里光不灭。
+++卢仝
++++自君之出矣
自君之出矣，壁上蜘蛛织。
近取见妾心，夜夜无休息。
妾有双玉环，寄君表相忆。
环是妾之心，玉是君之德。
驰情增悴容，蓄思损精力。
玉簟寒凄凄，延想心恻恻。
风含霜月明，水泛碧天色。
此水有尽时，此情无终极。
+++卢仝
++++走笔谢孟谏议寄新茶
日高丈五睡正浓，军将打门惊周公。
口云谏议送书信，白绢斜封三道印。
开缄宛见谏议面，手阅月团三百片。
闻道新年入山里，蛰虫惊动春风起。
天子须尝阳羡茶，百草不敢先开花。
仁风暗结珠琲瓃，先春抽出黄金芽。
摘鲜焙芳旋封裹，至精至好且不奢。
至尊之馀合王公，何事便到山人家。
柴门反关无俗客，纱帽笼头自煎吃。
碧云引风吹不断，白花浮光凝碗面。
一碗喉吻润，两碗破孤闷。
三碗搜枯肠，唯有文字五千卷。
四碗发轻汗，平生不平事，尽向毛孔散。
五碗肌骨清，六碗通仙灵。
七碗吃不得也，唯觉两腋习习清风生。
蓬莱山，在何处。
玉川子，乘此清风欲归去。
山上群仙司下土，地位清高隔风雨。
安得知百万亿苍生命，堕在巅崖受辛苦。
便为谏议问苍生，到头还得苏息否。
+++卢仝
++++冬行三首
虫豸腊月皆在蛰，吾独何乃劳其形。
小大无由知天命，但怪守道不得宁。
老母妻子一挥手，涕下便作千里行。
自顾不及遭霜叶，旦夕保得同飘零。
达生何足云，偶然苦乐经其身。
来尧孔与桀跖，善恶何补如今人。
长年爱伊洛，决计卜长久。
赊买里仁宅，水竹且小有。
卖宅将还资，旧业苦不厚。
债家征利心，饿虎血染口。
腊风刀刻肌，遂向东南走。
贤哉韩员外，劝我莫强取。
凭风谢长者，敢不愧心苟。
赁载得估舟，估杂非吾偶。
壮色排榻席，别座夸羊酒。
落日无精光，哑暝被掣肘。
漕石生齿牙，洗滩乱相掫。
奔澌嚼篙杖，夹岸雪龙吼。
可怜圣明朝，还为丧家狗。
通运隔南溟，债利拄北斗。
扬州屋舍贱，还债堪了不。
此宅贮书籍，地湿忧蠹朽。
贾僎旧相识，十年与营守。
贫交多变态，僎得君子不。
利命子罕言，我诚孔门丑。
且贵终焉图，死免惭狐首。
何当归帝乡，白云永相友。
不敢唾汴水，汴水入东海。
污泥龙王宫，恐获不敬罪。
不敢蹋汴堤，汴堤连秦宫。
蹋尽天子土，馈餫无由通。
此言虽太阔，且是臣心肠。
野风结阴兵，千里鸣刀枪。
海月护羁魄，到晓点孤光。
上不事天子，下不识侯王。
夜半睡独觉，爽气盈心堂。
颜子甚年少，孔圣同行藏。
我年过颜子，敢道不自强。
船人虽奴兵，亦有意智长。
问我何所得，乐色填清扬。
我报果有为，孔经在衣裳。
+++卢仝
++++常州孟谏议座上闻韩员外职方贬国子博士有感五首
忽见除书到，韩君又学官。
死生纵有命，人事始知难。
烈火先烧玉，庭芜不养兰。
山夫与刺史，相对两巑岏。
干禄无便佞，宜知黜此身。
员郎犹小小，国学大频频。
孤宦心肝直，天王苦死嗔。
朝廷无谏议，谁是雪韩人。
何事遭朝贬，知何被不容。
不如思所自，只欲涕无从。
爵服何曾好，荷衣已惯缝。
朝官莫相识，归去老岩松。
力小垂垂上，天高又不登。
致身唯一己，获罪则颜朋。
禄位埋坑阱，康庄垒剑棱。
公卿共惜取，莫遣玉山崩。
谁怜野田子，海内一韩侯。
左道官虽乐，刚肠得健无。
功名生地狱，礼教死天囚。
莫言耕种好，须避蒺藜秋。
+++卢仝
++++夏夜闻蚯蚓吟
夏夜雨欲作，傍砌蚯蚓吟。
念尔无筋骨，也应天地心。
汝无亲朋累，汝无名利侵。
孤韵似有说，哀怨何其深。
泛泛轻薄子，旦夕还讴吟。
肝胆异汝辈，热血徒相侵。
+++卢仝
++++扬州送伯龄过江
伯龄不厌山，山不养伯龄。
松颠有樵堕，石上无禾生。
不忍六尺躯，遂作东南行。
诸侯尽食肉，壮气吞八纮。
不唧溜钝汉，何由通姓名。
夷齐饿死日，武王称圣明。
节义士枉死，何异鸿毛轻。
努力事干谒，我心终不平。
+++卢仝
++++忆金鹅山沈山人二首
君家山头松树风，适来入我竹林里。
一片新茶破鼻香，请君速来助我喜。
莫合九转大还丹，莫读三十六部大洞经。
闲来共我说真意，齿下领取真长生。
不须服药求神仙，神仙意智或偶然。
自古圣贤放入土，淮南鸡犬驱上天。
白日上升应不恶，药成且辄一丸药。
暂时上天少问天，蛇头蝎尾谁安著。

君爱炼药药欲成，我爱炼骨骨已清。
试自比校得仙者，也应合得天上行。
天门九重高崔嵬，清空凿出黄金堆。
夜叉守门昼不启，夜半醮祭夜半开。
夜叉喜欢动关锁，锁声㩧地生风雷。
地上禽兽重血食，性命血化飞黄埃。
太上道君莲花台，九门隔阔安在哉。
呜呼沈君大药成，兼须巧会鬼物情，无求长生丧厥生。

+++卢仝
++++寄萧二十三庆中
萧乎萧乎，忆萧者嵩山之卢。
卢扬州，萧歙州。
相思过春花，鬓毛生麦秋。
千灾万怪天南道，猩猩鹦鹉皆人言。
山魈吹火虫入碗，鸩鸟咒诅鲛吐涎。
就中南瘴欺北客，凭君数磨犀角吃，我忆君心千百间。
千百间君何时还，使我夜夜劳魂魄。
+++卢仝
++++赠金鹅山人沈师鲁
金鹅山中客，来到扬州市。
买药床头一破颜，撇然便有上天意。
日月高挂玄关深，金膏切淬肌骨异。
人皆食谷与五味，独食太和阴阳气。
浩浩流珠走百关，绵绵若存有深致。
种玉不耕山外非内粹。
凿儒关决文泉彰，风雅因君不复坠。
光不外照刃不磨，回避人间恶富贵。
三日四日五六日，盘礴化元搜万类。
昼饮兴酣陶天和，夜话造微□精魅。
示我插血不死方，赏我风格不肥腻。
肉眼不识天上书，小儒安敢窥奥秘。
昆仑路隔西北天，三山后浮不著地。
君到头来忆我时，金简为吾镌一字。
+++卢仝
++++叹昨日三首
昨日之日不可追，今日之日须臾期。
如此如此复如此，壮心死尽生鬓丝。
秋风落叶客肠断，不办斗酒开愁眉。
贤名圣行甚辛苦，周公孔子徒自欺。
天下薄夫苦耽酒，玉川先生也耽酒。
薄夫有钱恣张乐，先生无钱养恬漠。
有钱无钱俱可怜，百年骤过如流川。
平生心事消散尽，天上白日悠悠悬。
上帝板板主何物，日车劫劫西向没。
自古贤圣无奈何，道行不得皆白骨。
白骨土化鬼入泉，生人莫负平生年。
何时出得禁酒国，满瓮酿酒曝背眠。
+++卢仝
++++月蚀诗
东海出明月，清明照毫发。
朱弦初罢弹，金兔正奇绝。
三五与二八，此时光满时。
颇奈虾蟆儿，吞我芳桂枝。
我爱明镜洁，尔乃痕翳之。
尔且无六翮，焉得升天涯。
方寸有白刃，无由扬清辉。
如何万里光，遭尔小物欺。
却吐天汉中，良久素魄微。
日月尚如此，人情良可知。
+++卢仝
++++直钩吟
初岁学钓鱼，自谓鱼易得。
三十持钓竿，一鱼钓不得。
人钩曲，我钩直，哀哉我钩又无食。
文王已没不复生，直钩之道何时行。

+++卢仝
++++与马异结交诗
天地日月如等闲，卢仝四十无往还。
唯有一片心脾骨，巉岩崒硉兀郁律。
刀剑为峰崿，平地放著高如昆仑山。
天不容，地不受，日月不敢偷照耀。
神农画八卦，凿破天心胸。
女娲本是伏羲妇，恐天怒，捣炼五色石，引日月之针，五星之缕把天补。
补了三日不肯归婿家，走向日中放老鸦。
月里栽桂养虾蟆，天公发怒化龙蛇。
此龙此蛇得死病，神农合药救死命。
天怪神农党龙蛇，罚神农为牛头，令载元气车。
不知药中有毒药，药杀元气天不觉。
尔来天地不神圣，日月之光无正定。
不知元气元不死，忽闻空中唤马异。
马异若不是祥瑞，空中敢道不容易。
昨日仝不仝，异自异，是谓大仝而小异。
今日仝自仝，异不异，是谓仝不往兮异不至，直当中兮动天地。
白玉璞里斫出相思心，黄金矿里铸出相思泪。
忽闻空中崩崖倒谷声，绝胜明珠千万斛，买得西施南威一双婢。
此婢娇饶恼杀人，凝脂为肤翡翠裙，唯解画眉朱点唇。
自从获得君，敲金摐玉凌浮云。
却返顾，一双婢子何足云。
平生结交若少人，忆君眼前如见君。
青云欲开白日没，天眼不见此奇骨。
此骨纵横奇又奇，千岁万岁枯松枝。
半折半残压山谷，盘根蹙节成蛟螭。
忽雷霹雳卒风暴雨撼不动，欲动不动千变万化总是鳞皴皮。
此奇怪物不可欺。
卢仝见马异文章，酌得马异胸中事。
风姿骨本恰如此，是不是，寄一字。
+++卢仝
++++感古四首
天生圣明君，必资忠贤臣。
舜禹竭股肱，共佐尧为君。
四载成地理，七政齐天文。
阶下蓂荚生，琴上南风薰。
轮转夏殷周，时复犹一人。
秦汉事谗巧，魏晋忘机钧。
猜忌相翦灭，尔来迷恩亲。
以愚保其身，不觉身沉沦。
以智理其国，遂为国之贼。
苟图容一身，万事良可恻。
可怜万乘君，聪明受沉惑。
忠良伏草莽，无因施羽翼。
日月异又蚀，天地晦如墨。
既亢而后求，异哉龙之德。
人生何所贵，所贵有终始。
昨日盈尺璧，今朝尽瑕弃。
苍蝇点垂棘，巧舌成锦绮。
箕子为之奴，比干谏而死。
仲尼鲁司寇，出走为群婢。
假如屈原醒，其奈一国醉。
一国醉号呶，一人行清高。
便欲激颓波，此事真徒劳。
上山逢猛虎，入海逢巨鳌。
王者苟不死，腰下鱼鳞刀。
东海波连天，三度成桑田。
高岸高于屋，斯须变溪谷。
天地犹尚然，人情难久全。
夜半白刃仇，旦来金石坚。
萧绶既解坼，陈印亦弃捐。
竭节遇刀割，输忠遭祸缠。
不予衾之眠，信予衾之穿。
镜明不自照，膏润徒自煎。
抱剑长太息，泪堕秋风前。
古来不患寡，所患患不均。
单醪投长河，三军尽沉沦。
今人异古人，结托唯亲宾。
毁坼维鹊巢，不行鳲鸠仁。
鄙吝不识分，有心占阳春。
鸾鹤日已疏，燕雀日已亲。
小物无大志，安测栖松筠。
恩眷多弃故，物情尚逐新。
瓦砾暂拂拭，光掩连城珍。
唇吻恣谈铄，黄金同灰尘。
苏秦北游赵，张禄西入秦。
既变嫂叔节，仍摈华阳君。
万世金石交，一饷如浮云。
骨肉且不顾，何况长羁贫。
君莫以富贵，轻忽他年少，听我暂话会稽朱太守。
正受冻饿时，索得人家贵傲妇。
读书书史未润身，负薪辛苦胝生肘。
谓言琴与瑟，糟糠结长久。
不分杀人羽翮成，临临冲天妇嫌丑。
□□□□□□□。
其奈一朝太守振羽仪，乡关昼行衣锦衣。
哀哉旧妇何眉目，新婿随行向天哭。
寸心金石徒尔为，杯水庭沙空自覆。
乃知愚妇人，妒忌阴毒心。
唯救眼底事，不思日月深。
等闲取羞死，岂如甘布衾。
+++卢仝
++++杂兴
意智未成百不解，见人富贵亦心爱。
等闲对酒呼三达，屠羊杀牛皆自在。
放心为乐笙歌攒，壮气激作风霜寒。
厨中玉馔盈金盘，方丈厌见嫌不餐。
飞鹰跃马实快性，唇腐齿烂空巑岏。
岂期福极翻成祸，祸成身诛家亦破。
昨朝惆怅不如君，今日悲君不如我。
否泰交加无定主，懒学风云戢翎羽。
绿酒清琴好养生，出将入相无心取。
三五图书旧揣摩，五千道德新规矩。
+++卢仝
++++酬徐公以新文见招
昨夜霜月明，果有清音生。
便欲走相和，愁闻寒玉声。
+++卢仝
++++门箴
贪残奸酗，狡佞讦愎，身之八杀。
背惠，恃己，狎不肖，妒贤能，命之四孽。
有是有此予敢辞，无是无此予之师，一日不见予心思。
思其人，惧其人。
其交其难，敢告于门。
+++卢仝
++++孟夫子生生亭赋
玉川子沿孟冬之寒流兮，辍棹上登生生亭。
夫子何之兮，面逐云没兮南行。
百川注海而心不写兮，落日千里凝寒精。
予日衰期人生之世斯已矣，爰为今日犹犹岐路之心生。
悲夫，南国风涛，鱼龙畜伏。
予小子戆朴，必不能济夫子欲。
嗟自惭承夫子而不失予兮，传古道甚分明。
予且广孤目遐赍于天壤兮，庶得外尽万物变化之幽情。
然后惭愧而来归兮，大息吾躬于夫子之亭。

++中卷三百八十九
  
+++卢仝
++++走笔追王内丘
自识夫子面，便获夫子心。
夫子一启颜，义重千黄金。
平原孟尝骨已土，始有夫子堪知音。
忽然夫子不语，带席帽，骑驴去。
余对醁醽不能斟，君且来，余之瞻望心悠哉。
零雨其濛愁不散，闲花寂寂斑阶苔。
不如对此景，含笑倾金罍。
莫问四肢畅，暂取眉头开。
弦琴待夫子，夫子来不来。
+++卢仝
++++思君吟寄□□生
我思君兮河之壖。
我为河中之泉，君为河中之青天。
天青青，泉泠泠。
泉含青天天隔泉，我思君兮心亦然。
心亦然，此心复在天之侧。
我心为风兮淅淅，君身为云兮幂幂。
此风引此云兮云不来，此风此云兮何悠哉，与我身心双裴回。
+++卢仝
++++将归山招冰僧
买得一片田，济源花洞前。
千里石壁坼，一条流泌泉。
青松盘樛枝，森森上插青冥天。
枝上有□猿，宿处近鹤巢，清唳孤吟声相交。
月轮下射空洞响，丝篁成韵风萧萧。
我心尘外心，爱此尘外物。
欲结尘外交，苦无尘外骨。
泌泉有冰公，心静见真佛。
可结尘外交，占此松与月。
+++卢仝
++++酬愿公雪中见寄
积雪三十日，车马路不通。
贫病交亲绝，想忆唯愿公。
春鸠报春归，苦寒生暗风。
檐乳堕悬玉，日脚浮轻红。
梅柳意却活，园圃冰始融。
更候四体好，方可到寺中。
+++卢仝
++++苦雪寄退之
天王二月行时令，白银作雪漫天涯。
山人门前遍受赐，平地一尺白玉沙。
云颓月坏桂英下，鹤毛风剪乱参差。
山人屋中冻欲死，千树万树飞春花。
菜头出土胶入地，山庄取粟埋却车。
冷絮刀生削峭骨，冷齑斧破慰老牙。
病妻烟眼泪滴滴，饥婴哭乳声呶呶。
市头博米不用物，酒店买酒不肯赊。
闻道西风弄剑戟，长阶杀人如乱麻。
天眼高开欺草芽，我死未肯兴叹嗟。
但恨口中无酒气，刘伶见我相揄揶。
清风搅肠筋力绝，白灰压屋梁柱斜。
圣明有道□命汉，可得再见朝日耶。
柴门没胫昼不扫，黄昏绕树栖寒鸦。
唯有河南韩县令，时时醉饱过贫家。
+++卢仝
++++寄赠含曦上人
楞伽大师兄，夸曦识道理。
破锁推玄关，高辩果难揣。
论语老庄易，搜索通神鬼。
起信中百门，敲骨得佛髓。
此外杂经律，泛读一万纸。
高殿排名僧，执卷坐累累。
化物自一心，三教齐发起。
随钟嚼宫商，满口文字美。
商贾女郎辈，不曾道生死。
纵遇强礼拜，雅语不露齿。
劈破天地来，节义可屈指。
季展即此僧，孤立无依倚。
近来爱作诗，新奇颇烦委。
忽忽造古格，削尽俗绮靡。
假如慵裹头，但勤读书史。
切磋并工夫，休远不可比。
怜僧无远□，信佛残未已。
貌古饶风情，清论兴亹亹。
访余十数度，相去三五里。
见时心亦喜，不见心亦喜。
见时谈谑乐，四座尽角嘴。
不见养天和，无人聒人耳。
昨朝披雪来，面色赤靴靴。
封灶养黄金，许割方寸匕。
泥丸佛□教，怛化庄亦耻。
未达不敢尝，孔子疑季子。
药成必分余，余必投泥里。
不如向阳堂，拨醅泛浮蚁。
麹米本无愆，酒成是法水。
行道不见心，毁誉徒云尔。
雪晴天气和，日光弄梅李。
春鸟娇关关，春风醉旎旎。
道上正无尘，人家有花卉。
高僧有拄杖，愿得数觏止。
+++卢仝
++++听萧君姬人弹琴
弹琴人似膝上琴，听琴人似匣中弦。
二物各一处，音韵何由传。
无风质气两相感，万般悲意方缠绵。
初时天山之外飞白雪，渐渐万丈涧底生流泉。
风梅花落轻扬扬，十指干净声涓涓。
昭君可惜嫁单于，沙场不远只眼前。
蔡琰薄命没胡虏，乌枭啾唧啼胡天。
关山险隔一万里，颜色错漠生风烟。
形魄散逐五音尽，双蛾结草空婵娟。
中腹苦恨杳不极，新心愁绝难复传。
金尊湛湛夜沉沉，馀音叠发清联绵。
醉盈有得色，座客向隅增内然。
孔子怪责颜回瑟，野夫何事萧君筵。
拂衣屡命请中废，月照书窗归独眠。
+++卢仝
++++蜻蜓歌（黄河中蜻蜓，其力小，犯险无溺）
黄河中流日影斜，水天一色无津涯，处处惊波喷流飞雪花。
篙工楫师力且武，进寸退尺莫能度。
吾甚惧。
念汝小虫子，造化借羽翼。
随风戏中流，翩然有馀力。
吾不如汝无他，无羽翼。
吾若有羽翼，则上叩天关。
为圣君请贤臣，布惠化于人间。
然后东飞浴东溟，吸日精，撼若木之英，纷而零。
使地上学仙之子，得而食之皆长生。
不学汝无端小虫子，叶叶水上无一事，忽遭风雨水中死。
+++卢仝
++++出山作
出山忘掩山门路，钓竿插在枯桑树。
当时只有鸟窥窬，更亦无人得知处。
家僮若失钓鱼竿，定是猿猴把将去。
+++卢仝
++++寄崔柳州
使者立取书，叠纸生百忧。
使君若不信，他时看白头。
三百六十州，克情惟柳州。
柳州蛮天末，鄙夫嵩之幽。
花落陇水头，各自东西流。
凛凛长相逐，为谢池上鸥。
+++卢仝
++++赠稚禅师
春风满禅院，师独坐南轩。
万化见中尽，始觉静性尊。
我来契平生，目击道自存。
与师不动游，游此无迹门。
+++卢仝
++++送好约法师归江南
杯度度一身，法度度万民。
为报江南三二日，这回应见雪中人。

+++卢仝
++++萧二十三赴歙州婚期二首
淮上客情殊冷落，蛮方春早客何如。
相思莫道无来使，回雁峰前好寄书。
南方山水生时兴，教有新诗得寄余。
路带长安迢递急，多应不逐使君书。
+++卢仝
++++掩关铭
蛇毒毒有形，药毒毒有名。
毒毒在心，对面如弟兄。
美言不可听，深于千丈坑。
不如掩关坐，幽鸟时一声。
+++卢仝
++++逢病军人
行多有病住无粮，万里还乡未到乡。
蓬鬓哀吟古城下，不堪秋气入金疮。
+++卢仝
++++山中
饥拾松花渴饮泉，偶从山后到山前。
阳坡软草厚如织，困与鹿麛相伴眠。
+++卢仝
++++除夜
衰残归未遂，寂寞此宵情。
旧国馀千里，新年隔数更。
寒犹近北峭，风渐向东生。
惟见长安陌，晨钟度火城。
殷勤惜此夜，此夜在逡巡。
烛尽年还别，鸡鸣老更新。
傩声方去病，酒色已迎春。
明日持杯处，谁为最后人。

++中卷三百九十
  
+++李贺
++++李凭箜篌引
吴丝蜀桐张高秋，空白凝云颓不流。
江娥啼竹素女愁，李凭中国弹箜篌。
昆山玉碎凤凰叫，芙蓉泣露香兰笑。
十二门前融冷光，二十三丝动紫皇。
女娲炼石补天处，石破天惊逗秋雨。
梦入坤山教神妪，老鱼跳波瘦蛟舞。
吴质不眠倚桂树，露脚斜飞湿寒兔。
+++李贺
++++残丝曲
垂杨叶老莺哺儿，残丝欲断黄蜂归。
绿鬓年少金钗客，缥粉壶中沉琥珀。
花台欲暮春辞去，落花起作回风舞。
榆荚相催不知数，沈郎青钱夹城路。
+++李贺
++++还自会稽歌
野粉椒壁黄，湿萤满梁殿。
台城应教人，秋衾梦铜辇。
吴霜点归鬓，身与塘蒲晚。
脉脉辞金鱼，羁臣守迍贱。
+++李贺
++++出城寄权璩、杨敬之
草暖云昏万里春，宫花拂面送行人。
自言汉剑当飞去，何事还车载病身。
+++李贺
++++示弟
别弟三年后，还家一日馀。
醁醽今夕酒，缃帙去时书。
病骨犹能在，人间底事无。
何须问牛马，抛掷任枭卢。
+++李贺
++++竹
入水文光动，抽空绿影春。
露华生笋径，苔色拂霜根。
织可承香汗，裁堪钓锦鳞。
三梁曾入用，一节奉王孙。
+++李贺
++++同沈驸马赋得御沟水
入苑白泱泱，宫人正靥黄。
绕堤龙骨冷，拂岸鸭头香。
别馆惊残梦，停杯泛小觞。
幸因流浪处，暂得见何郎。
+++李贺
++++始为奉礼忆昌谷山居
扫断马蹄痕，衙回自闭门。
长枪江米熟，小树枣花春。
向壁悬如意，当帘阅角巾。
犬书曾去洛，鹤病悔游秦。
土甑封茶叶，山杯锁竹根。
不知船上月，谁棹满溪云。
+++李贺
++++七夕
别浦今朝暗，罗帷午夜愁。
鹊辞穿线月，花入曝衣楼。
天上分金镜，人间望玉钩。
钱塘苏小小，更值一年秋。
+++李贺
++++过华清宫
春月夜啼鸦，宫帘隔御花。
云生朱络暗，石断紫钱斜。
玉碗盛残露，银灯点旧纱。
蜀王无近信，泉上有芹芽。
+++李贺
++++送沈亚之歌
吴兴才人怨春风，桃花满陌千里红。
紫丝竹断骢马小，家住钱塘东复东。
白藤交穿织书笈，短策齐裁如梵夹。
雄光宝矿献春卿，烟底蓦波乘一叶。
春卿拾材白日下，掷置黄金解龙马。
携笈归江重入门，劳劳谁是怜君者。
吾闻壮夫重心骨，古人三走无摧捽。
请君待旦事长鞭，他日还辕及秋律。

+++李贺
++++咏怀二首
长卿怀茂陵，绿草垂石井。
弹琴看文君，春风吹鬓影。
梁王与武帝，弃之如断梗。
惟留一简书，金泥泰山顶。
日夕著书罢，惊霜落素丝。
镜中聊自笑，讵是南山期。
头上无幅巾，苦檗已染衣。
不见清溪鱼，饮水得自宜。
+++李贺
++++追和柳恽
汀洲白蘋草，柳恽乘马归。
江头楂树香，岸上蝴蝶飞。
酒杯箬叶露，玉轸蜀桐虚。
朱楼通水陌，沙暖一双鱼。
+++李贺
++++春坊正字剑子歌
先辈匣中三尺水，曾入吴潭斩龙子。
隙月斜明刮露寒，练带平铺吹不起。
蛟胎皮老蒺藜刺，鸊鹈淬花白鹇尾。
直是荆轲一片心，莫教照见春坊字。
挼丝团金悬簏簌，神光欲截蓝田玉。
提出西方白帝惊，嗷嗷鬼母秋郊哭。
+++李贺
++++贵公子夜阑曲
袅袅沉水烟，乌啼夜阑景。
曲沼芙蓉波，腰围白玉冷。
+++李贺
++++雁门太守行
黑云压城城欲摧，甲光向日金鳞开。
角声满天秋色里，寒上燕脂凝夜紫。
半卷红旗临易水，霜重鼓寒声不起。
报君黄金台上意，提携玉龙为君死。
+++李贺
++++大堤曲
妾家住横塘，红纱满桂香。
青云教绾头上髻，明月与作耳边珰。
莲风起，江畔春。
大堤上，留北人。
郎食鲤鱼尾，妾食猩猩唇。
莫指襄阳道，绿浦归帆少。
今日菖蒲花，明朝枫树老。
+++李贺
++++蜀国弦
枫香晚花静，锦水南山影。
惊石坠猿哀，竹云愁半岭。
凉月生秋浦，玉沙粼粼光。
谁家红泪客，不忍过瞿塘。
+++李贺
++++苏小小墓
幽兰露，如啼眼。
无物结同心，烟花不堪剪。
草如茵，松如盖。
风为裳，水为珮。
油壁车，夕相待。
冷翠烛，劳光彩。
西陵下，风吹雨。
+++李贺
++++梦天
老兔寒蟾泣天色，云楼半开壁斜白。
玉轮轧露湿团光，鸾珮相逢桂香陌。
黄尘清水三山下，更变千年如走马。
遥望齐州九点烟，一泓海水杯中泻。
+++李贺
++++唐儿歌（杜豳公之子）
头玉硗硗眉刷翠，杜郎生得真男子。
骨重神寒天庙器，一双瞳人剪秋水。
竹马梢梢摇绿尾，银鸾睒光踏半臂。
东家娇娘求对值，浓笑画空作唐字。
眼大心雄知所以，莫忘作歌人姓李。

+++李贺
++++绿章封事（为吴道士夜醮作）
青霓扣额呼宫神，鸿龙玉狗开天门。
石榴花发满溪津，溪女洗花染白云。
绿章封事谘元父，六街马蹄浩无主。
虚空风气不清泠，短衣小冠作尘土。
金家香巷千轮鸣，扬雄秋室无俗声。
愿携汉戟招书鬼，休令恨骨填蒿里。
+++李贺
++++河南府试十二月乐词 正月
上楼迎春新春归，暗黄著柳宫漏迟。
薄薄淡霭弄野姿，寒绿幽风生短丝。
锦床晓卧玉肌冷，露脸未开对朝暝。
官街柳带不堪折，早晚菖蒲胜绾结。
+++李贺
++++河南府试十二月乐词 二月
二月饮酒采桑津，宜男草生兰笑人。
蒲如交剑风如薰，劳劳胡燕怨酣春。
薇帐逗烟生绿尘，金翘峨髻愁暮云，沓飒起舞真珠裙。
津头送别唱流水，酒客背寒南山死。
+++李贺
++++河南府试十二月乐词 三月
东方风来满眼春，花城柳暗愁杀人。
复宫深殿竹风起，新翠舞衿净如水。
光风转蕙百馀里，暖雾驱云扑天地。
军装宫妓扫蛾浅，摇摇锦旗夹城暖。
曲水漂香去不归，梨花落尽成秋苑。

+++李贺
++++河南府试十二月乐词 四月
晓凉暮凉树如尽，千山浓绿生云外。
依微香雨青氛氲，腻叶蟠花照曲门。
金塘闲水摇碧漪，老景沉重无惊飞，堕红残萼暗参差。
+++李贺
++++河南府试十二月乐词 五月
雕玉押帘额，轻縠笼虚门。
井汲铅华水，扇织鸳鸯纹。
回雪舞凉殿，甘露洗空绿。
罗袖从徊翔，香汗沾宝粟。
+++李贺
++++河南府试十二月乐词 六月
裁生罗，伐湘竹，帔拂疏霜簟秋玉。
炎炎红镜东方开，晕如车轮上裴回，啾啾赤帝骑龙来。

+++李贺
++++河南府试十二月乐词 七月
星依云渚冷，露滴盘中圆。
好花生木末，衰蕙愁空园。
夜天如玉砌，池叶极青钱。
仅厌舞衫薄，稍知花簟寒。
晓风何拂拂，北斗光阑干。
+++李贺
++++河南府试十二月乐词 八月
孀妾怨夜长，独客梦归家。
傍檐虫缉丝，向壁灯垂花。
帘外月光吐，帘内树影斜。
悠悠飞露姿，点缀池中荷。
+++李贺
++++河南府试十二月乐词 九月
离宫散萤天似水，竹黄池冷芙蓉死。
月缀金铺光脉脉，凉苑虚庭空澹白。
露花飞飞风草草，翠锦斓斑满层道。
鸡人罢唱晓珑璁，鸦啼金井下疏桐。
+++李贺
++++河南府试十二月乐词 十月
玉壶银箭稍难倾，釭花夜笑凝幽明。
碎霜斜舞上罗幕，烛龙两行照飞阁。
珠帷怨卧不成眠，金凤刺衣著体寒，长眉对月斗弯环。
+++李贺
++++河南府试十二月乐词 十一月
宫城团回凛严光，白天碎碎堕琼芳。
挝钟高饮千日酒，却天凝寒作君寿。
御沟泉合如环素，火井温泉在何处。
+++李贺
++++河南府试十二月乐词 十二月
日脚淡光红洒洒，薄霜不销桂枝下。
依稀和气排冬严，已就长日辞长夜。
+++李贺
++++河南府试十二月乐词 闰月
帝重光，年重时，七十二候回环推，天官玉琯灰剩飞。
今岁何长来岁迟，王母移桃献天子，羲氏和氏迂龙辔。
+++李贺
++++天上谣
天河夜转漂回星，银浦流云学水声。
玉宫桂树花未落，仙妾采香垂珮缨。
秦妃卷帘北窗晓，窗前植桐青凤小。
王子吹笙鹅管长，呼龙耕烟种瑶草。
粉霞红绶藕丝裙，青洲步拾兰苕春。
东指羲和能走马，海尘新生石山下。
+++李贺
++++浩歌
南风吹山作平地，帝遣天吴移海水。
王母桃花千遍红，彭祖巫咸几回死。
青毛骢马参差钱，娇春杨柳含细烟。
筝人劝我金屈卮，神血未凝身问谁。
不须浪饮丁都护，世上英雄本无主。
买丝绣作平原君，有酒惟浇赵州土。
漏催水咽玉蟾蜍，卫娘发薄不胜梳。
看见秋眉换新绿，二十男儿那刺促。

+++李贺
++++秋来
桐风惊心壮士苦，衰灯络纬啼寒素。
谁看青简一编书，不遣花虫粉空蠹。
思牵今夜肠应直，雨冷香魂吊书客。
秋坟鬼唱鲍家诗，恨血千年土中碧。
+++李贺
++++帝子歌
洞庭明月一千里，凉风雁啼天在水。
九节菖蒲石上死，湘神弹琴迎帝子。
山头老桂吹古香，雌龙怨吟寒水光。
沙浦走鱼白石郎，闲取真珠掷龙堂。
+++李贺
++++秦王饮酒
秦王骑虎游八极，剑光照空天自碧。
羲和敲日玻璃声，劫灰飞尽古今平。
龙头泻酒邀酒星，金槽琵琶夜枨枨。
洞庭雨脚来吹笙，酒酣喝月使倒行。
银云栉栉瑶殿明，宫门掌事报一更。
花楼玉凤声娇狞，海绡红文香浅清，黄鹅跌舞千年觥。
仙人烛树蜡烟轻，清琴醉眼泪泓泓。
+++李贺
++++洛姝真珠
真珠小娘下清廓，洛苑香风飞绰绰。
寒鬓斜钗玉燕光，高楼唱月敲悬珰。
兰风桂露洒幽翠，红弦袅云咽深思。
花袍白马不归来，浓蛾叠柳香唇醉。
金鹅屏风蜀山梦，鸾裾凤带行烟重。
八骢笼晃脸差移，日丝繁散曛罗洞。
市南曲陌无秋凉，楚腰卫鬓四时芳。
玉喉窱窱排空光，牵云曳雪留陆郎。

+++李贺
++++李夫人歌
紫皇宫殿重重开，夫人飞入琼瑶台。
绿香绣帐何时歇，青云无光宫水咽。
翩联桂花坠秋月，孤鸾惊啼商丝发。
红壁阑珊悬珮珰，歌台小妓遥相望。
玉蟾滴水鸡人唱，露华兰叶参差光。

+++李贺
++++走马引
我有辞乡剑，玉锋堪截云。
襄阳走马客，意气自生春。
朝嫌剑花净，暮嫌剑光冷。
能持剑向人，不解持照身。
+++李贺
++++湘妃
筠竹千年老不死，长伴秦娥盖湘水。
蛮娘吟弄满寒空，九山静绿泪花红。
离鸾别凤烟梧中，巫云蜀雨遥相通。
幽愁秋气上青枫，凉夜波间吟古龙。
+++李贺
++++南园十三首
花枝草蔓眼中开，小白长红越女腮。
可怜日暮嫣香落，嫁与春风不用媒。
宫北田塍晓气酣，黄桑饮露窣宫帘。
长腰健妇偷攀折，将喂吴王八茧蚕。
竹里缲丝挑网车，青蝉独噪日光斜。
桃胶迎夏香琥珀，自课越佣能种瓜。
三十未有二十馀，白日长饥小甲蔬。
桥头长老相哀念，因遗戎韬一卷书。
男儿何不带吴钩，收取关山五十州。
请君暂上凌烟阁，若个书生万户侯。
寻章摘句老雕虫，晓月当帘挂玉弓。
不见年年辽海上，文章何处哭秋风。
长卿牢落悲空舍，曼倩诙谐取自容。
见买若耶溪水剑，明朝归去事猿公。
春水初生乳燕飞，黄蜂小尾扑花归。
窗含远色通书幌，鱼拥香钩近石矶。
泉沙软卧鸳鸯暖，曲岸回篙舴艋迟。
泻酒木栏椒叶盖，病容扶起种菱丝。
边让今朝忆蔡邕，无心裁曲卧春风。
舍南有竹堪书字，老去溪头作钓翁。
长峦谷口倚嵇家，白昼千峰老翠华。
自履藤鞋收石蜜，手牵苔絮长莼花。
松溪黑水新龙卵，桂洞生硝旧马牙。
谁遣虞卿裁道帔，轻绡一匹染朝霞。
小树开朝径，长茸湿夜烟。
柳花惊雪浦，麦雨涨溪田。
古刹疏钟度，遥岚破月悬。
沙头敲石火，烧竹照渔船。

++中卷三百九十一
  
+++李贺
++++金铜仙人辞汉歌
茂陵刘郎秋风客，夜闻马嘶晓无迹。
画栏桂树悬秋香，三十六宫土花碧。
魏官牵车指千里，东关酸风射眸子。
空将汉月出宫门，忆君清泪如铅水。
衰兰送客咸阳道，天若有情天亦老。
携盘独出月荒凉，渭城已远波声小。
+++李贺
++++古悠悠行
白景归西山，碧华上迢迢。
今古何处尽，千岁随风飘。
海沙变成石，鱼沫吹秦桥。
空光远流浪，铜柱从年消。
+++李贺
++++黄头郎
黄头郎，捞拢去不归。
南浦芙蓉影，愁红独自垂。
水弄湘娥珮，竹啼山露月。
玉瑟调青门，石云湿黄葛。
沙上蘼芜花，秋风已先发。
好持扫罗荐，香出鸳鸯热。
+++李贺
++++马诗二十三首
龙脊贴连钱，银蹄白踏烟。
无人织锦韂，谁为铸金鞭。
腊月草根甜，天街雪似盐。
未知口硬软，先拟蒺藜衔。
忽忆周天子，驱车上玉山。
鸣驺辞凤苑，赤骥最承恩。
此马非凡马，房星本是星。
向前敲瘦骨，犹自带铜声。
大漠山如雪，燕山月似钩。
何当金络脑，快走踏清秋。
饥卧骨查牙，粗毛刺破花。
鬣焦朱色落，发断锯长麻。
西母酒将阑，东王饭已干。
君王若燕去，谁为拽车辕。
赤兔无人用，当须吕布骑。
吾闻果下马，羁策任蛮儿。
飂叔去匆匆，如今不豢龙。
夜来霜压栈，骏骨折西风。
催榜渡乌江，神骓泣向风。
君王今解剑，何处逐英雄。
内马赐宫人，银鞯刺骐驎。
午时盐坂上，蹭蹬溘风尘。
批竹初攒耳，桃花未上身。
他时须搅阵，牵去借将军。
宝玦谁家子，长闻侠骨香。
堆金买骏骨，将送楚襄王。
香襆赭罗新，盘龙蹙镫鳞。
回看南陌上，谁道不逢春。
不从桓公猎，何能伏虎威。
一朝沟陇出，看取拂云飞。
唐剑斩隋公，拳毛属太宗。
莫嫌金甲重，且去捉旋风。
白铁剉青禾，砧间落细莎。
世人怜小颈，金埒畏长牙。
伯乐向前看，旋毛在腹间。
只今掊白草，何日蓦青山。
萧寺驮经马，元从竺国来。
空知有善相，不解走章台。
重围如燕尾，宝剑似鱼肠。
欲求千里脚，先采眼中光。
暂系腾黄马，仙人上彩楼。
须鞭玉勒吏，何事谪高州。
汗血到王家，随鸾撼玉珂。
少君骑海上，人见是青骡。
武帝爱神仙，烧金得紫烟。
厩中皆肉马，不解上青天。
+++李贺
++++申胡子觱篥歌
颜热感君酒，含嚼芦中声。
花娘篸绥妥，休睡芙蓉屏。
谁截太平管，列点排空星。
直贯开花风，天上驱云行。
今夕岁华落，令人惜平生。
心事如波涛，中坐时时惊。
朔客骑白马，剑弝悬兰缨。
俊健如生猱，肯拾蓬中萤。
+++李贺
++++老夫采玉歌
采玉采玉须水碧，琢作步摇徒好色。
老夫饥寒龙为愁，蓝溪水气无清白。
夜雨冈头食蓁子，杜鹃口血老夫泪。
蓝溪之水厌生人，身死千年恨溪水。
斜山柏风雨如啸，泉脚挂绳青袅袅。
村寒白屋念娇婴，古台石磴悬肠草。
+++李贺
++++伤心行
咽咽学楚吟，病骨伤幽素。
秋姿白发生，木叶啼风雨。
灯青兰膏歇，落照飞蛾舞。
壁生凝尘，羁魂梦中语。
+++李贺
++++湖中曲
长眉越沙采兰若，桂叶水葓春漠漠。
横船醉眠白昼闲，渡口梅风歌扇薄。
燕钗玉股照青渠，越王娇郎小字书。
蜀纸封巾报云鬓，晚漏壶中水淋尽。
+++李贺
++++黄家洞
雀步蹙沙声促促，四尺角弓青石镞。
黑幡三点铜鼓鸣，高作猿啼摇箭箙。
彩巾缠踍幅半斜，溪头簇队映葛花。
山潭晚雾吟白鼍，竹蛇飞蠹射金沙。
闲驱竹马缓归家，官军自杀容州槎。

+++李贺
++++屏风曲
蝶栖石竹银交关，水凝绿鸭琉璃钱。
团回六曲抱膏兰，将鬟镜上掷金蝉。
沉香火暖茱萸烟，酒觥绾带新承欢。
月风吹露屏外寒，城上乌啼楚女眠。
+++李贺
++++南山田中行
秋野明，秋风白，塘水漻漻虫啧啧。
云根苔藓山上石，冷红泣露娇啼色。
荒畦九月稻叉牙，蛰萤低飞陇径斜。
石脉水流泉滴沙，鬼灯如漆点松花。
+++李贺
++++贵主征行乐
奚骑黄铜连锁甲，罗旗香干金画叶。
中军留醉河阳城，娇嘶紫燕踏花行。
春营骑将如红玉，走马捎鞭上空绿。
女垣素月角咿咿，牙帐未开分锦衣。
+++李贺
++++酒罢张大彻索赠诗（时张初效潞幕）
长鬣张郎三十八，天遣裁诗花作骨。
往还谁是龙头人，公主遣秉鱼须笏。
太行青草上白衫，匣中章奏密如蚕。
金门石阁知卿有，豸角鸡香早晚含。
陇西长吉摧颓客，酒阑感觉中区窄。
葛衣断碎赵城秋，吟诗一夜东方白。
+++李贺
++++罗浮山父与葛篇
依依宜织江雨空，雨中六月兰台风。
博罗老仙时出洞，千岁石床啼鬼工。
蛇毒浓凝洞堂湿，江鱼不食衔沙立。
欲剪箱中一尺天，吴娥莫道吴刀涩。
+++李贺
++++仁和里杂叙皇甫湜（湜新尉陆浑）
大人乞马癯乃寒，宗人贷宅荒厥垣。
横庭鼠径空土涩，出篱大枣垂朱残。
安定美人截黄绶，脱落缨裾瞑朝酒。
还家白笔未上头，使我清声落人后。
枉辱称知犯君眼，排引才升强縆断。
洛风送马入长关，阖扇未开逢猰犬。
那知坚都相草草，客枕幽单看春老。
归来骨薄面无膏，疫气冲头鬓茎少。
欲雕小说干天官，宗孙不调为谁怜。
明朝下元复西道，崆峒叙别长如天。
+++李贺
++++宫娃歌
蜡光高悬照纱空，花房夜捣红守宫。
象口吹香毾㲪暖，七星挂城闻漏板。
寒入罘罳殿影昏，彩鸾帘额著霜痕。
啼蛄吊月钩栏下，屈膝铜铺锁阿甄。
梦入家门上沙渚，天河落处长洲路。
愿君光明如太阳，放妾骑鱼撇波去。
+++李贺
++++堂堂
堂堂复堂堂，红脱梅灰香。
十年粉蠹生画梁，饥虫不食推碎黄。
蕙花已老桃叶长，禁院悬帘隔御光。
华清源中礜石汤，裴回白凤随君王。
+++李贺
++++勉爱行二首送小季之庐山
洛郊无俎豆，弊厩惭老马。
小雁过炉峰，影落楚水下。
长船倚云泊，石镜秋凉夜。
岂解有乡情，弄月聊呜哑。
别柳当马头，官槐如兔目。
欲将千里别，持我易斗粟。
南云北云空脉断，灵台经络悬春线。
青轩树转月满床，下国饥儿梦中见。
维尔之昆二十馀，年来持镜颇有须。
辞家三载今如此，索米王门一事无。
荒沟古水光如刀，庭南拱柳生蛴螬。
江干幼客真可念，郊原晚吹悲号号。
+++李贺
++++致酒行
零落栖迟一杯酒，主人奉觞客长寿。
父西游困不归，家人折断门前柳。
吾闻马周昔作新丰客，天荒地老无人识。
空将笺上两行书，直犯龙颜请恩泽。
我有迷魂招不得，雄鸡一声天下白。
少年心事当拏云，谁念幽寒坐呜呃。
+++李贺
++++长歌续短歌
长歌破衣襟，短歌断白发。
秦王不可见，旦夕成内热。
渴饮壶中酒，饥拔陇头粟。
凄凄四月阑，千里一时绿。
夜峰何离离，明月落石底。
裴回沿石寻，照出高峰外。
不得与之游，歌成鬓先改。
+++李贺
++++公莫舞歌
方花古础排九楹，刺豹淋血盛银罂。
华筵鼓吹无桐竹，长刀直立割鸣筝。
横楣粗锦生红纬，日炙锦嫣王未醉。
腰下三看宝玦光，项庄掉箾栏前起。
材官小臣公莫舞，座上真人赤龙子。
芒砀云瑞抱天回，咸阳王气清如水。
铁枢铁楗重束关，大旗五丈撞双镮。
汉王今日颁秦印，绝膑刳肠臣不论。

+++李贺
++++昌谷北园新笋四首
箨落长竿削玉开，君看母笋是龙材。
更容一夜抽千尺，别却池园数寸泥。
斫取青光写楚辞，腻香春粉黑离离。
无情有恨何人见，露压烟啼千万枝。
家泉石眼两三茎，晓看阴根紫脉生。
今年水曲春沙上，笛管新篁拔玉青。
古竹老梢惹碧云，茂陵归卧叹清贫。
风吹千亩迎雨啸，鸟重一枝入酒尊。
+++李贺
++++恼公
宋玉愁空断，娇饶粉自红。
歌声春草露，门掩杏花丛。
注口樱桃小，添眉桂叶浓。
晓奁妆秀靥，夜帐减香筒。
钿镜飞孤鹊，江图画水葓。
陂陀梳碧凤，腰袅带金虫。
杜若含清露，河蒲聚紫茸。
月分蛾黛破，花合靥朱融。
发重疑盘雾，腰轻乍倚风。
密书题豆蔻，隐语笑芙蓉。
莫锁茱萸匣，休开翡翠笼。
弄珠惊汉燕，烧蜜引胡蜂。
醉缬抛红网，单罗挂绿蒙。
数钱教姹女，买药问巴賨。
匀脸安斜雁，移灯想梦熊。
肠攒非束竹，胘急是张弓。
晚树迷新蝶，残霓忆断虹。
时填渤澥，今日凿崆峒。
绣沓褰长幔，罗裙结短封。
心摇如舞鹤，骨出似飞龙。
井槛淋清漆，门铺缀白铜。
隈花开兔径，向壁印狐踪。
玳瑁钉帘薄，琉璃叠扇烘。
象床缘素柏，瑶席卷香葱。
细管吟朝幌，芳醪落夜枫。
宜男生楚巷，栀子发金墉。
龟甲开屏涩，鹅毛渗墨浓。
黄庭留卫瓘，绿树养韩冯。
鸡唱星悬柳，鸦啼露滴桐。
黄娥初出座，宠妹始相从。
蜡泪垂兰烬，秋芜扫绮栊。
吹笙翻旧引，沽酒待新丰。
短珮愁填粟，长弦怨削菘。
曲池眠乳鸭，小阁睡娃僮。
褥缝篸双线，钩绦辫五总。
蜀烟飞重锦，峡雨溅轻容。
拂镜羞温峤，薰衣避贾充。
鱼生玉藕下，人在石莲中。
含水弯蛾翠，登楼选马騣。
使君居曲陌，园令住临邛。
桂火流苏暖，金炉细炷通。
春迟王子态，莺啭谢娘慵。
玉漏三星曙，铜街五马逢。
犀株防胆怯，银液镇心忪。
跳脱看年命，琵琶道吉凶。
王时应七夕，夫位在三宫。
无力涂云母，多方带药翁。
符因青鸟送，囊用绛纱缝。
汉苑寻官柳，河桥阂禁钟。
月明中妇觉，应笑画堂空。
+++李贺
++++感讽五首
合浦无明珠，龙洲无木奴。
足知造化力，不给使君须。
越妇未织作，吴蚕始蠕蠕。
县官骑马来，狞色虬紫须。
怀中一方板，板上数行书。
不因使君怒，焉得诣尔庐。
越妇拜县官，桑牙今尚小。
会待春日晏，丝车方掷掉。
越妇通言语，小姑具黄粱。
县官踏餐去，簿吏复登堂。
奇俊无少年，日车何躃躃。
我待纡双绶，遗我星星发。
都门贾生墓，青蝇久断绝。
寒食摇扬天，愤景长肃杀。
皇汉十二帝，唯帝称睿哲。
一夕信竖儿，文明永沦歇。
南山何其悲，鬼雨洒空草。
长安夜半秋，风前几人老。
低迷黄昏径，袅袅青栎道。
月午树无影，一山唯白晓。
漆炬迎新人，幽圹萤扰扰。
星尽四方高，万物知天曙。
己生须己养，荷担出门去。
君平久不反，康伯循国路。
晓思何譊譊，闤闠千人语。
石根秋水明，石畔秋草瘦。
侵衣野竹香，蛰蛰垂叶厚。
岑中月归来，蟾光挂空秀。
桂露对仙娥，星星下云逗。
凄凉栀子落，山璺泣清漏。
下有张仲蔚，披书案将朽。
+++李贺
++++三月过行宫
渠水红繁拥御墙，风娇小叶学娥妆。
垂帘几度青春老，堪锁千年白日长。

++中卷三百九十二
  
+++李贺
++++追和何、谢铜雀妓
佳人一壶酒，秋容满千里。
石马卧新烟，忧来何所似。
歌声且潜弄，陵树风自起。
长裾压高台，泪眼看花机。
+++李贺
++++送秦光禄北征
北虏胶堪折，秋沙乱晓鼙。
髯胡频犯塞，骄气似横霓。
灞水楼船渡，营门细柳开。
将军驰白马，豪彦骋雄材。
箭射欃枪落，旗悬日月低。
榆稀山易见，甲重马频嘶。
天远星光没，沙平草叶齐。
风吹云路火，雪污玉关泥。
屡断呼韩颈，曾然董卓脐。
太常犹旧宠，光禄是新隮。
宝玦麒麟起，银壶狒狖啼。
桃花连马发，彩絮扑鞍来。
呵臂悬金斗，当唇注玉罍。
清苏和碎蚁，紫腻卷浮杯。
虎鞟先蒙马，鱼肠且断犀。
䟃𧽼西旅狗，蹙额北方奚。
守帐然香暮，看鹰永夜栖。
黄龙就别镜，青冢念阳台。
周处长桥役，侯调短弄哀。
钱塘阶凤羽，正室擘鸾钗。
内子攀琪树，羌儿奏落梅。
今朝擎剑去，何日刺蛟回。
+++李贺
++++酬答二首
金鱼公子夹衫长，密装腰鞓割玉方。
行处春风随马尾，柳花偏打内家香。
雍州二月梅池春，御水暖白蘋。
试问酒旗歌板地，今朝谁是拗花人。
+++李贺
++++画角东城
河转曙萧萧，鸦飞睥睨高。
帆长摽越甸，壁冷挂吴刀。
淡菜生寒日，鲕鱼潠白涛。
水花沾抹额，旗鼓夜迎潮。
++++谢秀才有妾缟练改从于人秀才引留之不得…嘲谢复继四首
谁知泥忆云，望断梨花春。
荷丝制机练，竹叶剪花裙。
月明啼阿姊，灯暗会良人。
也识君夫婿，金鱼挂在身。
铜镜立青鸾，燕脂拂紫绵。
腮花弄暗粉，眼尾泪侵寒。
碧玉破不复，瑶琴重拨弦。
今日非昔日，何人敢正看。
洞房思不禁，蜂子作花心。
灰暖残香炷，发冷青虫簪。
夜遥灯焰短，睡熟小屏深。
好作鸳鸯梦，南城罢捣砧。
寻常轻宋玉，今日嫁文鸯。
戟干横龙簴，刀环倚桂窗。
邀人裁半袖，端坐据胡床。
泪湿红轮重，栖乌上井梁。
+++李贺
++++昌谷读书示巴童
虫响灯光薄，宵寒药气浓。
君怜垂翅客，辛苦尚相从。
+++李贺
++++巴童答
巨鼻宜山褐，庞眉入苦吟。
非君唱乐府，谁识怨秋深。
+++李贺
++++代崔家送客
行尽柳烟下，马蹄白翩翩。
恐随行处尽，何忍重扬鞭。
+++李贺
++++出城
雪下桂花稀，啼乌被弹归。
关水乘驴影，秦风帽带垂。
入乡试万里，无印自堪悲。
卿卿忍相问，镜中双泪姿。
+++李贺
++++莫种树
园中莫种树，种树四时愁。
独睡南床月，今秋似去秋。
+++李贺
++++将发
东床卷席罢，濩落将行去。
秋白遥遥空，日满门前路。
+++李贺
++++追赋画江潭苑四首
吴苑晓苍苍，宫衣水溅黄。
小鬟红粉薄，骑马珮珠长。
路指台城迥，罗薰袴褶香。
行云沾翠辇，今日似襄王。
宝袜菊衣单，蕉花密露寒。
水光兰泽叶，带重剪刀钱。
角暖盘弓易，靴长上马难。
泪痕沾寝帐，匀粉照金鞍。
剪翅小鹰斜，绦根玉镟花。
鞦垂妆钿粟，箭箙钉文牙。
狒狒啼深竹，老湿沙。
宫官烧蜡火，飞烬污铅华。
十骑簇芙蓉，宫衣小队红。
练香熏宋鹊，寻箭踏卢龙。
旗湿金铃重，霜干玉镫空。
今朝画眉早，不待景阳钟。
+++李贺
++++潞州张大宅病酒，遇江使，寄上十四兄
秋至昭关后，当知赵国寒。
系书随短羽，写恨破长笺。
病客眠清晓，疏桐坠绿鲜。
城鸦啼粉堞，军吹压芦烟。
岸帻褰沙幌，枯塘卧折莲。
木窗银迹画，石磴水痕钱。
旅酒侵愁肺，离歌绕懦弦。
诗封两条泪，露折一枝兰。
莎老沙鸡泣，松干瓦兽残。
觉骑燕地马，梦载楚溪船。
椒桂倾长席，鲈鲂斫玳筵。
岂能忘旧路，江岛滞佳年。
+++李贺
++++难忘曲
夹道开洞门，弱杨低画戟。
帘影竹华起，箫声吹日色。
蜂语绕妆镜，拂蛾学春碧。
乱系丁香梢，满栏花向夕。
+++李贺
++++贾公闾贵婿曲
朝衣不须长，分花对袍缝。
嘤嘤白马来，满脑黄金重。
今朝香气苦，珊瑚涩难枕。
且要弄风人，暖蒲沙上饮。
燕语踏帘钩，日虹屏中碧。
潘令在河阳，无人死芳色。
+++李贺
++++夜饮朝眠曲
觞酣出座东方高，腰横半解星劳劳。
柳苑鸦啼公主醉，薄露压花蕙园气。
玉转湿丝牵晓水，熟粉生香琅玕紫。
夜饮朝眠断无事，楚罗之帏卧皇子。
+++李贺
++++王濬墓下作
人间无阿童，犹唱水中龙。
白草侵烟死，秋梨绕地红。
古书平黑石，袖剑断青铜。
耕势鱼鳞起，坟科马鬣封。
菊花垂湿露，棘径卧干蓬。
松柏愁香涩，南原几夜风。
+++李贺
++++客游
悲满千里心，日暖南山石。
不谒承明庐，老作平原客。
四时别家庙，三年去乡国。
旅歌屡弹铗，归问时裂帛。
+++李贺
++++崇义里滞雨
落莫谁家子，来感长安秋。
壮年抱羁恨，梦泣生白头。
瘦马秣败草，雨沫飘寒沟。
南宫古帘暗，湿景传签筹。
家山远千里，云脚天东头。
忧眠枕剑匣，客帐梦封侯。
+++李贺
++++冯小怜
湾头见小怜，请上琵琶弦。
破得春风恨，今朝直几钱。
裙垂竹叶带，鬓湿杏花烟。
玉冷红丝重，齐宫妾驾鞭。
+++李贺
++++赠陈商
长安有男儿，二十心已朽。
楞伽堆案前，楚辞系肘后。
人生有穷拙，日暮聊饮酒。
只今道已塞，何必须白首。
凄凄陈述圣，披褐鉏俎豆。
学为尧舜文，时人责衰偶。
柴门车辙冻，日下榆影瘦。
黄昏访我来，苦节青阳皱。
太华五千仞，劈地抽森秀。
旁古无寸寻，一上戛牛斗。
公卿纵不怜，宁能锁吾口。
李生师太华，大坐看白昼。
逢霜作朴樕，得气为春柳。
礼节乃相去，憔悴如刍狗。
风雪直斋坛，墨组贯铜绶。
臣妾气态间，唯欲承箕帚。
天眼何时开，古剑庸一吼。
+++李贺
++++钓鱼诗
秋水钓红渠，仙人待素书。
菱丝萦独茧，蒲米蛰双鱼。
斜竹垂清沼，长纶贯碧虚。
饵悬春蜥蜴，钩坠小蟾蜍。
詹子情无限，龙阳恨有馀。
为看烟浦上，楚女泪沾裾。
+++李贺
++++奉和二兄罢使遣马归延州
空留三尺剑，不用一丸泥。
马向沙场去，人归故国来。
笛愁翻陇水，酒喜沥春灰。
锦带休惊雁，罗衣尚斗鸡。
还吴已渺渺，入郢莫凄凄。
自是桃李树，何畏不成蹊。
+++李贺
++++答赠
本是张公子，曾名萼绿华。
沉香熏小像，杨柳伴啼鸦。
露重金泥冷，杯阑玉树斜。
琴堂沽酒客，新买后园花。
+++李贺
++++题赵生壁
大妇然竹根，中妇舂玉屑。
冬暖拾松枝，日烟坐蒙灭。
木藓青桐老，石井水声发。
曝背卧东亭，桃花满肌骨。
+++李贺
++++感春
日暖自萧条，花悲北郭骚。
榆穿莱子眼，柳断舞儿腰。
上幕迎神燕，飞丝送百劳。
胡琴今日恨，急语向檀槽。
+++李贺
++++仙人
弹琴石壁上，翻翻一仙人。
手持白鸾尾，夜扫南山云。
鹿饮寒涧下，鱼归清海滨。
当时汉武帝，书报桃花春。
+++李贺
++++河阳歌
染罗衣，秋蓝难著色。
不是无心人，为作台邛客。
花烧中潬城，颜郎身已老。
惜许两少年，抽心似春草。
今日见银牌，今夜鸣玉晏。
牛头高一尺，隔坐应相见。
月从东方来，酒从东方转。
觥船饫口红，蜜炬千枝烂。
+++李贺
++++花游曲
春柳南陌态，冷花寒露姿。
今朝醉城外，拂镜浓扫眉。
烟湿愁车重，红油覆画衣。
舞裙香不暖，酒色上来迟。
+++李贺
++++春昼
朱城报春更漏转，光风催兰吹小殿。
草细堪梳，柳长如线。
卷衣秦帝，扫粉赵燕。
日含画幕，蜂上罗荐。
平阳花坞，河阳花县。
越妇支机，吴蚕作茧。
菱汀系带，荷塘倚扇。
江南有情，塞北无恨。
+++李贺
++++安乐宫
深井桐乌起，尚复牵情水。
未盥邵陵瓜，瓶中弄长翠。
新成安乐宫，宫如凤凰翅。
歌回蜡板鸣，左悺提壶使。
绿蘩悲水曲，茱萸别秋子。
+++李贺
++++胡蝶飞
杨花扑帐春云热，龟甲屏风醉眼缬。
东家胡蝶西家飞，白骑少年今日归。
+++李贺
++++梁公子
风彩出萧家，本是菖蒲花。
南塘莲子熟，洗马走江沙。
御笺银沫冷，长簟凤窠斜。
种柳营中暗，题书赐馆娃。
+++李贺
++++牡丹种曲
莲枝未长秦蘅老，走马驮金劚春草。
水灌香泥却月盆，一夜绿房迎白晓。
美人醉语园中烟，晚华已散蝶又阑。
梁王老去罗衣在，拂袖风吹蜀国弦。
归霞帔拖蜀帐昏，嫣红落粉罢承恩。
檀郎谢女眠何处，楼台月明燕夜语。
+++李贺
++++后园凿井歌
井上辘轳床上转。
水声繁，弦声浅。
情若何，荀奉倩。
城头日，长向城头住。
一日作千年，不须流下去。
+++李贺
++++开愁歌（华下作）
秋风吹地百草干，华容碧影生晚寒。
我当二十不得意，一心愁谢如枯兰。
衣如飞鹑马如狗，临岐击剑生铜吼。
旗亭下马解秋衣，请贳宜阳一壶酒。
壶中唤天云不开，白昼万里闲凄迷。
劝我养心骨，莫受俗物相填豗。
+++李贺
++++秦宫诗
越罗衫袂迎春风，玉刻麒麟腰带红。
楼头曲宴仙人语，帐底吹笙香雾浓。
间酒暖春茫茫，花枝入帘白日长。
飞窗复道传筹饮，十夜铜盘腻烛黄。
秃衿小袖调鹦鹉，紫绣麻䪗踏哮虎。
斫桂烧金待晓筵，白鹿青苏夜半煮。
桐英永巷骑新马，内屋深屏生色画。
开门烂用水衡钱，卷起黄河向身泻。
皇天厄运犹曾裂，秦宫一生花底活。
鸾篦夺得不还人，醉睡氍毹满堂月。
+++李贺
++++古邺城童子谣，效王粲刺曹操
邺城中，暮尘起。
将黑丸，斫文吏。
棘为鞭，虎为马。
团团走，邺城下。
切玉剑，射日弓。
献何人，奉相公。
扶毂来，关右儿。
香扫涂，相公归。
+++李贺
++++杨生青花紫石砚歌
端州石工巧如神，踏天磨刀割紫云。
佣刓抱水含满唇，暗洒苌弘冷血痕。
纱帷昼暖墨花春，轻沤漂沫松麝薰。
干腻薄重立脚匀，数寸光秋无日昏。
圆毫促点声静新，孔砚宽顽何足云。

+++李贺
++++房中思
新桂如蛾眉，秋风吹小绿。
行轮出门去，玉銮声断续。
月轩下风露，晓庭自幽涩。
谁能事贞素，卧听莎鸡泣。
+++李贺
++++石城晓
月落大堤上，女垣栖乌起。
细露湿团红，寒香解夜醉。
女牛渡天河，柳烟满城曲。
上客留断缨，残蛾斗双绿。
春帐依微蝉翼罗，横茵突金隐体花。
帐前轻絮鹤毛起，欲说春心无所似。

+++李贺
++++苦昼短
飞光飞光，劝尔一杯酒。
吾不识青天高，黄地厚，唯见月寒日暖，来煎人寿。
食熊则肥，食蛙则瘦。
神君何在，太一安有。
天东有若木，下置衔烛龙。
吾将斩龙足，嚼龙肉。
使之朝不得回，夜不得伏。
自然老者不死，少者不哭。
何为服黄金，吞白玉。
谁似任公子，云中骑碧驴。
刘彻茂陵多滞骨，嬴政梓棺费鲍鱼。

+++李贺
++++章和二年中
云萧索，田风拂拂，麦芒如篲黍如粟。
关中父老百领襦，关东吏人乏诟租。
健犊春耕土膏黑，菖蒲丛丛沿水脉。
殷勤为我下田租，百钱携偿丝桐客。
游春漫光坞花白，野林散香神降席。
拜神得寿献天子，七星贯断姮娥死。
+++李贺
++++春归昌谷
束发方读书，谋身苦不早。
终军未乘传，颜子鬓先老。
天网信崇大，矫士常慅慅。
逸目骈甘华，羁心如荼蓼。
旱云二三月，岑岫相颠倒。
谁揭赪玉盘，东方发红照。
春热张鹤盖，兔目官槐小。
思焦面如病，尝胆肠似绞。
京国心烂漫，夜梦归家少。
发轫东门外，天地皆浩浩。
青树骊山头，花风满秦道。
宫台光错落，装尽偏峰峤。
细绿及团红，当路杂啼笑。
香风下高广，鞍马正华耀。
独乘鸡栖车，自觉少风调。
心曲语形影，只身焉足乐。
岂能脱负檐，刻鹤曾无兆。
幽幽太华侧，老柏如建纛。
龙皮相排戛，翠羽更荡掉。
驱趋委憔悴，眺览强容貌。
花蔓阂行輈，縠烟暝深徼。
少健无所就，入门愧家老。
听讲依大树，观书临曲沼。
非出柙虎，甘作藏雾豹。
韩鸟处矰缴，湘鯈在笼罩。
狭行无廓落，壮士徒轻躁。
+++李贺
++++昌谷诗（五月二十七日作）
昌谷五月稻，细青满平水。
遥峦相压叠，颓绿愁堕地。
光洁无秋思，凉旷吹浮媚。
竹香满凄寂，粉节涂生翠。
草发垂恨鬓，光露泣幽泪。
层围烂洞曲，芳径老红醉。
攒虫锼古柳，蝉子鸣高邃。
大带委黄葛，紫蒲交狭涘。
石钱差复藉，厚叶皆蟠腻。
汰沙好平白，立马印青字。
晚鳞自遨游，瘦鹄暝单跱。
嘹嘹湿蛄声，咽源惊溅起。
纡缓玉真路，神娥蕙花里。
苔絮萦涧砾，山实垂赪紫。
小柏俨重扇，肥松突丹髓。
鸣流走响韵，垄秋拖光穟。
莺唱闵女歌，瀑悬楚练帔。
风露满笑眼，骈岩杂舒坠。
乱条迸石岭，细颈喧岛毖。
日脚扫昏翳，新云启华閟。
谧谧厌夏光，商风道清气。
高眠服玉容，烧桂祀天几。
雾衣夜披拂，眠坛梦真粹。
待驾栖鸾老，故宫椒壁圮。
鸿珑数铃响，羁臣发凉思。
阴藤束朱键，龙帐著魈魅。
碧锦帖花檉，香衾事残贵。
歌尘蠹木在，舞彩长云似。
珍壤割绣段，里俗祖风义。
邻凶不相杵，疫病无邪祀。
鲐皮识仁惠，丱角知靦耻。
县省司刑官，户乏诟租吏。
竹薮添堕简，石矶引钩饵。
溪湾转水带，芭蕉倾蜀纸。
岑光晃縠襟，孤景拂繁事。
泉尊陶宰酒，月眉谢郎妓。
丁丁幽钟远，矫矫单飞至。
霞巘殷嵯峨，危溜听争次。
淡蛾流平碧，薄月眇阴悴。
凉光入涧岸，廓尽山中意。
渔童下宵网，霜禽竦烟翅。
潭镜滑蛟涎，浮珠噞鱼戏。
风桐瑶匣瑟，萤星锦城使。
柳缀长缥带，篁掉短笛吹。
石根缘绿藓，芦笋抽丹渍。
漂旋弄天影，古桧拏云臂。
愁月薇帐红，罥云香蔓刺。
芒麦平百井，闲乘列千肆。
刺促成纪人，好学鸱夷子。
+++李贺
++++铜驼悲
落魄三月罢，寻花去东家。
谁作送春曲，洛岸悲铜驼。
桥南多马客，北山饶古人。
客饮杯中酒，驼悲千万春。
生世莫徒劳，风吹盘上烛。
厌见桃株笑，铜驼夜来哭。
+++李贺
++++自昌谷到洛后门
九月大野白，苍岑竦秋门。
寒凉十月末，露霰濛晓昏。
澹色结昼天，心事填空云。
道上千里风，野竹蛇涎痕。
石涧涷波声，鸡叫清寒晨。
强行到东舍，解马投旧邻。
东家名廖者，乡曲传姓辛。
杖头非饮酒，吾请造其人。
始欲南去楚，又将西适秦。
襄王与武帝，各自留青春。
闻道兰台上，宋玉无归魂。
缃缥两行字，蛰虫蠹秋芸。
为探秦台意，岂命余负薪。
+++李贺
++++七月一日晓入太行山
一夕绕山秋，香露溘蒙菉。
新桥倚云阪，候虫嘶露朴。
洛南今已远，越衾谁为熟。
石气何凄凄，老莎如短镞。
+++李贺
++++秋凉诗，寄正字十二兄
闭门感秋风，幽姿任契阔。
大野生素空，天地旷肃杀。
露光泣残蕙，虫响连夜发。
房寒寸辉薄，迎风绛纱折。
披书古芸馥，恨唱华容歇。
百日不相知，花光变凉节。
弟兄谁念虑，笺翰既通达。
青袍度白马，草简奏东阙。
梦中相聚笑，觉见半床月。
长思剧寻环，乱忧抵覃葛。

++中卷三百九十三
  
+++李贺
++++艾如张
锦襜褕，绣裆襦。
强饮啄，哺尔雏。
陇东卧穟满风雨，莫信笼媒陇西去。
齐人织网如素空，张在野田平碧中。
网丝漠漠无形影，误尔触之伤首红。
艾叶绿花谁剪刻，中藏祸机不可测。

+++李贺
++++上云乐
飞香走红满天春，花龙盘盘上紫云。
三千宫女列金屋，五十弦瑟海上闻。
天江碎碎银沙路，嬴女机中断烟素。
断烟素，缝衣缕，八月一日君前舞。
+++李贺
++++摩多楼子
玉塞去金人，二万四千里。
风吹沙作云，一时渡辽水。
天白水如练，甲丝双串断。
行行莫苦辛，城月犹残半。
晓气朔烟上，趢趗胡马蹄。
行人临水别，隔陇长东西。
+++李贺
++++猛虎行（四言）
长戈莫舂，长弩莫抨。
乳孙哺子，教得生狞。
举头为城，掉尾为旌。
东海黄公，愁见夜行。
道逢驺虞，牛哀不平。
何用尺刀，壁上雷鸣。
泰山之下，妇人哭声。
官家有程，吏不敢听。
+++李贺
++++日出行
白日下昆仑，发光如舒丝。
徒照葵藿心，不照游子悲。
折折黄河曲，日从中央转。
旸谷耳曾闻，若木眼不见。
奈尔铄石，胡为销人。
羿弯弓属矢那不中，足令久不得奔，讵教晨光夕昏。

+++李贺
++++苦篁调啸引
请说轩辕在时事，伶伦采竹二十四。
伶伦采之自昆丘，轩辕诏遣中分作十二。
伶伦以之正音律，轩辕以之调元气。
当时黄帝上天时，二十三管咸相随，唯留一管人间吹。
无德不能得此管，此管沉埋虞舜祠。
+++李贺
++++拂舞歌辞
吴娥声绝天，空云闲裴回。
门外满车马，亦须生绿苔。
尊有乌程酒，劝君千万寿。
全胜汉武锦楼上，晓望晴寒饮花露。
东方日不破，天光无老时。
丹成作蛇乘白雾，千年重化玉井土。
从蛇作土一千载，吴堤绿草年年在。
背有八卦称神仙，邪鳞顽甲滑腥涎。
+++李贺
++++夜坐吟
踏踏马蹄谁见过，眼看北斗直天河。
西风罗幕生翠波，铅华笑妾颦青蛾。
为君起唱长相思，帘外严霜皆倒飞。
明星烂烂东方陲，红霞梢出东南涯，陆郎去矣乘班骓。
+++李贺
++++箜篌引（又曰公无渡河）
公乎公乎，提壶将焉如。
屈平沉湘不足慕，徐衍入海诚为愚。
公乎公乎，床有菅席盘有鱼。
北里有贤兄，东邻有小姑。
陇亩油油黍与葫，瓦甒浊醪蚁浮浮。
黍可食，醪可饮，公乎公乎其奈居。
被发奔流竟何如，贤兄小姑哭呜呜。
+++李贺
++++巫山高
碧丛丛，高插天，大江翻澜神曳烟。
楚魂寻梦风飔然，晓风飞雨生苔钱。
瑶姬一去一千年，丁香筇竹啼老猿。
古祠近月蟾桂寒，椒花坠红湿云间。
+++李贺
++++平城下
饥寒平城下，夜夜守明月。
别剑无玉花，海风断鬓发。
塞长连白空，遥见汉旗红。
青帐吹短笛，烟雾湿昼龙。
日晚在城上，依稀望城下。
风吹枯蓬起，城中嘶瘦马。
借问筑城吏，去关几千里。
惟愁裹尸归，不惜倒戈死。
+++李贺
++++江南弄
江中绿雾起凉波，天上叠巘红嵯峨。
水风浦云生老竹，渚暝蒲帆如一幅。
鲈鱼千头酒百斛，酒中倒卧南山绿。
吴歈越吟未终曲，江上团团帖寒玉。
+++李贺
++++荣华乐（一作东洛梁家谣）
鸢肩公子二十馀，齿编贝，唇激朱。
气如虹霓，饮如建瓴，走马夜归叫严更。
径穿复道游椒房，龙裘金玦杂花光。
玉堂调笑金楼子，台下戏学邯郸倡。
口吟舌话称女郎，锦袪绣面汉帝旁。
得明珠十斛，白璧一双，新诏垂金曳紫光煌煌。
马如飞，人如水，九卿六官皆望履。
将回日月先反掌，欲作江河唯画地。
峨峨虎冠上切云，竦剑晨趋凌紫氛。
绣段千寻贻皂隶，黄金百镒贶家臣。
十二门前张大宅，晴春烟起连天碧。
金铺缀日杂红光，铜龙啮环似争力。
瑶姬凝醉卧芳席，海素笼窗空下隔。
丹穴取凤充行庖，玃玃如拳那足食。
金蟾呀呀兰烛香，军装武妓声琅珰。
谁知花雨夜来过，但见池台春草长。
嘈嘈弦吹匝天开，洪崖箫声绕天来。
天长一矢贯双虎，云弝绝骋聒旱雷。
乱袖交竿管儿舞，吴音绿鸟学言语。
能教刻石平紫金，解送刻毛寄新兔。
三皇皇后七贵人，五十校尉二将军。
当时飞去逐彩云，化作今日京华春。
+++李贺
++++相劝酒
羲和骋六辔，昼夕不曾闲。
弹乌崦嵫竹，抶马蟠桃鞭。
蓐收既断翠柳，青帝又造红兰。
尧舜至今万万岁，数子将为倾盖间。
青钱白璧买无端，丈夫快意方为欢。
臛蠵臑熊何足云。
会须钟饮北海，箕踞南山。
歌淫淫，管愔愔，横波好送雕题金。
生得意且如此，何用强知元化心。
相劝酒，终无辍。
伏愿陛下鸿名终不歇，子孙绵如石上葛。
来长安，车骈骈。
中有梁冀旧宅，石崇故园。
+++李贺
++++瑶华乐
穆天子，走龙媒。
八辔冬珑逐天回，五精扫地凝云开。
高门左右日月环，四方错镂棱层殷。
舞霞垂尾长盘珊，江澄海净神母颜。
施红点翠照虞泉，曳云拖玉下昆山。
列旆如松，张盖如轮。
金风殿秋，清明发春。
八銮十乘，矗如云屯。
琼钟瑶席甘露文，玄霜绛雪何足云。
薰梅染柳将赠君。
铅华之水洗君骨，与君相对作真质。
+++李贺
++++北中寒
一方黑照三方紫，黄河冰合鱼龙死。
三尺木皮断文理，百石强车上河水。
霜花草上大如钱，挥刀不入迷濛天。
争瀯海水飞凌喧，山瀑无声玉虹悬。
+++李贺
++++梁台古愁
梁王台沼空中立，天河之水夜飞入。
台前斗玉作蛟龙，绿粉扫天愁露湿。
撞钟饮酒行射天，金虎蹙裘喷血斑。
朝朝暮暮愁海翻，长绳系日乐当年。
芙蓉凝红得秋色，兰脸别春啼脉脉。
芦洲客雁报春来，寥落野篁秋漫白。
+++李贺
++++公无出门
天迷迷，地密密。
熊虺食人魂，雪霜断人骨。
嗾犬狺狺相索索，舐掌偏宜佩兰客。
帝遣乘轩灾自息，玉星点剑黄金轭。
我虽跨马不得还，历阳湖波大如山。
毒虬相视振金环，狻猊猰貐吐馋涎。
鲍焦一世披草眠，颜回廿九鬓毛斑。
颜回非血衰，鲍焦不违天。
天畏遭衔啮，所以致之然。
分明犹惧公不信，公看呵壁书问天。
+++李贺
++++神弦别曲
巫山小女隔云别，春风松花山上发。
绿盖独穿香径归，白马花竿前孑孑。
蜀江风澹水如罗，堕兰谁泛相经过。
南山桂树为君死，云衫浅污红脂花。
+++李贺
++++绿水词
今宵好风月，阿侯在何处。
为有倾人色，翻成足愁苦。
东湖采莲叶，南湖拔蒲根。
未持寄小姑，且持感愁魂。
+++李贺
++++沙路曲
柳脸半眠丞相树，珮马钉铃踏沙路。
断烬遗香袅翠烟，烛骑啼乌上天去。
帝家玉龙开九关，帝前动笏移南山。
独垂重印押千官，金窠篆字红屈盘。
沙路归来闻好语，旱火不光天下雨。

+++李贺
++++上之回
上之回，大旗喜。
悬红云，挞凤尾。
剑匣破，舞蛟龙。
蚩尤死，鼓逢逢。
天高庆雷齐坠地，地无惊烟海千里。
+++李贺
++++高轩过（韩员外愈、皇甫侍御湜见过，因而命作）
华裾织翠青如葱，金环压辔摇玲珑。
马蹄隐耳声隆隆，入门下马气如虹。
云是东京才子，文章钜公。
二十八宿罗心胸，九精照耀贯当中。
殿前作赋声摩空，笔补造化天无功。
庞眉书客感秋蓬，谁知死草生华风。
我今垂翅附冥鸿，他日不羞蛇作龙。
+++李贺
++++贝宫夫人
丁丁海女弄金环，雀钗翘揭双翅关。
六宫不语一生闲，高悬银榜照青山。
长眉凝绿几千年，清凉堪老镜中鸾。
秋肌稍觉玉衣寒，空光帖妥水如天。
+++李贺
++++兰香神女庙（三月中作）
古春年年在，闲绿摇暖云。
松香飞晚华，柳渚含日昏。
沙砌落红满，石泉生水芹。
幽篁画新粉，蛾绿横晓门。
弱蕙不胜露，山秀愁空春。
舞珮剪鸾翼，帐带涂轻银。
兰桂吹浓香，菱藕长莘莘。
看雨逢瑶姬，乘船值江君。
吹箫饮酒醉，结绶金丝裙。
走天呵白鹿，游水鞭锦鳞。
密发虚鬟飞，腻颊凝花匀。
团鬓分蛛巢，秾眉笼小唇。
弄蝶和轻妍，风光怯腰身。
深帏金鸭冷，奁镜幽凤尘。
踏雾乘同归，撼玉山上闻。
+++李贺
++++送韦仁实兄弟入关
送客饮别酒，千觞无赭颜。
何物最伤心，马首鸣金镮。
野色浩无主，秋明空旷间。
坐来壮胆破，断目不能看。
行槐引西道，青梢长攒攒。
韦郎好兄弟，叠玉生文翰。
我在山上舍，一亩蒿硗田。
夜雨叫租吏，春声暗交关。
谁解念劳劳，苍突唯南山。
+++李贺
++++洛阳城外别皇甫湜
洛阳吹别风，龙门起断烟。
冬树束生涩，晚紫凝华天。
单身野霜上，疲马飞蓬间。
凭轩一双泪，奉坠绿衣前。
+++李贺
++++溪晚凉
白狐向月号山风，秋寒扫云留碧空。
玉烟青湿白如幢，银湾晓转流天东。
溪汀眠鹭梦征鸿，轻涟不语细游溶。
层岫回岑复叠龙，苦篁对客吟歌筒。
+++李贺
++++官不来，题皇甫湜先辈厅
官不来，官庭秋，老桐错干青龙愁。
书司曹佐走如牛，叠声问佐官来不。
官不来，门幽幽。
+++李贺
++++长平箭头歌
漆灰骨末丹水沙，凄凄古血生铜花。
白翎金簳雨中尽，直馀三脊残狼牙。
我寻平原乘两马，驿东石田蒿坞下。
风长日短星萧萧，黑旗云湿悬空夜。
左魂右魄啼肌瘦，酪瓶倒尽将羊炙。
虫栖雁病芦笋红，回风送客吹阴火。
访古汍澜收断镞，折锋赤璺曾刲肉。
南陌东城马上儿，劝我将金换簝竹。

+++李贺
++++江楼曲
楼前流水江陵道，鲤鱼风起芙蓉老。
晓钗催鬓语南风，抽帆归来一日功。
鼍吟浦口飞梅雨，竿头酒旗换青苎。
萧骚浪白云差池，黄粉油衫寄郎主。
新槽酒声苦无力，南湖一顷菱花白。
眼前便有千里愁，小玉开屏见山色。
+++李贺
++++塞下曲
胡角引北风，蓟门白于水。
天含青海道，城头月千里。
露下旗濛濛，寒金鸣夜刻。
蕃甲锁蛇鳞，马嘶青冢白。
秋静见旄头，沙远席羁愁。
帐北天应尽，河声出塞流。
+++李贺
++++染丝上春机
玉罂泣水桐花井，蒨丝沉水如云影。
美人懒态燕脂愁，春梭抛掷鸣高楼。
彩线结茸背复叠，白袷玉郎寄桃叶，为君挑鸾作腰绶，愿君处处宜春酒。
+++李贺
++++五粒小松歌
蛇子蛇孙鳞蜿蜿，新香几粒洪崖饭。
绿波浸叶满浓光，细束龙髯铰刀剪。
壁上铺州图，主人堂前多俗儒。
月明白露秋泪滴，石笋溪云肯寄书。
+++李贺
++++塘上行
藕花凉露湿，花缺藕根涩。
飞下雌鸳鸯，塘水声溘溘。
+++李贺
++++吕将军歌
吕将军，骑赤兔。
独携大胆出秦门，金粟堆边哭陵树。
北方逆气污青天，剑龙夜叫将军闲。
将军振袖挥剑锷，玉阙朱城有门阁。
榼榼银龟摇白马，傅粉女郎火旗下。
恒山铁骑请金枪，遥闻箙中花箭香。
西郊寒蓬叶如刺，皇天新栽养神骥。
厩中高桁排蹇蹄，饱食青刍饮白水。
圆苍低迷盖张地，九州人事皆如此。
赤山秀铤御时英，绿眼将军会天意。

+++李贺
++++休洗红
休洗红，洗多红色浅。
卿卿骋少年，昨日殷桥见。
封侯早归来，莫作弦上箭。
+++李贺
++++神弦曲
西山日没东山昏，旋风吹马马踏云。
画弦素管声浅繁，花裙綷縩步秋尘。
桂叶刷风桂坠子，青狸哭血寒狐死。
古壁彩虬金帖尾，雨工骑入秋潭水。
百年老鸮成木魅，笑声碧火巢中起。

+++李贺
++++野歌
鸦翎羽箭山桑弓，仰天射落衔芦鸿。
麻衣黑肥冲北风，带酒日晚歌田中。
男儿屈穷心不穷，枯荣不等嗔天公。
寒风又变为春柳，条条看即烟濛濛。
+++李贺
++++神弦
女巫浇酒云满空，玉炉炭火香冬冬。
海神山鬼来座中，纸钱窸窣鸣旋风。
相思木帖金舞鸾，攒蛾一啑重一弹。
呼星召鬼歆杯盘，山魅食时人森寒。
终南日色低平湾，神兮长在有无间。
神嗔神喜师更颜，送神万骑还青山。
+++李贺
++++将进酒
琉璃钟，琥珀浓，小槽酒滴真珠红。
烹龙炮凤玉脂泣，罗屏绣幕围香风。
吹龙笛，击鼍鼓。
皓齿歌，细腰舞。
况是青春日将暮，桃花乱落如红雨。
劝君终日酩酊醉，酒不到刘伶坟上土。

+++李贺
++++美人梳头歌
西施晓梦绡帐寒，香鬟堕髻半沉檀。
辘轳咿哑转鸣玉，惊起芙蓉睡新足。
双鸾开镜秋水光，解鬟临镜立象床。
一编香丝云撒地，玉钗落处无声腻。
纤手却盘老鸦色，翠滑宝钗簪不得。
春风烂熳恼娇慵，十八鬟多无气力。
妆成鬉鬌欹不斜，云裾数步踏雁沙。
背人不语向何处，下阶自折樱桃花。

+++李贺
++++月漉漉篇
月漉漉，波烟玉。
莎青桂花繁，芙蓉别江木。
粉态袷罗寒，雁羽铺烟湿。
谁能看石帆，乘船镜中入。
秋白鲜红死，水香莲子齐。
挽菱隔歌袖，绿刺罥银泥。
+++李贺
++++京城
驱马出门意，牢落长安心。
两事谁向道，自作秋风吟。
+++李贺
++++官街鼓
晓声隆隆催转日，暮声隆隆呼月出。
汉城黄柳映新帘，柏陵飞燕埋香骨。
磓发千年日长白，孝武秦王听不得。
从君翠发芦花色，独共南山守中国。
几回天上葬神仙，漏声相将无断缘。

+++李贺
++++许公子郑姬歌（郑园中请贺作）
许史世家外亲贵，宫锦千端买沉醉。
铜驼酒熟烘明胶，古堤大柳烟中翠。
桂开客花名郑袖，入洛闻香鼎门口。
先将芍药献妆台，后解黄金大如斗。
莫愁帘中许合欢，清弦五十为君弹。
弹声咽春弄君骨，骨兴牵人马上鞍。
两马八蹄踏兰苑，情如合竹谁能见。
夜光玉枕栖凤凰，袷罗当门刺纯线。
长翻蜀纸卷明君，转角含商破碧云。
自从小靥来东道，曲里长眉少见人。
相如冢上生秋柏，三秦谁是言情客。
蛾鬟醉眼拜诸宗，为谒皇孙请曹植。
+++李贺
++++新夏歌
晓木千笼真蜡彩，落蕊枯香数分在。
阴枝秀牙卷缥茸，长风回气扶葱茏。
野家麦畦上新垄，长畛裴回桑柘重。
刺香满地菖蒲草，雨梁燕语悲身老。
三月摇扬入河道，天浓地浓柳梳扫。

+++李贺
++++题归梦
长安风雨夜，书客梦昌谷。
怡怡中堂笑，小弟栽涧菉。
家门厚重意，望我饱饥腹。
劳劳一寸心，灯花照鱼目。
+++李贺
++++经沙苑
野水泛长澜，宫牙开小蒨。
无人柳自春，草渚鸳鸯暖。
晴嘶卧沙马，老去悲啼展。
今春还不归，塞嘤折翅雁。
+++李贺
++++出城别张又新酬李汉
李子别上国，南山崆峒春。
不闻今夕鼓，差慰煎情人。
赵壹赋命薄，马卿家业贫。
乡书何所报，紫蕨生石云。
长安玉桂国，戟带披侯门。
惨阴地自光，宝马踏晓昏。
腊春戏草苑，玉輓鸣𨏈辚。
绿网缒金铃，霞卷清池漘。
开贯泻蚨母，买冰防夏蝇。
时宜裂大袂，剑客车盘茵。
小人如死灰，心切生秋榛。
皇图跨四海，百姓拖长绅。
光明霭不发，腰龟徒甃银。
吾将噪礼乐，声调摩清新。
欲使十千岁，帝道如飞神。
华实自苍老，流采长倾湓。
没没暗齰舌，涕血不敢论。
今将下东道，祭酒而别秦。
六郡无剿儿，长刀谁拭尘。
地理阳无正，快马逐服辕。
二子美年少，调道讲清浑。
讥笑断冬夜，家庭疏筱穿。
曙风起四方，秋月当东悬。
赋诗面投掷，悲哉不遇人。
此别定沾臆，越布先裁巾。

++中卷三百九十四
  
+++李贺
++++南园
方领蕙带折角巾，杜若已老兰苕春。
南山削秀蓝玉合，小雨归去飞凉云。
熟杏暖香梨叶老，草梢竹栅锁池痕。
郑公乡老开酒尊，坐泛楚奏吟招魂。
+++李贺
++++假龙吟歌
石轧铜杯，吟咏枯瘁。
苍鹰摆血，白凤下肺。
桂子自落，云弄车盖。
木死沙崩恶谿岛，阿母得仙今不老。
窞中跳汰截清涎，隈壖卧水埋金爪。
崖蹬苍苔吊石发，江君掩帐筼筜折。
莲花去国一千年，雨后闻腥犹带铁。
+++李贺
++++感讽六首
人间春荡荡，帐暖香扬扬。
飞光染幽红，夸娇来洞房。
舞席泥金蛇，桐竹罗花床。
眼逐春瞑醉，粉随泪色黄。
王子下马来，曲沼鸣鸳鸯。
焉知肠车转，一夕巡九方。
苦风吹朔寒，沙惊秦木折。
舞影逐空天，画鼓馀清节。
蜀书秋信断，黑水朝波咽。
娇魂从回风，死处悬乡月。
杂杂胡马尘，森森边士戟。
天教胡马战，晓云皆血色。
妇人携汉卒，箭箙囊巾帼。
不惭金印重，踉跄腰鞬力。
恂恂乡门老，昨夜试锋镝。
走马遣书勋，谁能分粉墨。
青门放弹去，马色连空郊。
何年帝家物，玉装鞍上摇。
去去走犬归，来来坐烹羔。
千金不了馔，狢肉称盘臊。
试问谁家子，乃老能佩刀。
西山白盖下，贤俊寒萧萧。
晓菊泫寒露，似悲团扇风。
秋凉经汉殿，班子泣衰红。
本无辞辇意，岂见入空宫。
腰衱珮珠断，灰蝶生阴松。
蝶飞红粉台，柳扫吹笙道。
十日悬户庭，九秋无衰草。
调歌送风转，杯池白鱼小。
水宴截香腴，菱科映青罩。
蘴蒙梨花满，春昏弄长啸。
唯愁苦花落，不悟世衰到。
抚旧唯销魂，南山坐悲峭。
+++李贺
++++莫愁曲
草生龙坡下，鸦噪城堞头。
何人此城里，城角栽石榴。
青丝系五马，黄金络双牛。
白鱼驾莲船，夜作十里游。
归来无人识，暗上沈香楼。
罗床倚瑶瑟，残月倾帘钩。
今日槿花落，明朝桐树秋。
莫负平生意，何名何莫愁。
+++李贺
++++夜来乐
红罗复帐金流苏，华灯九枝悬鲤鱼。
丽人映月开铜铺，春水滴酒猩猩沽。
重一箧，香十株，赤金瓜子兼杂麸。
五丝封青凫，阿侯此笑千万馀。
南轩汉转帘影疏，桐林哑哑挟子乌。
剑崖鞭节青石珠，白騧吹湍凝霜须。
漏长送珮承明庐，倡楼嵯峨明月孤。
新客下马故客去，绿蝉秀黛重拂梳。

+++李贺
++++嘲雪
昨日发葱岭，今朝下兰渚。
喜从千里来，乱笑含春语。
龙沙湿汉旗，凤扇迎秦素。
久别辽城鹤，毛衣已应故。
+++李贺
++++春怀引
芳蹊密影成花洞，柳结浓烟花带重。
蟾蜍碾玉挂明弓，捍拨装金打仙凤。
宝枕垂云选春梦，钿合碧寒龙脑冻。
阿侯系锦觅周郎，凭仗东风好相送。
+++李贺
++++白虎行
火乌日暗崩腾云，秦皇虎视苍生群。
烧书灭国无暇日，铸剑佩玦惟将军。
玉坛设醮思冲天，一世二世当万年。
烧丹未得不死药，拏舟海上寻神仙。
鲸鱼张鬣海波沸，耕人半作征人鬼。
雄豪气猛如焰烟，无人为决天河水。
谁最苦兮谁最苦，报人义士深相许。
渐离击筑荆卿歌，荆卿把酒燕丹语。
剑如霜兮胆如铁，出燕城兮望秦月。
天授秦封祚未移，衮龙衣点荆卿血。
朱旗卓地白虎死，汉皇知是真天子。

+++李贺
++++有所思
去年陌上歌离曲，今日君书远游蜀。
帘外花开二月风，台前泪滴千行竹。
琴心与妾肠，此夜断还续。
想君白马悬雕弓，世间何处无春风。
君心未肯镇如石，妾颜不久如花红。
夜残高碧横长河，河上无梁空白波。
西风未起悲龙梭，年年织素攒双蛾。
江山迢递无休绝，泪眼看灯乍明灭。
自从孤馆深锁窗，桂花几度圆还缺。
鸦鸦向晓鸣森木，风过池塘响丛玉。
白日萧条梦不成，桥南更问仙人卜。

+++李贺
++++啁少年
青骢马肥金鞍光，龙脑入缕罗衫香。
美人狭坐飞琼觞，贫人唤云天上郎。
别起高楼临碧筱，丝曳红鳞出深沼。
有时半醉百花前，背把金丸落飞鸟。
自说生来未为客，一身美妾过三百。
岂知劚地种苗家，官税频催勿人织。
长得积玉夸豪毅，每揖闲人多意气。
生来不读半行书，只把黄金买身贵。
少年安得长少年，海波尚变为桑田。
荣枯递传急如箭，天公不肯于公偏。
莫道韶华镇长在，发白面皱专相待。

+++李贺
++++高平县东私路
侵侵槲叶香，木花滞寒雨。
今夕山上秋，永谢无人处。
石谿远荒涩，棠实悬辛苦。
者定幽寻，呼君作私路。
+++李贺
++++神仙曲
碧峰海面藏灵书，上帝拣作神仙居。
清明笑语闻空虚，斗乘巨浪骑鲸鱼。
春罗书字邀王母，共宴红楼最深处。
鹤羽冲风过海迟，不如却使青龙去。
犹疑王母不相许，垂露娃鬟更传语。

+++李贺
++++龙夜吟
卷发胡儿眼睛绿，高楼夜静吹横竹。
一声似向天上来，月下美人望乡哭。
直排七点星藏指，暗合清风调宫徵。
蜀道秋深云满林，湘江半夜龙惊起。
玉堂美人边塞情，碧窗皓月愁中听。
寒砧能捣百尺练，粉泪凝珠滴红线。
胡儿莫作陇头吟，隔窗暗结愁人心。
+++李贺
++++昆仑使者
昆仑使者无消息，茂陵烟树生愁色。
金盘玉露自淋漓，元气茫茫收不得。
麒麟背上石文裂，虬龙鳞下红枝折。
何处偏伤万国心，中天夜久高明月。
+++李贺
++++汉唐姬饮酒歌
御服沾霜露，天衢长蓁棘。
金隐秋尘姿，无人为带饰。
玉堂歌声寝，芳林烟树隔。
云阳台上歌，鬼哭复何益。
铁剑常光光，至凶威屡逼。
强枭噬母心，奔厉索人魄。
相看两相泣，泪下如波激。
宁用清酒为，欲作黄泉客。
不说玉山颓，且无饮中色。
勉从天帝诉，天上寡沈厄。
无处张繐帷，如何望松柏。
妾身昼团团，君魂夜寂寂。
蛾眉自觉长，颈粉谁怜白。
矜持昭阳意，不肯看南陌。
+++李贺
++++听颖师琴歌
别浦云归桂花渚，蜀国弦中双凤语。
芙蓉叶落秋鸾离，越王夜起游天姥。
暗珮清臣敲水玉，渡海蛾眉牵白鹿。
谁看挟剑赴长桥，谁看浸发题春竹。
竺僧前立当吾门，梵宫真相眉棱尊。
琴大轸长八尺，峄阳老树非桐孙。
凉馆闻弦惊病客，药囊暂别龙须席。
请歌直请卿相歌，奉礼官卑复何益。

+++李贺
++++谣俗
上林胡蝶小，试伴汉家君。
飞向南城去，误落石榴裙。
脉脉花满树，翾翾燕绕云。
出门不识路，羞问陌头人。
+++李贺
++++静女春曙曲
嫩叶怜芳抱新蕊，泣露枝枝滴夭泪。
粉窗香咽颓晓云，锦堆花密藏春睡。
恋屏孔雀摇金尾，莺舌分明呼婢子。
冰洞寒龙半匣水，一只商鸾逐烟起。
+++李贺
++++少年乐
芳草落花如锦地，二十长游醉乡里。
红缨不动白马骄，垂柳金丝香拂水。
吴娥未笑花不开，绿鬓耸堕兰云起。
陆郎倚醉牵罗袂，夺得宝钗金翡翠。
+++李贺
++++句
不见山巅树，摧杌下为薪。
日睹井中泥，上出作埃尘。（《箜篌谣》。一作岂甘井中泥，时至出作尘。）
情知一丘趣，不谢千里印。
倚剑登高台，悠悠送春目。（以上并见《海录碎事》。）

++中卷三百九十五
  
+++刘叉
++++冰柱
师干久不息，农为兵兮民重嗟。
骚然县宇，土崩水溃。
畹中无熟谷，垄上无桑麻。
王春判序，百卉茁甲含葩。
有客避兵奔游僻，跋履险厄至三巴。
貂裘蒙茸已敝缕，鬓发蓬舥。
雀惊鼠伏，宁遑安处。
独卧旅舍无好梦，更堪走风沙。
天人一夜剪瑛琭，诘旦都成六出花。
南亩未盈尺，纤片乱舞空纷拏。
旋落旋逐朝暾化，檐间冰柱若削出交加。
或低或昂，小大莹洁，随势无等差。
始疑玉龙下界来人世，齐向茅檐布爪牙。
又疑汉高帝，西方未斩蛇。
不识，谁为当风杖莫邪。
铿镗冰有韵，的皪玉无瑕。
不为四时雨，徒于道路成泥柤。
不为九江浪，徒为汩没天之涯。
不为双井水，满瓯泛泛烹春茶。
不为中山浆，清新馥鼻盈百车。
不为池与沼，养鱼种芰成霪霪。
不为醴泉与甘露，使名异瑞世俗夸。
特禀朝澈气，洁然自许靡间其迩遐。
森然气结一千里，滴沥声沈十万家。
明也虽小，暗之大不可遮。
勿被曲瓦，直下不能抑群邪。
奈何时逼，不得时在我目中，倏然漂去无馀些。
自是成毁任天理，天于此物岂宜有忒赊。
反令井蛙壁虫变容易，背人缩首竞呀呀。
我愿天子回造化，藏之韫椟玩之生光华。
+++刘叉
++++雪车
腊令凝绨三十日，缤纷密雪一复一。
孰云润泽在枯荄，闤闠饿民冻欲死。
死中犹被豺狼食，官车初还城垒未完备。
人家千里无烟火，鸡犬何太怨。
天下恤吾氓，如何连夜瑶花乱。
皎洁既同君子节，沾濡多著小人面。
寒锁侯门见客稀，色迷塞路行商断。
小小细细如尘间，轻轻缓缓成朴簌。
官家不知民馁寒，尽驱牛车盈道载屑玉。
载载欲何之，秘藏深宫以御炎酷。
徒能自卫九重间，岂信车辙血，点点尽是农夫哭。
刀兵残丧后，满野谁为载白骨。
远戍久乏粮，太仓谁为运红粟。
戎夫尚逆命，扁箱鹿角谁为敌。
士夫困征讨，买花载酒谁为适。
天子端然少旁求，股肱耳目皆奸慝。
依违用事佞上方，犹驱饿民运造化防暑厄。
吾闻躬耕南亩舜之圣，为民吞蝗唐之德。
未闻(土慮)孽苦苍生，相群相党上下为蝥贼。
庙堂食禄不自惭，我为斯民叹息还叹息。
+++刘叉
++++修养
损神终日谈虚空，不必归命于胎中。
我神不西亦不东，烟收云散何濛濛。
尝令体如微微风，绵绵不断道自冲。
世人逢一不逢一，一回存想一回出。
只知一切望一切，不觉一日损一日。
劝君修真复识真，世上道人多忤人，披图醮录益乱神。
此法那能坚此身，心田自有灵地珍。
惜哉自有不自亲，明真汩没随埃尘。
+++刘叉
++++勿执古寄韩潮州
古人皆执古，不辞冻饿悲。
今人亦执古，自取行坐危。
老菊凌霜葩，狞松抱雪姿。
武王亦至明，宁哀首阳饥。
仲尼岂非圣，但为互乡嗤。
寸心生万路，今古棼若丝。
逐逐行不尽，茫茫休者谁。
来恨不可遏，去悔何足追。
玉石共笑唾，驽骥相奔驰。
请君勿执古，执古徒自隳。
+++刘叉
++++答孟东野
酸寒孟夫子，苦爱老叉诗。
生涩有百篇，谓是琼瑶辞。
百篇非所长，忧来豁穷悲。
唯有刚肠铁，百炼不柔亏。
退之何可骂，东野何可欺。
文王已云没，谁顾好爵縻。
生死守一丘，宁计饱与饥。
万事付杯酒，从人笑狂痴。
+++刘叉
++++自古无长生劝姚合酒（一本作劝杨勉酒）
奉子一杯酒，为子照颜色。
但愿腮上红，莫管颏下白。
自古无长生，生者何戚戚。
登山勿厌高，四望都无极。
丘陇逐日多，天地为我窄。
只见李耳书，对之空脉脉。
何曾见天上，著得刘安宅。
若问长生人，昭昭孔丘籍。
+++刘叉
++++独饮
尽欲调太羹，自古无好手。
所以山中人，兀兀但饮酒。
+++刘叉
++++作诗
作诗无知音，作不如不作。
未逢赓载人，此道终寂寞。
有虞今已殁，来者谁为托。
朗咏豁心胸，笔与泪俱落。
+++刘叉
++++天津桥
洛阳宫阙照天地，四面山川无毒气。
谁令汉祖都秦关，从此奸雄转相炽。
+++刘叉
++++嘲荆卿
白虹千里气，血颈一剑义。
报恩不到头，徒作轻生士。
+++刘叉
++++代牛言
渴饮颍水流，饿喘吴门月。
黄金如可种，我力终不竭。
+++刘叉
++++莫问卜
莫问卜，人生吉凶皆自速。
伏羲文王若无死，今人不为古人哭。

+++刘叉
++++观八骏图
穆王八骏走不歇，海外去寻长日月。
五云望断阿母宫，归来落得新白发。
+++刘叉
++++经战地
杀气不上天，阴风吹雨血。
冤魂不入地，髑髅哭沙月。
人命固有常，此地何夭折。
+++刘叉
++++野哭
棘针生狞义路闲，野泉相吊声潺潺。
哀哉异教溺颓俗，淳源一去何时还。
+++刘叉
++++古怨
君莫嫌丑妇，丑妇死守贞。
山头一怪石，长作望夫名。
鸟有并翼飞，兽有比肩行。
丈夫不立义，岂如鸟兽情。
+++刘叉
++++烈士咏
烈士或爱金，爱金不为贫。
义死天亦许，利生鬼亦嗔。
胡为轻薄儿，使酒杀平人。
+++刘叉
++++狂夫
大妻唱舜歌，小妻鼓湘瑟。
狂夫游冶归，端坐仍作色。
不读关雎篇，安知后妃德。
+++刘叉
++++饿咏
文王久不出，贤士如土贱。
妻孥从饿死，敢爱黄金篆。
+++刘叉
++++自问
自问彭城子，何人授汝颠。
酒肠宽似海，诗胆大于天。
断剑徒劳匣，枯琴无复弦。
相逢不多合，赖是向林泉。
+++刘叉
++++入蜀
望空问真宰，此路为谁开。
峡色侵天去，江声滚地来。
孔明深有意，钟会亦何才。
信此非人事，悲歌付一杯。
+++刘叉
++++塞上逢卢仝
直到桑干北，逢君夜不眠。
上楼腰脚健，怀土眼睛穿。
斗柄寒垂地，河流冻彻天。
羁魂泣相向，何事有诗篇。
+++刘叉
++++偶书
日出扶桑一丈高，人间万事细如毛。
野夫怒见不平处，磨损胸中万古刀。
+++刘叉
++++爱碣山石
碣石何青青，挽我双眼睛。
爱尔多古峭，不到人间行。
+++刘叉
++++与孟东野
寒衣草木皮，饥饭葵藿根。
不为孟夫子，岂识市井门。
+++刘叉
++++姚秀才爱予小剑因赠
一条古时水，向我手心流。
临行泻赠君，勿薄细碎仇。
+++刘叉
++++老恨
雪打杉松残，补书书不完。
懒学渭上翁，辛苦把钓竿。

++中卷三百九十六
  
+++元稹
++++思归乐
山中思归乐，尽作思归鸣。
尔是此山鸟，安得失乡名。
应缘此山路，自古离人征。
阴愁感和气，俾尔从此生。
我虽失乡去，我无失乡情。
惨舒在方寸，宠辱将何惊。
浮生居大块，寻丈可寄形。
身安即形乐，岂独乐咸京。
命者道之本，死者天之平。
安问远与近，何言殇与彭。
君看赵工部，八十支体轻。
交州二十载，一到长安城。
长安不须臾，复作交州行。
交州又累岁，移镇广与荆。
归朝新天子，济济为上卿。
肌肤无瘴色，饮食康且宁。
长安一昼夜，死者如陨星。
丧车四门出，何关炎瘴萦。
况我三十二，百年未半程。
江陵道涂近，楚俗云水清。
遐想玉泉寺，久闻岘山亭。
此去尽绵历，岂无心赏并。
红餐日充腹，碧涧朝析酲。
开门待宾客，寄书安弟兄。
闲穷四声韵，闷阅九部经。
身外皆委顺，眼前随所营。
此意久已定，谁能求苟荣。
所以官甚小，不畏权势倾。
倾心岂不易，巧诈神之刑。
万物有本性，况复人性灵。
金埋无土色，玉坠无瓦声。
剑折有寸利，镜破有片明。
我可俘为囚，我可刃为兵。
我心终不死，金石贯以诚。
此诚患不至，诚至道亦亨。
微哉满山鸟，叫噪何足听。
+++元稹
++++春鸠
春鸠与百舌，音响讵同年。
如何一时语，俱得春风怜。
犹知化工意，当春不生蝉。
免教争叫噪，沸渭桃花前。
+++元稹
++++春蝉
我自东归日，厌苦春鸠声。
作诗怜化工，不遣春蝉生。
及来商山道，山深气不平。
春秋两相似，虫豸百种鸣。
风松不成韵，蜩螗沸如羹。
岂无朝阳凤，羞与微物争。
安得天上雨，奔浑河海倾。
荡涤反时气，然后好晴明。
+++元稹
++++兔丝
人生莫依倚，依倚事不成。
君看兔丝蔓，依倚榛与荆。
荆榛易蒙密，百鸟撩乱鸣。
下有狐兔穴，奔走亦纵横。
樵童斫将去，柔蔓与之并。
翳荟生可耻，束缚死无名。
桂树月中出，珊瑚石上生。
俊鹘度海食，应龙升天行。
灵物本特达，不复相缠萦。
缠萦竟何者，荆棘与飞茎。
+++元稹
++++古社
古社基址在，人散社不神。
惟有空心树，妖狐藏魅人。
狐惑意颠倒，臊腥不复闻。
丘坟变城郭，花草仍荆榛。
良田千万顷，占作天荒田。
议芟斫，怪见不敢前。
那言空山烧，夜随风马奔。
飞声鼓鼙震，高焰旗帜翻。
逡巡荆棘尽，狐兔无子孙。
狐死魅人灭，烟消坛墠存。
绕坛旧田地，给授有等伦。
农收村落盛，社树新团圆。
社公千万岁，永保村中民。
+++元稹
++++松树
华山高幢幢，上有高高松。
株株遥各各，叶叶相重重。
槐树夹道植，枝叶俱冥蒙。
既无贞直干，复有罥挂虫。
何不种松树，使之摇清风。
秦时已曾种，憔悴种不供。
可怜孤松意，不与槐树同。
闲在高山顶，樛盘虬与龙。
屈为大厦栋，庇荫侯与公。
不肯作行伍，俱在尘土中。
+++元稹
++++芳树
芳树已寥落，孤英尤可嘉。
可怜团团叶，盖覆深深花。
游蜂竞钻刺，斗雀亦纷拏。
天生细碎物，不爱好光华。
非无歼殄法，念尔有生涯。
春雷一声发，惊燕亦惊蛇。
清池养神蔡，已复长虾蟆。
雨露贵平施，吾其春草芽。
+++元稹
++++桐花
胧月上山馆，紫桐垂好阴。
可惜暗澹色，无人知此心。
舜没苍梧野，凤归丹穴岑。
遗落在人世，光华那复深。
年年怨春意，不竞桃杏林。
唯占清明后，牡丹还复侵。
况此空馆闭，云谁恣幽寻。
徒烦鸟噪集，不语山嶔岑。
满院青苔地，一树莲花簪。
自开还自落，暗芳终暗沈。
尔生不得所，我愿裁为琴。
安置君王侧，调和元首音。
安问宫徵角，先辨雅郑淫。
宫弦春以君，君若春日临。
商弦廉以臣，臣作旱天霖。
安角声畅，人困斗不任。
羽以类万物，祆物神不歆。
徵以节百事，奉事罔不钦。
五者苟不乱，天命乃可忱。
君若问孝理，弹作梁山吟。
君若事宗庙，拊以和球琳。
君若不好谏，愿献触疏箴。
君若不罢猎，请听荒于禽。
君若侈台殿，雍门可沾襟。
君若傲贤隽，鹿鸣有食芩。
君闻祈招什，车马勿駸駸。
君若欲败度，中有式如金。
君闻薰风操，志气在愔愔。
中有阜财语，勿受来献賝。
北里当绝听，祸莫大于淫。
南风苟不竞，无往遗之擒。
奸声不入耳，巧言宁孔壬。
枭音亦云革，安得沴与祲。
天子既穆穆，群材亦森森。
剑士还农野，丝人归织纴。
丹凤巢阿阁，文鱼游碧浔。
和气浃寰海，易若溉蹄涔。
改张乃可鼓，此语无古今。
非琴独能尔，事有谕因针。
感尔桐花意，闲怨杳难禁。
待我持斤斧，置君为大琛。
+++元稹
++++雉媒
双雉在野时，可怜同嗜欲。
毛衣前后成，一种文章足。
一雉独先飞，冲开芳草绿。
网罗幽草中，暗被潜羁束。
剪刀摧六翮，丝线缝双目。
啖养能几时，依然已驯熟。
都无旧性灵，返与他心腹。
置在芳草中，翻令诱同族。
前时相失者，思君意弥笃。
朝朝旧处飞，往往巢边哭。
今朝树上啼，哀音断还续。
远见尔文章，知君草中伏。
和鸣忽相召，鼓翅遥相瞩。
畏我未肯来，又啄翳前粟。
敛翮远投君，飞驰势奔蹙。
罥挂在君前，向君声促促。
信君决无疑，不道君相覆。
自恨飞太高，疏罗偶然触。
看看架上鹰，拟食无罪肉。
君意定何如，依旧雕笼宿。
+++元稹
++++箭镞
箭镞本求利，淬砺良甚难。
砺将何所用，砺以射凶残。
不砺射不入，不射人不安。
为盗即当射，宁问私与官。
夜射官中盗，中之血阑干。
带箭君前诉，君王悄不欢。
顷曾为盗者，百箭中心攒。
竞将儿女泪，滴沥助辛酸。
君王责良帅，此祸谁为端。
帅言发硎罪，不使刃稍刓。
君王不忍杀，逐之如迸丸。
仍令后来箭，尽可头团团。
发硎去虽远，砺镞心不阑。
会射蛟螭尽，舟行无恶澜。
+++元稹
++++赛神
村落事妖神，林木大如村。
事来三十载，巫觋传子孙。
村中四时祭，杀尽鸡与豚。
不堪命，积燎曾欲燔。
旋风天地转，急雨江河翻。
采薪持斧者，弃斧纵横奔。
山深多掩映，仅免鲸鲵吞。
集邻里，各各持酒樽。
庙中再三拜，愿得禾稼存。
去年大巫死，小觋又妖言。
邑中神明宰，有意效西门。
焚除计未决，伺者迭乘轩。
庙深荆棘厚，但见狐兔蹲。
巫言小神变，可验牛马蕃。
邑吏齐进说，幸勿祸乡原。
逾年计不定，县听良亦烦。
涉夏祭时至，因令修四垣。
忧虞神愤恨，玉帛意弥敦。
我来神庙下，箫鼓正喧喧。
因言遣妖术，灭绝由本根。
主人中罢舞，许我重叠论。
蜉蝣生湿处，鸱鸮集黄昏。
主人邪心起，气焰日夜繁。
狐狸得蹊径，潜穴主人园。
腥臊袭左右，然后托丘樊。
岁深树成就，曲直可轮辕。
幽妖尽依倚，万怪之所屯。
一心好，四面无篱藩。
命樵执斤斧，怪木宁遽髡。
且倾听，再为谕清浑。
阿胶在末派，罔象游上源。
灵药逡巡尽，黑波朝夕喷。
神龙厌流浊，先伐鼍与鼋。
鼋鼍在龙穴，妖气常郁温。
主人恶淫祀，先去邪与惛。
惛邪中人意，蛊祸蚀精魂。
德胜妖不作，势强威亦尊。
计穷然后赛，后赛复何恩。
+++元稹
++++大觜乌
阳乌有二类，嘴白者名慈。
求食哺慈母，因以此名之。
饮啄颇廉俭，音响亦柔雌。
百巢同一树，栖宿不复疑。
得食先反哺，一身常苦羸。
缘知五常性，翻被众禽欺。
其一觜大者，攫搏性贪痴。
有力强如鹘，有爪利如锥。
音声甚㕭嗗，潜通妖怪词。
受日馀光庇，终天无死期。
翱翔富人屋，栖息屋前枝。
巫言此乌至，财产日丰宜。
主人一心惑，诱引不知疲。
转见乌来集，自言家转孳。
白鹤门外养，花鹰架上维。
专听乌喜怒，信受若神龟。
举家同此意，弹射不复施。
往往清池侧，却令鹓鹭随。
群乌饱粱肉，毛羽色泽滋。
远近恣所往，贪残无不为。
巢禽攫雏卵，厩马啄疮痍。
渗沥脂膏尽，凤凰那得知。
主人一朝病，争向屋檐窥。
呦鷕呼群鵩，翩翻集怪鸱。
主人偏养者，啸聚最奔驰。
夜半仍惊噪，鸺鶹逐老狸。
主人病心怯，灯火夜深移。
左右虽无语，奄然皆泪垂。
平明天出日，阴魅走参差。
乌来屋檐上，又惑主人儿。
儿即富家业，玩好方爱奇。
占募能言鸟，置者许高赀。
陇树巢鹦鹉，言语好光仪。
美人倾心献，雕笼身自持。
求者临轩坐，置在白玉墀。
先问鸟中苦，便言乌若斯。
众乌齐搏铄，翠羽几离披。
远掷千馀里，美人情亦衰。
举家惩此患，事乌逾昔时。
向言池上鹭，啄肉寝其皮。
夜漏天终晓，阴云风定吹。
况尔乌何者，数极不知危。
会结弥天网，尽取一无遗。
常令阿阁上，宛宛宿长离。
+++元稹
++++分水岭
崔嵬分水岭，高下与云平。
上有分流水，东西随势倾。
朝同一源出，暮隔千里情。
风雨各自异，波澜相背惊。
势高竞奔注，势曲已回萦。
偶值当途石，蹙缩又纵横。
有时遭孔穴，变作呜咽声。
褊浅无所用，奔波奚所营。
团团井中水，不复东西征。
上应美人意，中涵孤月明。
旋风四面起，并深波不生。
坚冰一时合，井深冻不成。
终年汲引绝，不耗复不盈。
五月金石铄，既寒亦既清。
易时不易性，改邑不改名。
定如拱北极，莹若烧玉英。
君门客如水，日夜随势行。
君看守心者，井水为君盟。
+++元稹
++++四皓庙
巢由昔避世，尧舜不得臣。
伊吕虽急病，汤武乃可君。
四贤胡为者，千载名氛氲。
显晦有遗迹，前后疑不伦。
秦政虐天下，黩武穷生民。
诸侯战必死，壮士眉亦颦。
张良韩孺子，椎碎属车轮。
遂令英雄意，日夜思报秦。
先生相将去，不复婴世尘。
云卷在孤岫，龙潜为小鳞。
秦王转无道，谏者鼎镬亲。
茅焦脱衣谏，先生无一言。
赵高杀二世，先生如不闻。
刘项取天下，先生游白云。
海内八年战，先生全一身。
汉业日已定，先生名亦振。
不得为济世，宜哉为隐沦。
如何一朝起，屈作储贰宾。
安存孝惠帝，摧悴戚夫人。
舍大以谋细，虬盘而蠖伸。
惠帝竟不嗣，吕氏祸有因。
虽怀安刘志，未若周与陈。
皆落子房术，先生道何屯。
出处贵明白，故吾今有云。

++中卷三百九十七
  
+++元稹
++++青云驿
岧峣青云岭，下有千仞谿。
裴回不可上，人倦马亦嘶。
愿登青云路，若望丹霞梯。
谓言青云驿，绣户芙蓉闺。
谓言青云骑，玉勒黄金蹄。
谓言青云具，瑚琏杂象犀。
谓言青云吏，的的颜如珪。
怀此青云望，安能复久稽。
攀援信不易，风雨正凄凄。
已怪杜鹃鸟，先来山下啼。
才及青云驿，忽遇蓬蒿妻。
延我开荜户，凿窦宛如圭。
逡巡吏来谒，头白颜色黧。
馈食频叫噪，假器仍乞醯。
向时延我者，共舍藿与藜。
乘我牂牁马，蒙茸大如羝。
悔为青云意，此意良噬脐。
昔游蜀门下，有驿名青泥。
闻名意惨怆，若坠牢与狴。
云泥异所称，人物一以齐。
复闻阊阖上，下视日月低。
银城蕊珠殿，玉版金字题。
大帝直南北，群仙侍东西。
龙虎俨队仗，雷霆轰鼓鼙。
元君理庭内，左右桃花蹊。
丹霞烂成绮，景云轻若绨。
天池光滟滟，瑶草绿萋萋。
众真千万辈，柔颜尽如荑。
手持凤尾扇，头戴翠羽笄。
云韶互铿戛，霞服相提携。
双双发皓齿，各各扬轻袿。
天祚乐未极，溟波浩无堤。
秽贱灵所恶，安肯问黔黎。
桑田变成海，宇县烹为齑。
虚皇不愿见，云雾重重翳。
大帝安可梦，阊阖何由跻。
灵物可见者，愿以谕端倪。
虫蛇吐云气，妖氛变虹霓。
获麟书诸册，豢龙醢为臡。
凤凰占梧桐，丛杂百鸟栖。
野鹤啄腥虫，贪饕不如鸡。
山鹿藏窟穴，虎豹吞其麛。
灵物比灵境，冠履宁甚睽。
道胜即为乐，何惭居稗稊。
金张好车马，於陵亲灌畦。
在梁或在火，不变玉与鹈。
上天勿行行，潜穴勿凄凄。
吟此青云谕，达观终不迷。
+++元稹
++++阳城驿
商有阳城驿，名同阳道州。
阳公没已久，感我泪交流。
昔公孝父母，行与曾闵俦。
既孤善兄弟，兄弟和且柔。
一夕不相见，若怀三岁忧。
遂誓不婚娶，没齿同衾裯。
妹夫死他县，遗骨无人收。
公令季弟往，公与仲弟留。
相别竟不得，三人同远游。
共负他乡骨，归来藏故丘。
栖迟居夏邑，邑人无苟偷。
里中竞长短，来问劣与优。
官刑一朝耻，公短终身羞。
公亦不遗布，人自不盗牛。
问公何能尔，忠信先自修。
发言当道理，不顾党与雠。
声香渐翕习，冠盖若云浮。
少者从公学，老者从公游。
往来相告报，县尹与公侯。
名落公卿口，涌如波荐舟。
天子得闻之，书下再三求。
书中愿一见，不异旱地虬。
何以持为聘，束帛藉琳球。
何以持为御，驷马驾安輈。
公方伯夷操，事殷不事周。
我实唐士庶，食唐之田畴。
我闻天子忆，安敢专自由。
来为谏大夫，朝夕侍冕旒。
希夷惇薄俗，密勿献良筹。
神医不言术，人瘼曾暗瘳。
月请谏官俸，诸弟相对谋。
皆曰亲戚外，酒散目前愁。
公云不有尔，安得此嘉猷。
施馀尽酤酒，客来相献酬。
日旰不谋食，春深仍弊裘。
心良戚戚，我乐独由由。
贞元岁云暮，朝有曲如钩。
风波势奔蹙，日月光绸缪。
齿牙属为猾，禾黍暗生蟊。
岂无司言者，肉食吞其喉。
岂无司搏者，利柄扼其鞲。
鼻复势气塞，不得辩薰莸。
公虽未显谏，惴惴如患瘤。
飞章八九上，皆若珠暗投。
炎炎日将炽，积燎无人抽。
公乃帅其属，决谏同报仇。
延英殿门外，叩阁仍叩头。
且曰事不止，臣谏誓不休。
上知不可遏，命以美语酬。
降官司成署，俾之为赘疣。
奸心不快活，击刺砺戈矛。
终为道州去，天道竟悠悠。
遂令不言者，反以言为訧。
喉舌坐成木，鹰鹯化为鸠。
避权如避虎，冠豸如冠猴。
平生附我者，诗人称好逑。
私来一执手，恐若坠诸沟。
送我不出户，决我不回眸。
唯有太学生，各具粮与糇。
咸言公去矣，我亦去荒陬。
公与诸生别，步步驻行驺。
有生不可诀，行行过闽瓯。
为师得如此，得为贤者不。
道州闻公来，鼓舞歌且讴。
昔公居夏邑，狎人如狎鸥。
况自为刺史，岂复援鼓桴。
滋章一时罢，教化天下遒。
炎瘴不得老，英华忽已秋。
有鸟哭杨震，无儿悲邓攸。
唯馀门弟子，列树松与楸。
今来过此驿，若吊汨罗洲。
祠曹讳羊祜，此驿何不侔。
我愿避公讳，名为避贤邮。
此名有深意，蔽贤天所尤。
吾闻玄元教，日月冥九幽。
幽阴蔽翳者，永为幽翳囚。
+++元稹
++++苦雨
江瘴气候恶，庭空田地芜。
烦昏一日内，阴暗三四殊。
巢燕污床席，苍蝇点肌肤。
不足生诟怒，但若寡欢娱。
夜来稍清晏，放体阶前呼。
未饱风月思，已为蚊蚋图。
我受簪组身，我生天地炉。
炎蒸安敢倦，虫豸何时无。
凌晨坐堂庑，努力泥中趋。
官家事不了，尤悔亦可虞。
门外竹桥折，马惊不敢逾。
回头命僮御，向我色踟蹰。
自顾方濩落，安能相诘诛。
隐忍心愤恨，翻为声喣愉。
逡巡崔嵬日，杲曜东南隅。
已复云蔽翳，不使及泥涂。
良农尽蒲苇，厚地积潢污。
三光不得照，万物何由苏。
安得飞廉车，磔裂云将躯。
又提精阳剑，蛟螭支节屠。
阴沴皆电扫，幽妖亦雷驱。
煌煌启阊阖，轧轧掉乾枢。
东西生日月，昼夜如转珠。
百川朝巨海，六龙蹋亨衢。
此意倍寥廓，时来本须臾。
今也泥鸿洞，鼋鼍真得途。
+++元稹
++++种竹
昔公怜我直，比之秋竹竿。
秋来苦相忆，种竹厅前看。
失地颜色改，伤根枝叶残。
清风犹淅淅，高节空团团。
鸣蝉聒暮景，跳蛙集幽阑。
尘土复昼夜，梢云良独难。
丹丘信云远，安得临仙坛。
瘴江冬草绿，何人惊岁寒。
可怜亭亭干，一一青琅玕。
孤凤竟不至，坐伤时节阑。
+++元稹
++++和乐天赠樊著作
君为著作诗，志激词且温。
璨然光扬者，皆以义烈闻。
千虑竟一失，冰玉不断痕。
谬予顽不肖，列在数子间。
因君讥史氏，我亦能具陈。
羲黄眇云远，载籍无遗文。
煌煌二帝道，铺设在典坟。
尧心惟舜会，因著为话言。
皋夔益稷禹，粗得无间然。
缅然千载后，后圣曰孔宣。
迥知皇王意，缀书为百篇。
是时游夏辈，不敢措舌端。
信哉作遗训，职在圣与贤。
如何至近古，史氏为闲官。
但令识字者，窃弄刀笔权。
由心书曲直，不使当世观。
贻之千万代，疑言相并传。
人异所见，各各私所遍。
以是曰褒贬，不如都无焉。
况乃丈夫志，用舍贵当年。
顾予有微尚，愿以出处论。
出非利吾已，其出贵道全。
全道岂虚设，道全当及人。
全则富与寿，亏则饥与寒。
遂我一身逸，不如万物安。
解悬不泽手，拯溺无折旋。
神哉伊尹心，可以冠古先。
其次有独善，善己不善民。
天地为一物，死生为一源。
合杂分万变，忽若风中尘。
抗哉巢由志，尧舜不可迁。
舍此二者外，安用名为宾。
持谢著书郎，愚不愿有云。
+++元稹
++++和乐天感鹤
我有所爱鹤，毛羽霜雪妍。
秋霄一滴露，声闻林外天。
自随卫侯去，遂入大夫轩。
云貌久已隔，玉音无复传。
吟君感鹤操，不觉心惕然。
无乃予所爱，误为微物迁。
因兹谕直质，未免柔细牵。
君看孤松树，左右萝茑缠。
既可习为饱，亦可薰为荃。
期君常善救，勿令终弃捐。
+++元稹
++++谕宝二首
沉玉在弱泥，泥弱玉易沉。
扶桑寒日薄，不照万丈心。
安得潜渊虬，拔壑超邓林。
泥封泰山阯，水散旱天霖。
洗此泥下玉，照耀台殿深。
刻为传国宝，神器人不侵。
冰置白玉壶，始见清皎洁。
珠穿殷红缕，始见明洞彻。
镆铘无人淬，两刃幽壤铁。
秦镜无人拭，一片埋雾月。
骥跼环堵中，骨附筋入节。
虬蟠尺泽内，鱼贯蛙同穴。
艅艎无巨海，浮浮矜瀎潏。
栋梁无广厦，颠倒卧霜雪。
大鹏无长空，举翮受羁绁。
豫樟无厚地，危柢真卼臲。
圭璧无卞和，甘与顽石列。
舜禹无陶尧，名随腐草灭。
神功伏神物，神物神乃别。
神人不世出，所以神功绝。
神物岂徒然，用之乃施设。
禹功九州理，舜德天下悦。
璧充传国玺，圭用祈太折。
千寻豫樟干，九万大鹏歇。
栋梁庇生民，艅艎济来哲。
虬腾旱天雨，骥骋流电掣。
镜悬奸胆露，剑拂妖蛇裂。
珠玉照乘光，冰莹环坐热。
此物比在泥，斯言为谁发。
于今尽凡耳，不为君不说。
+++元稹
++++说剑
吾友有宝剑，密之如密友。
我实胶漆交，中堂共杯酒。
酒酣肝胆露，恨不眼前剖。
高唱荆卿歌，乱击相如缶。
更击复更唱，更酌亦更寿。
白虹坐上飞，青蛇匣中吼。
我闻音响异，疑是干将偶。
为君再拜言，神物可见不。
君言我所重，我自为君取。
迎箧已焚香，近鞘先泽手。
徐抽寸寸刃，渐屈弯弯肘。
杀杀霜在锋，团团月临纽。
逡巡潜虬跃，郁律惊左右。
霆电满室光，蛟龙绕身走。
我为捧之泣，此剑别来久。
铸时近山破，藏在松桂朽。
幽匣狱底埋，神人水心守。
本是稽泥淬，果非雷焕有。
我欲评剑功，愿君良听受。
剑可剸犀兕，剑可切琼玖。
剑决天外云，剑冲日中斗。
剑隳妖蛇腹，剑拂佞臣首。
太古初断鳌，武王亲击纣。
燕丹卷地图，陈平绾花绶。
曾被桂树枝，寒光射林薮。
曾经铸农器，利用翦稂莠。
神物终变化，复为龙牝牡。
晋末武库烧，脱然排户牖。
为欲扫群胡，散作弥天帚。
自兹失所往，豪英共为诟。
今复谁人铸，挺然千载后。
既非古风胡，无乃近鸦九。
自我与君游，平生益自负。
况擎宝剑出，重以雄心扣。
此剑何太奇，此心何太厚。
劝君慎所用，所用无或苟。
潜将辟魑魅，勿但防妾妇。
留斩泓下蛟，莫试街中狗。
君今困泥滓，我亦坌尘垢。
俗耳惊大言，逢人少开口。
+++元稹
++++书异
孟冬初寒月，渚泽蒲尚青。
飘萧北风起，皓雪纷满庭。
行过冬至后，冻闭万物零。
奔浑驰暴雨，骤鼓轰雷霆。
传云不终日，通宵曾莫停。
瘴云愁拂地，急溜疑注瓶。
汹涌潢潦浊，喷薄鲸鲵腥。
跳趫井蛙喜，突兀水怪形。
飞蚋奔不死，修蛇蛰再醒。
应龙非时出，无乃岁不宁。
吾闻阴阳户，启闭各有扃。
后时无肃杀，废职乃玄冥。
座配五天帝，荐用百品珍。
权为祝融夺，神其焉得灵。
春秋雷电异，则必书诸经。
仲冬雷雨苦，愿省蒙蔽刑。
+++元稹
++++和乐天折剑头
闻君得折剑，一片雄心起。
讵意铁蛟龙，潜在延津水。
风云会一合，呼吸期万里。
雷震山岳碎，电斩鲸鲵死。
莫但宝剑头，剑头非此比。

++中卷三百九十八
  
+++元稹
++++松鹤
渚宫本坳下，佛庙有台阁。
台下三四松，低昂势前却。
是时晴景丽，松梢残雪薄。
日色相玲珑，纤云映罗幕。
逡巡九霄外，似振风中铎。
渐见尺帛光，孤飞唳空鹤。
裴回耀霜雪，顾慕下寥廓。
蹋动樛盘枝，龙蛇互跳跃。
俯瞰九江水，旁瞻万里壑。
无心眄乌鸢，有字悲城郭。
清角已沉绝，虞韶亦冥寞。
鶱翻勿重留，幸及钧天作。
+++元稹
++++竞渡
吾观竞舟子，因测大竞源。
天地昔将竞，蓬勃昼夜昏。
龙蛇相嗔薄，海岱俱崩奔。
群动皆搅挠，化作流浑浑。
数极斗心息，太和蒸混元。
一气忽为二，矗然画乾坤。
日月复照耀，春秋递寒温。
八荒坦以旷，万物罗以繁。
圣人中间立，理世了不烦。
延绵复几岁，逮及羲与轩。
炎皇炽如炭，蚩尤扇其燔。
有熊竞心起，驱兽出林樊。
一战波委焰，再战火燎原。
战讫天下定，号之为轩辕。
自是岂无竞，琐细不复言。
其次有龙竞，竞渡龙之门。
龙门浚如泻，淙射不可援。
赤鳞化时至，唐突鳍鬣掀。
乘风瞥然去，万里黄河翻。
接瞬电烻出，微吟霹雳喧。
傍瞻旷宇宙，俯瞰卑昆仑。
庶类咸在下，九霄行易扪。
倏辞蛙黾穴，遽排天帝阍。
回悲曝鳃者，未免鲸鲵吞。
帝命泽诸夏，不弃虫与昆。
随时布膏露，称物施厚恩。
草木沾我润，豚鱼望我蕃。
向来同竞辈，岂料由我存。
壮哉龙竞渡，一竞身独尊。
舍此皆蚁斗，竞舟何足论。
+++元稹
++++寺院新竹
宝地琉璃坼，紫苞琅玕踊。
亭亭巧于削，一一大如拱。
冰碧林外寒，峰峦眼前耸。
槎枒矛戟合，屹仡龙蛇动。
烟泛翠光流，岁馀霜彩重。
风朝竽籁过，雨夜鬼神恐。
佳色有鲜妍，修茎无拥肿。
节高迷玉镞，箨缀疑花捧。
讵必太山根，本自仙坛种。
谁令植幽壤，复此依闲冗。
居然霄汉姿，坐受藩篱壅。
噪集倦鸱乌，炎昏繁蠛蠓。
未遭伶伦听，非安子犹宠。
威凤来有时，虚心岂无奉。
+++元稹
++++酬别致用
风行自委顺，云合非有期。
神哉心相见，无眹安得离。
我有恳愤志，三十无人知。
修身不言命，谋道不择时。
达则济亿兆，穷亦济毫厘。
济人无大小，誓不空济私。
研几未淳熟，与世忽参差。
意气一为累，猜仍良已随。
昨来窜荆蛮，分与平生隳。
那言返为遇，获见心所奇。
一见肺肝尽，坦然无滞疑。
感念交契定，泪流如断縻。
此交定生死，非为论盛衰。
此契宗会极，非谓同路歧。
君今虎在柙，我亦鹰就羁。
驯养保性命，安能奋殊姿。
玉色深不变，井水挠不移。
相看各年少，未敢深自悲。
+++元稹
++++竹部（石首县界）
竹部竹山近，岁伐竹山竹。
伐竹岁亦深，深林隔深谷。
朝朝冰雪行，夜夜豺狼宿。
科首霜断蓬，枯形烧馀木。
一束十馀茎，千钱百馀束。
得钱盈千百，得粟盈斗斛。
归来不买食，父子分半菽。
持此欲何为，官家岁输促。
我来荆门掾，寓食公堂肉。
岂惟遍妻孥，亦以及僮仆。
分尔有限资，饱我无端腹。
愧尔不复言，尔生何太蹙。
+++元稹
++++赛神
楚俗不事事，巫风事妖神。
事妖结妖社，不问疏与亲。
年年十月暮，珠稻欲垂新。
家家不敛获，赛妖无富贫。
杀牛贳官酒，椎鼓集顽民。
喧阗里闾隘，凶酗日夜频。
岁暮雪霜至，稻珠随陇湮。
吏来官税迫，求质倍称缗。
贫者日消铄，富亦无仓囷。
不谓事神苦，自言诚不真。
岳阳贤刺史，念此为俗屯。
未可一朝去，俾之为等伦。
粗许存习俗，不得呼党人。
但许一日泽，不得月与旬。
吾闻国侨理，三年名乃振。
巫风燎原久，未必怜徙薪。
我来歌此事，非独歌政仁。
此事四邻有，亦欲闻四邻。
+++元稹
++++竞舟
楚俗不爱力，费力为竞舟。
买舟俟一竞，竞敛贫者赇。
年年四五月，茧实麦小秋。
积水堰堤坏，拔秧蒲稗稠。
此时集丁壮，习竞南亩头。
朝饮村社酒，暮椎邻舍牛。
祭船如祭祖，习竞如习雠。
连延数十日，作业不复忧。
君侯馔良吉，会客陈膳羞。
画鹢四来合，大竞长江流。
建标明取舍，胜负死生求。
一时欢呼罢，三月农事休。
岳阳贤刺史，念此为俗疣。
习俗难尽去，聊用去其尤。
百船不留一，一竞不滞留。
自为里中戏，我亦不寓游。
吾闻管仲教，沐树惩堕游。
节此淫竞俗，得为良政不。
我来歌此事，非独歌此州。
此事数州有，亦欲闻数州。
+++元稹
++++茅舍
楚俗不理居，居人尽茅舍。
茅苫竹梁栋，茅疏竹仍罅。
边缘堤岸斜，诘屈檐楹亚。
篱落不蔽肩，街衢不容驾。
南风五月盛，时雨不来下。
竹蠹茅亦干，迎风自焚灺。
防虞集邻里，巡警劳昼夜。
遗烬一星然，连延祸相嫁。
号呼怜谷帛，奔走伐桑柘。
旧架已新焚，新茅又初架。
前日洪州牧，念此常嗟讶。
牧民未及久，郡邑纷如化。
峻邸俨相望，飞甍远相跨。
旗亭红粉泥，佛庙青鸳瓦。
斯事才未终，斯人久云谢。
有客自洪来，洪民至今藉。
惜其心太亟，作役无容暇。
台观亦已多，工徒稍冤咤。
我欲他郡长，三时务耕稼。
农收次邑居，先室后台榭。
启闭既及期，公私亦相借。
度材无强略，庀役有定价。
不使及僭差，粗得御寒夏。
火至殊陈郑，人安极嵩华。
谁能继此名，名流袭兰麝。
五袴有前闻，斯言我非诈。
+++元稹
++++后湖
荆有泥泞水，在荆之邑郛。
郛前水在后，谓之为后湖。
环湖十馀里，岁积潢与污。
臭腐鱼鳖死，不植菰与蒲。
郑公理三载，其理用喣愉。
岁稔民四至，隘廛亦隘衢。
公乃署其地，为民先矢谟。
人傥自为，我亦不庀徒。
下里得闻之，各各相俞俞。
提携翁及孙，捧戴妇与姑。
壮者负砾石，老亦捽茅刍。
斤磨片片雪，椎隐连连珠。
朝餐布庭落，夜宿完户枢。
邻里近相告，新戚远相呼。
鬻者自为鬻，酤者自为酤。
鸡犬丰中市，人民岐下都。
百年废滞所，一旦奥浩区。
我实司水土，得为官事无。
人言贱事贵，贵直不贵谀。
此实公所小，安用歌袴襦。
答云潭及广，以至鄂与吴。
万里尽泽国，居人皆垫濡。
富者不容盖，贫者不庇躯。
得不歌此事，以我为楷模。
+++元稹
++++八骏图诗
穆满志空阔，将行九州野。
神驭四来归，天与八骏马。
龙种无凡性，龙行无暂舍。
朝辞扶桑底，暮宿昆仑下。
鼻息吼春雷，蹄声裂寒瓦。
尾掉沧波黑，汗染白云赭。
华輈本修密，翠盖尚妍冶。
御者腕不移，乘者寐不假。
车无轮扁斫，辔无王良把。
虽有万骏来，谁是敢骑者。
+++元稹
++++画松
张璪画古松，往往得神骨。
翠帚扫春风，枯龙戛寒月。
流传画师辈，奇态尽埋没。
纤枝无萧洒，顽干空突兀。
乃悟埃尘心，难状烟霄质。
我去淅阳山，深山看真物。
+++元稹
++++遣兴十首
始见梨花房，坐对梨花白。
行看梨叶青，已复梨叶赤。
严霜九月半，危蒂几时客。
况有高高原，秋风四来迫。
莫厌夏日长，莫愁冬日短。
欲识短复长，君看寒又暖。
城中百万家，冤哀杂丝管。
草没奉诚园，轩车昔曾满。
孤竹迸荒园，误与蓬麻列。
久拥萧萧风，空长高高节。
严霜荡群秽，蓬断麻亦折。
独立转亭亭，心期凤凰别。
艳艳翦红英，团团削翠茎。
托根在褊浅，因依泥滓生。
中有合欢蕊，池枯难遽呈。
凉宵露华重，低徊当月明。
晚荷犹展卷，早蝉遽萧嘹。
露叶行已重，况乃江风摇。
炎夏火再伏，清商暗回飙。
寄言抱志士，日月东西跳。
买马买锯牙，买犊买破车。
养禽当养鹘，种树先种花。
人生负俊健，天意与光华。
莫学蚯蚓辈，食泥近土涯。
爱直莫爱夸，爱疾莫爱斜。
爱谟莫爱诈，爱施莫爱奢。
择才不求备，任物不过涯。
用人如用己，理国如理家。
㸌㸌刀刃光，弯弯弓面张。
入水斩犀兕，上山椎虎狼。
里中无老少，唤作癫儿郎。
一日风云会，横行归故乡。
团团规内星，未必明如月。
托迹近北辰，周天无沦没。
老人在南极，地远光不发。
见则寿圣明，愿照高高阙。
河清谅嘉瑞，吾帝真圣人。
时哉不我梦，此时为废民。
光阴本跳踯，功业劳苦辛。
一到江陵郡，三年成去尘。
+++元稹
++++野节鞭
神鞭鞭宇宙，玉鞭鞭骐骥。
紧綛野节鞭，本用鞭赑屃。
使君鞭甚长，使君马亦利。
司马并马行，司马马憔悴。
短鞭不可施，疾步无由致。
使君驻马言，愿以长鞭遗。
此遗不寻常，此鞭不容易。
金坚无缴绕，玉滑无尘腻。
青蛇坼生石，不刺山阿地。
乌龟旋眼斑，不染江头泪。
长看雷雨痕，未忍驽骀试。
持用换所持，无令等闲弃。
答云君何奇，赠我君所贵。
我用亦不凡，终身保明义。
誓以鞭奸顽，不以鞭蹇踬。
指撝狡兔踪，决挞怪龙睡。
惜令寸寸折，节节不虚坠。
因作换鞭诗，诗成谓同志。
而我得闻之，笑君年少意。
安用换长鞭，鞭长亦奚为。
我有鞭尺馀，泥抛风雨渍。
不拟闲赠行，唯将烂夸醉。
春来信马头，款缓花前辔。
愿我迟似挛，饶君疾如翅。

++中卷三百九十九
  
+++元稹
++++旱灾自咎，贻七县宰同州时
吾闻上帝心，降命明且仁。
臣稹苟有罪，胡不灾我身。
胡为旱一州，祸此千万人。
一旱犹可忍，其旱亦已频。
腊雪不满地，膏雨不降春。
恻恻诏书下，半减麦与缗。
半租岂不薄，尚竭力与筋。
竭力不敢惮，惭戴天子恩。
累累妇拜姑，呐呐翁语孙。
禾黍日夜长，足得盈我囷。
还填折粟税，酬偿贳麦邻。
苟无公私责，饮水不为贫。
欢言未盈口，旱气已再振。
六月天不雨，秋孟亦既旬。
区区昧陋积，祷祝非不勤。
日驰衰白颜，再拜泥甲鳞。
归来重思忖，愿告诸邑君。
以彼天道远，岂如人事亲。
团团囹圄中，无乃冤不申。
扰扰食廪内，无乃奸有因。
轧轧输送车，无乃使不伦。
遥遥负担卒，无乃役不均。
今年无大麦，计与珠玉滨。
村胥与里吏，无乃求取繁。
符下敛钱急，值官因酒嗔。
诛求与挞罚，无乃不逡巡。
生小下里住，不曾州县门。
诉词千万恨，无乃不得闻。
强豪富酒肉，穷独无刍薪。
俱由案牍吏，无乃移祸屯。
官分市井户，迭配水陆珍。
未蒙所偿直，无乃不敢言。
有一于此事，安可尤苍旻。
借使漏刑宪，得不虞鬼神。
自顾顽滞牧，坐贻灾沴臻。
上羞朝廷寄，下愧闾里民。
岂无神明宰，为我同苦辛。
共布慈惠语，慰此衢客尘。
+++元稹
++++虫豸诗 巴蛇（三首）
巴蛇千种毒，其最鼻褰蛇。
掉舌翻红焰，盘身蹙白花。
喷人竖毛发，饮浪沸泥沙。
欲学叔敖瘗，其如多似麻。
越岭南滨海，武都西隐戎。
雄黄假名石，鷣鸟远难笼。
讵有隳肠计，应无破脑功。
巴山昼昏黑，妖雾毒濛濛。
汉帝斩蛇剑，晋时烧上天。
自兹繁巨蟒，往往寿千年。
白昼遮长道，青溪蒸毒烟。
战龙苍海外，平地血浮船。
+++元稹
++++虫豸诗 蛒蜂（三首）
巴蛇蟠窟穴，穴下有巢蜂。
近树禽垂翅，依原兽绝踪。
微遭断手足，厚毒破心胸。
昔甚招魂句，那知眼自逢。
梨笑清都月，蜂游紫殿春。
构脾分部伍，嚼蕊奉君亲。
翅羽颇同类，心神固异伦。
安知人世里，不有噬人人。
兰蕙本同畹，蜂蛇亦杂居。
害心俱毒螫，妖焰两吹嘘。
雷蛰吞噬止，枯焚巢穴除。
可怜相济恶，勿谓祸无馀。
+++元稹
++++虫豸诗 蜘蛛（三首）
蜘蛛天下足，巴蜀就中多。
缝隙容长踦，虚空织横罗。
萦缠伤竹柏，吞噬及虫蛾。
为送佳人喜，珠栊无奈何。
网密将求食，丝斜误著人。
因依方纪绪，挂罥遂容身。
截道蝉冠碍，漫天玉露频。
儿童怜小巧，渐欲及车轮。
稚子怜圆网，佳人祝喜丝。
那知缘暗隙，忽被啮柔肌。
毒腠攻犹易，焚心疗恐迟。
看看长祆绪，和扁欲涟洏。
+++元稹
++++虫豸诗 蚁子（三首）
蚁子生无处，偏因湿处生。
阴霪烦扰攘，拾粒苦嘤咛。
床上主人病，耳中虚藏鸣。
雷霆翻不省，闻汝作牛声。
时术功虽细，年深祸亦成。
攻穿漏江海，噆食困蛟鲸。
敢惮榱𣡵蠹，深藏柱石倾。
寄言持重者，微物莫全轻。
攘攘终朝见，悠悠卒岁疑。
讵能分牝牡，焉得有蝝蚳。
徙市竟何意，生涯都几时。
巢由或逢我，应似我相期。
+++元稹
++++虫豸诗 蟆子（三首）
蟆子微於蚋，朝繁夜则无。
毫端生羽翼，针喙噆肌肤。
暗毒应难免，羸形日渐枯。
将身远相就，不敢恨非辜。
晦景权藏毒，明时敢噬人。
不劳生诟怒，只足助酸辛。
隼眦看无物，蛇躯庇有鳞。
天方刍狗我，甘与尔相亲。
有口深堪异，趋时讵可量。
谁令通鼻息，何故辨馨香。
沉水来沧海，崇兰泛露光。
那能枉焚爇，尔众我微茫。
+++元稹
++++虫豸诗 浮尘子（三首）
可叹浮尘子，纤埃喻此微。
宁论隔纱幌，并解透绵衣。
有毒能成痏，无声不见飞。
病来双眼暗，何计辨雰霏。
乍可巢蚊睫，胡为附蟒鳞。
已微于蠢蠢，仍害及仁人。
动植皆分命，毫芒亦是身。
哀哉此幽物，生死敌浮尘。
但觉皮肤憯，安知琐细来。
因风吹薄雾，向日误轻埃。
暗啮堪销骨，潜飞有祸胎。
然无防备处，留待雪霜摧。
+++元稹
++++虫豸诗 虻（三首）
阴深山有瘴，湿垫草多虻。
众噬锥刀毒，群飞风雨声。
汗粘疮痏痛，日曝苦辛行。
饱尔蛆残腹，安知天地情。
千山溪沸石，六月火烧云。
自顾生无类，那堪毒有群。
搏牛皮若截，噬马血成文。
蹄角尚如此，肌肤安可云。
辛螫终非久，炎凉本递兴。
秋风自天落，夏蘖与霜澄。
一镜开潭面，千锋露石棱。
气平虫豸死，云路好攀登。
+++元稹
++++楚歌十首（江陵时作）
楚人千万户，生死系时君。
当璧便为嗣，贤愚安可分。
干戈长浩浩，篡乱亦纷纷。
纵有明在下，区区何足云。
陶虞事已远，尼父独将明。
潜穴龙无位，幽林兰自生。
楚王谋授邑，此意复中倾。
未别子西语，纵来何所成。
平王渐昏惑，无极转承恩。
子建犹相贰，伍奢安得存。
生居宫雉閟，死葬寝园尊。
岂料奔吴士，鞭尸郢市门。
惧盈因邓曼，罢猎为樊姬。
盛德留金石，清风鉴薄帷。
襄王忽妖梦，宋玉复淫辞。
万事捐宫馆，空山云雨期。
宜僚南市住，未省食人恩。
临难忽相感，解纷宁用言。
何如晋夷甫，坐占紫微垣。
看著五胡乱，清谈空自尊。
谁恃王深宠，谁为楚上卿。
包胥心独许，连夜哭秦兵。
千乘徒虚尔，一夫安可轻。
殷勤聘名士，莫但倚方城。
梁业雄图尽，遗孙世运消。
宣明徒有号，江汉不相朝。
碑碣高临路，松枝半作樵。
唯馀开圣寺，犹学武皇妖。
江陵南北道，长有远人来。
死别登舟去，生心上马回。
荣枯诚异日，今古尽同灰。
巫峡朝云起，荆王安在哉。
三峡连天水，奔波万里来。
风涛各自急，前后苦相推。
倒入黄牛漩，惊冲滟滪堆。
今流不尽，流去不曾回。
八荒同日月，万古共山川。
生死既由命，兴衰还付天。
栖栖王粲赋，愤愤屈平篇。
各自埋幽恨，江流终宛然。
+++元稹
++++襄阳道
羊公名渐远，唯有岘山碑。
近日称难继，曹王任马彝。
椒兰俱下世，城郭到今时。
汉水清如玉，流来本为谁。
+++元稹
++++赋得鱼登龙门（用登字）
鱼贯终何益，龙门在苦登。
有成当作雨，无用耻为鹏。
激浪诚难溯，雄心亦自凭。
风云潜会合，鬐鬣忽腾凌。
泥滓辞河浊，烟霄见海澄。
回瞻顺流辈，谁敢望同升。
+++元稹
++++贞元历（是岁秋八月，太上改元永贞，传位今皇帝）
象魏才颁历，龙镳已御天。
犹看后元历，新署永贞年。
半岁光阴在，三朝礼数迁。
无因书简册，空得咏诗篇。
+++元稹
++++塞马
塞马倦江渚，今朝神彩生。
晓风寒猎猎，乍得草头行。
夷狄寝烽候，关河无战声。
何由当阵面，从尔四蹄轻。
+++元稹
++++鹿角镇（洞庭湖中地名）
去年湖水满，此地覆行舟。
万怪吹高浪，千人死乱流。
谁能问帝子，何事宠阳侯。
渐恐鲸鲵大，波涛及九州。
+++元稹
++++感事三首（此后并是学士时作）
为国谋羊舌，从来不为身。
此心长自保，终不学张陈。
自笑心何劣，区区辨所冤。
伯仁虽到死，终不向人言。
富贵年皆长，风尘旧转稀。
白头方见绝，遥为一沾衣。
+++元稹
++++题翰林东阁前小松
檐碍修鳞亚，霜侵簇翠黄。
唯馀入琴韵，终待舜弦张。

++中卷四百
  
+++元稹
++++清都夜境（自此至《秋夕》，并年十六至十八时诗）
夜久连观静，斜月何晶荧。
寥天如碧玉，历历缀华星。
楼榭自阴映，云牖深冥冥。
纤埃悄不起，玉砌寒光清。
栖鹤露微影，枯松多怪形。
南厢俨容卫，音响如可聆。
启圣发空洞，朝真趋广庭。
闲开蕊珠殿，暗阅金字经。
屏气动方息，凝神心自灵。
悠悠车马上，浩思安得宁。
+++元稹
++++春晚寄杨十二，兼呈赵八（时杨生馆于赵氏）
蒙蒙竹树深，帘牖多清阴。
避日坐林影，馀花委芳襟。
倾尊就残酌，舒卷续微吟。
空际飏高蝶，风中聆素琴。
广庭备幽趣，复对商山岑。
独此爱时景，旷怀云外心。
迁莺恋嘉木，求友多好音。
自无琅玕实，安得莲花簪。
寄之二君子，希见双南金。
+++元稹
++++与杨十二、李三早入永寿寺看牡丹
晓入白莲宫，琉璃花界净。
开敷多喻草，凌乱被幽径。
压砌锦地铺，当霞日轮映。
蝶舞香暂飘，蜂牵蕊难正。
笼处彩云合，露湛红珠莹。
结叶影自交，摇风光不定。
繁华有时节，安得保全盛。
色见尽浮荣，希君了真性。
+++元稹
++++春馀遣兴
春去日渐迟，庭空草偏长。
馀英间初实，雪絮萦蛛网。
好鸟多息阴，新篁已成响。
帘开斜照入，树褭游丝上。
绝迹念物闲，良时契心赏。
单衣颇新绰，虚室复清敞。
置酒奉亲宾，树萱自怡养。
笑倚连枝花，恭扶瑞藤杖。
步屟恣优游，望山多气象。
云叶遥卷舒，风裾动萧爽。
簪缨固烦杂，江海徒浩荡。
野马笼赤霄，无由负羁鞅。
+++元稹
++++忆云之
为鱼实爱泉，食辛宁避蓼。
生既相合，不复论窕窕。
沧海良有穷，白日非长皎。
何事一人心，各在四方表。
泛若逐水萍，居为附松茑。
流浪随所之，萦纡牵所绕。
百龄颇跼促，况复迷寿夭。
芟发君已衰，冠岁予非小。
娱乐不及时，暮年壮心少。
感此幽念绵，遂为长悄悄。
中庭草木春，历乱递相扰。
奇树花冥冥，竹竿凤褭褭。
幽芳被兰径，安得寄天杪。
万里潇湘魂，夜夜南枝鸟。
+++元稹
++++别李三
阶蓂附瑶砌，丛兰偶芳藿。
高位良有依，幽姿亦相托。
鲍叔知我贫，烹葵不为薄。
半面契始终，千金比然诺。
人生系时命，安得无苦乐。
但感游子颜，又值馀英落。
苍苍秦树云，去去缑山鹤。
日暮分手归，杨花满城郭。
+++元稹
++++秋夕远怀
旦夕天气爽，风飘叶渐轻。
星繁河汉白，露逼衾枕清。
丹鸟月中灭，莎鸡床下鸣。
悠悠此怀抱，况复多远情。
+++元稹
++++东西道
天皇开四极，便有东西道。
万古阅行人，行人几人老。
顾我倦行者，息阴何不早。
少壮尘事多，那言壮年好。
+++元稹
++++分流水
古时愁别泪，滴作分流水。
日夜东西流，分流几千里。
通塞两不见，波澜各自起。
与君相背飞，去去心如此。
+++元稹
++++西还
悠悠洛阳梦，郁郁灞陵树。
落日正西归，逢君又东去。
+++元稹
++++含风夕（此后拾遗时作）
炎昏倦烦久，逮此含风夕。
夏服稍轻清，秋堂已岑寂。
载欣凉宇旷，复念佳辰掷。
络纬惊岁功，顾我何成绩。
青荧微月钩，幽晖洞阴魄。
水镜涵玉轮，若见渊泉璧。
参差帘牖重，次第笼虚白。
树影满空床，萤光缀深壁。
怅望牵牛星，复为经年隔。
露网褭风珠，轻河泛遥碧。
讵无深秋夜，感此乍流易。
亦有迟暮年，壮年良自惜。
循环切中肠，感念追往昔。
接瞬无停阴，何言问陈积。
馨香推蕙兰，坚贞谕松柏。
生物固有涯，安能比金石。
况兹百龄内，扰扰纷众役。
日月东西驰，飞车无留迹。
来者良未穷，去矣定奚适。
委顺在物为，营营复何益。
+++元稹
++++秋堂夕
炎凉正回互，金火郁相乘。
云雷时交构，川泽方蒸腾。
清风一朝胜，白露忽已凝。
草木凡气尽，始见天地澄。
况此秋堂夕，幽怀旷无朋。
萧条帘外雨，倏闪案前灯。
书卷满床席，蟏蛸悬复升。
啼儿屡哑咽，倦僮时寝兴。
泛览昏夜目，咏谣畅烦膺。
况吟获麟章，欲罢久不能。
尧舜事已远，丘道安可胜。
蜉蝣不信鹤，蜩鷃肯窥鹏。
当年且不偶，没世何必称。
胡为揭闻见，褒贬贻爱憎。
焉用汩其泥，岂在清如冰。
非白又非黑，谁能点青蝇。
处世苟无闷，佯狂道非弘。
无言被人觉，予亦笑孙登。
+++元稹
++++酬乐天（时乐天摄尉，予为拾遗）
放鹤在深水，置鱼在高枝。
升沉或异势，同谓非所宜。
君为邑中吏，皎皎鸾凤姿。
顾我何为者，翻侍白玉墀。
昔作芸香侣，三载不暂离。
逮兹忽相失，旦夕梦魂思。
崔嵬骊山顶，宫树遥参差。
只得两相望，不得长相随。
多君岁寒意，裁作秋兴诗。
上言风尘苦，下言时节移。
官家事拘束，安得携手期。
愿为云与雨，会合天之垂。
+++元稹
++++杨子华画三首
杨画远于展，何言今在兹。
依然古妆服，但感时节移。
念君一朝意，遗我千载思。
子亦几时客，安能长苦悲。
皓腕卷红袖，锦鞲臂苍鹗。
故人断弦心，稚齿从禽乐。
当年惜贵游，遗形寄丹雘。
骨象或依稀，铅华已寥落。
似对古人民，无复昔城郭。
子亦观病身，色空俱寂寞。
颠倒世人心，纷纷乏公是。
真赏画不成，画赏真相似。
丹青各所尚，工拙何足恃。
求此妄中精，嗟哉子华子。
+++元稹
++++西州院（东川官舍）
自入西州院，唯见东川城。
今夜城头月，非暗又非明。
文案床席满，卷舒赃罪名。
惨凄且烦倦，弃之阶下行。
怅望天回转，动摇万里情。
参辰次第出，牛女颠倒倾。
况此风中柳，枝条千万茎。
到来篱下笋，亦已长短生。
感怆正多绪，鸦鸦相唤惊。
墙上杜鹃鸟，又作思归鸣。
以彼撩乱思，吟为幽怨声。
吟罢终不寝，冬冬复铛铛。
+++元稹
++++台中鞫狱忆开元观旧事呈损之兼赠周兄四十韵
忆在开元馆，食柏练玉颜。
疏慵日高卧，自谓轻人寰。
李生隔墙住，隔墙如隔山。
怪我久不识，先来问骄顽。
十过乃一往，遂成相往还。
以我文章卷，文章甚斒斓。
因言辛庾辈，亦愿放羸孱。
既回数子顾，展转相连攀。
驱令选科目，若在闠与闤。
学随尘土坠，漫数公卿关。
唯恐坏情性，安能惧谤讪。
还招辛庾李，静处杯巡环。
进取果由命，不由趋险艰。
穿杨二三子，弓矢次第弯。
推我亦上道，再联朝士班。
二月除御史，三月使巴蛮。
蛮民詀諵诉，啮指明痛癏。
怜蛮不解语，为发昏帅奸。
归来五六月，旱色天地殷。
分司别兄弟，各各泪潸潸。
哀哉剧部职，唯数赃罪锾。
死款依稀取，斗辞方便删。
道心常自愧，柔发难久黫。
折支望车乘，支痛谁置患。
奇哉乳臭儿，绯紫绷被间。
渐大官渐贵，渐富心渐悭。
闹装辔头觼，静拭腰带斑。
鹞子绣线𩏪，狗儿金油环。
香汤洗骢马，翠篾笼白鹇。
月请公王封，冰受天子颁。
开筵试歌舞，别宅宠妖娴。
坐卧摩绵褥，捧拥綟丝鬟。
旦夕不相离，比翼若飞鸾。
而我亦何苦，三十身已鳏。
愁吟心骨颤，寒卧支体𤸷。
居处虽幽静，尤悔少愉嬾。
不如周道士，鹤岭临钟湾。
绕院松瑟瑟，通畦水潺潺。
阳坡自寻蕨，村沼看沤菅。
穷通两未遂，营营真老闲。
+++元稹
++++韦氏馆与周隐客、杜归和泛舟
天色低澹澹，池光漫油油。
轻舟闲缴绕，不远池上楼。
时物欣外奖，真元随内修。
神恬津藏满，气委支节柔。
众处岂自异，旷怀谁我俦。
风车笼野马，八荒安足游。
开颜陆浑杜，握手灵都周。
持君宝珠赠，顶戴头上头。
+++元稹
++++刘氏馆集隐客、归和、子元、及之、子蒙、晦之
湿垫缘竹径，寥落护岸冰。
偶然沽市酒，不越四五升。
诗客爱时景，道人话升腾。
笑言各有趣，悠哉古孙登。
+++元稹
++++寄隐客
我年三十二，鬓有八九丝。
非无官次第，其如身早衰。
今人夸贵富，肉食与妖姬。
而我俱不乐，贵富亦何为。
况逢多士朝，贤俊若布棋。
班行次第立，朱紫相参差。
谟猷密勿进，羽檄纵横驰。
监察官甚小，发言无所裨。
小官仍不了，谴夺亦已随。
时或不之弃，得不自弃之。
陶君喜不遇，顾我复何疑。
潜书周隐士，白云今有期。
+++元稹
++++元和五年予官不了罚俸西归三月六日…怆曩游因投五十韵
小年闲爱春，认得春风意。
未有花草时，先醲晓窗睡。
霞朝澹云色，霁景牵诗思。
渐到柳枝头，川光始明媚。
长安车马客，倾心奉权贵。
昼夜尘土中，那言早春至。
此时我独游，我游有伦次。
闲行曲江岸，便宿慈恩寺。
扣林引寒龟，疏丛出幽翠。
凌晨过杏园，晓露凝芳气。
初阳好明净，嫩树怜低庳。
排房似缀珠，欲啼红脸泪。
新莺语娇小，浅水光流利。
冷饮空腹杯，因成日高醉。
酒醒闻饭钟，随僧受遗施。
餐罢还复游，过从上文记。
行逢二月半，始足游春骑。
是时春已老，我游亦云既。
藤开九华观，草结三条隧。
新笋踊犀株，落梅翻蝶翅。
名倡绣毂车，公子青丝辔。
朝士还旬休，豪家得春赐。
提携好音乐，翦铲空田地。
同占杏花园，喧阗各丛萃。
顾予烦寝兴，复往散憔悴。
倦仆色肌羸，蹇驴行跛痹。
春衫未成就，冬服渐尘腻。
倾盖吟短章，书空忆难字。
遥闻公主笑，近被王孙戏。
邀我上华筵，横头坐宾位。
那知我年少，深解酒中事。
能唱犯声歌，偏精变筹义。
含词待残拍，促舞递繁吹。
叫噪掷投盘，生狞摄觥使。
逡巡光景晏，散乱东西异。
观闭闲门，依然复幽閟。
无端矫情性，漫学求科试。
薄艺何足云，虚名偶频遂。
拾遗天子前，密奏升平议。
召见不须臾，憸庸已猜忌。
朝陪香案班，暮作风尘尉。
去岁又登朝，登为柏台吏。
台官相束缚，不许放情志。
寓直劳送迎，上堂烦避讳。
分司在东洛，所职尤不易。
罚俸得西归，心知受朝庇。
常山攻小寇，淮右择良帅。
国难身不行，劳生欲何为。
吾兄谙性灵，崔子同臭味。
投此挂冠词，一生还自恣。

++中卷四百零一
  
+++元稹
++++寄吴士矩端公五十韵（此后并江陵士曹时作）
昔在凤翔日，十岁即相识。
未有好文章，逢人赏颜色。
可怜何郎面，二十才冠饰。
短发予近梳，罗衫紫蝉翼。
伯舅各骄纵，仁兄未摧抑。
事业若杯盘，诗书甚徽纆。
西州戎马地，贤豪事雄特。
百万时可赢，十千良易借。
寒食桐阴下，春风柳林侧。
藉草送远游，列筵酬博塞。
萎蕤云幕翠，灿烂红茵赩。
脍缕轻似丝，香醅腻如职。
将军频下城，佳人尽倾国。
媚语娇不闻，纤腰软无力。
歌辞妙宛转，舞态能剜刻。
筝弦玉指调，粉汗红绡拭。
予时最年少，专务酒中职。
未能解生狞，偏矜任狂直。
曲庇桃根盏，横讲捎云式。
乱布斗分朋，惟新间谗慝。
耻作最先吐，羞言未朝食。
醉眼渐纷纷，酒声频餩餩。
扣节参差乱，飞觥往来织。
强起相维持，翻成两匍匐。
边霜飒然降，战马鸣不息。
但喜秋光丽，谁忧塞云黑。
常随猎骑走，多在豪家匿。
夜饮天既明，朝歌日还昃。
荒狂岁云久，名利心潜逼。
时辈多得途，亲朋屡相敕。
闲因适农野，忽复爱稼穑。
平生中圣人，翻然腐肠贼。
亦从酒仙去，便被书魔惑。
脱迹壮士场，甘心竖儒域。
矜持翠筠管，敲断黄金勒。
屡益兰膏灯，犹研兔枝墨。
崎岖来掉荡，矫枉事沉默。
隐笑甚艰难，敛容还屴崱。
与君始分散，勉我劳修饰。
岐路各营营，别离长恻恻。
行看二十载，万事纷何极。
相值或须臾，安能洞胸臆。
昨来陕郊会，悲欢两难克。
问我新相知，但报长相忆。
岂无新知者，不及小相得。
亦有生岁游，同年不同德。
为别讵几时，伊予坠沟洫。
大江鼓风浪，远道参荆棘。
往事返无期，前途浩难测。
一旦得自由，相求北山北。
+++元稹
++++三月二十四日宿曾峰馆，夜对桐花，寄乐天
微月照桐花，月微花漠漠。
怨澹不胜情，低回拂帘幕。
叶新阴影细，露重枝条弱。
夜久春恨多，风清暗香薄。
是夕远思君，思君瘦如削。
但感事暌违，非言官好恶。
奏书金銮殿，步屣青龙阁。
我在山馆中，满地桐花落。
+++元稹
++++酬乐天书怀见寄
新昌北门外，与君从此分。
街衢走车马，尘土不见君。
君为分手归，我行行不息。
我上秦岭南，君直枢星北。
秦岭高崔嵬，商山好颜色。
月照山馆花，裁诗寄相忆。
天明作诗罢，草草随所如。
凭人寄将去，三月无报书。
荆州白日晚，城上鼓冬冬。
行逢贺州牧，致书三四封。
封题乐天字，未坼已沾裳。
坼书八九读，泪落千万行。
中有酬我诗，句句截我肠。
仍云得诗夜，梦我魂凄凉。
终言作书处，上直金銮东。
诗书费一夕，万恨缄其中。
中宵宫中出，复见宫月斜。
书罢月亦落，晓灯随暗花。
想君书罢时，南望劳所思。
况我江上立，吟君怀我诗。
怀我浩无极，江水秋正深。
清见万丈底，照我平生心。
感君求友什，因报壮士吟。
持谢众人口，销尽犹是金。
+++元稹
++++酬乐天登乐游园见忆
昔君乐游园，怅望天欲曛。
今我大江上，快意波翻云。
秋空压澶漫，澒洞无垢氛。
四顾皆豁达，我眉今日伸。
长安隘朝市，百道走埃尘。
轩车随对列，骨肉非本亲。
夸游丞相第，偷入常侍门。
爱君直如发，勿念江湖人。
+++元稹
++++酬乐天早夏见怀
庭柚有垂实，燕巢无宿雏。
我亦辞社燕，茫茫焉所如。
君诗夏方早，我叹秋已徂。
食物风土异，衾裯时节殊。
荒草满田地，近移江上居。
八日复切九，月明侵半除。
+++元稹
++++酬乐天劝醉
神曲清浊酒，牡丹深浅花。
少年欲相饮，此乐何可涯。
沉机造神境，不必悟楞伽。
酡颜返童貌，安用成丹砂。
刘伶称酒德，所称良未多。
愿君听此曲，我为尽称嗟。
一杯颜色好，十盏胆气加。
半酣得自恣，酩酊归太和。
共醉真可乐，飞觥撩乱歌。
独醉亦有趣，兀然无与他。
美人醉灯下，左右流横波。
王孙醉床上，颠倒眠绮罗。
君今劝我醉，劝醉意如何。
+++元稹
++++和乐天初授户曹喜而言志
王爵无细大，得请即为恩。
君求户曹掾，贵以禄奉亲。
闻君得所请，感我欲沾巾。
今人重轩冕，所重华与纷。
矜夸仕台阁，奔走无朝昏。
君衣不盈箧，君食不满囷。
君言养既薄，何以荣我门。
披诚再三请，天子怜俭贫。
词曹直文苑，捧诏荣且忻。
归来高堂上，兄弟罗酒尊。
各称千万寿，共饮三四巡。
我实知君者，千里能具陈。
感君求禄意，求禄殊众人。
上以奉颜色，馀以及亲宾。
弃名不弃实，谋养不谋身。
可怜白华士，永愿凌青云。
+++元稹
++++和乐天赠吴丹
不识吴生面，久知吴生道。
迹虽染世名，心本奉天老。
雌一守命门，回九填血脑。
委气荣卫和，咽津颜色好。
传闻共甲子，衰隤尽枯槁。
独有冰雪容，纤华夺鲜缟。
问人何能尔，吴实旷怀抱。
弁冕徒挂身，身外非所宝。
伊予固童昧，希真亦云早。
石坛玉晨尊，昼夜长自扫。
密印视丹田，游神梦三岛。
万过黄庭经，一食青精稻。
冥搜方朔桃，结念安期枣。
绿发幸未改，丹诚自能保。
行当摆尘缨，吴门事探讨。
君为先此词，终期搴瑶草。
+++元稹
++++和乐天秋题曲江
十载定交契，七年镇相随。
长安最多处，多是曲江池。
梅杏春尚小，芰荷秋已衰。
共爱寥落境，相将偏此时。
绵绵红蓼水，飏飏白鹭鹚。
诗句偶未得，酒杯聊久持。
今来云雨旷，旧赏魂梦知。
况乃江枫夕，和君秋兴诗。
+++元稹
++++和乐天别弟后月夜作
闻君别爱弟，明天照夜寒。
秋雁拂檐影，晓琴当砌弹。
怅望天澹澹，因思路漫漫。
吟为别弟操，闻者为辛酸。
况我兄弟远，一身形影单。
江波浩无极，但见时岁阑。
+++元稹
++++和乐天秋题牡丹丛
敝宅艳山卉，别来长叹息。
吟君晚丛咏，似见摧颓色。
欲识别后容，勤过晚丛侧。
+++元稹
++++春月
春月虽至明，终有霭霭光。
不似秋冬色，逼人寒带霜。
纤粉澹虚壁，轻烟笼半床。
分晖间林影，馀照上虹梁。
病久尘事隔，夜闲清兴长。
拥抱颠倒领，步屣东西厢。
风柳结柔援，露梅飘暗香。
雪含樱绽蕊，珠蹙桃缀房。
杳杳有馀思，行行安可忘。
四邻非旧识，无以话中肠。
南有居士俨，默坐调心王。
款关一问讯，为我披衣裳。
延我入深竹，暖我于小堂。
视身琉璃莹，谕指芭蕉黄。
复有比丘溢，早传龙树方。
口中秘丹诀，肘后悬青囊。
锡杖虽独振，刀圭期共尝。
未知仙近远，已觉神轻翔。
夜久魂耿耿，月明露苍苍。
悲哉沉眠士，宁见兹夕良。
+++元稹
++++月临花（临檎花）
临风飏飏花，透影胧胧月。
巫峡隔波云，姑峰漏霞雪。
镜匀娇面粉，灯泛高笼缬。
夜久清露多，啼珠坠还结。
+++元稹
++++红芍药
芍药绽红绡，巴篱织青琐。
繁丝蹙金蕊，高焰当炉火。
翦刻彤云片，开张赤霞裹。
烟轻琉璃叶，风亚珊瑚朵。
受露色低迷，向人娇婀娜。
酡颜醉后泣，小女妆成坐。
艳艳锦不如，夭夭桃未可。
晴霞畏欲散，晚日愁将堕。
结植本为谁，赏心期在我。
采之谅多思，幽赠何由果。
+++元稹
++++送王十一南行
夏水漾天末，晚旸依岸村。
风调乌尾劲，眷恋馀芳尊。
解袂方瞬息，征帆已翩翻。
江豚涌高浪，枫树摇去魂。
远戍宗侣泊，暮烟洲渚昏。
离心讵几许，骤若移寒温。
此别信非久，胡为坐忧烦。
我留石难转，君泛云无根。
万里湖南月，三声山上猿。
从兹耿幽梦，夜夜湘与沅。
+++元稹
++++三叹
孤剑锋刃涩，犹能神彩生。
有时雷雨过，暗吼阗阗声。
主人閟灵宝，畏作升天行。
淬砺当阳铁，刻为干镆名。
远求鸊鹈莹，同用玉匣盛。
颜色纵相类，利钝颇相倾。
雄为光电烻，雌但深泓澄。
龙怒有奇变，青蛇终不惊。
仙凤翠皇死，葳蕤光彩低。
非无鸳鸾侣，誓不同树栖。
飞驰岁云暮，感念雏在泥。
顾影不自暖，寄尔蟠桃鸡。
驯养岂无愧，类族安得齐。
愿言成羽翼，奋翅凌丹梯。
天骥失龙偶，三年常夜嘶。
哀缘喷风断，渴且含霜啼。
长恐绝遗类，不复蹑云霓。
非无駉駉者，鹤意不在鸡。
春来筋骨瘦，吊影心亦迷。
自此渥洼种，应生浊水泥。
+++元稹
++++遣昼
密竹有清阴，旷怀无尘滓。
况乃秋日光，玲珑晓窗里。
旬休聊自适，今辰日高起。
栉沐坐前轩，风轻镜如水。
开卷恣咏谣，望云闲徙倚。
新菊媚鲜妍，短萍怜靃靡。
扫除田地静，摘掇园蔬美。
幽玩惬诗流，空堂称居士。
客来伤寂寞，我念遗烦鄙。
心迹两相忘，谁能验行止。
+++元稹
++++冬夜怀李侍御、王太祝、段丞
浩露烟壒尽，月光闲有馀。
松篁细阴影，重以帘牖疏。
泛览星粲粲，轻河悠碧虚。
纤云不成叶，脉脉风丝舒。
丹灶炽东序，烧香罗玉书。
飘飘魂神举，若骖鸾鹤舆。
感念夙昔意，华尚簪与裾。
簪裾讵几许，累创吞钩鱼。
今闻馨香道，一以悟臭帑。
悟觉誓不惑，永抱胎仙居。
昼夜欣所适，安知岁云除。
行行二三友，君怀复何如。
+++元稹
++++西斋小松二首
松树短于我，清风亦已多。
况乃枝上雪，动摇微月波。
幽姿得闲地，讵感岁蹉跎。
但恐厦终构，藉君当奈何。
簇簇枝新黄，纤纤攒素指。
柔苙渐依条，短莎还半委。
清风日夜高，凌云意何已。
千岁盘老龙，修鳞自兹始。
+++元稹
++++周先生
寥寥空山岑，冷冷风松林。
流月垂鳞光，悬泉扬高音。
希夷周先生，烧香调琴心。
神力盈三千，谁能还黄金。

++中卷四百零二
  
+++元稹
++++遣春十首
晓月笼云影，莺声馀雾中。
暗芳飘露气，轻寒生柳风。
冉冉一趋府，未为劳我躬。
因兹得晨起，但觉情兴隆。
久雨怜霁景，偶来堤上行。
空濛天色嫩，杳淼江面平。
百草短长出，众禽高下鸣。
春阳各有分，予亦澹无情。
镜皎碧潭水，微波粗成文。
烟光垂碧草，琼脉散纤云。
岸柳好阴影，风裾遗垢氛。
悠然送春目，八荒谁与群。
低迷笼树烟，明净当霞日。
阳焰波春空，平湖漫凝溢。
雪鹭远近飞，渚牙浅深出。
江流复浩荡，相为坐纡郁。
暄寒深浅春，红白前后花。
颜色讵相让，生成良有涯。
梅芳勿自早，菊秀勿自赊。
各将一时意，终年无再华。
高屋童稚少，春来归燕多。
葺旧良易就，新院亦已罗。
俯怜雏化卵，仰愧鹏无窠。
巢栋与巢幕，秋风俱奈何。
撩乱扑树蜂，摧残恋房蕊。
风吹雨又频，安得繁于绮。
酒杯沉易过，世事纷何已。
莫倚颜似花，君看岁如水。
绕郭高高冢，半是荆王墓。
后嗣炽阳台，前贤甘荜路。
善恶徒自分，波流尽东注。
胡然不饮酒，坐落桐花树。
花阴莎草长，藉莎闲自酌。
坐看莺斗枝，轻花满尊杓。
葛巾竹稍挂，书卷琴上阁。
沽酒过此生，狂歌眼前乐。
梨叶已成阴，柳条纷起絮。
波绿紫屏风，螺红碧筹箸。
三杯面上热，万事心中去。
我意风散云，何劳问行处。
+++元稹
++++表夏十首
夏风多暖暖，树木有繁阴。
新笋紫长短，早樱红浅深。
烟花云幕重，榴艳朝景侵。
华实各自好，讵云芳意沉。
初日满阶前，轻风动帘影。
旬时得休浣，高卧阅清景。
僮儿拂巾箱，鸦轧深林井。
心到物自闲，何劳远箕颍。
江瘴炎夏早，蒸腾信难度。
今宵好风月，独此荒庭趣。
露叶倾暗光，流星委馀素。
但恐清夜徂，讵悲朝景暮。
孟月夏犹浅，奇云未成峰。
度霞红漠漠，压浪白溶溶。
玉委有馀润，飙驰无去踪。
何如捧云雨，喷毒随蛟龙。
流芳递炎景，繁英尽寥落。
公署香满庭，晴霞覆阑药。
裁红起高焰，缀绿排新萼。
凭此遣幽怀，非言念将谑。
红丝散芳树，旋转光风急。
烟泛被笼香，露浓妆面湿。
佳人不在此，恨望阶前立。
忽厌夏景长，今春行已及。
百舌渐吞声，黄莺正娇小。
云鸿方警夜，笼鸡已鸣晓。
当时客自适，运去谁能矫。
莫厌夏虫多，蜩螗定相扰。
翩翩帘外燕，戢戢巢内雏。
啖食筋力尽，毛衣成紫襦。
朝来各飞去，雄雌梁上呼。
养子将备老，恶儿那胜无。
西山夏雪消，江势东南泻。
风波高若天，滟滪低于马。
正被黄牛旋，难期白帝下。
我在平地行，翻忧济川者。
灵均死波后，是节常浴兰。
彩缕碧筠粽，香粳白玉团。
逝者良自苦，今人反为欢。
哀哉徇名士，没命求所难。
+++元稹
++++解秋十首
清晨颒寒水，动摇襟袖轻。
翳翳林上叶，不知秋暗生。
回悲镜中发，华白三四茎。
岂无满头黑，念此衰已萌。
微霜才结露，翔鸠初变鹰。
无乃天地意，使之行小惩。
鸱鸮诚可恶，蔽日有高鹏。
舍大以擒细，我心终不能。
往岁学仙侣，各在无何乡。
同时骛名者，次第鹓鹭行。
而我两不遂，三十鬓添霜。
日暮江上立，蝉鸣枫树黄。
后伏火犹在，先秋蝉已多。
云色日夜白，骄阳能几何。
壤隙漏江海，忽微成网罗。
勿言时不至，但恐岁蹉跎。
新月才到地，轻河如泛云。
萤飞高下火，树影参差文。
露簟有微润，清香时暗焚。
夜闲心寂默，洞庭无垢氛。
霁丽床前影，飘萧帘外竹。
簟凉朝睡重，梦觉茶香熟。
亲烹园内葵，凭买家家曲。
酿酒并毓蔬，人来有棋局。
寒竹秋雨重，凌霄晚花落。
低回翠玉梢，散乱栀黄萼。
颜色有殊异，风霜无好恶。
年年百草芳，毕意同萧索。
春非我独春，秋非我独秋。
岂念百草死，但念霜满头。
头白古所同，胡为坐烦忧。
茫茫百年内，处身良未休。
西风冷衾簟，展转布华茵。
来者承玉体，去者流芳尘。
适意丑为好，及时疏亦亲。
衰周仲尼出，无乃为妖人。
漠漠江面烧，微微枫树烟。
今日复今夕，秋怀方浩然。
况我头上发，衰白不待年。
我怀有时极，此意何由诠。
+++元稹
++++遣病十首
服药备江瘴，四年方一疠。
岂是药无功，伊予久留滞。
滞留人固薄，瘴久药难制。
去日良已甘，归途奈无际。
弃置何所任，郑公怜我病。
三十九万钱，资予养顽暝。
身贱杀何益，恩深报难罄。
公其万千年，世有天之郑。
忆作孩稚初，健羡成人列。
倦学厌日长，嬉游念佳节。
今来渐讳年，顿与前心别。
白日速如飞，佳晨亦骚屑。
昔在痛饮场，憎人病辞醉。
病来身怕酒，始悟他人意。
怕酒岂不闲，悲无少年气。
传语少年儿，杯盘莫回避。
忆初头始白，昼夜惊一缕。
渐及鬓与须，多来不能数。
壮年等闲过，过壮年已五。
华发不再青，劳生竟何补。
在家非不病，有病心亦安。
起居甥侄扶，药饵兄嫂看。
今病兄远路，道遥书信难。
寄言娇小弟，莫作官家官。
燕巢官舍内，我尔俱为客。
岁晚我独留，秋深尔安适。
风高翅羽垂，路远烟波隔。
去去玉山岑，人间网罗窄。
檐宇夜来旷，暗知秋已生。
卧悲衾簟冷，病觉支体轻。
炎昏岂不倦，时去聊自惊。
浩叹终一夕，空堂天欲明。
秋依静处多，况乃凌晨趣。
深竹蝉昼风，翠茸衫晓露。
庭莎病看长，林果闲知数。
何以强健时，公门日劳骛。
朝结故乡念，暮作空堂寝。
梦别泪亦流，啼痕暗横枕。
昔愁凭酒遣，今病安能饮。
落尽秋槿花，离人病犹甚。
+++元稹
++++寒
江瘴节候暖，腊初梅已残。
夜来北风至，喜见今日寒。
扣冰浅塘水，拥雪深竹阑。
复此满尊醁，但嗟谁与欢。
+++元稹
++++玉泉道中作
楚俗物候晚，孟冬才有霜。
早农半华实，夕水含风凉。
遐想云外寺，峰峦渺相望。
松门接官路，泉脉连僧房。
微露上弦月，暗焚初夜香。
谷深烟壒净，山虚钟磬长。
念此清境远，复忧尘事妨。
行行即前路，勿滞分寸光。
+++元稹
++++遣病（自此通州后作）
自古谁不死，不复记其名。
今年京城内，死者老少并。
独孤才四十，仕宦方荣荣。
李三三十九，登朝有清声。
赵昌八十馀，三拥大将旌。
为生信异异，之死同冥冥。
其家哭泣爱，一一无异情。
其类嗟叹惜，各各无重轻。
万龄龟菌等，一死天地平。
以此方我病，我病何足惊。
借如今日死，亦足了一生。
借使到百年，不知何所成。
况我早师佛，屋宅此身形。
舍彼复就此，去留何所萦。
前身为过迹，来世即前程。
但念行不息，岂忧无路行。
蜕骨龙不死，蜕皮蝉自鸣。
胡为神蜕体，此道人不明。
持谢爱朋友，寄之仁弟兄。
吟此可达观，世言何足听。
+++元稹
++++感梦（梦故兵部裴尚书相公）
十月初二日，我行蓬州西。
三十里有馆，有馆名芳溪。
荒邮屋舍坏，新雨田地泥。
我病百日馀，肌体顾若刲。
气填暮不食，早早掩窦圭。
阴寒筋骨病，夜久灯火低。
忽然寝成梦，宛见颜如珪。
似叹久离别，嗟嗟复凄凄。
问我何病痛，又叹何栖栖。
答云痰滞久，与世复相暌。
重云痰小疾，良药固易挤。
前时奉橘丸，攻疾有神功。
何不善和疗，岂独头有风。
殷勤平生事，款曲无不终。
悲欢两相极，以是半日中。
言罢相与行，行行古城里。
同行复一人，不识谁氏子。
逡巡急吏来，呼唤愿且止。
驰至相君前，再拜复再起。
启云吏有奉，奉命传所旨。
事有大惊忙，非君不能理。
答云久就闲，不愿见劳使。
多谢致勤勤，未敢相唯唯。
我因前献言，此事愚可料。
乱热由静消，理繁在知要。
君如冬月阳，奔走不必召。
君如铜镜明，万物自可照。
愿君许苍生，勿复高体调。
相君不我言，顾我再三笑。
行行及城户，黯黯馀日晖。
相君不我言，命我从此归。
不省别时语，但省涕淋漓。
觉来身体汗，坐卧心骨悲。
闪闪灯背壁，胶胶鸡去埘。
倦童颠倒寝，我泪纵横垂。
泪垂啼不止，不止啼且声。
啼声觉僮仆，僮仆撩乱惊。
问我何所苦，问我何所思。
我亦不能语，惨惨即路岐。
前经新政县，今夕复明辰。
置置满心气，不得说向人。
奇哉赵明府，怪我眉不伸。
云有北来僧，住此月与旬。
自言辨贵骨，谓若识天真。
谈游费閟景，何不与逡巡。
僧来为予语，语及昔所知。
自言有奇中，裴相未相时。
读书灵山寺，住处接园篱。
指言他日贵，晷刻似不移。
我闻僧此语，不觉泪歔欷。
因言前夕梦，无人一相谓。
无乃裴相君，念我胸中气。
遣师及此言，使我尽前事。
僧云彼何亲，言下涕不已。
我云知我深，不幸先我死。
僧云裴相君，如君恩有几。
我云滔滔众，好直者皆是。
唯我与白生，感遇同所以。
官学不同时，生小异乡里。
拔我尘土中，使我名字美。
美名何足多，深分从此始。
吹嘘莫我先，顽陋不我鄙。
往往裴相门，终年不曾履。
相门多众流，多誉亦多毁。
如闻风过尘，不动井中水。
前时予掾荆，公在期复起。
自从裴公无，吾道甘已矣。
白生道亦孤，谗谤销骨髓。
司马九江城，无人一言理。
为师陈苦言，挥涕满十指。
未死终报恩，师听此男子。
+++元稹
++++和东川李相公慈竹十二韵（次本韵）
慈竹不外长，密比青瑶华。
矛攒有森束，玉粒无蹉跎。
纤粉妍腻质，细琼交翠柯。
亭亭霄汉近，霭霭雨露多。
冰碧寒夜耸，箫韶风昼罗。
烟含胧胧影，月泛鳞鳞波。
鸾凤一已顾，燕雀永不过。
幽姿媚庭实，颢气爽天涯。
峻节高转露，贞筠寒更佳。
托身仙坛上，灵物神所呵。
时与天籁合，日闻阳春歌。
应怜孤生者，摧折成病痾。

++中卷四百零三
  
+++元稹
++++酬东川李相公十六韵（次用本韵）
昔附赤霄羽，葳蕤游紫垣。
斗班香案上，奏语玉晨尊。
戆直撩忌讳，科仪惩傲顽。
自从真籍除，弃置勿复论。
前时共游者，日夕黄金轩。
请帝下巫觋，八荒求我魂。
鸾凤屡鸣顾，燕雀尚篱藩。
徒令霄汉外，往往尘念存。
存念岂虚设，并投琼与璠。
弹珠古所讶，此用何太敦。
邹律寒气变，郑琴祥景奔。
灵芝绕身出，左右光彩繁。
碾玉无俗色，蕊珠非世言。
重惭前日句，陋若莸并荪。
腊月巴地雨，瘴江愁浪翻。
因持骇鸡宝，一照浊水昏。
+++元稹
++++酬独孤二十六送归通州
再拜捧兄赠，拜兄珍重言。
我有平生志，临别将具论。
十岁慕倜傥，爱白不爱昏。
宁爱寒切烈，不爱旸温暾。
二十走猎骑，三十游海门。
憎兔跳跃跃，恶鹏黑翻翻。
鳌钓气方壮，鹘拳心颇尊。
下观狰狞辈，一扫冀不存。
名冠壮士籍，功酬明主恩。
不然合身弃，何况身上痕。
金石有销烁，肺腑无寒温。
分画久已定，波涛何足烦。
尝希苏门啸，讵厌巴树猿。
瘴水徒浩浩，浮云亦轩轩。
长歌莫长叹，饮斛莫饮樽。
生为醉乡客，死作达士魂。
+++元稹
++++酬刘猛见送
种花有颜色，异色即为妖。
养鸟恶羽翮，剪翮不待高。
非无剪伤者，物性难自逃。
百足虽捷捷，商羊亦翘翘。
伊余狷然质，谬入多士朝。
任气有愎戆，容身寡朋曹。
愚狂偶似直，静僻非敢骄。
一为毫发忤，十载山川遥。
烁铁不在火，割肌不在刀。
险心露山岳，流语翻波涛。
六尺安敢主，方寸由自调。
神剑土不蚀，异布火不燋。
虽无二物姿，庶欲效一毫。
未能深蹙蹙，多谢相劳劳。
去去我移马，迟迟君过桥。
云势正横壑，江流初满槽。
持此慰远道，此之为旧交。
+++元稹
++++酬乐天赴江州路上见寄三首
昔在京城心，今在吴楚末。
千山道路险，万里音尘阔。
天上参与商，地上胡与越。
终天升沉异，满地网罗设。
心有无眹环，肠有无绳结。
有结解不开，有环寻不歇。
山岳移可尽，江海塞可绝。
离恨若空虚，穷年思不彻。
生莫强相同，相同会相别。
襄阳大堤绕，我向堤前住。
烛随花艳来，骑送朝云去。
万竿高庙竹，三月徐亭树。
我昔忆君时，君今怀我处。
有身有离别，无地无岐路。
风尘同古今，人世劳新故。
人亦有相爱，我尔殊众人。
朝朝宁不食，日日愿见君。
一日不得见，愁肠坐氛氲。
如何远相失，各作万里云。
云高风苦多，会合难遽因。
天上犹有碍，何况地上身。
+++元稹
++++邮竹
庭有萧萧竹，门有阗阗骑。
嚣静本殊途，因依偶同寄。
亭亭乍干云，袅袅亦垂地。
有异我心，我无异人意。
+++元稹
++++落月
落月沉馀影，阴渠流暗光。
蚊声霭窗户，萤火绕屋梁。
飞幌翠云薄，新荷清露香。
不吟复不寐，竟夕池水傍。
+++元稹
++++高荷
种藕百馀根，高荷才四叶。
飐闪碧云扇，团圆青玉叠。
亭亭自抬举，鼎鼎难藏擫。
不学著水荃，一生长怗怗。
+++元稹
++++和裴校书鹭鸶飞
鹭鸶鹭鸶何遽飞，鸦惊雀噪难久依。
清江见底草堂在，一点白光终不归。
+++元稹
++++夜池
荷叶团圆茎削削，绿萍面上红衣落。
满池明月思啼螀，高屋无人风张幕。
+++元稹
++++酬杨司业十二兄早秋述情见寄
白发故人少，相逢意弥远。
往事共销沉，前期各衰晚。
昨来遇弥苦，已复云离巘。
秋草古胶庠，寒沙废宫苑。
知心岂忘鲍，咏怀难和阮。
壮志日萧条，那能竞朝幰。
+++元稹
++++代杭人作使君一朝去二首
使君一朝去，遗爱在人口。
惠化境内春，才名天下首。
为问龚黄辈，兼能作诗否。
使君一朝去，断肠如剉檗。
无复见冰壶，唯应镂金石。
自此一州人，生男尽名白。
+++元稹
++++长庆历
年历复年历，卷尽悲且惜。
历日何足悲，但悲年运易。
年年岂无叹，此叹何唧唧。
所叹别此年，永无长庆历。
+++元稹
++++顺宗至德大圣大安孝皇帝挽歌词三首（左拾遗时作）
不改延洪祚，因成揖让朝。
讴歌同戴启，遏密共思尧。
雨露施恩广，梯航会葬遥。
号弓那独切，曾感昔年招。
前春文祖庙，大舜嗣尧登。
及此逾年感，还因是月崩。
寿缘追孝促，业在继明兴。
俭诏同今古，山川绕灞陵。
七月悲风起，凄凉万国人。
羽仪经巷内，輼輅转城闉。
暝色依陵早，秋声入辂新。
自嗟同草木，不识永贞春。
+++元稹
++++宪宗章武孝皇帝挽歌词三首（膳部员外时作）
国付重离后，身随十圣仙。
北辰移帝座，西日到虞泉。
方丈言虚设，华胥事眇然。
触鳞曾在宥，偏哭堕髯前。
天宝遗馀事，元和盛圣功。
二凶枭帐下，三叛斩都中。
始服沙陀虏，方吞逻逤戎。
狼星如要射，犹有鼎湖弓。
月落禁垣西，星攒晓仗齐。
风传宫漏苦，云拂羽仪低。
路隘车千两，桥危马万蹄。
共蹉封石检，不为报功泥。
+++元稹
++++恭王故太妃挽歌词二首（校书郎时作）
燕姞贻天梦，梁王尽孝思。
虽从魏诏葬，得用汉藩仪。
曙月残光敛，寒箫度曲迟。
平生奉恩地，哀挽欲何之。
文卫罗新圹，仙娥掩暝山。
雪云埋陇合，箫鼓望城还。
寒树风难静，霜郊夜更闲。
哀荣深孝嗣，仪表在河间。
+++元稹
++++哭吕衡州六首
气敌三人杰，交深一纸书。
我投冰莹眼，君报水怜鱼。
髀股惟夸瘦，膏肓岂暇除。
伤心死诸葛，忧道不忧馀。
望有经纶钓，虔收宰相刀。
江文驾风远，云貌接天高。
国待球琳器，家藏虎豹韬。
尽将千载宝，埋入五原蒿。
白马双旌队，青山八阵图。
请缨期系虏，枕草誓捐躯。
势激三千壮，年应四十无。
遥闻不瞑目，非是不怜吴。
雕鹗生难敌，沉檀死更香。
儿童喧巷市，羸老哭碑堂。
雁起沙汀暗，云连海气黄。
祝融峰上月，几照北人丧。
回雁峰前雁，春回尽却回。
联行四人去，同葬一人来。
铙吹临江返，城池隔雾开。
满船深夜哭，风棹楚猿哀。
杜预春秋癖，扬雄著述精。
在时兼不语，终古定归名。
耒水波文细，湘江竹叶轻。
平生思风月，潜寐若为情。
+++元稹
++++僧如展及韦载同游碧涧寺各赋诗…不复撰成徒以四韵为识
重吟前日他生句，岂料逾旬便隔生。
会拟一来身塔下，无因共绕寺廊行。
紫毫飞札看犹湿，黄字新诗和未成。
纵使得如羊叔子，不闻兼记旧交情。
+++元稹
++++公安县远安寺水亭见展公题壁漂然泪流因书四韵
碧涧去年会，与师三两人。
今来见题壁，师已是前身。
芰叶迎僧夏，杨花度俗春。
空将数行泪，洒遍塔中尘。
+++元稹
++++寒食日毛空路示侄晦及从简
我昔孩提从我兄，我今衰白尔初成。
分明寄取原头路，百世长须此路行。
+++元稹
++++别孙村老人（寒食日）
年年渐觉老人稀，欲别孙翁泪满衣。
未死不知何处去，此身终向此原归。
+++元稹
++++和乐天刘家花
闲坊静曲同消日，泪草伤花不为春。
遍问旧交零落尽，十人才有两三人。
+++元稹
++++褒城驿二首
容州诗句在褒城，几度经过眼暂明。
今日重看满衫泪，可怜名字已前生。
忆昔万株梨映竹，遇逢黄令醉残春。
梨枯竹尽黄令死，今日再来衰病身。
+++元稹
++++和乐天梦亡友刘太白同游二首
君诗昨日到通州，万里知君一梦刘。
闲坐思量小来事，只应元是梦中游。
老来东郡复西州，行处生尘为丧刘。
纵使刘君魂魄在，也应至死不同游。
+++元稹
++++酬乐天见忆，兼伤仲远
死别重泉閟，生离万里赊。
瘴侵新病骨，梦到故人家。
遥泪陈根草，闲收落地花。
庾公楼怅望，巴子国生涯。
河任天然曲，江随峡势斜。
与君皆直戆，须分老泥沙。
+++元稹
++++与乐天同葬杓直
元伯来相葬，山涛誓抚孤。
不知他日事，兼得似君无。

++中卷四百零四
  
+++元稹
++++夜闲（此后并悼亡）
感极都无梦，魂销转易惊。
风帘半钩落，秋月满床明。
怅望临阶坐，沉吟绕树行。
孤琴在幽匣，时迸断弦声。
+++元稹
++++感小株夜合
纤干未盈把，高条才过眉。
不禁风苦动，偏受露先萎。
不分秋同尽，深嗟小便衰。
伤心落残叶，犹识合昏期。
+++元稹
++++醉醒
积善坊中前度饮，谢家诸婢笑扶行。
今宵还似当时醉，半夜觉来闻哭声。
+++元稹
++++追昔游
谢傅堂前音乐和，狗儿吹笛胆娘歌。
花园欲盛千场饮，水阁初成百度过。
醉摘樱桃投小玉，懒梳丛鬓舞曹婆。
再来门馆唯相吊，风落秋池红叶多。
+++元稹
++++空屋题（十月十四日夜）
朝从空屋里，骑马入空台。
尽日推闲事，还归空屋来。
月明穿暗隙，灯烬落残灰。
更想咸阳道，魂车昨夜回。
+++元稹
++++初寒夜寄卢子蒙
月是阴秋镜，寒为寂寞资。
轻寒酒醒后，斜月枕前时。
倚壁思闲事，回灯检旧诗。
闻君亦同病，终夜远相悲。
+++元稹
++++城外回，谢子蒙见谕
十里抚柩别，一身骑马回。
寒烟半堂影，烬火满庭灰。
稚女凭人问，病夫空自哀。
潘安寄新咏，仍是夜深来。
+++元稹
++++谕子蒙
抚稚君休感，无儿我不伤。
片云离岫远，双燕念巢忙。
大壑谁非水，华星各自光。
但令长有酒，何必谢家庄。
+++元稹
++++遣悲怀三首
谢公最小偏怜女，嫁与黔娄百事乖。
顾我无衣搜画箧，泥他沽酒拔金钗。
野蔬充膳甘长藿，落叶添薪仰古槐。
今日俸钱过十万，与君营奠复营斋。
昔日戏言身后意，今朝皆到眼前来。
衣裳已施行看尽，针线犹存未忍开。
尚想旧情怜婢仆，也曾因梦送钱财。
诚知此恨人人有，贫贱夫妻百事哀。
闲坐悲君亦自悲，百年都是几多时。
邓攸无子寻知命，潘岳悼亡犹费词。
同穴窅冥何所望，他生缘会更难期。
唯将终夜长开眼，报答平生未展眉。
+++元稹
++++旅眠
内外都无隔，帷屏不复张。
夜眠兼客坐，同在火炉床。
+++元稹
++++除夜
忆昔岁除夜，见君花烛前。
今宵祝文上，重叠叙新年。
闲处低声哭，空堂背月眠。
伤心小儿女，撩乱火堆边。
+++元稹
++++感梦
行吟坐叹知何极，影绝魂销动隔年。
今夜商山馆中梦，分明同在后堂前。
+++元稹
++++合衣寝
良夕背灯坐，方成合衣寝。
酒醉夜未阑，几回颠倒枕。
+++元稹
++++竹簟
竹簟衬重茵，未忍都令卷。
忆昨初来日，看君自施展。
+++元稹
++++听庾及之弹乌夜啼引
君弹乌夜啼，我传乐府解古题。
良人在狱妻在闺，官家欲赦乌报妻。
乌前再拜泪如雨，乌作哀声妻暗语。
后人写出乌啼引，吴调哀弦声楚楚。
四五年前作拾遗，谏书不密丞相知。
谪官诏下吏驱遣，身作囚拘妻在远。
归来相见泪如珠，唯说闲宵长拜乌。
君来到舍是乌力，妆点乌盘邀女巫。
今君为我千万弹，乌啼啄啄泪澜澜。
感君此曲有深意，昨日乌啼桐叶坠。
当时为我赛乌人，死葬咸阳原上地。

+++元稹
++++梦井
梦上高高原，原上有深井。
登高意枯渴，愿见深泉冷。
裴回绕井顾，自照泉中影。
沉浮落井瓶，井上无悬绠。
念此瓶欲沉，荒忙为求请。
遍入原上村，村空犬仍猛。
还来绕井哭，哭声通复哽。
哽噎梦忽惊，觉来房舍静。
灯焰碧胧胧，泪光疑冏冏。
钟声夜方半，坐卧心难整。
忽忆咸阳原，荒田万馀顷。
土厚圹亦深，埋魂在深埂。
埂深安可越，魂通有时逞。
今宵泉下人，化作瓶相憬。
感此涕汍澜，汍澜涕沾领。
所伤觉梦间，便觉死生境。
岂无同穴期，生期谅绵永。
又恐前后魂，安能两知省。
寻环意无极，坐见天将昞。
吟此梦井诗，春朝好光景。
+++元稹
++++江陵三梦
平生每相梦，不省两相知。
况乃幽明隔，梦魂徒尔为。
情知梦无益，非梦见何期。
今夕亦何夕，梦君相见时。
依稀旧妆服，晻淡昔容仪。
不道间生死，但言将别离。
分张碎针线，襵叠故屏帏。
抚稚再三嘱，泪珠千万垂。
嘱云唯此女，自叹总无儿。
尚念娇且騃，未禁寒与饥。
君复不憘事，奉身犹脱遗。
况有官缚束，安能长顾私。
他人生间别，婢仆多谩欺。
君在或有托，出门当付谁。
言罢泣幽噎，我亦涕淋漓。
惊悲忽然寤，坐卧若狂痴。
月影半床黑，虫声幽草移。
心魂生次第，觉梦久自疑。
寂默深想像，泪下如流澌。
百年永已诀，一梦何太悲。
悲君所娇女，弃置不我随。
长安远于日，山川云间之。
纵我生羽翼，网罗生絷维。
今宵泪零落，半为生别滋。
感君下泉魄，动我临川思。
一水不可越，黄泉况无涯。
此怀何由极，此梦何由追。
坐见天欲曙，江风吟树枝。
古原三丈穴，深葬一枝琼。
崩剥山门坏，烟绵坟草生。
久依荒陇坐，却望远村行。
惊觉满床月，风波江上声。
君骨久为土，我心长似灰。
百年何处尽，三夜梦中来。
逝水良已矣，行云安在哉。
坐看朝日出，众鸟双裴回。
+++元稹
++++张旧蚊帱
逾年间生死，千里旷南北。
家居无见期，况乃异乡国。
破尽裁缝衣，忘收遗翰墨。
独有缬纱帱，凭人远携得。
施张合欢榻，展卷双鸳翼。
已矣长空虚，依然旧颜色。
裴回将就寝，徙倚情何极。
昔透香田田，今无魂恻恻。
隙穿斜月照，灯背空床黑。
达理强开怀，梦啼还过臆。
平生贫寡欢，夭枉劳苦忆。
我亦距几时，胡为自摧逼。
烛蛾焰中舞，茧蚕丛上织。
燋烂各自求，他人顾何力。
多离因苟合，恶影当务息。
往事勿复言，将来幸前识。
+++元稹
++++独夜伤怀赠呈张侍御（张生近丧妻）
烬火孤星灭，残灯寸焰明。
竹风吹面冷，檐雪坠阶声。
寡鹤连天叫，寒雏彻夜惊。
只应张侍御，潜会我心情。
+++元稹
++++六年春遣怀八首
伤禽我是笼中鹤，沉剑君为泉下龙。
重纩犹存孤枕在，春衫无复旧裁缝。
检得旧书三四纸，高低阔狭粗成行。
自言并食寻高事，唯念山深驿路长。
公无渡河音响绝，已隔前春复去秋。
今日闲窗拂尘土，残弦犹迸钿箜篌。
婢仆晒君馀服用，娇痴稚女绕床行。
玉梳钿朵香胶解，尽日风吹玳瑁筝。
伴客销愁长日饮，偶然乘兴便醺醺。
怪来醒后傍人泣，醉里时时错问君。
我随楚泽波中梗，君作咸阳泉下泥。
百事无心值寒食，身将稚女帐前啼。
童稚痴狂撩乱走，绣球花仗满堂前。
病身一到繐帷下，还向临阶背日眠。
小于潘岳头先白，学取庄周泪莫多。
止竟悲君须自省，川流前后各风波。
+++元稹
++++答友封见赠
荀令香销潘簟空，悼亡诗满旧屏风。
扶床小女君先识，应为些些似外翁。
+++元稹
++++梦成之
烛暗船风独梦惊，梦君频问向南行。
觉来不语到明坐，一夜洞庭湖水声。
+++元稹
++++哭小女降真
雨点轻沤风复惊，偶来何事去何情。
浮生未到无生地，暂到人间又一生。
+++元稹
++++哭女樊
秋天净绿月分明，何事巴猿不賸鸣。
应是一声肠断去，不容啼到第三声。
+++元稹
++++哭女樊四十韵（虢州长史时作）
逝者何由见，中人未达情。
马无生角望，猿有断肠鸣。
去伴投遐徼，来随梦险程。
四年巴养育，万里硖回萦。
病是他乡染，魂应远处惊。
山魈邪乱逼，沙虱毒潜婴。
母约看宁辨，余慵疗不精。
欲寻方次第，俄值疾充盈。
灯火徒相守，香花只浪擎。
莲初开月梵，蕣已落朝荣。
魄散云将尽，形全玉尚莹。
空垂两行血，深送一枝琼。
秘祝休巫觋，安眠放使令。
旧衣和箧施，残药满瓯倾。
乳媪闲于社，医僧婗似酲。
悯渠身觉剩，讶佛力难争。
骑竹痴犹子，牵车小外甥。
等长迷过影，遥戏误啼声。
涴纸伤馀画，扶床念试行。
独留呵面镜，谁弄倚墙筝。
忆昨工言语，怜初妙长成。
撩风妒鹦舌，凌露触兰英。
翠凤舆真女，红蕖捧化生。
只忧嫌五浊，终恐向三清。
宿恶诸荤味，悬知众物名。
环从枯树得，经认宝函盛。
愠怒偏憎数，分张雅爱平。
最怜贪栗妹，频救懒书兄。
为占娇饶分，良多眷恋诚。
别常回面泣，归定出门迎。
解怪还家晚，长将远信呈。
说人偷罪过，要我抱纵横。
腾蹋游江舫，攀缘看乐棚。
和蛮歌字拗，学妓舞腰轻。
迢递离荒服，提携到近京。
未容夸伎俩，唯恨枉聪明。
往绪心千结，新丝鬓百茎。
暗窗风报晓，秋幌雨闻更。
败槿萧疏馆，衰杨破坏城。
此中临老泪，仍自哭孩婴。
+++元稹
++++哭子十首（翰林学士时作）
维鹈受刺因吾过，得马生灾念尔冤。
独在中庭倚闲树，乱蝉嘶噪欲黄昏。
才能辨别东西位，未解分明管带身。
自食自眠犹未得，九重泉路托何人。
尔母溺情连夜哭，我身因事有时悲。
钟声欲绝东方动，便是寻常上学时。
莲花上品生真界，兜率天中离世途。
彼此业缘多障碍，不知还得见儿无。
节量梨栗愁生疾，教示诗书望早成。
鞭扑校多怜校少，又缘遗恨哭三声。
深嗟尔更无兄弟，自叹予应绝子孙。
寂寞讲堂基址在，何人车马入高门。
往年鬓已同潘岳，垂老年教作邓攸。
烦恼数中除一事，自兹无复子孙忧。
长年苦境知何限，岂得因儿独丧明。
消遣又来缘尔母，夜深和泪有经声。
乌生八子今无七，猿叫三声月正孤。
寂寞空堂天欲曙，拂帘双燕引新雏。
频频子落长江水，夜夜巢边旧处栖。
若是愁肠终不断，一年添得一声啼。
+++元稹
++++感逝（浙东）
头白夫妻分无子，谁令兰梦感衰翁。
三声啼妇卧床上，一寸断肠埋土中。
蜩甲暗枯秋叶坠，燕雏新去夜巢空。
情知此恨人皆有，应与暮年心不同。
+++元稹
++++妻满月日相唁
十月辛勤一月悲，今朝相见泪淋漓。
狂风落尽莫惆怅，犹胜因花压折枝。

++中卷四百零五
  
+++元稹
++++代曲江老人百韵（年十六时作）
何事花前泣，曾逢旧日春。
先皇初在镐，贱子正游秦。
拨乱干戈后，经文礼乐辰。
徽章悬象魏，貔虎画骐驎。
光武休言战，唐尧念睦姻。
琳琅铺柱础，葛藟茂河漘。
尚齿惇耆艾，搜材拔积薪。
裴王持藻镜，姚宋斡陶钧。
内史称张敞，苍生借寇恂。
名卿唯讲德，命士耻忧贫。
杞梓无遗用，刍荛不忘询。
悬金收逸骥，鼓瑟荐嘉宾。
羽翼皆随凤，圭璋肯杂珉。
班行容济济，文质道彬彬。
百度依皇极，千门辟紫宸。
措刑非苟简，稽古蹈因循。
书谬偏求伏，诗亡远听申。
雄推三虎贾，群擢八龙荀。
海外恩方洽，寰中教不泯。
儒林精阃奥，流品重清淳。
天净三光丽，时和四序均。
卑官休力役，蠲赋免艰辛。
蛮貊同车轨，乡原尽里仁。
帝途高荡荡，风俗厚誾誾。
暇日耕耘足，丰年雨露频。
戍烟生不见，村竖老犹纯。
耒耜勤千亩，牲牢奉六禋。
南郊礼天地，东野辟原匀。
校猎求初吉，先农卜上寅。
万方来合杂，五色瑞轮囷。
池籞呈朱雁，坛场得白麟。
酹金光照耀，奠璧彩璘玢。
掉荡云门发，蹁跹鹭羽振。
集灵撞玉磬，和鼓奏金錞。
建簴崇牙盛，衔钟兽目嗔。
总干形屹崒，戛敔背嶙峋。
文物千官会，夷音九部陈。
鱼龙华外戏，歌舞洛中嫔。
佳节修酺礼，非时宴侍臣。
梨园明月夜，花萼艳阳晨。
李杜诗篇敌，苏张笔力匀。
乐章轻鲍照，碑板笑颜竣。
泰狱陪封禅，汾阴颂鬼神。
星移逐西顾，风暖助东巡。
浴德留汤谷，蒐畋过渭滨。
沸天雷殷殷，匝地毂辚辚。
沃土心逾炽，豪家礼渐湮。
老农羞荷锸，贪贾学垂绅。
曲艺争工巧，雕机变组紃。
青凫连不解，红粟朽相因。
山泽长孳货，梯航竞献珍。
翠毛开越巂，龙眼弊瓯闽。
玉馔薪燃蜡，椒房烛用银。
铜山供横赐，金屋贮宜颦。
班女恩移赵，思王赋感甄。
辉光随顾步，生死属摇唇。
世族功勋久，王姬宠爱亲。
街衢连甲第，冠盖拥朱轮。
大道垂珠箔，当垆踏锦茵。
轩车隘南陌，钟磬满西邻。
出入张公子，骄奢石季伦。
鸡场潜介羽，马埒并扬尘。
韬袖夸狐腋，弓弦尚鹿𦟘。
紫绦牵白犬，绣䪜被花駰。
箭倒南山虎，鹰擒东郭畇。
翻身迎过雁，劈肘取回鹑。
竟蓄朱公产，争藏邴氏缗。
桥桃矜马鹜，倚顿数牛犉。
齑斗冬中韭，羹怜远处莼。
万钱才下箸，五酘未称醇。
曲水闲销日，倡楼醉度旬。
探丸依郭解，投辖伴陈遵。
共谓长之泰，那知遽构屯。
奸心兴桀黠，凶丑比顽嚚。
斗柄侵妖彗，天泉化逆鳞。
背恩欺乃祖，连祸及吾民。
猰貐当前路，鲸鲵得要津。
王师才业业，暴卒已䖜䖜。
杂虏同谋夏，宗周暂去豳。
陵园深暮景，霜露下秋旻。
凤阙悲巢鵩，鹓行乱野麏。
华林荒茂草，寒竹碎贞筠。
村落空垣坏，城隍旧井堙。
破船沉古渡，战鬼聚阴磷。
振臂谁相应，攒眉独不伸。
毁容怀赤绂，混迹戴黄巾。
木梗随波荡，桃源斅隐沦。
弟兄书信断，鸥鹭往来驯。
忽遇山光澈，遥瞻海气真。
秘图推废主，后圣合经纶。
野杏浑休植，幽兰不复纫。
但惊心愤愤，谁恋水粼粼。
尽室杂深洞，轻桡荡小䑳。
殷勤题白石，怅望出青蘋。
梦寐平生在，经过处所新。
阮郎迷里巷，辽鹤记城闉。
虚过休明代，旋为朽病身。
劳生常矻矻，语旧苦谆谆。
晚岁多衰柳，先秋愧大椿。
眼前年少客，无复昔时人。
+++元稹
++++开元观闲居，酬吴士矩侍御三十韵（十八时作）
静习狂心尽，幽居道气添。
神编启黄简，秘箓捧朱签。
烂熳烟霞驻，优游岁序淹。
登坛拥旄节，趋殿礼胡髯。
醮起彤庭烛，香开白玉奁。
结盟金剑重，斩魅宝刀铦。
禹步星纲动，焚符灶鬼詹。
冥搜呼直使，章奏役飞廉。
仙籍聊凭检，浮名复为占。
赤诚祈皓鹤，绿发代青缣。
虚室常怀素，玄关屡引枮。
貂蝉徒自宠，鸥鹭不相嫌。
始悟身为患，唯欣禄未恬。
龟龙恋淮海，鸡犬傍闾阎。
松笠新偏翠，山峰远更尖。
箫声吟茂竹，虹影逗虚檐。
初日先通牖，轻飔每透帘。
露盘朝滴滴，钩月夜纤纤。
已得餐霞味，应嗤食蓼甜。
工琴闲度昼，耽酒醉销炎。
几案随宜设，诗书逐便拈。
灌园多抱瓮，刈藿乍腰镰。
野鸟终难絷，鹪鹩本易厌。
风高云远逝，波骇鲤深潜。
邸第过从隔，蓬壶梦寐瞻。
所希颜颇练，谁恨突无黔。
思拙惭圭璧，词烦杂米盐。
谕锥言太小，求药意何谦。
语默君休问，行藏我讵兼。
狂歌终此曲，情尽口长箝。
+++元稹
++++病减逢春，期白二十二、辛大不至十韵
病与穷阴退，春从血气生。
寒肤渐舒展，阳脉乍虚盈。
就日临阶坐，扶床履地行。
问人知面瘦，祝鸟愿身轻。
风暖牵诗兴，时新变卖声。
饥馋看药忌，闲闷点书名。
旧雪依深竹，微和动早萌。
推迁悲往事，疏数辨交情。
琴待嵇中散，杯思阮步兵。
世间除却病，何者不营营。
+++元稹
++++黄明府诗
少年曾痛饮，黄令苦飞觥。
席上当时走，马前今日迎。
依稀迷姓氏，积渐识平生。
故友身皆远，他乡眼暂明。
便邀连榻坐，兼共榜船行。
酒思临风乱，霜棱扫地平。
不堪深浅酌，贪怆古今情。
逦迤七盘路，坡陀数丈城。
花疑褒女笑，栈想武侯征。
一种埋幽石，老闲千载名。
+++元稹
++++酬翰林白学士代书一百韵（此后江陵时作）
昔岁俱充赋，同年遇有司。
八人称迥拔，两郡滥相知。
逸骥初翻步，鞲鹰暂脱羁。
远途忧地窄，高视觉天卑。
并入红兰署，偏亲白玉规。
近朱怜冉冉，伐木愿偲偲。
鱼鲁非难识，铅黄自懒持。
心轻马融帐，谋夺子房帷。
秀发幽岩电，清澄隘岸陂。
九霄排直上，万里整前期。
勇赠栖鸾句，惭当古井诗。
多闻全受益，择善颇相师。
脱俗殊常调，潜工大有为。
还醇凭酎酒，运智托围棋。
情会招车胤，闲行觅戴逵。
僧餐月灯阁，醵宴劫灰池。
胜概争先到，篇章竞出奇。
输赢论破的，点窜肯容丝。
山岫当街翠，墙花拂面枝。
莺声爱娇小，燕翼玩逶迤。
辔为逢车缓，鞭缘趁伴施。
密携长上乐，偷宿静坊姬。
僻性慵朝起，新晴助晚嬉。
相欢常满目，别处鲜开眉。
翰墨题名尽，光阴听话移。
绿袍因醉典，乌帽逆风遗。
暗插轻筹箸，仍提小屈卮。
本弦才一举，下口已三迟。
逃席冲门出，归倡借马骑。
狂歌繁节乱，醉舞半衫垂。
散漫纷长薄，邀遮守隘岐。
几遭朝士笑，兼任巷童随。
苟务形骸达，浑将性命推。
何曾爱官序，不省计家资。
忽悟成虚掷，翻然叹未宜。
使回耽乐事，坚赴策贤时。
寝食都忘倦，园庐遂绝窥。
劳神甘戚戚，攻短过孜孜。
叶怯穿杨箭，囊藏透颖锥。
超遥望云雨，摆落占泉坻。
略削荒凉苑，搜求激直词。
那能作牛后，更拟助洪基。
唱第听鸡集，趋朝忘马疲。
内人舆御案，朝景丽神旗。
首被呼名姓，多惭冠等衰。
千官容眷盼，五色照离披。
鹓侣从兹洽，鸥情转自縻。
分张殊品命，中外却驱驰。
出入称金籍，东西侍碧墀。
斗班云汹涌，开扇雉参差。
切愧寻常质，亲瞻咫尺姿。
日轮光照耀，龙服瑞葳蕤。
誓欲通愚謇，生憎效喔咿。
佞存真妾妇，谏死是男儿。
便殿承偏召，权臣惧挠私。
庙堂虽稷契，城社有狐狸。
似锦言应巧，如弦数易欺。
敢嗟身暂黜，所恨政无毗。
谬辱良由此，升腾亦在斯。
再令陪宪禁，依旧履阽危。
使蜀常绵远，分台更嶮巇。
匿奸劳发掘，破党恶持疑。
斧刃迎皆碎，盘牙老未萎。
乍能还帝笏，讵忍折吾支。
虎尾元来险，圭文却类疵。
浮荣齐壤芥，闲气咏江蓠。
阙下殷勤拜，樽前啸傲辞。
飘沈委蓬梗，忠信敌蛮夷。
戏诮青云驿，讥题皓发祠。
贪过谷隐寺，留读岘山碑。
草没章台阯，堤横楚泽湄。
野莲侵稻陇，亚柳压城陴。
遇物伤凋换，登楼思漫瀰。
金攒嫩橙子，瑿泛远鸬鹚。
仰竹藤缠屋，苫茆荻补篱。
面梨通蒂朽，火米带芒炊。
苇笋针筒束，鯾鱼箭羽鬐。
芋羹真底可，鲈鲙漫劳思。
北渚销魂望，南风著骨吹。
度梅衣色渍，食稗马蹄羸。
院榷和泥碱，官酤小麹醨。
讹音烦缴绕，轻俗丑威仪。
树罕贞心柏，畦丰卫足葵。
坳洼饶尰矮，游惰压庸缁。
病赛乌称鬼，巫占瓦代龟。
连阴蛙张王，瘴疟雪治医。
我正穷于是，君宁念及兹。
一篇从日下，双鲤送天涯。
坐捧迷前席，行吟忘结綦。
匡床铺错绣，几案踊灵芝。
形影同初合，参商喻此离。
扇因秋弃置，镜异月盈亏。
壮志诚难夺，良辰岂复追。
宁牛终夜永，潘鬓去年衰。
溟渤深那测，穹苍意在谁。
驭方轻騕袅，车肯重辛夷。
卧辙希濡沫，低颜受颔颐。
世情焉足怪，自省固堪悲。
溷鼠虚求洁，笼禽方讶饥。
犹胜忆黄犬，幸得早图之。

++中卷四百零六
  
+++元稹
++++纪怀，赠李六户曹、崔二十功曹五十韵
昔冠诸生首，初因三道征。
公卿碧墀会，名姓白麻称。
日月光遥射，烟霄志渐弘。
荣班联锦绣，谏纸赐笺藤。
便欲呈肝胆，何言犯股肱。
椎埋冲斗剑，消碎莹壶冰。
赤县才分务，青骢已迥乘。
因骑度海鹘，拟杀蔽天鹏。
缚虎声空壮，连鳌力未胜。
风翻波竟蹙，山压势逾崩。
僇辱徒相困，苍黄性不能。
酣歌离岘顶，负气入江陵。
华表当蟾魄，高楼挂玉绳。
角声悲掉荡，城影暗棱层。
军幕威容盛，官曹礼数兢。
心虽出云鹤，身尚触笼鹰。
竦足良甘分，排衙苦未曾。
通名参将校，抵掌见亲朋。
喣沫求涓滴，沧波怯斗升。
荒居邻鬼魅，羸马步殑㱥。
白草堂檐短，黄梅雨气蒸。
沾黏经汗席，飐闪尽油灯。
夜怯餐肤蚋，朝烦拂面蝇。
过从愁厌贱，专静畏猜仍。
旅寓谁堪托，官联自可凭。
甲科崔并骛，柱史李齐升。
共展排空翼，俱遭激远矰。
他乡元易感，同病转相矜。
投分多然诺，忘言少爱憎。
誓将探肺腑，耻更辨淄渑。
会宿形骸远，论交意气增。
一心吞渤澥，戮力拔嵩恒。
语到磨圭角，疑消破弩症。
吹嘘期指掌，患难许檐簦。
鎩翮鸾栖棘，藏锋箭在弸。
雪中方睹桂，木上莫施罾。
且泛夤沿水，兼过被病僧。
有时鞭款段，尽日醉懵僜。
蹑屐看秧稻，敲船和采菱。
叉鱼江火合，唤客谷神应。
啸傲虽开口，幽忧复满膺。
望云鳍拨剌，透匣色腾凌。
每想潢池寇，犹稽赤族惩。
夔龙劳算画，貔虎带威棱。
逐鸟忠潜奋，悬旌意远凝。
弢弓思彻札，绊骥闷牵縆。
运甓调辛苦，闻鸡屡寝兴。
闲随人兀兀，梦听鼓冬冬。
班笔行看掷，黄陂莫漫澄。
骐驎高阁上，须及壮时登。
+++元稹
++++答姨兄胡灵之见寄五十韵
忆昔凤翔城，龆年是事荣。
理家烦伯舅，相宅尽吾兄。
诗律蒙亲授，朋游忝自迎。
题头筠管缦，教射角弓騂。
矮马驼騣䪜，牦牛兽面缨。
对谈依赳赳，送客步盈盈。
米碗诸贤让，蠡杯大户倾。
一船席外语，三榼拍心精。
传盏加分数，横波掷目成。
华奴歌淅淅，媚子舞卿卿。
斗设狂为好，谁忧饮败名。
屠过隐朱亥，楼梦古秦嬴。
环坐唯便草，投盘暂废觥。
春郊才烂熳，夕鼓已砰轰。
荏苒移灰琯，喧阗倦塞兵。
糟浆闻渐足，书剑讶无成。
抵璧惭虚弃，弹珠觉用轻。
遂笼云际鹤，来狎谷中莺。
学问攻方苦，篇章兴太清。
囊疏萤易透，锥钝股多坑。
笔阵戈矛合，文房栋桷撑。
豆萁才敏俊，羽猎正峥嵘。
岐下寻时别，京师触处行。
醉眠街北庙，闲绕宅南营。
柳爱凌寒软，梅怜上番惊。
观松青黛笠，栏药紫霞英。
尽日听僧讲，通宵咏月明。
正耽幽趣乐，旋被宦途萦。
吏晋资材枉，留秦岁序更。
我髯黳数寸，君发白千茎。
芸阁怀铅暇，姑峰带雪晴。
何由身倚玉，空睹翰飞琼。
世道难于剑，谗言巧似笙。
但憎心可转，不解跽如擎。
始效神羊触，俄随旅雁征。
孤芳安可驻，五鼎几时烹。
潦倒沉泥滓，欹危践矫衡。
登楼王粲望，落帽孟嘉情。
巫峡连天水，章台塞路荆。
雨摧渔火焰，风引竹枝声。
分作屯之蹇，那知困亦亨。
官曹三语掾，国器万寻桢。
逸杰雄姿迥，皇王雅论评。
蕙依潜可习，云合定谁令。
原燎逢冰井，鸿流值木罂。
智囊推有在，勇爵敢徒争。
迅拔看鹏举，高音侍鹤鸣。
所期人拭目，焉肯自佯盲。
铅钝丁宁淬，芜荒展转耕。
穷通须豹变，撄搏笑狼狞。
愧捧芝兰赠，还披肺腑呈。
此生如未死，未拟变平生。
+++元稹
++++酬许五康佐（次用本韵）
奋迅君何晚，羁离我讵俦。
鹤笼闲警露，鹰缚闷牵鞲。
蓬阁深沉省，荆门远慢州。
课书同吏职，旅宦各乡愁。
白日伤心过，沧江满眼流。
嘶风悲代马，喘月伴吴牛。
枯涸方穷辙，生涯不系舟。
猿啼三峡雨，蝉报两京秋。
珠玉惭新赠，芝兰忝旧游。
他年问狂客，须向老农求。
+++元稹
++++送崔侍御之岭南二十韵
汉法戎施幕，秦官郡置监。
萧何归旧印，鲍永授新衔。
币聘虽盈箧，泥章未破缄。
蛛悬丝缭绕，鹊报语詀諵。
再砺神羊角，重开宪简函。
鞶缨骢赳赳，緌珮绣縿縿。
逸翮怜鸿翥，离心觉刃劖。
联游亏片玉，洞照失明鉴。
遥想车登岭，那无泪满衫。
茅蒸连蟒气，衣渍度梅黬。
象斗缘谿竹，猿鸣带雨杉。
飓风狂浩浩，韶石峻崭崭。
宿浦宜深泊，祈泷在至諴。
瘴江乘早度，毒草莫亲芟。
试蛊看银黑，排腥贵食咸。
菌须虫已蠹，果重鸟先鵮。
冰莹怀贪水，霜清顾痛岩。
珠玑当尽掷，薏苡讵能谗。
荆俗欺王粲，吾生问季咸。
远书多不达，勤为枉攕攕。
+++元稹
++++酬段丞与诸棋流会宿弊居见赠二十四韵（次用本韵）
鸣局宁虚日，闲窗任废时。
琴书甘尽弃，园井讵能窥。
运石疑填海，争筹忆坐帷。
赤心方苦斗，红烛已先施。
蛇势萦山合，鸿联度岭迟。
堂堂排直阵，衮衮逼羸师。
悬劫偏深猛，回征特险巇。
旁攻百道进，死战万般为。
异日玄黄队，今宵黑白棋。
斫营看迥点，对垒重相持。
善败虽称怯，骄盈最易欺。
狼牙当必碎，虎口祸难移。
乘胜同三捷，扶颠望一词。
希因送目便，敢恃指纵奇。
退引防边策，雄吟斩将诗。
眠床都浪置，通夕共忘疲。
晓雉风传角，寒丛雪压枝。
繁星收玉版，残月耀冰池。
僧请闻钟粥，宾催下药卮。
兽炎馀炭在，蜡泪短光衰。
俯仰嗟陈迹，殷勤卜后期。
公私牵去住，车马各支离。
分作终身癖，兼从是事隳。
此中无限兴，唯怕俗人知。
+++元稹
++++酬窦校书二十韵（次本韵）
鸥鹭元相得，杯觞每共传。
芳游春烂熳，晴望月团圆。
调笑风流剧，论文属对全。
赏花珠并缀，看雪璧常连。
竹寺荒唯好，松斋小更怜。
潜投孟公辖，狂乞莫愁钱。
尘土抛书卷，枪筹弄酒权。
令夸齐箭道，力斗抹弓弦。
但喜添樽满，谁忧乏桂然。
渐轻身外役，浑证饮中禅。
及我辞云陛，逢君仕圃田。
音徽千里断，魂梦两情偏。
足听猿啼雨，深藏马腹鞭。
官醪半清浊，夷馔杂腥膻。
顾影无依倚，甘心守静专。
那知暮江上，俱会落英前。
款曲生平在，悲凉岁序迁。
鹤方同北渚，鸿又过南天。
丽句惭虚掷，沉机懒强牵。
粗酬珍重意，工拙定相悬。
+++元稹
++++泛江玩月十二韵
楚塞分形势，羊公压大邦。
因依多士子，参画尽敦厖。
岳璧闲相对，荀龙自有双。
共将船载酒，同泛月临江。
远树悬金镜，深潭倒玉幢。
委波添净练，洞照灭凝釭。
阗咽沙头市，玲珑竹岸窗。
巴童唱巫峡，海客话神泷。
已困连飞盏，犹催未倒缸。
饮荒情烂熳，风棹乐峥摐。
胜事他年忆，愁心此夜降。
君皆逸韵，须为应莛撞。
+++元稹
++++痁卧闻幕中诸公征乐会饮，因有戏呈三十韵
濩落因寒甚，沉阴与病偕。
药囊堆小案，书卷塞空斋。
胀腹看成鼓，羸形渐比柴。
道情忧易适，温瘴气难排。
治朣扶轻仗，开门立静街。
耳鸣疑暮角，眼暗助昏霾。
野竹连荒草，平陂接断崖。
坐隅甘对鵩，当路恐遭豺。
蛇蛊迷弓影，雕翎落箭靫。
晚篱喧斗雀，残菊半枯荄。
怅望悲回雁，依迟傍古槐。
一生长苦节，三省讵行怪。
奔北翻成勇，司南却是呙。
穹苍真漠漠，风雨漫喈喈。
彼美犹谿女，其谁占馆娃。
诚知通有日，太极浩无涯。
布卦求无妄，祈天愿孔皆。
藏衰谋计拙，地僻往还乖。
况羡莲花侣，方欣绮席谐。
钿车迎妓乐，银翰屈朋侪。
白纻颦歌黛，同蹄坠舞钗。
纤身霞出海，艳脸月临淮。
筹箸随宜放，投盘止罚啀。
红娘留醉打，觥使及醒差。
顾我潜孤愤，何人想独怀。
夜灯然檞叶，冻雪堕砖阶。
坏壁虚缸倚，深炉小火埋。
鼠骄衔笔砚，被冷束筋骸。
毕竟图斟酌，先须遣疠痎。
枪旗如在手，那复敢崴㠢。
+++元稹
++++酬友封话旧叙怀十二韵（依次重用为韵）
风波千里别，书信二年稀。
乍见悲兼喜，犹惊是与非。
身名判作梦，杯盏莫相违。
草馆同床宿，沙头待月归。
春深乡路远，老去宦情微。
魏阙何由到，荆州且共依。
人欺翻省事，官冷易藏威。
但拟驯鸥鸟，无因用弩机。
开张图卷轴，颠倒醉衫衣。
莼菜银丝嫩，鲈鱼雪片肥。
怜君诗似涌，赠我笔如飞。
会遣诸伶唱，篇篇入禁闱。
+++元稹
++++送王协律游杭越十韵
去去莫凄凄，馀杭接会稽。
松门天竺寺，花洞若耶溪。
浣渚逢新艳，兰亭识旧题。
山经秦帝望，垒辨越王栖。
江树春常早，城楼月易低。
镜呈湖面出，云叠海潮齐。
章甫官人戴，莼丝姹女提。
长干迎客闹，小市隔烟迷。
纸乱红蓝压，瓯凝碧玉泥。
荆南无抵物，来日为侬携。
+++元稹
++++送东川马逢侍御使回十韵
风水荆门阔，文章蜀地豪。
眼青宾礼重，眉白众情高。
思勇曾吞笔，投虚惯用刀。
词锋倚天剑，学海驾云涛。
南郡传纱帐，东方让锦袍。
旋吟新乐府，便续古离骚。
雪岸犹封草，春江欲满槽。
饯筵君置醴，随俗我餔糟。
莫叹巴三峡，休惊鬓二毛。
流年等头过，人世各劳劳。

++中卷四百零七
  
+++元稹
++++酬卢秘书
偶有冲天气，都无处世才。
未容荣路稳，先踏祸机开。
分久沉荆掾，惭经厕柏台。
理推愁易惑，乡思病难裁。
夜伴吴牛喘，春惊朔雁回。
北人肠断送，西日眼穿颓。
唯望魂归去，那知诏下来。
涸鱼千丈水，僵燕一声雷。
幽匣提清镜，衰颜拂故埃。
梦云期紫阁，厌雨别黄梅。
亲戚迎时到，班行见处陪。
文工犹畏忌，朝士绝嫌猜。
新识蓬山杰，深交翰苑材。
连投珠作贯，独和玉成堆。
剧敌徒相轧，羸师亦自媒。
磨砻刮骨刃，翻掷委心灰。
恐被神明哭，忧为造化灾。
私调破叶箭，定饮搴旗杯。
金宝潜砂砾，芝兰似草莱。
凭君毫发鉴，莫遣翳莓苔。
+++元稹
++++见人咏韩舍人新律诗，因有戏赠
喜闻韩古调，兼爱近诗篇。
玉磬声声彻，金铃个个圆。
高疏明月下，细腻早春前。
花态繁于绮，闺情软似绵。
轻新便妓唱，凝妙入僧禅。
欲得人人伏，能教面面全。
延之苦拘检，摩诘好因缘。
七字排居敬，千词敌乐天。
殷勤闲太祝，好去老通川。
莫漫裁章句，须饶紫禁仙。
+++元稹
++++奉和权相公行次临阙驿逢郑仆射相公归…赠诗十四韵
帝下赤霄符，搜求造化炉。
中台归内座，太一直南都。
黄霸乘轺入，王尊叱驭趋。
万人东道送，六纛北风驱。
栈阁才倾盖，关门已合繻。
贯鱼行逦迤，交马语踟蹰。
去速熊罴兆，来驰虎豹夫。
昔怜三易地，今讶两分途。
别路环山雪，离章运寸珠。
锋铓断犀兕，波浪没蓬壶。
区宇声虽动，淮河孽未诛。
将军遥策画，师氏密訏谟。
汉上坛仍筑，褒西阵再图。
公方先二虏，何暇进愚儒。
+++元稹
++++酬乐天东南行诗一百韵
我病方吟越，君行已过湖。
去应缘直道，哭不为穷途。
亚竹寒惊牖，空堂夜向隅。
暗魂思背烛，危梦怯乘桴。
坐痛筋骸憯，旁嗟物候殊。
雨蒸虫沸渭，浪涌怪睢盱。
索绠飘蚊蚋，蓬麻甃舳舻。
短檐苫稻草，微俸封渔租。
泥浦喧捞蛤，荒郊险斗貙。
鲸吞近溟涨，猿闹接黔巫。
芒屩泅牛妇，丫头荡桨夫。
酢醅荷裹卖，醨酒水淋沽。
舞态翻鸲鹆，歌词咽鹧鸪。
夷音啼似笑，蛮语谜相呼。
江郭船添店，山城木竖郛。
吠声沙市犬，争食墓林乌。
犷俗诚堪惮，妖神甚可虞。
欲令仁渐及，已被疟潜图。
膳减思调鼎，行稀恐蠹枢。
杂莼多剖鳝，和黍半蒸菰。
绿粽新菱实，金丸小木奴。
芋羹真暂淡，飀炙漫涂苏。
炰鳖那胜羜，烹鯄只似鲈。
楚风轻似蜀，巴地湿如吴。
气浊星难见，州斜日易晡。
通宵但云雾，未酉即桑榆。
瘴窟蛇休蛰，炎溪暑不徂。
伥魂阴叫啸，鵩貌昼踟蹰。
乡里家藏蛊，官曹世乏儒。
敛缗偷印信，传箭作符繻。
椎髻抛巾帼，镩刀代辘轳。
当心鞙铜鼓，背弝射桑弧。
岂复民氓料，须将鸟兽驱。
是非浑并漆，词讼敢研朱。
陋室鸮窥伺，衰形蟒觊觎。
鬓毛霜点合，襟泪血痕濡。
倍忆京华伴，偏忘我尔躯。
谪居今共远，荣路昔同趋。
科试铨衡局，衙参典校厨。
月中分桂树，天上识昌蒲。
应召逢鸿泽，陪游值赐酺。
心唯撞卫磬，耳不乱齐竽。
海岱词锋截，皇王笔阵驱。
疾奔凌騕褭，高唱轧吴歈。
点检张仪舌，提携傅说图。
摆囊看利颖，开颔出明珠。
并取千人特，皆非十上徒。
白麻云色腻，墨诏电光粗。
众口贪归美，何颜敢妒姝。
秦台纳红旭，酆匣洗黄垆。
谏猎宁规避，弹豪讵嗫嚅。
肺肝憎巧曲，蹊径绝萦迂。
誓遣朝纲振，忠饶翰苑输。
骥调方汗血，蝇点忽成卢。
遂谪栖遑掾，还飞送别盂。
痛嗟亲爱隔，颠望友朋扶。
狸病翻随鼠，骢羸返作驹。
物情良徇俗，时论太诬吾。
瓶罄罍偏耻，松摧柏自枯。
虎虽遭陷阱，龙不怕泥涂。
重喜登贤苑，方欣佐伍符。
判身入矛戟，轻敌比锱铢。
驿骑来千里，天书下九衢。
因教罢飞檄，便许到皇都。
舟败罂浮汉，骖疲杖过邘。
邮亭一萧索，烽候各崎岖。
馈饷人推辂，谁何吏执殳。
拔家逃力役，连锁责逋诛。
防戍兄兼弟，收田妇与姑。
缣缃工女竭，青紫使臣纡。
望国参云树，归家满地芜。
破窗尘𡋯𡋯，幽院鸟呜呜。
祖竹丛新笋，孙枝压旧梧。
晚花狂蛱蝶，残蒂宿茱萸。
始悟摧林秀，因衔避缴芦。
文房长遣闭，经肆未曾铺。
鹓鹭方求侣，鸱鸢已吓雏。
征还何郑重，斥去亦须臾。
迢递投遐徼，苍黄出奥区。
通川诚有咎，湓口定无辜。
利器从头匣，刚肠到底刳。
薰莸任盛贮，稊稗莫超逾。
公干经时卧，钟仪几岁拘。
光阴流似水，蒸瘴热于炉。
薄命知然也，深交有矣夫。
救焚期骨肉，投分刻肌肤。
二妙驰轩陛，三英咏袴襦。
李多嘲蝘蜓，窦数集蜘蛛。
数子皆奇货，唯予独朽株。
邯郸笑匍匐，燕蒯受揶揄。
懒学三闾愤，甘齐百里愚。
耽眠稀醒素，凭醉少嗟吁。
学问徒为尔，书题尽已于。
别犹多梦寐，情尚感凋枯。
近喜司戎健，寻伤掌诰徂。
士元名位屈，伯道子孙无。
旧好飞琼翰，新诗灌玉壶。
几催闲处泣，终作苦中娱。
廉蔺声相让，燕秦势岂俱。
此篇应绝倒，休漫捋髭须。
+++元稹
++++和乐天送客游岭南二十韵（次用本韵）
我自离乡久，君那度岭频。
一杯魂惨澹，万里路艰辛。
江馆连沙市，泷船泊水滨。
骑田回北顾，铜柱指南邻。
大壑浮三岛，周天过五均。
波心涌楼阁，规外布星辰。
狒狒穿筒格，猩猩置屐驯。
贡兼蛟女绢，俗重语儿巾。
舶主腰藏宝，黄家砦起尘。
歌钟排象背，炊爨上鱼身。
电白雷山接，旗红贼舰新。
岛夷徐市种，庙觋赵佗神。
鸢跕方知瘴，蛇苏不待春。
曙潮云斩斩，夜海火燐燐。
冠冕中华客，梯航异域臣。
果然皮胜锦，吉了舌如人。
风黖秋茅叶，烟埋晓月轮。
定应玄发变，焉用翠毛珍。
句漏沙须买，贪泉货莫亲。
能传稚川术，何患隐之贫。
+++元稹
++++献荥阳公诗五十韵
郑驿骑翩翩，丘门子弟贤。
文翁开学日，正礼骋途年。
骏骨黄金买，英髦绛帐延。
趋风皆蹀足，侍坐各差肩。
解榻招徐稚，登楼引仲宣。
凤攒题字扇，鱼落讲经筵。
盛气河包济，贞姿岳柱天。
皋夔当五百，邹鲁重三千。
科斗翻腾取，关雎教授先。
篆垂朝露滴，诗缀夜珠联。
逸礼多心匠，焚书旧口传。
陈遵修尺牍，阮瑀让飞笺。
中的颜初启，抽毫踵未旋。
森罗万木合，属对百花全。
词海跳波涌，文星拂坐悬。
戴冯遥避席，祖逖后施鞭。
西蜀凌云赋，东阳咏月篇。
劲芟鳌足断，精贯虱心穿。
浩汗神弥王，鹞飏兴欲仙。
冰壶通皓雪，绮树眇晴烟。
驱驾雷霆走，铺陈锦绣鲜。
清机登穾奥，流韵溢山川。
墨客膺潜服，谈宾膝误前。
张鳞定摧败，折角反矜怜。
句句推琼玉，声声播管弦。
纤新撩造化，澒洞斡陶甄。
卫磬琤鍧极，齐竽僭滥偏。
空虚惭炙輠，点窜许怀铅。
惫色秋来草，哀吟雨后蝉。
自伤魂惨沮，何暇思幽玄。
喜到樽罍侧，愁亲几案边。
菁华知竭矣，肺腑尚求旃。
抵滞浑成醉，徘徊转慕膻。
老叹才渐少，闲苦病相煎。
瓦砾难追琢，刍荛分弃捐。
漫劳成恳恳，那得美娟娟。
拙劣仍非速，迂愚且异专。
移时停笔砚，挥景乏戈鋋。
仪舌忻犹在，舒帷誓不褰。
会将连献楚，深耻谬游燕。
蒲有临书叶，韦充读易编。
沙须披见宝，经拟带耕田。
入雾长期闰，持朱本望研。
轮辕呈曲直，凿枘取方圆。
呼吸宁徒尔，沾濡岂浪然。
过箫资响亮，随水涨沦涟。
惜日看圭短，偷光恨壁坚。
勤勤雕朽木，细细导蒙泉。
传癖今应甚，头风昨已痊。
丹青公旧物，一为变蚩妍。

++中卷四百零八
  
+++元稹
++++酬乐天江楼夜吟稹诗，因成三十韵（次用本韵）
忽见君新句，君吟我旧篇。
见当巴徼外，吟在楚江前。
思鄙宁通律，声清遂扣玄。
三都时觉重，一顾世称妍。
排韵曾遥答，分题几共联。
昔凭银翰写，今赖玉音宣。
布鼓随椎响，坯泥仰匠圆。
铃因风断续，珠与调牵绵。
阮籍惊长啸，商陵怨别弦。
猿羞啼月峡，鹤让警秋天。
志士潜兴感，高僧暂废禅。
兴飘沧海动，气合碧云连。
点缀工微者，吹嘘势特然。
休文徒倚槛，彦伯浪回船。
伎乐当筵唱，儿童满巷传。
改张思妇锦，腾跃贾人笺。
魏拙虚教出，曹风敢望痊。
定遭才子笑，恐赚学生癫。
裁什情何厚，飞书信不专。
隼猜鸿蓄缩，虎横犬迍邅。
水墨看虽久，琼瑶喜尚全。
才从鱼里得，便向市头悬。
夜置堂东序，朝铺座右边。
手寻韦欲绝，泪滴纸浑穿。
甘蔗销残醉，醍醐醒早眠。
深藏那遽灭，同咏苦无缘。
雅羡诗能圣，终嗟药未仙。
五千诚远道，四十已中年。
暗魄多相梦，衰容每自怜。
卒章还恸哭，蚊蚋溢山川。
+++元稹
++++酬乐天待漏入阁见赠（时乐天为中书舍人予任翰林士）
未勘银台契，先排浴殿关。
沃心因特召，承旨绝常班。
飐闪才人袖，呕鸦软举鐶。
宫花低作帐，云从积成山。
密视枢机草，偷瞻咫尺颜。
恩垂天语近，对久漏声闲。
丹陛曾同立，金銮恨独攀。
笔无鸿业润，袍愧紫文殷。
河水通天上，瀛州接世间。
谪仙名籍在，何不重来还。
+++元稹
++++酬乐天早春闲游西湖颇多野趣…亦欲粗为恬养之赠耳
雁思欲回宾，风声乍变新。
各携红粉伎，俱伴紫垣人。
水面波疑縠，山腰虹似巾。
柳条黄大带，茭葑绿文茵。
雪尽才通屐，汀寒未有蘋。
向阳偏晒羽，依岸小游鳞。
浦屿崎岖到，林园次第巡。
墨池怜嗜学，丹井羡登真。
雅叹游方盛，聊非意所亲。
白头辞北阙，沧海是东邻。
问俗烦江界，蒐畋想渭津。
故交音讯少，归梦往来频。
独喜同门旧，皆为列郡臣。
三刀连地轴，一苇碍车轮。
尚阻青天雾，空瞻白玉尘。
龙因雕字识，犬为送书驯。
胜事无穷境，流年有限身。
懒将闲气力，争斗野塘春。
+++元稹
++++江边四十韵（此后并江陵时作）
官借江边宅，天生地势坳。
欹危饶坏构，迢递接长郊。
怪鵩频栖息，跳蛙颇混淆。
总无篱缴绕，尤怕虎咆哮。
停潦鱼招獭，空仓鼠敌猫。
土虚烦穴蚁，柱朽畏藏蛟。
蛇虺吞檐雀，豺狼逐野麃。
犬惊狂浩浩，鸡乱响嘐嘐。
濩落贫甘守，荒凉秽尽包。
断帘飞熠耀，当户网蟏蛸。
曲突翻成沼，行廊却代庖。
桥横老颠枿，马病裛刍茭。
一一床头点，连连砌下泡。
辱泥疑在绛，避雨想经崤。
相顾忧为鳖，谁能复系匏。
誓心来利往，卜食过安爻。
何计逃昏垫，移文报旧交。
栋梁存伐木，苫盖愧分茅。
金琯排黄荻，琅玕袅翠梢。
花砖水面斗，鸳瓦玉声敲。
方础荆山采，修掾郢匠铇。
隐锥雷震蛰，破竹箭鸣骹。
正寝初停午，频眠欲转胞。
囷圆收薄禄，厨敝备嘉肴。
各各人宁宇，双双燕贺巢。
高门受车辙，华厩称蒲捎。
尺寸皆随用，毫厘敢浪抛。
篾馀笼白鹤，枝剩架青。
制榻容筐篚，施关拒斗筲。
栏干防汲井，密室待持胶。
庭草佣工薙，园蔬稚子掊。
本图闲种植，那要择肥硗。
绿柚勤勤数，红榴个个抄。
池清漉螃蟹，瓜蠹拾螌蟊。
晒篆看沙鸟，磨刀绽海鲛。
罗灰修药灶，筑垛阅弓弰。
散诞都由习，童蒙剩懒教。
最便陶静饮，还作解愁嘲。
近浦闻归楫，遥城罢晓铙。
王孙如有问，须为并挥鞘。
+++元稹
++++春六十韵
节应寒灰下，春生返照中。
未能消积雪，已渐少回风。
迎气邦经重，斋诚帝念隆。
龙骧紫宸北，天压翠坛东。
仙仗摇佳彩，荣光答圣衷。
便从威仰座，随入大罗宫。
先到璇渊底，偷穿玳瑁栊。
馆娃朝镜晚，太液晓冰融。
撩摘芳情遍，搜求好处终。
九霄浑可可，万姓尚忡忡。
昼漏频加箭，宵晖欲半弓。
驱令三殿出，乞与百蛮同。
直自方壶岛，斜临绝漠戎。
南巡暧珠树，西转丽崆峒。
度岭梅甘坼，潜泉脉暗洪。
悠悠铺塞草，冉冉著江枫。
蚕役投筐妾，耘催荷蓧翁。
既蒸难发地，仍送懒归鸿。
约略环区宇，殷勤绮镐沣。
华山青黛扑，渭水碧沙蒙。
宿露清馀霭，晴烟塞迥空。
燕巢才点缀，莺舌最惺憁。
腻粉梨园白，胭脂桃径红。
郁金垂嫩柳，罯画委高笼。
地甲门阑大，天开禁掖崇。
层台张舞凤，阁道架飞虹。
麹糵调神化，鹓鸾竭至忠。
歌钟齐锡宴，车服奖庸功。
俊造欣时用，闾阎贺岁丰。
倡楼妆㸌㸌，农野绿芃芃。
贵主骄矜盛，豪家恃赖雄。
偏沾打球彩，频得铸钱铜。
专杀擒杨若，殊恩赦邓通。
女孙新在内，婴稚近封公。
游衍关心乐，诗书对面聋。
盘筵饶异味，音乐斥庸工。
酒爱油衣浅，杯夸玛瑙烘。
挑鬟玉钗髻，刺绣宝装拢。
启齿呈编贝，弹丝动削葱。
醉圆双媚靥，波溢两明瞳。
但赏欢无极，那知恨亦充。
洞房闲窈窕，庭院独葱茏。
谢砌萦残絮，班窗网曙虫。
望夫身化石，为伯首如蓬。
顾我沉忧士，骑他老病骢。
静街乘旷荡，初日接曈曨。
饮败肺常渴，魂惊耳更聪。
虚逢好阳艳，其那苦昏懵。
黾勉还移步，持疑又省躬。
慵将疲悴质，漫走倦羸僮。
季月行当暮，良辰坐叹穷。
晋悲焚介子，鲁愿浴沂童。
燧改鲜妍火，阴繁晻澹桐。
瑞云低𢈈𢈈，香雨润濛濛。
药溉分窠数，篱栽备幼冲。
种莎怜见叶，护笋冀成筒。
有梦多为蝶，因蒐定作熊。
漂沉随坏芥，荣茂委苍穹。
震动风千变，晴和鹤一冲。
丁宁搴芳侣，须识未开丛。
+++元稹
++++月三十韵
蓂叶标新朔，霜豪引细辉。
白眉惊半隐，虹势讶全微。
凉魄潭空洞，虚弓雁畏威。
上弦何汲汲，佳色转依依。
绮幕残灯敛，妆楼破镜飞。
玲珑穿竹树，岑寂思屏帏。
坐爱规将合，行看望已几。
绛河冰鉴朗，黄道玉轮巍。
迥照偏琼砌，馀光借粉闱。
泛池相皎洁，压桂共芳菲。
的的当歌扇，娟娟透舞衣。
殷勤入怀什，恳款堕云圻。
素液传烘盏，鸣琴荐碧徽。
椒房深肃肃，兰路霭霏霏。
翡翠通帘影，琉璃莹殿扉。
西园筵玳瑁，东壁射蛜蝛。
老将占天阵，幽人钓石矶。
荷锄元亮息，回棹子猷归。
迢递同千里，孤高净九围。
从星作风雨，配日丽旌旗。
麟斗宁徒设，蝇声岂浪讥。
司存委卿士，新拜出郊畿。
今古虽云极，亏盈不易违。
珠胎方夜满，清露忍朝晞。
渐减姮娥面，徐收楚练机。
卞疑雕璧碎，潘感竟床稀。
捐箧辞班女，潜波蔽虙妃。
氛埃谁定灭，蟾兔杳难希。
须遣圆明尽，良嗟造化非。
如能付刀尺，别为创璿玑。
+++元稹
++++饮致用神麹酒三十韵
七月调神麹，三春酿绿醽。
雕镌荆玉盏，烘透内丘瓶。
试滴盘心露，疑添案上萤。
满尊凝止水，祝地落繁星。
翻陋琼浆浊，唯闻石髓馨。
冰壶通角簟，金镜彻云屏。
雪映烟光薄，霜涵霁色泠。
蚌珠悬皎皛，桂魄倒瀴溟。
昼洒蝉将饮，宵挥鹤误聆。
琉璃惊太白，钟乳讶微青。
讵敢辞濡首，并怜可鉴形。
行当遣俗累，便得造禅扃。
何惮说千日，甘从过百龄。
但令长泛蚁，无复恨漂萍。
胆壮还增气，机忘反自冥。
瓮眠思毕卓，糟籍忆刘伶。
仿佛中圣日，希夷夹大庭。
眼前须底物，座右任他铭。
刮骨都无痛，如泥未拟停。
残觞犹漠漠，华烛已荧荧。
真性临时见，狂歌半睡听。
喧阗争意气，调笑学娉婷。
酩酊焉知极，羁离忽暂宁。
鸡声催欲曙，蟾影照初醒。
咽绝鹃啼竹，萧撩雁去汀。
遥城传漏箭，乡寺响风铃。
楚泽一为梗，尧阶屡变蓂。
醉荒非独此，愁梦几曾经。
每耻穷途哭，今那客泪零。
感君澄醴酒，不遣渭和泾。
+++元稹
++++感石榴二十韵
何年安石国，万里贡榴花。
迢递河源道，因依汉使槎。
酸辛犯葱岭，憔悴涉龙沙。
初到摽珍木，多来比乱麻。
深抛故园里，少种贵人家。
唯我荆州见，怜君胡地赊。
从教当路长，兼恣入檐斜。
绿叶裁烟翠，红英动日华。
新帘裙透影，疏牖烛笼纱。
委作金炉焰，飘成玉砌瑕。
乍惊珠缀密，终误绣帏奢。
琥珀烘梳碎，燕支懒颊涂。
风翻一树火，电转五云车。
绛帐迎宵日，芙蕖绽早牙。
浅深俱隐映，前后各分葩。
宿露低莲脸，朝光借绮霞。
暗虹徒缴绕，濯锦莫周遮。
俗态能嫌旧，芳姿尚可嘉。
非专爱颜色，同恨阻幽遐。
满眼思乡泪，相嗟亦自嗟。
+++元稹
++++度门寺
北祖三禅地，西山万树松。
门临溪一带，桥映竹千重。
翦凿基阶正，包藏景气浓。
诸岩分院宇，双岭抱垣墉。
舍利开层塔，香炉占小峰。
道场居士置，经藏大师封。
太子知栽植，神王守要冲。
由旬排讲座，丈六写真容。
佛语迦陵说，僧行猛虎从。
修罗抬日拒，楼至拔霜锋。
画井垂枯朽，穿池救噞喁。
蕉非难败坏，槿喻暂丰茸。
宝界留遗事，金棺灭去踪。
钵传烘玛瑙，石长翠芙蓉。
影帐纱全落，绳床土半壅。
荒林迷醉象，危壁亚盘龙。
行色怜初月，归程待晓钟。
心源虽了了，尘世苦憧憧。
宿荫高声忏，斋粮并力舂。
他生再来此，还愿总相逢。
+++元稹
++++大云寺二十韵
地胜宜台殿，山晴离垢氛。
现身千佛国，护世四王军。
碧耀高楼瓦，赪飞半壁文。
鹤林萦古道，雁塔没归云。
幡影中天飏，钟声下界闻。
攀萝极峰顶，游目到江濆。
驯鸽闲依缀，调猿静守群。
虎行风捷猎，龙睡气氛氲。
获稻禅衣卷，烧畬劫火焚。
新英蜂采掇，荒草象耕耘。
钵付灵童洗，香教善女熏。
果枝低罯罯，花雨泽雰雰。
示化维摩疾，降魔力士勋。
听经神变见，说偈鸟纷纭。
上境光犹在，深谿暗不分。
竹笼烟欲暝，松带日馀曛。
真谛成知别，迷心尚有云。
多生沉五蕴，宿习乐三坟。
谕鹿车虽设，如蚕绪正棼。
且将平等义，还奉圣明君。
+++元稹
++++和友封题开善寺十韵（依次重用本韵）
梁王开佛庙，云构岁时遥。
珠缀飞闲鸽，红泥落碎椒。
灯笼青焰短，香印白灰销。
匣收遗施，行廊画本朝。
藏经沾雨烂，魔女捧花娇。
亚树牵藤阁，横查压石桥。
竹荒新笋细，池浅小鱼跳。
匠正琉璃瓦，僧锄芍药苗。
旋蒸茶嫩叶，偏把柳长条。
便欲忘归路，方知隐易招。

++中卷四百零九
  
+++元稹
++++牡丹二首（此后并是校书郎以前作）
簇蕊风频坏，裁红雨更新。
眼看吹落地，便别一年春。
繁绿阴全合，衰红展渐难。
风光一抬举，犹得暂时看。
+++元稹
++++象人
被色空成象，观空色异真。
自悲人是假，那复假为人。
+++元稹
++++与杨十二巨源、卢十九经济同游大安亭各赋…探得松石
片石与孤松，曾经物外逢。
月临栖鹤影，云抱老人峰。
蜀客君当问，秦官我旧封。
积膏当琥珀，新劫长芙蓉。
待补苍苍去，樛柯早变龙。
+++元稹
++++赋得春雪映早梅
飞舞先春雪，因依上番梅。
一枝方渐秀，六出已同开。
积素光逾密，真花节暗催。
抟风飘不散，见晛忽偏摧。
郢曲琴空奏，羌音笛自哀。
今朝两成咏，翻挟昔人才。
+++元稹
++++赋得玉卮无当（韵取卮字）
共惜连城宝，翻成无当卮。
讵惭君子贵，深讶巧工隳。
泛蚁功全小，如虹色不移。
可怜殊砾石，何计辨糟醨。
江海诚难满，盘筵莫忘施。
纵乖斟酌意，犹得对光仪。
+++元稹
++++赋得数蓂（元和中作）
将课司天历，先观近砌蓂。
一旬开应月，五日数从星。
桂满丛初合，蟾亏影渐零。
辨时长有素，数闰或馀青。
坠叶推前事，新芽察未形。
尧年始今岁，方欲瑞千龄。
+++元稹
++++赋得九月尽（秋字）
霜降三旬后，蓂馀一叶秋。
玄阴迎落日，凉魄尽残钩。
半夜灰移琯，明朝帝御裘。
潘安过今夕，休咏赋中愁。
+++元稹
++++赋得雨后花
红芳怜静色，深与雨相宜。
馀滴下纤蕊，残珠堕细枝。
浣花江上思，啼粉镜中窥。
念此低回久，风光幸一吹。
+++元稹
++++早归
春静晓风微，凌晨带酒归。
远山笼宿雾，高树影朝晖。
饮马鱼惊水，穿花露滴衣。
娇莺似相恼，含啭傍人飞。
+++元稹
++++晚秋
竹露滴寒声，离人晓思惊。
酒醒秋簟冷，风急夏衣轻。
寝倦解幽梦，虑闲添远情。
谁怜独欹枕，斜月透窗明。
+++元稹
++++送林复梦赴韦令辟
蜀路危于剑，怜君自坦途。
几回曾啖炙，千里远衔珠。
野性便荒饮，时风忌酒徒。
相门多礼让，前后莫相逾。
+++元稹
++++忆杨十二
杨子爱言诗，春天好咏时。
恋花从马滞，联句放杯迟。
日映含烟竹，风牵卧柳丝。
南山更多兴，须作白云期。
+++元稹
++++夜合
绮树满朝阳，融融有露光。
雨多疑濯锦，风散似分妆。
叶密烟蒙火，枝低绣拂墙。
更怜当暑见，留咏日偏长。
+++元稹
++++新竹
新篁才解箨，寒色已青葱。
冉冉偏凝粉，萧萧渐引风。
扶疏多透日，寥落未成丛。
惟有团团节，坚贞大小同。
+++元稹
++++秋相望
檐月惊残梦，浮凉满夏衾。
蟏蛸低户网，萤火度墙阴。
炉暗灯光短，床空帐影深。
此时相望久，高树忆横岑。
+++元稹
++++春病
病来闲卧久，因见静时心。
残月晓窗迥，落花幽院深。
望山移坐榻，行药步墙阴。
车马门前度，遥闻哀苦吟。
+++元稹
++++山竹枝（自化感寺携来，至清源，投之辋川耳）
深院虎溪竹，远公身自栽。
多惭折君节，扶我出山来。
贵宅安危步，难将混俗材。
还投辋川水，从作老龙回。
+++元稹
++++悟禅三首寄胡果
近闻胡隐士，潜认得心王。
不恨百年促，翻悲万劫长。
有修终有限，无事亦无殃。
慎莫通方便，应机不顿忘。
百年都几日，何事苦嚣然。
晚岁倦为学，闲心易到禅。
病宜多宴坐，贫似少攀缘。
自笑无名字，因名自在天。
近见新章句，因知见在心。
春游晋祠水，晴上霍山岑。
问法僧当偈，还丹客赠金。
莫惊头欲白，禅观老弥深。
+++元稹
++++东台去
陶君喜不遇，予每为君言。
今日东台去，澄心在陆浑。
旋抽随日俸，并买近山园。
千万崔兼白，殷勤承主恩。
+++元稹
++++戴光弓（韦评事见赠也）
潞府筋角劲，戴光因合成。
因君怀胆气，赠我定交情。
不拟闲穿叶，那能枉始生。
唯调一只箭，飞入破聊城。
+++元稹
++++刘颇诗
一言感激士，三世义忠臣。
破瓮嫌妨路，烧庄耻属人。
迥分辽海气，闲踏洛阳尘。
傥使权由我，还君白马津。
+++元稹
++++夜饮
灯火隔帘明，竹梢风雨声。
诗篇随意赠，杯酒越巡行。
漫唱江朝曲，闲征药草名。
莫辞终夜饮，朝起又营营。
+++元稹
++++褒城驿（军大夫严秦修）
严秦修此驿，兼涨驿前池。
已种千竿竹，又栽千树梨。
四年三月半，新笋晚花时。
怅望东川去，等闲题作诗。
+++元稹
++++闲二首
晻澹洲烟白，篱筛日脚红。
江喧过云雨，船泊打头风。
艇子收鱼市，鸦儿噪荻丛。
不堪堤上立，满眼是蚊虫。
青衫经夏黕，白发望乡稠。
雨冷新秋簟，星稀欲曙楼。
连鸿尽南去，双鲤本东流。
北信无人寄，蝉声满树头。
+++元稹
++++欲曙
江堤阅暗流，漏鼓急残筹。
片月低城堞，稀星转角楼。
鹤媒华表上，鵾鵊柳枝头。
不为来趋府，何因欲曙游。
+++元稹
++++寄胡灵之
早岁颠狂伴，城中共几年。
有时潜步出，连夜小亭眠。
月影侵床上，花丛在眼前。
今宵正风雨，空宅楚江边。
+++元稹
++++夜雨
水怪潜幽草，江云拥废居。
雷惊空屋柱，电照满床书。
竹瓦风频裂，茅檐雨渐疏。
平生沧海意，此去怯为鱼。
+++元稹
++++酬李六醉后见寄口号（用本韵）
顿愈关风疾，因吟口号诗。
文章纷似绣，珠玉布如棋。
健羡觥飞酒，苍黄日映篱。
命童寒色倦，抚稚晚啼饥。
潦倒惭相识，平生颇自奇。
明公将有问，林下是灵龟。
+++元稹
++++归田（时三十七）
陶君三十七，挂绶出都门。
我亦今年去，商山淅岸村。
冬修方丈室，春种桔槔园。
千万人间事，从兹不复言。
+++元稹
++++缘路
总是玲珑竹，兼藏浅漫溪。
沙平深见底，石乱不成泥。
烟火遥村落，桑麻隔稻畦。
此中如有问，甘被到头迷。
+++元稹
++++诮卢戡与予数约游三寺，戡独沉醉而不行
乘兴无羁束，闲行信马蹄。
路幽穿竹远，野迥望云低。
素帚茅花乱，圆珠稻实齐。
如何卢进士，空恋醉如泥。
+++元稹
++++遣春三首
杨公三不惑，我惑两般全。
逢酒判身病，拈花尽意怜。
水生低岸没，梅蹙小珠连。
千万红颜辈，须惊又一年。
柳眼开浑尽，梅心动已阑。
风光好时少，杯酒病中难。
学问慵都废，声名老更判。
唯馀看花伴，未免忆长安。
失却游花伴，因风浪引将。
柳堤遥认马，梅径误寻香。
晚景行看谢，春心渐欲狂。
园林都不到，何处枉风光。
+++元稹
++++岁日
一日今年始，一年前事空。
凄凉百年事，应与一年同。
+++元稹
++++湘南登临湘楼
高处望潇湘，花时万井香。
雨馀怜日嫩，岁闺觉春长。
霞刹分危榜，烟波透远光。
情知楼上好，不是仲宣乡。
+++元稹
++++晚宴湘亭
晚日宴清湘，晴空走艳阳。
花低愁露醉，絮起觉春狂。
舞旋红裙急，歌垂碧袖长。
甘心出童羖，须一尽时荒。
+++元稹
++++酒醒
饮醉日将尽，醒时夜已阑。
暗灯风焰晓，春席水窗寒。
未解萦身带，犹倾坠枕冠。
呼儿问狼藉，疑是梦中欢。

++中卷四百一十
  
+++元稹
++++独游
远地难逢侣，闲人且独行。
上山随老鹤，接酒待残莺。
花当西施面，泉胜卫玠清。
鹈鹕满春野，无限好同声。
+++元稹
++++洞庭湖
人生除泛海，便到洞庭波。
驾浪沉西日，吞空接曙河。
虞巡竟安在，轩乐讵曾过。
唯有君山下，狂风万古多。
+++元稹
++++雪天
故乡千里梦，往事万重悲。
小雪沉阴夜，闲窗老病时。
独闻归去雁，偏咏别来诗。
惭愧红妆女，频惊两鬓丝。
+++元稹
++++赠熊士登
平生本多思，况复老逢春。
今日梅花下，他乡值故人。
+++元稹
++++别岭南熊判官
十年常远道，不忍别离声。
况复三巴外，仍逢万里行。
桐花新雨气，梨叶晚春晴。
到海知何日，风波从此生。
+++元稹
++++水上寄乐天
眼前明月水，先入汉江流。
汉水流江海，西江过庾楼。
庾楼今夜月，君岂在楼头。
万一楼头望，还应望我愁。
+++元稹
++++夏阳亭临望，寄河阳侍御尧
望远音书绝，临川意绪长。
殷勤眼前水，千里到河阳。
+++元稹
++++日高睡
隔是身如梦，频来不为名。
怜君近南住，时得到山行。
+++元稹
++++辋川
世累为身累，闲忙不自由。
殷勤辋川水，何事出山流。
+++元稹
++++天坛归
为结区中累，因辞洞里花。
还来旧城郭，烟火万人家。
+++元稹
++++雨后
倦寝数残更，孤灯暗又明。
竹梢馀雨重，时复拂帘惊。
+++元稹
++++晴日
多病苦虚羸，晴明强展眉。
读书心绪少，闲卧日长时。
+++元稹
++++直台
麋入神羊队，鸟惊海鹭眠。
仍教百馀日，迎送直厅前。
+++元稹
++++行宫（一作王建诗）
寥落古行宫，宫花寂寞红。
白头宫女在，闲坐说玄宗。
+++元稹
++++醉行
秋风方索漠，霜貌足暌携。
今日骑骢马，街中醉蹋泥。
+++元稹
++++指巡胡
遣闷多凭酒，公心只仰胡。
挺身唯直指，无意独欺愚。
+++元稹
++++饮新酒
闻君新酒熟，况值菊花秋。
莫怪平生志，图销尽日愁。
+++元稹
++++香球
顺俗唯团转，居中莫动摇。
爱君心不恻，犹讶火长烧。
+++元稹
++++景申秋八首
年年秋意绪，多向雨中生。
渐欲烟火近，稍怜衣服轻。
咏诗闲处立，忆事夜深行。
濩落寻常惯，凄凉别为情。
蚊幌雨来卷，烛蛾灯上稀。
啼儿冷秋簟，思妇问寒衣。
帘断萤火入，窗明蝙蝠飞。
良辰日夜去，渐与壮心违。
嗢嗢檐溜凝，丁丁窗雨繁。
枕倾筒簟滑，幔飐案灯翻。
唤魇儿难觉，吟诗婢苦烦。
强眠终不著，闲卧暗消魂。
瓶泻高檐雨，窗来激箭风。
病憎灯火暗，寒觉薄帏空。
婢报樵苏竭，妻愁院落通。
老夫慵计数，教想蔡城东。
风头难著枕，病眼厌看书。
无酒销长夜，回灯照小馀。
三元推废王，九曜入乘除。
廊庙应多算，参差斡太虚。
经雨篱落坏，入秋田地荒。
竹垂哀折节，莲败惜空房。
小片慈菇白，低丛柚子黄。
眼前撩乱辈，无不是同乡。
雨柳枝枝弱，风光片片斜。
蜻蜓怜晓露，蛱蝶恋秋花。
饥啅空篱雀，寒栖满树鸦。
荒凉池馆内，不似有人家。
病苦十年后，连阴十日馀。
方教作鼠，天岂遣为鱼。
鲛绽酆城剑，虫凋鬼火书。
出闻泥泞尽，何地不摧车。
+++元稹
++++遣行十首
惨切风雨夕，沉吟离别情。
燕辞前日社，蝉是每年声。
暗泪深相感，危心亦自惊。
不如元不识，俱作路人行。
十五年前事，恓惶无限情。
病僮更借出，羸马共驰声。
射叶杨才破，闻弓雁已惊。
小年辛苦学，求得苦辛行。
徙倚檐宇下，思量去住情。
暗萤穿竹见，斜雨隔窗声。
就枕回转数，闻鸡撩乱惊。
一家同草草，排比送君行。
已怆朋交别，复怀儿女情。
相兄亦相旧，同病又同声。
白发年年剩，秋蓬处处惊。
不堪身渐老，频送异乡行。
塞上风雨思，城中兄弟情。
北随鹓立位，南送雁来声。
遇适尤兼恨，闻书喜复惊。
唯应遥料得，知我伴君行。
暮欲歌吹乐，暗冲泥水情。
稻花秋雨气，江石夜滩声。
犬吠穿篱出，鸥眠起水惊。
愁君明月夜，独自入山行。
七过褒城驿，回回各为情。
八年身世梦，一种水风声。
寻觅诗章在，思量岁月惊。
更悲西塞别，终夜绕池行。
褒县驿前境，曲江池上情。
南堤衰柳意，西寺晚钟声。
云水兴方远，风波心已惊。
可怜皆老大，不得自由行。
见说巴风俗，都无汉性情。
猿声芦管调，羌笛竹鸡声。
迎候人应少，平安火莫惊。
每逢危栈处，须作贯鱼行。
闻道阴平郡，翛然古戍情。
桥兼麋鹿蹋，山应鼓鼙声。
羌妇梳头紧，蕃牛护尾惊。
怜君闲闷极，只傍白江行。
+++元稹
++++生春二十首（丁酉岁。凡二十章）
何处生春早，春生云色中。
笼葱闲著水，晻淡欲随风。
度晓分霞态，馀光庇雪融。
晚来低漠漠，浑欲泥幽丛。
何处生春早，春生漫雪中。
浑无到地片，唯逐入楼风。
屋上些些薄，池心旋旋融。
自悲销散尽，谁假入兰丛。
何处生春早，春生霁色中。
远林横返照，高树亚东风。
水冻霜威庇，泥新地气融。
渐知残雪薄，杪近最怜丛。
何处生春早，春生曙火中。
星围分暗陌，烟气满晴风。
宫树栖鸦乱，城楼带雪融。
竞排阊阖侧，珂伞自相丛。
何处生春早，春生晓禁中。
殿阶龙旆日，漏阁宝筝风。
药树香烟重，天颜瑞气融。
柳梅浑未觉，青紫已丛丛。
何处生春早，春生江路中。
雨移临浦市，晴候过湖风。
芦笋锥犹短，凌澌玉渐融。
数宗船载足，商妇两眉丛。
何处生春早，春生野墅中。
病翁闲向日，征妇懒成风。
斫筤天虽暖，穿区冻未融。
鞭牛县门外，争土盖蚕丛。
何处生春早，春生冰岸中。
尚怜扶腊雪，渐觉受东风。
织女云桥断，波神玉貌融。
便成呜咽去，流恨与莲丛。
何处生春早，春生柳眼中。
芽新才绽日，茸短未含风。
绿误眉心重，黄惊蜡泪融。
碧条殊未合，愁绪已先丛。
何处生春早，春生梅援中。
蕊排难犯雪，香乞拟来风。
陇迥羌声怨，江遥客思融。
年年最相恼，缘未有诸丛。
何处生春早，春生鸟思中。
鹊巢移旧岁，鸢羽旋高风。
鸿雁惊沙暖，鸳鸯爱水融。
最怜双翡翠，飞入小梅丛。
何处生春早，春生池榭中。
镂琼冰陷日，文縠水回风。
柳爱和身动，梅愁合树融。
草芽犹未出，挑得小萱丛。
何处生春早，春生稚戏中。
乱骑残爆竹，争唾小旋风。
骂雨愁妨走，呵冰喜旋融。
女儿针线尽，偷学五辛丛。
何处生春早，春生人意中。
晓妆虽近火，晴戏渐怜风。
暗入心情懒，先添酒思融。
预知花好恶，偏在最深丛。
何处生春早，春生半睡中。
见灯如见雾，闻雨似闻风。
开眼犹残梦，抬身便恐融。
却成双翅蝶，还绕庳花丛。
何处生春早，春生晓镜中。
手寒匀面粉，鬟动倚帘风。
宿雾梅心滴，朝光幕上融。
思牵梳洗懒，空拔绿丝丛。
何处生春早，春生绮户中。
玉栊穿细日，罗幔张轻风。
柳软腰支嫩，梅香密气融。
独眠傍妒物，偷铲合欢丛。
何处生春早，春生老病中。
土膏蒸足肿，天暖痒头风。
似觉肌肤展，潜知血气融。
又添新一岁，衰白转成丛。
何处生春早，春生客思中。
旅魂惊北雁，乡信是东风。
纵有心灰动，无由鬓雪融。
未知开眼日，空绕未开丛。
何处生春早，春生濛雨中。
裛尘微有气，拂面细如风。
柳误啼珠密，梅惊粉汗融。
满空愁淡淡，应豫忆芳丛。
+++元稹
++++嘉陵水
尔是无心水，东流有恨无。
我心无说处，也共尔何殊。
+++元稹
++++漫天岭赠僧
五上两漫天，因师忏业缘。
漫天无尽日，浮世有穷年。
+++元稹
++++百牢关
天上无穷路，生期七十间。
那堪九年内，五度百牢关。
+++元稹
++++二月十九日酬王十八全素（此后有酬和并次用本韵）
君念世上川，嗟予老瘴天。
那堪十日内，又长白头年。
+++元稹
++++荥阳郑公以稹寓居严茅有池塘之胜寄诗四首因有意献
激射分流阔，湾环此地多。
暂停随梗浪，犹阅败霜荷。
恨阻还江势，思深到海波。
自伤才畎浍，其奈赠珠何。
+++元稹
++++酬乐天寄蕲州簟
蕲簟未经春，君先拭翠筠。
为热时物，预与瘴中人。
碾玉连心润，编牙小片珍。
霜凝青汗简，冰透碧游鳞。
水魄轻涵黛，琉璃薄带尘。
梦成伤冷滑，惊卧老龙身。
+++元稹
++++酬李浙西先因从事见寄之作
近日金銮直，亲于汉珥貂。
内人传帝命，丞相让吾僚。
浙郡悬旌远，长安谕日遥。
因君蕊珠赠，还一梦烟霄。
+++元稹
++++酬周从事望海亭见寄
年老无流辈，行稀足薜萝。
热时怜水近，高处见山多。
衣袖长堪舞，喉咙转解歌。
不辞狂复醉，人世有风波。
+++元稹
++++代杭民答乐天
翠幕笼斜日，朱衣俨别筵。
管弦凄欲罢，城郭望依然。
路溢新城市，农开旧废田。
春坊幸无事，何惜借三年。

++中卷四百一十一
  
+++元稹
++++杏园（此后并校书郎已前诗）
浩浩长安车马尘，狂风吹送每年春。
门前本是虚空界，何事栽花误世人。
+++元稹
++++菊花
秋丛绕舍似陶家，遍绕篱边日渐斜。
不是花中偏爱菊，此花开尽更无花。
+++元稹
++++酬哥舒大少府寄同年科第
前年科第偏年少，未解知羞最爱狂。
九陌争驰好鞍马，八人同著彩衣裳。
自言行乐朝朝是，岂料浮生渐渐忙。
赖得官闲且疏散，到君花下忆诸郎。
+++元稹
++++幽栖
野人自爱幽栖所，近对长松远是山。
尽日望云心不系，有时看月夜方闲。
壶中天地乾坤外，梦里身名旦暮间。
辽海若思千岁鹤，且留城市会飞还。
+++元稹
++++清都春霁，寄胡三、吴十一
蕊珠宫殿经微雨，草树无尘耀眼光。
白日当空天气暖，好风飘树柳阴凉。
蜂怜宿露攒芳久，燕得新泥拂户忙。
时节催年春不住，武陵花谢忆诸郎。
+++元稹
++++华岳寺
山前古寺临长道，来往淹留为爱山。
双燕营巢始西别，百花成子又东还。
暝驱羸马频看堠，晓听鸣鸡欲度关。
羞见窦师无外役，竹窗依旧老身闲。
+++元稹
++++天坛上境
野人性僻穷深僻，芸署官闲不似官。
万里洞中朝玉帝，九光霞外宿天坛。
洪涟浩渺东溟曙，白日低回上境寒。
因为南昌检仙籍，马君家世奉还丹。
+++元稹
++++寻西明寺僧不在
春来日日到西林，飞锡经行不可寻。
莲池旧是无波水，莫逐狂风起浪心。
+++元稹
++++与吴侍御春游
苍龙阙下陪骢马，紫阁峰头见白云。
满眼流光随日度，今朝花落更纷纷。
+++元稹
++++晚春
昼静帘疏燕语频，双双斗雀动阶尘。
柴扉日暮随风掩，落尽闲花不见人。
+++元稹
++++先醉
今日樽前败饮名，三杯未尽不能倾。
怪来花下长先醉，半是春风荡酒情。
+++元稹
++++独醉
一树芳菲也当春，漫随车马拥行尘。
桃花解笑莺能语，自醉自眠那藉人。
+++元稹
++++宿醉
风引春心不自由，等闲冲席饮多筹。
朝来始向花前觉，度却醒时一夜愁。
+++元稹
++++惧醉（答卢子蒙）
闻道秋来怯夜寒，不辞泥水为杯盘。
殷勤惧醉有深意，愁到醒时灯火阑。
+++元稹
++++羡醉
绮陌高楼竞醉眠，共期憔悴不相怜。
也应自有寻春日，虚度而今正少年。
+++元稹
++++忆醉
自叹旅人行意速，每嫌杯酒缓归期。
今朝偏遇醒时别，泪落风前忆醉时。
+++元稹
++++病醉（戏作吴吟，赠卢十九经济张三十四弘辛丈丘度）
醉伴见侬因病酒，道侬无酒不相窥。
那知下药还沽底，人去人来剩一卮。
+++元稹
++++拟醉（自此至《狂醉》，皆是夕所赋）
九月闲宵初向火，一尊清酒始行杯。
怜君城外遥相忆，冒雨冲泥黑地来。
+++元稹
++++劝醉
窦家能酿销愁酒，但是愁人便与销。
愿我共君俱寂寞，只应连夜复连朝。
+++元稹
++++任醉
本怕酒醒浑不饮，因君相劝觉情来。
殷勤满酌从听醉，乍可欲醒还一杯。
+++元稹
++++同醉（吕子元、庾及之、杜归和同隐客泛韦氏池）
柏树台中推事人，杏花坛上炼形真。
心源一种闲如水，同醉樱桃林下春。
+++元稹
++++狂醉
一自柏台为御史，二年辜负两京春。
岘亭今日颠狂醉，舞引红娘乱打人。
+++元稹
++++伴僧行
春来求事百无成，因向愁中识道情。
花满杏园千万树，几人能伴老僧行。
+++元稹
++++古寺
古寺春馀日半斜，竹风萧爽胜人家。
花时不到有花院，意在寻僧不在花。
+++元稹
++++定僧
落魄闲行不著家，遍寻春寺赏年华。
野僧偶向花前定，满树狂风满树花。
+++元稹
++++观心处
满坐喧喧笑语频，独怜方丈了无尘。
灯前便是观心处，要似观心有几人。
+++元稹
++++智度师二首
四十年前马上飞，功名藏尽拥禅衣。
石榴园下擒生处，独自闲行独自归。
三陷思明三突围，铁衣抛尽衲禅衣。
天津桥上无人识，闲凭栏干望落晖。
+++元稹
++++西明寺牡丹
花向琉璃地上生，光风炫转紫云英。
自从天女盘中见，直至今朝眼更明。
+++元稹
++++忆杨十二
去时芍药才堪赠，看却残花已度春。
只为情深偏怆别，等闲相见莫相亲。
+++元稹
++++送复梦赴韦令幕
世上于今重检身，吾徒耽酒作狂人。
西曹旧事多持法，慎莫吐他丞相茵。
+++元稹
++++送刘太白（太白居从善坊）
洛阳大底居人少，从善坊西最寂寥。
想得刘君独骑马，古堤愁树隔中桥。
+++元稹
++++奉诚园（马司徒旧宅）
萧相深诚奉至尊，旧居求作奉诚园。
秋来古巷无人扫，树满空墙闭戟门。
+++元稹
++++与太白同之东洛至栎阳太白染疾驻行…雪后望山
共作洛阳千里伴，老刘因疾驻行轩。
今朝独自山前立，雪满三峰倚寺门。
+++元稹
++++野狐泉柳林
去日野狐泉上柳，紫牙初绽拂眉低。
秋来寥落惊风雨，叶满空林踏作泥。
+++元稹
++++酬胡三凭人问牡丹
窃见胡三问牡丹，为言依旧满西栏。
花时何处偏相忆，寥落衰红雨后看。
+++元稹
++++酬乐天秋兴见赠…莫怪独吟秋兴苦比君校近二毛年
劝君休作悲秋赋，白发如星也任垂。
毕竟百年同是梦，长年何异少何为。

++中卷四百一十二
  
+++元稹
++++雪后宿同轨店，上法护寺钟楼望月
满山残雪满山风，野寺无门院院空。
烟火渐稀孤店静，月明深夜古楼中。
+++元稹
++++陪韦尚书丈归履信宅，因赠韦氏兄弟
紫垣驺骑入华居，公子文衣护锦舆。
眠阁书生复何事，也骑羸马从尚书。
+++元稹
++++永贞二年正月二日上御丹凤楼赦天下…不及盛观
春来饶梦慵朝起，不看千官拥御楼。
却著闲行是忙事，数人同傍曲江头。
+++元稹
++++韦居守晚岁常言退休之志因署其居曰大隐洞…因赠绝句
谢公潜有东山意，已向朱门启洞门。
大隐犹疑恋朝市，不知名作罢归园。
+++元稹
++++赠李十二牡丹花片，因以饯行
莺涩馀声絮堕风，牡丹花尽叶成丛。
可怜颜色经年别，收取朱阑一片红。
+++元稹
++++题李十一修行里居壁
云阙朝回尘骑合，杏花春尽曲江闲。
怜君虽在城中住，不隔人家便是山。
+++元稹
++++靖安穷居
喧静不由居远近，大都车马就权门。
野人住处无名利，草满空阶树满园。
+++元稹
++++赠乐天
等闲相见销长日，也有闲时更学琴。
不是眼前无外物，不关心事不经心。
+++元稹
++++使东川 骆口驿二首
邮亭壁上数行字，崔李题名王白诗。
尽日无人共言语，不离墙下至行时。
二星徼外通蛮服，五夜灯前草御文。
我到东川恰相半，向南看月北看云。
+++元稹
++++使东川 清明日
常年寒食好风轻，触处相随取次行。
今日清明汉江上，一身骑马县官迎。
+++元稹
++++使东川 亚枝红
平阳池上亚枝红，怅望山邮事事同。
还向万竿深竹里，一枝浑卧碧流中。
+++元稹
++++使东川 梁州梦
梦君同绕曲江头，也向慈恩院院游。
亭吏呼人排去马，所惊身在古梁州。
+++元稹
++++使东川 南秦雪
帝城寒尽临寒食，骆谷春深未有春。
才见岭头云似盖，已惊岩下雪如尘。
千峰笋石千株玉，万树松萝万朵银。
飞鸟不飞猿不动，青骢御史上南秦。
+++元稹
++++使东川 江楼月
嘉陵江岸驿楼中，江在楼前月在空。
月色满床兼满地，江声如鼓复如风。
诚知远近皆三五，但恐阴晴有异同。
万一帝乡还洁白，几人潜傍杏园东。
+++元稹
++++使东川 惭问囚
司马子微坛上头，与君深结白云俦。
尚平村落拟连买，王屋山泉为别游。
各待陆浑求一尉，共资三径便同休。
那知今日蜀门路，带月夜行缘问囚。
+++元稹
++++使东川 江上行
闷见汉江流不息，悠悠漫漫竟何成。
江流不语意相问，何事远来江上行。
+++元稹
++++使东川 汉江上笛
小年为写游梁赋，最说汉江闻笛愁。
今夜听时在何处，月明西县驿南楼。
+++元稹
++++使东川 邮亭月
君多务实我多情，大抵偏嗔步月明。
今夜山邮与蛮嶂，君应坚卧我还行。
+++元稹
++++使东川 嘉陵驿二首（篇末有怀）
嘉陵驿上空床客，一夜嘉陵江水声。
仍对墙南满山树，野花撩乱月胧明。
墙外花枝压短墙，月明还照半张床。
无人会得此时意，一夜独眠西畔廊。
+++元稹
++++使东川 百牢关（奉使推小吏任敬仲）
嘉陵江上万重山，何事临江一破颜。
自笑只缘任敬仲，等闲身度百牢关。
+++元稹
++++使东川 江花落
日暮嘉陵江水东，梨花万片逐江风。
江花何处最肠断，半落江流半在空。
+++元稹
++++使东川 嘉陵江二首
秦人惟识秦中水，长想吴江与蜀江。
今日嘉川驿楼下，可怜如练绕明窗。
千里嘉陵江水声，何年重绕此江行。
只应添得清宵梦，时见满江流月明。
+++元稹
++++使东川 西县驿
去时楼上清明夜，月照楼前撩乱花。
今日成阴复成子，可怜春尽未还家。
+++元稹
++++使东川 望喜驿
满眼文书堆案边，眼昏偷得暂时眠。
子规惊觉灯又灭，一道月光横枕前。
+++元稹
++++使东川 好时节
身骑骢马峨眉下，面带霜威卓氏前。
虚度东川好时节，酒楼元被蜀儿眠。
+++元稹
++++使东川 夜深行
夜深犹自绕江行，震地江声似鼓声。
渐见戍楼疑近驿，百牢关吏火前迎。
+++元稹
++++使东川 望驿台（三月尽）
可怜三月三旬足，怅望江边望驿台。
料得孟光今日语，不曾春尽不归来。
+++元稹
++++赠咸阳少府萧郎
莫怪逢君泪每盈，仲由多感有深情。
陆家幼女托良婿，阮氏诸房无外生。
顾我自伤为弟拙，念渠能继事姑名。
别时何处最肠断，日暮渭阳驱马行。
+++元稹
++++赠吕三校书
同年同拜校书郎，触处潜行烂熳狂。
共占花园争赵辟，竞添钱贯定秋娘。
七年浮世皆经眼，八月闲宵忽并床。
语到欲明欢又泣，傍人相笑两相伤。
+++元稹
++++封书
鹤台南望白云关，城市犹存暂一还。
书出步虚三百韵，蕊珠文字在人间。
+++元稹
++++仁风李著作园醉后寄李十
胧明春月照花枝，花下音声是管儿。
却笑西京李员外，五更骑马趁朝时。
+++元稹
++++灯影
洛阳昼夜无车马，漫挂红纱满树头。
见说平时灯影里，玄宗潜伴太真游。
+++元稹
++++贬江陵途中寄乐天、杓直杓直…铁乐天以拾遗在翰林
想到江陵无一事，酒杯书卷缀新文。
紫芽嫩茗和枝采，朱橘香苞数瓣分。
暇日上山狂逐鹿，凌晨过寺饱看云。
算缗草诏终须解，不敢将心远羡君。
+++元稹
++++渡汉江（去年春，奉使东川，经嶓冢山下）
嶓冢去年寻漾水，襄阳今日渡江濆。
山遥远树才成点，浦静沉碑欲辨文。
万里朝宗诚可羡，百川流入渺难分。
鲵鲸归穴东溟溢，又作波涛随伍员。
+++元稹
++++哀病骢呈致用
枥上病骢啼褭褭，江边废宅路迢迢。
自经梅雨长垂耳，乍食菰蒋欲折腰。
金络头衔光未灭，玉花衫色瘦来燋。
曾听禁漏惊衙鼓，惯蹋康衢怕小桥。
半夜雄嘶心不死，日高饥卧尾还摇。
龙媒薄地天池远，何事牵牛在碧霄。
+++元稹
++++送岭南崔侍御
我是北人长北望，每嗟南雁更南飞。
君今又作岭南别，南雁北归君未归。
洞主参承惊豸角，岛夷安集慕霜威。
黄家贼用镩刀利，白水郎行旱地稀。
蜃吐朝光楼隐隐，鳌吹细浪雨霏霏。
毒龙蜕骨轰雷鼓，野象埋牙劚石矶。
火布垢尘须火浣，木绵温软当绵衣。
桄榔面碜槟榔涩，海气常昏海日微。
蛟老变为妖妇女，舶来多卖假珠玑。
此中无限相忧事，请为殷勤事事依。
+++元稹
++++酬乐天八月十五夜禁中独直玩月见寄
一年秋半月偏深，况就烟霄极赏心。
金凤台前波漾漾，玉钩帘下影沉沉。
宴移明处清兰路，歌待新词促翰林。
何意枚皋正承诏，瞥然尘念到江阴。
+++元稹
++++予病瘴，乐天寄通中散、碧腴垂云膏…因有酬答
紫河变炼红霞散，翠液煎研碧玉英。
金籍真人天上合，盐车病骥轭前惊。
愁肠欲转蛟龙吼，醉眼初开日月明。
唯有思君治不得，膏销雪尽意还生。

++中卷四百一十三
  
+++元稹
++++陪诸公游故江西韦大夫通德湖旧居有感…韦大夫旧僚也
高墉行马接通湖，巨壑藏舟感大夫。
尘壁暗埋悲旧札，风帘吹断落残珠。
烟波漾日侵颓岸，狐兔奔丛拂坐隅。
唯有满园桃李下，膺门偏拜阮元瑜。
+++元稹
++++送友封二首（黔府窦巩字友封）
桃叶成阴燕引雏，南风吹浪飐樯乌。
瘴云拂地黄梅雨，明月满帆青草湖。
迢递旅魂归去远，颠狂酒兴病来孤。
知君兄弟怜诗句，遍为姑将恼大巫。
惠和坊里当时别，岂料江陵送上船。
鹏翼张风期万里，马头无角已三年。
甘将泥尾随龟后，尚有云心在鹤前。
若见中丞忽相问，为言腰折气冲天。
+++元稹
++++放言五首
近来逢酒便高歌，醉舞诗狂渐欲魔。
五斗解酲犹恨少，十分飞盏未嫌多。
眼前仇敌都休问，身外功名一任他。
死是等闲生也得，拟将何事奈吾何。
莫将心事厌长沙，云到何方不是家。
酒熟餔糟学渔父。
饭来开口似神鸦。
竹枝待凤千茎直，柳树迎风一向斜。
总被天公沾雨露，等头成长尽生涯。
霆轰电烻数声频，不奈狂夫不藉身。
纵使被雷烧作烬，宁殊埋骨扬为尘。
得成蝴蝶寻花树，傥化江鱼掉锦鳞。
必若乖龙在诸处，何须惊动自来人。
安得心源处处安，何劳终日望林峦。
玉英惟向火中冷，莲叶元来水上干。
甯戚饭牛图底事，陆通歌凤也无端。
孙登不语启期乐，各自当情各自欢。
三十年来世上行，也曾狂走趁浮名。
两回左降须知命，数度登朝何处荣。
乞我杯中松叶满，遮渠肘上柳枝生。
他时定葬烧缸地，卖与人家得酒盛。
+++元稹
++++刘二十八以文石枕见赠仍题绝句以将厚意…兼广为四韵
枕截文琼珠缀篇，野人酬赠壁州鞭。
用长时节君须策，泥醉风云我要眠。
歌眄彩霞临药灶，执陪仙仗引炉烟。
张骞却上知何日，随会归期在此年。
+++元稹
++++奉和严司空重阳日同崔常侍崔郎中…登龙山落帽台佳宴
谢公愁思眇天涯，蜡屐登高为菊花。
贵重近臣光绮席，笑怜从事落乌纱。
萸房暗绽红珠朵，茗碗寒供白露芽。
咏碎龙山归去号，马奔流电妓奔车。
+++元稹
++++送王十一郎游剡中
越州都在浙河湾，尘土消沉景象闲。
百里油盆镜湖水，千峰钿朵会稽山。
军城楼阁随高下，禹庙烟霞自往还。
想得玉郎乘画舸，几回明月坠云间。
+++元稹
++++送友封
轻风略略柳欣欣，晴色空濛远似尘。
斗柄未回犹带闰，江痕潜上已生春。
兰成宅里寻枯树，宋玉亭前别故人。
心断洛阳三两处，窈娘堤抱古天津。
+++元稹
++++送致用
泪沾双袖血成文，不为悲身为别君。
望鹤眼穿期海外，待乌头白老江濆。
遥看逆浪愁翻雪，渐失征帆错认云。
欲识九回肠断处，浔阳流水逐条分。
+++元稹
++++早春登龙山静胜寺时非休浣司空特许是行因赠幕中诸公
谢傅知怜景气新，许寻高寺望江春。
龙文远水吞平岸，羊角轻风旋细尘。
山茗粉含鹰觜嫩，海榴红绽锦窠匀。
归来笑问诸从事，占得闲行有几人。
+++元稹
++++书乐天纸
金銮殿里书残纸，乞与荆州元判司。
不忍拈将等闲用，半封京信半题诗。
+++元稹
++++酬孝甫见赠十首（各酬本意，次用旧韵）
宋玉秋来续楚词，阴铿官漫足闲诗。
亲情书札相安慰，多道萧何作判司。
杜甫天材颇绝伦，每寻诗卷似情亲。
怜渠直道当时语，不著心源傍古人。
十岁荒狂任博徒，挼莎五木掷枭卢。
野诗良辅偏怜假，长借金鞍迓酒胡。
曾经绰立侍丹墀，绽蕊宫花拂面枝。
雉尾扇开朝日出，柘黄衫对碧霄垂。
一自低心翰墨场，箭靫抛尽负书囊。
近来兼爱休粮药，柏叶纱罗杂豆黄。
莫笑风尘满病颜，此生元在有无间。
卷舒莲叶终难湿，去住云心一种闲。
无事抛棋侵虎口，几时开眼复联行。
终须杀尽缘边敌，四面通同掩大荒。
原宪甘贫每自开，子春伤足少人哀。
巷南唯有陈居士，时学文殊一问来。
每识闲人如未识，与君相识更相怜。
经旬不解来过宿，忍见空床夜夜眠。
开坼新诗展大璆，明珠炫转玉音浮。
酬君十首三更坐，减却常时半夜愁。
+++元稹
++++和乐天招钱蔚章看山绝句
碧落招邀闲旷望，黄金城外玉方壶。
人间还有大江海，万里烟波天上无。
+++元稹
++++折枝花赠行
樱桃花下送君时，一寸春心逐折枝。
别后相思最多处，千株万片绕林垂。
+++元稹
++++寄刘颇二首
平生嗜酒颠狂甚，不许诸公占丈夫。
唯爱刘君一片胆，近来还敢似人无。
前年碣石烟尘起，共看官军过洛城。
无限公卿因战得，与君依旧绿衫行。
+++元稹
++++晨起送使，病不行，因过王十一馆居二首
自笑今朝误夙兴，逢他御史疟相仍。
过君未起房门掩，深映寒窗一盏灯。
密宇深房小火炉，饭香鱼熟近中厨。
野人爱静仍耽寝，自问黄昏肯去无。
+++元稹
++++送孙胜
桐花暗澹柳惺憁，池带轻波柳带风。
今日与君临水别，可怜春尽宋亭中。
+++元稹
++++游三寺回呈上府主严司空时因寻寺…故以诗自诮尔
谢公恣纵颠狂掾，触处闲行许自由。
举板支颐对山色，当筵吹帽落台头。
贪缘稽首他方佛，无暇精心满县囚。
莫责寻常吐茵吏，书囊赤白报君侯。
+++元稹
++++远望
满眼伤心冬景和，一山红树寺边多。
仲宣无限思乡泪，漳水东流碧玉波。
+++元稹
++++早春寻李校书
款款春风澹澹云，柳枝低作翠栊裙。
梅含鸡舌兼红气，江弄琼花散绿纹。
带雾山莺啼尚小，穿沙芦笋叶才分。
今朝何事偏相觅，撩乱芳情最是君。
+++元稹
++++过襄阳楼呈上府主严司空楼在江陵节度使宅北隅
襄阳楼下树阴成，荷叶如钱水面平。
拂水柳花千万点，隔林莺舌两三声。
有时水畔看云立，每日楼前信马行。
早晚暂教王粲上，庾公应待月分明。
+++元稹
++++八月六日与僧如展、前松滋主簿韦戴同游碧涧寺…平声韵
空阔长江碍铁围，高低行树倚岩扉。
穿廊玉涧喷红旭，踊塔金轮拆翠微。
草引风轻驯虎睡，洞驱云入毒龙归。
他生莫忘灵山别，满壁人名后会稀。
+++元稹
++++奉和窦容州
明公莫讶容州远，一路潇湘景气浓。
斑竹初成二妃庙，碧莲遥耸九疑峰。
禁林闻道长倾凤，池水那能久滞龙。
自叹风波去无极，不知何日又相逢。
+++元稹
++++卢头陀诗
卢师深话出家由，剃尽心花始剃头。
马哭青山别车匿，鹊飞螺髻见罗睺。
还来旧日经过处，似隔前身梦寐游。
为向八龙兄弟说，他生缘会此生休。
+++元稹
++++醉别卢头陀
醉迷狂象别吾师，梦觉观空始自悲。
尽日笙歌人散后，满江风雨独醒时。
心超几地行无处，云到何天住有期。
顿见佛光身上出，已蒙衣内缀摩尼。

++中卷四百一十四
  
+++元稹
++++陪张湖南宴望岳楼，稹为监察御史张中丞知杂事
观象楼前奉末班，绛峰只似殿庭间。
今日高楼重陪宴，雨笼衡岳是南山。
+++元稹
++++岳阳楼
岳阳楼上日衔窗，影到深潭赤玉幢。
怅望残春万般意，满棂湖水入西江。
+++元稹
++++寄庾敬休
小来同在曲江头，不省春时不共游。
今日江风好暄暖，可怜春尽古湘州。
+++元稹
++++花栽二首（一作买花栽）
买得山花一两栽，离乡别土易摧颓。
欲知北客居南意，看取南花北地来。
南花北地种应难，且向船中尽日看。
纵使将来眼前死，犹胜抛掷在空栏。
+++元稹
++++宿石矶
石矶江水夜潺湲，半夜江风引杜鹃。
灯暗酒醒颠倒枕，五更斜月入空船。
+++元稹
++++遭风二十韵
洞庭瀰漫接天回，一点君山似措杯。
暝色已笼秋竹树，夕阳犹带旧楼台。
湘南贾伴乘风信，夏口篙工厄溯洄。
后侣逢滩方拽𥮘，前宗到浦已眠桅。
俄惊四面云屏合，坐见千峰雪浪堆。
罔象睢盱频逞怪，石尤翻动忽成灾。
胜凌岂但河宫溢，坱轧浑忧地轴摧。
疑是阴兵致昏黑，果闻灵鼓借喧豗。
龙归窟穴深潭漩，蜃作波涛古岸颓。
水客暗游烧野火，枫人夜长吼春雷。
浸淫沙市儿童乱，汩没汀洲雁鹜哀。
自叹生涯看转烛，更悲商旅哭沉财。
樯乌斗折头仓掉，水狗斜倾尾缆开。
在昔讵惭横海志，此时甘乏济川才。
历阳旧事曾为鳖，鲧穴相传有化能。
闭目唯愁满空电，冥心真类不然灰。
那知否极休征至，渐觉宵分曙气催。
怪族潜收湖黯湛，幽妖尽走日崔嵬。
紫衣将校临船问，白马君侯傍柳来。
唤上驿亭还酩酊，两行红袖拂樽罍。

+++元稹
++++赠崔元儒
殷勤夏口阮元瑜，二十年前旧饮徒。
最爱轻欺杏园客，也曾辜负酒家胡。
些些风景闲犹在，事事颠狂老渐无。
今日头盘三两掷，翠娥潜笑白髭须。
+++元稹
++++鄂州寓馆严涧宅（时涧不在）
凤有高梧鹤有松，偶来江外寄行踪。
花枝满院空啼鸟，尘榻无人忆卧龙。
心想夜闲唯足梦，眼看春尽不相逢。
何时最是思君处，月入斜窗晓寺钟。
+++元稹
++++送杜元颖
江上五年同送客，与君长羡北归人。
今朝又送君先去，千里洛阳城里尘。
+++元稹
++++贻蜀五首 病马诗寄上李尚书
万里长鸣望蜀门，病身犹带旧疮痕。
遥看云路心空在，久服盐车力渐烦。
尚有高悬双镜眼，何由并驾两朱轓。
唯应夜识深山道，忽遇君侯一报恩。
+++元稹
++++贻蜀五首 李中丞表臣
韦门同是旧亲宾，独恨潘床簟有尘。
十里花溪锦城丽，五年沙尾白头新。
倅戎何事劳专席，老掾甘心逐众人。
却待文星上天去，少分光影照沉沦。
+++元稹
++++贻蜀五首 卢评事子蒙
为我殷勤卢子蒙，近来无复昔时同。
懒成积疹推难动，禅尽狂心炼到空。
老爱早眠虚夜月，病妨杯酒负春风。
唯公两弟闲相访，往往潸然一望公。
+++元稹
++++贻蜀五首 张校书元夫
未面西川张校书，书来稠叠颇相於。
我闻声价金应敌，众道风姿玉不如。
远处从人须谨慎，少年为事要舒徐。
劝君便是酬君爱，莫比寻常赠鲤鱼。
+++元稹
++++贻蜀五首 韦兵曹臧文
处处侯门可曳裾，人人争事蜀尚书。
摩天气直山曾拔，澈底心清水共虚。
鹏翼已翻君好去，乌头未变我何如。
殷勤为话深相感，不学冯谖待食鱼。
+++元稹
++++赠严童子（严司空孙字照郎十岁能赋诗往往有奇句）
卫瓘诸孙卫玠珍，可怜雏凤好青春。
解拈玉叶排新句，认得金环识旧身。
十岁佩觿娇稚子，八行飞札老成人。
杨公莫讶清无业，家有骊珠不复贫。
+++元稹
++++桐孙诗（后元和十年诏召入京及通州司马以后诗）
去日桐花半桐叶，别来桐树老桐孙。
城中过尽无穷事，白发满头归故园。
+++元稹
++++西归绝句十二首
双堠频频减去程，渐知身得近京城。
春来爱有归乡梦，一半犹疑梦里行。
五年江上损容颜，今日春风到武关。
两纸京书临水读，小桃花树满商山。
同归谏院韦丞相，共贬河南亚大夫。
今日还乡独憔悴，几人怜见白髭须。
只去长安六日期，多应及得杏花时。
春明门外谁相待，不梦闲人梦酒卮。
白头归舍意如何，贺处无穷吊亦多。
左降去时裴相宅，旧来车马几人过。
还乡何用泪沾襟，一半云霄一半沉。
世事渐多饶怅望，旧曾行处便伤心。
闲游寺观从容到，遍问亲知次第寻。
肠断裴家光德宅，无人扫地戟门深。
一世营营死是休，生前无事定无由。
不知山下东流水，何事长须日夜流。
今朝西渡丹河水，心寄丹河无限愁。
若到庄前竹园下，殷勤为绕故山流。
寒窗风雪拥深炉，彼此相伤指白须。
一夜思量十年事，几人强健几人无。
云覆蓝桥雪满溪，须臾便与碧峰齐。
风回面市连天合，冻压花枝著水低。
寒花带雪满山腰，著柳冰珠满碧条。
天色渐明回一望，玉尘随马度蓝桥。
+++元稹
++++留呈梦得、子厚、致用（题蓝桥驿）
泉溜才通疑夜磬，烧烟馀暖有春泥。
千层玉帐铺松盖，五出银区印虎蹄。
暗落金乌山渐黑，深埋粉堠路浑迷。
心知魏阙无多地，十二琼楼百里西。
+++元稹
++++小碎
小碎诗篇取次书，等闲题柱意何如。
诸郎到处应相问，留取三行代鲤鱼。
+++元稹
++++和乐天高相宅
莫愁已去无穷事，漫苦如今有限身。
二百年来城里宅，一家知换几多人。
+++元稹
++++和乐天仇家酒
病嗟酒户年年减，老觉尘机渐渐深。
饮罢醒馀更惆怅，不如闲事不经心。
+++元稹
++++和乐天赠云寂僧
欲离烦恼三千界，不在禅门八万条。
心火自生还自灭，云师无路与君销。
+++元稹
++++沣西别乐天博载樊宗宪李景信两秀才…三月三十日相饯送
今朝相送自同游，酒语诗情替别愁。
忽到沣西总回去，一身骑马向通州。
+++元稹
++++寄昙、嵩、寂三上人
长学对治思苦处，偏将死苦教人间。
今因为说无生死，无可对治心更闲。
+++元稹
++++题漫天岭智藏师兰若僧云住此二十八年
僧临大道阅浮生，来往憧憧利与名。
二十八年何限客，不曾闲见一人行。
+++元稹
++++苍溪县寄扬州兄弟
苍溪县下嘉陵水，入峡穿江到海流。
凭仗鲤鱼将远信，雁回时节到扬州。
+++元稹
++++赠吴渠州从姨兄士则
忆昔分襟童子郎，白头抛掷又他乡。
三千里外巴南恨，二十年前城里狂。
宁氏舅甥俱寂寞，荀家兄弟半沦亡。
泪因生别兼怀旧，回首江山欲万行。
+++元稹
++++长滩梦李绅
孤吟独寝意千般，合眼逢君一夜欢。
惭愧梦魂无远近，不辞风雨到长滩。

++中卷四百一十五
  
+++元稹
++++新政县
新政县前逢月夜，嘉陵江底看星辰。
已闻城上三更鼓，不见心中一个人。
须鬓暗添巴路雪，衣裳无复帝乡尘。
曾沾几许名兼利，劳动生涯涉苦辛。
+++元稹
++++南昌滩
渠江明净峡逶迤，船到明滩拽𥮘迟。
橹窡动摇妨作梦，巴童指点笑吟诗。
畬馀宿麦黄山腹，日背残花白水湄。
物色可怜心莫恨，此行都是独行时。
+++元稹
++++见乐天诗
通州到日日平西，江馆无人虎印泥。
忽向破檐残漏处，见君诗在柱心题。
+++元稹
++++夜坐
雨滞更愁南瘴毒，月明兼喜北风凉。
城楼影横空馆，湿地虫声绕暗廊。
萤火乱飞秋已近，星辰早没夜初长。
孩提万里何时见，狼藉家书满卧床。
+++元稹
++++闻乐天授江州司马
残灯无焰影幢幢，此夕闻君谪九江。
垂死病中惊坐起，暗风吹雨入寒窗。
+++元稹
++++岁日赠拒非
君思曲水嗟身老，我望通州感道穷。
同入新年两行泪，白头翁坐说城中。
+++元稹
++++送卢戡
红树蝉声满夕阳，白头相送倍相伤。
老嗟去日光阴促，病觉今年昼夜长。
顾我亲情皆远道，念君兄弟欲他乡。
红旗满眼襄州路，此别泪流千万行。
+++元稹
++++雨声
风吹竹叶休还动，雨点荷心暗复明。
曾向西江船上宿，惯闻寒夜滴篷声。
+++元稹
++++奉和荥阳公离筵作
南郡生徒辞绛帐，东山妓乐拥油旌。
钧天排比箫韶待，犹顾人间有别情。
+++元稹
++++嘉陵水（此后并通州诗）
古时应是山头水，自古流来江路深。
若使江流会人意，也应知我远来心。
+++元稹
++++阆州开元寺壁题乐天诗
忆君无计写君诗，写尽千行说向谁。
题在阆州东寺壁，几时知是见君时。
+++元稹
++++凭李忠州寄书乐天
万里寄书将出峡，却凭巫峡寄江州。
伤心最是江头月，莫把书将上庾楼。
+++元稹
++++得乐天书
远信入门先有泪，妻惊女哭问何如。
寻常不省曾如此，应是江州司马书。
+++元稹
++++寄乐天
无身尚拟魂相就，身在那无梦往还。
直到他生亦相觅，不能空记树中环。
+++元稹
++++酬知退
终须修到无修处，闻尽声闻始不闻。
莫著妄心销彼我，我心无我亦无君。
+++元稹
++++通州
平生欲得山中住，天与通州绕郡山。
睡到日西无一事，月储三万买教闲。
+++元稹
++++酬乐天书后三韵
今日庐峰霞绕寺，昔时鸾殿凤回书。
两封相去八年后，一种俱云五夜初。
渐觉此生都是梦，不能将泪滴双鱼。
+++元稹
++++相忆泪
西江流水到江州，闻道分成九道流。
我滴两行相忆泪，遣君何处遣人求。
除非入海无由住，纵使逢滩未拟休。
会向伍员潮上见，气充顽石报心仇。
+++元稹
++++喜李十一景信到
何事相逢翻有泪，念君缘我到通州。
留君剩住君须住，我不自由君自由。
+++元稹
++++与李十一夜饮
寒夜灯前赖酒壶，与君相对兴犹孤。
忠州刺史应闲卧，江水猿声睡得无。
+++元稹
++++赠李十一
淮水连年起战尘，油旌三换一何频。
共君前后俱从事，羞见功名与别人。
+++元稹
++++寒食日
今年寒食好风流，此日一家同出游。
碧水青山无限思，莫将心道是涪州。
+++元稹
++++三兄以白角巾寄遗，发不胜冠，因有感叹
病瘴年深浑秃尽，那能胜置角头巾。
暗梳蓬发羞临镜，私戴莲花耻见人。
白发过于冠色白，银钉少校颔中银。
我身四十犹如此，何况吾兄六十身。
+++元稹
++++别李十一五绝
巴南分与亲情别，不料与君床并头。
为我远来休怅望，折君灾难是通州。
京城每与闲人别，犹自伤心与白头。
今日别君心更苦，别君缘是在通州。
万里尚能来远道，一程那忍便分头。
鸟笼猿槛君应会，十步向前非我州。
来时见我江南岸，今日送君江上头。
别后料添新梦寐，虎惊蛇伏是通州。
闻君欲去潜销骨，一夜暗添新白头。
明朝别后应肠断，独棹破船归到州。
+++元稹
++++酬乐天醉别
前回一去五年别，此别又知何日回。
好住乐天休怅望，匹如元不到京来。
+++元稹
++++酬乐天雨后见忆
雨滑危梁性命愁，差池一步一生休。
黄泉便是通州郡，渐入深泥渐到州。
+++元稹
++++和乐天过秘阁书省旧厅
闻君西省重徘徊，秘阁书房次第开。
壁记欲题三漏合，吏人惊问十年来。
经排蠹简怜初校，芸长陈根识旧栽。
司马见诗心最苦，满身蚊蚋哭烟埃。
+++元稹
++++和乐天赠杨秘书
旧与杨郎在帝城，搜天斡地觅诗情。
曾因并句甘称小，不为论年便唤兄。
刮骨直穿由苦斗，梦肠翻出暂闲行。
因君投赠还相和，老去那能竞底名。
+++元稹
++++和乐天题王家亭子
风吹笋箨飘红砌，雨打桐花尽绿莎。
都大资人无暇日，泛池全少买池多。
+++元稹
++++酬乐天频梦微之
山水万重书断绝，念君怜我梦相闻。
我今因病魂颠倒，唯梦闲人不梦君。
+++元稹
++++琵琶
学语胡儿撼玉玲，甘州破里最星星。
使君自恨常多事，不得工夫夜夜听。
+++元稹
++++春词
山翠湖光似欲流，蜂声鸟思却堪愁。
西施颜色今何在，但看春风百草头。

++中卷四百一十六
  
+++元稹
++++酬乐天春寄微之
鹦心明黠雀幽蒙，何事相将尽入笼。
君避海鲸惊浪里，我随巴蟒瘴烟中。
千山塞路音书绝，两地知春历日同。
一树梅花数升酒，醉寻江岸哭东风。
+++元稹
++++酬乐天舟泊夜读微之诗
知君暗泊西江岸，读我闲诗欲到明。
今夜通州还不睡，满山风雨杜鹃声。
+++元稹
++++酬乐天武关南见微之题山石榴花诗
比因酬赠为花时，不为君行不复知。
又更几年还共到，满墙尘土两篇诗。
+++元稹
++++酬乐天见寄
三千里外巴蛇穴，四十年来司马官。
瘴色满身治不尽，疮痕刮骨洗应难。
常甘人向衰容薄，独讶君将旧眼看。
前日诗中高盖字，至今唇舌遍长安。
+++元稹
++++酬乐天得稹所寄纻丝布白轻庸制成衣服以诗报之
湓城万里隔巴庸，纻薄绨轻共一封。
腰带定知今瘦小，衣衫难作远裁缝。
唯愁书到炎凉变，忽见诗来意绪浓。
春草绿茸云色白，想君骑马好仪容。
+++元稹
++++和乐天寻郭道士不遇（昔尝为僧，于荆州相别）
昔年我见杯中渡，今日人言鹤上逢。
两虎定随千岁鹿，双林添作几株松。
方瞳应是新烧药，短脚知缘旧施舂。
为僧时先有脚疾。
欲请僧繇远相画，苦愁频变本形容。
+++元稹
++++酬乐天寄生衣
秋茅处处流痎疟，夜鸟声声哭瘴云。
羸骨不胜纤细物，欲将文服却还君。
+++元稹
++++酬乐天得微之诗知通州事因成四首
茅檐屋舍竹篱州，虎怕偏蹄蛇两头。
暗蛊有时迷酒影，浮尘向日似波流。
沙含水弩多伤骨，田仰畬刀少用牛。
知得共君相见否，近来魂梦转悠悠。
平地才应一顷馀，阁栏都大似巢居。
入衙官吏声疑鸟，下峡舟船腹似鱼。
市井无钱论尺丈，田畴付火罢耘锄。
此中愁杀须甘分，惟惜平生旧著书。
哭鸟昼飞人少见，伥魂夜啸虎行多。
满身沙虱无防处，独脚山魈不奈何。
甘受鬼神侵骨髓，常忧岐路处风波。
南歌未有东西分，敢唱沦浪一字歌。
荒芜满院不能锄，甑有尘埃圃乏蔬。
定觉身将囚一种，未知生共死何如。
饥摇困尾丧家狗，热暴枯鳞失水鱼。
苦境万般君莫问，自怜方寸本来虚。
+++元稹
++++酬乐天闻李尚书拜相以诗见贺
初因弹劾死东川，又为亲情弄化权。
百口共经三峡水，一时重上两漫天。
尚书入用虽旬月，司马衔冤已十年。
若待更遭秋瘴后，便愁平地有重泉。
+++元稹
++++酬乐天叹穷愁见寄
病煎愁绪转纷纷，百里何由说向君。
老去心情随日减，远来书信隔年闻。
三冬有电连春雨，九月无霜尽火云。
并与巴南终岁热，四时谁道各平分。
+++元稹
++++酬乐天三月三日见寄
当年此日花前醉，今日花前病里销。
独倚破帘闲怅望，可怜虚度好春朝。
+++元稹
++++酬乐天叹损伤见寄
前途何在转茫茫，渐老那能不自伤。
病为怕风多睡月，起因花药暂扶床。
函关气索迷真侣，峡水波翻碍故乡。
唯有秋来两行泪，对君新赠远诗章。
+++元稹
++++瘴塞
瘴塞巴山哭鸟悲，红妆少妇敛啼眉。
殷勤奉药来相劝，云是前年欲病时。
+++元稹
++++红荆
庭中栽得红荆树，十月花开不待春。
直到孩提尽惊怪，一家同是北来人。
+++元稹
++++黄草峡听柔之琴二首
胡笳夜奏塞声寒，是我乡音听渐难。
料得小来辛苦学，又因知向峡中弹。
别鹤凄清觉露寒，离声渐咽命雏难。
怜君伴我涪州宿，犹有心情彻夜弹。
+++元稹
++++书剑
渝工剑刃皆欧冶，巴吏书踪尽子云。
唯我心知有来处，泊船黄草夜思君。
+++元稹
++++内状诗寄杨、白二员外（时知制诰）
天门暗辟玉琤鍧，昼送中枢晓禁清。
彤管内人书细腻，金奁御印篆分明。
冲街不避将军令，跋敕兼题宰相名。
南省郎官谁待诏，与君将向世间行。
+++元稹
++++别毅郎（此后三首，工部侍郎时诗）
尔爷只为一杯酒，此别那知死与生。
儿有何辜才七岁，亦教儿作瘴江行。
爱惜尔爷唯有我，我今憔悴望何人。
伤心自比笼中鹤，翦尽翅翎愁到身。
+++元稹
++++自责
犀带金鱼束紫袍，不能将命报分毫。
他时得见牛常侍，为尔君前捧佩刀。
+++元稹
++++送公度之福建（此后并同州刺史时作）
棠阴犹在建溪矶，此去那论是与非。
若见白头须尽敬，恐曾江岸识胡威。
+++元稹
++++喜五兄自泗州至
眼中三十年来泪，一望南云一度垂。
惭愧临淮李常侍，远教形影暂相随。
+++元稹
++++杏花
常年出入右银台，每怪春光例早回。
惭愧杏园行在景，同州园里也先开。
+++元稹
++++第三岁日咏春风，凭杨员外寄长安柳
三日春风已有情，拂人头面稍怜轻。
殷勤为报长安柳，莫惜枝条动软声。
+++元稹
++++赠别杨员外巨源
忆昔西河县下时，青山憔悴宦名卑。
揄扬陶令缘求酒，结托萧娘只在诗。
朱紫衣裳浮世重，苍黄岁序长年悲。
白头后会知何日，一盏烦君不用辞。
+++元稹
++++寄乐天二首
荣辱升沉影与身，世情谁是旧雷陈。
唯应鲍叔犹怜我，自保曾参不杀人。
山入白楼沙苑暮，潮生沧海野塘春。
老逢佳景唯惆怅，两地各伤何限神。
论才赋命不相干，凤有文章雉有冠。
羸骨欲销犹被刻，疮痕未没又遭弹。
剑头已折藏须盖，丁字虽刚屈莫难。
休学州前罗刹石，一生身敌海波澜。
+++元稹
++++听妻弹别鹤操
别鹤声声怨夜弦，闻君此奏欲潸然。
商瞿五十知无子，更付琴书与仲宣。
+++元稹
++++和王侍郎酬广宣上人观放榜后相贺
渥洼徒自有权奇，伯乐书名世始知。
竞走墙前希得俊，高悬日下表无私。
都中纸贵流传后，海外金填姓字时。
珍重刘繇因首荐，为君送和碧云诗。

++中卷四百一十七
  
+++元稹
++++酬乐天喜邻郡（此后并越州酬和并各次用本韵）
蹇驴瘦马尘中伴，紫绶朱衣梦里身。
符竹偶因成对岸，文章虚被配为邻。
湖翻白浪常看雪，火照红妆不待春。
老大那能更争竞，任君投募醉乡人。
+++元稹
++++再酬复言和前篇
经过二郡逢贤牧，聚集诸郎宴老身。
清夜漫劳红烛会，白头非是翠娥邻。
曾携酒伴无端宿，自入朝行便别春。
潦倒微之从不占，未知公议道何人。
+++元稹
++++赠乐天
莫言邻境易经过，彼此分符欲奈何。
垂老相逢渐难别，白头期限各无多。
+++元稹
++++重赠（乐人商玲珑能歌，歌予数十诗）
休遣玲珑唱我诗，我诗多是别君词。
明朝又向江头别，月落潮平是去时。
+++元稹
++++别后西陵晚眺
晚日未抛诗笔砚，夕阳空望郡楼台。
与君后会知何日，不似潮头暮却回。
+++元稹
++++以州宅夸于乐天
州城迥绕拂云堆，镜水稽山满眼来。
四面常时对屏障，一家终日在楼台。
星河似向檐前落，鼓角惊从地底回。
我是玉皇香案吏，谪居犹得住蓬莱。
+++元稹
++++重夸州宅旦暮景色，兼酬前篇末句
仙都难画亦难书，暂合登临不合居。
绕郭烟岚新雨后，满山楼阁上灯初。
声晓动千门辟，湖色宵涵万象虚。
为问西州罗刹岸，涛头冲突近何如。
+++元稹
++++酬乐天吟张员外诗见寄因思上京每与乐天…咏张新诗
乐天书内重封到，居敬堂前共读时。
四友一为泉路客，三人两咏浙江诗。
别无远近皆难见，老减心情自各知。
杯酒与他年少隔，不相酬赠欲何之。
+++元稹
++++寄乐天
闲夜思君坐到明，追寻往事倍伤情。
同登科后心相合，初得官时髭未生。
二十年来谙世路，三千里外老江城。
犹应更有前途在，知向人间何处行。
+++元稹
++++戏赠乐天、复言（此后三篇同韵）
乐事难逢岁易徂，白头光景莫令孤。
弄涛船更曾观否，望市楼还有会无。
眼力少将寻案牍，心情且强掷枭卢。
孙园虎寺随宜看，不必遥遥羡镜湖。
+++元稹
++++重酬乐天
红尘扰扰日西徂，我兴云心两共孤。
暂出已遭千骑拥，故交求见一人无。
百篇书判从饶白，八米诗章未伏卢。
最笑近来黄叔度，自投名刺占陂湖。
+++元稹
++++再酬复言
绕郭笙歌夜景徂，稽山迥带月轮孤。
休文欲咏心应破，道子虽来画得无。
顾我小才同培塿，知君险斗敌都卢。
不然岂有姑苏郡，拟著陂塘比镜湖。
+++元稹
++++郡务稍简因得整比旧诗并连缀焚削封章繁委箧笥…乐天
近来章奏小年诗，一种成空尽可悲。
书得眼昏朱似碧，用来心破发如丝。
催身易老缘多事，报主深恩在几时。
天遣两家无嗣子，欲将文集与它谁。
+++元稹
++++酬乐天馀思不尽加为六韵之作
律吕同声我尔身，文章君是一伶伦。
众推贾谊为才子，帝喜相如作侍臣。
次韵千言曾报答，直词三道共经纶。
元诗驳杂真难辨，白朴流传用转新。
蔡女图书虽在口，于公门户岂生尘。
商瞿未老犹希冀，莫把籝金便付人。
+++元稹
++++寄乐天
莫嗟虚老海壖西，天下风光数会稽。
灵氾桥前百里镜，石帆山崦五云溪。
冰销田地芦锥短，春入枝条柳眼低。
安得故人生羽翼，飞来相伴醉如泥。
+++元稹
++++酬乐天雪中见寄
知君夜听风萧索，晓望林亭雪半糊。
撼落不教封柳眼，扫来偏尽附梅株。
敲扶密竹枝犹亚，煦暖寒禽气渐苏。
坐觉湖声迷远浪，回惊云路在长途。
钱塘湖上蘋先合，梳洗楼前粉暗铺。
石立玉童披鹤氅，台施瑶席换龙须。
满空飞舞应为瑞，寡和高歌只自娱。
莫遣拥帘伤思妇，且将盈尺慰农夫。
称觞彼此情何异，对景东西事有殊。
镜水绕山山尽白，琉璃云母世间无。
+++元稹
++++和乐天早春见寄
雨香云澹觉微和，谁送春声入棹歌。
萱近北堂穿土早，柳偏东面受风多。
湖添水色消残雪，江送潮头涌漫波。
同受新年不同赏，无由缩地欲如何。
+++元稹
++++酬复言长庆四年元日郡斋感怀见寄
腊尽残销春又归，逢新别故欲沾衣。
自惊身上添年纪，休系心中小是非。
富贵祝来何所遂，聪明鞭得转无机。
羞看稚子先拈酒，怅望平生旧采薇。
去日渐加馀日少，贺人虽闹故人稀。
椒花丽句闲重检，艾发衰容惜寸辉。
苦思正旦酬白雪，闲观风色动青旂。
千官仗下炉烟里，东海西头意独违。

+++元稹
++++代郡斋神答乐天
虚白堂神传好语，二年长伴独吟时。
夜怜星月多离烛，日滉波涛一下帷。
为报何人偿酒债，引看墙上使君诗。
+++元稹
++++酬乐天重寄别
却报君侯听苦辞，老头抛我欲何之。
武牢关外虽分手，不似如今衰白时。
+++元稹
++++和乐天重题别东楼
山容水态使君知，楼上从容万状移。
日映文章霞细丽，风驱鳞甲浪参差。
鼓催潮户凌晨击，笛赛婆官彻夜吹。
唤客潜挥远红袖，卖垆高挂小青旗。
賸铺床席春眠处，乍卷帘帷月上时。
光景无因将得去，为郎抄在和郎诗。
+++元稹
++++馀杭周从事以十章见寄词调清婉难于遍酬聊和…答来贶
扰扰纷纷旦暮间，经营闲事不曾闲。
多缘老病推辞酒，少有功夫久羡山。
清夜笙歌喧四郭，黄昏钟漏下重关。
何由得似周从事，醉入人家醒始还。
+++元稹
++++寄浙西李大夫四首
柳眼梅心渐欲春，白头西望忆何人。
金陵太守曾相伴，共蹋银台一路尘。
蕊珠深处少人知，网索西临太液池。
浴殿晓闻天语后，步廊骑马笑相随。
禁林同直话交情，无夜无曾不到明。
最忆西楼人静夜，玉晨钟磬两三声。
由来鹏化便图南，浙右虽雄我未甘。
早渡西江好归去，莫抛舟楫滞春潭。
+++元稹
++++初除浙东，妻有阻色，因以四韵晓之
嫁时五月归巴地，今日双旌上越州。
兴庆首行千命妇，会稽旁带六诸侯。
海楼翡翠闲相逐，镜水鸳鸯暖共游。
我有主恩羞未报，君于此外更何求。
+++元稹
++++为乐天自勘诗集因思顷年城南醉归马上递唱艳曲…成篇
春野醉吟十里程，斋宫潜咏万人惊。
今宵不寐到明读，风雨晓闻开锁声。
+++元稹
++++题长庆四年历日尾
残历半张馀十四，灰心雪鬓两凄然。
定知新岁御楼后，从此不名长庆年。

++中卷四百一十八
  
+++元稹
++++梦上天（此后十首，并和刘猛）
梦上高高天，高高苍苍高不极。
下视五岳块累累，仰天依旧苍苍色。
蹋云耸身身更上，攀天上天攀未得。
西瞻若水兔轮低，东望蟠桃海波黑。
日月之光不到此，非暗非明烟塞塞。
天悠地远身跨风，下无阶梯上无力。
来时畏有他人上，截断龙胡斩鹏翼。
茫茫漫漫方自悲，哭向青云椎素臆。
哭声厌咽旁人恶，唤起惊悲泪飘露。
千惭万谢唤厌人，向使无君终不寤。
+++元稹
++++冬白纻
吴宫夜长宫漏款，帘幕四垂灯焰暖。
西施自舞王自管，雪纻翻翻鹤翎散，促节牵繁舞腰懒。
舞腰懒，王罢饮，盖覆西施凤花锦。
身作匡床臂为枕，朝珮枞玉王晏寝。
寝醒阍报门无事，子胥死后言为讳。
近王之臣论王意，共笑越王穷惴惴，夜夜抱冰寒不睡。

+++元稹
++++将进酒
将进酒，将进酒。
酒中有毒鸩主父，言之主父伤主母。
母为妾地父妾天，仰天俯地不忍言。
阳为僵踣主父前，主父不知加妾鞭。
旁人知妾为主说，主将泪洗鞭头血。
推椎主母牵下堂，扶妾遣升堂上床。
将进酒，酒中无毒令主寿。
愿主回恩归主母，遣妾如此由主父。
妾为此事人偶知，自惭不密方自悲。
今颠倒安置妾，贪天僭地谁不为。

+++元稹
++++采珠行
海波无底珠沉海，采珠之人判死采。
万人判死一得珠，斛量买婢人何在。
年年采珠珠避人。
今年采珠由海神。
海神采珠珠尽死，死尽明珠空海水。
珠为海物海属神，神今自采何况人。

+++元稹
++++董逃行
董逃董逃董卓逃，揩铿戈甲声劳嘈。
剜剜深脐脂焰焰，人皆数叹曰，尔独不忆年年取我身上膏。

膏销骨尽烟火死，长安城中贼毛起。
城门四走公卿士，走劝刘虞作天子。
刘虞不敢作天子，曹瞒篡乱从此始。
董逃董逃人莫喜，胜负相环相枕倚，缝缀难成裁破易。
何况曲针不能伸巧指，欲学裁缝须准拟。
+++元稹
++++忆远曲
忆远曲，郎身不远郎心远。
沙随郎饭俱在匙，郎意看沙那比饭。
水中书字无字痕，君心暗画谁会君。
况妾事姑姑进止，身去门前同万里。
一家尽是郎腹心，妾似生来无两耳。
妾身何足言，听妾私劝君。
君今夜夜醉何处，姑来伴妾自闭门。
嫁夫恨不早，养儿将备老。
妾自嫁郎身骨立，老姑为郎求娶妾。
妾不忍见姑郎忍见，为郎忍耐看姑面。
+++元稹
++++夫远征
赵卒四十万，尽为坑中鬼。
赵王未信赵母言，犹点新兵更填死。
填死之兵兵气索，秦强赵破括敌起。
括虽专命起尚轻，何况牵肘之人牵不已。
坑中之鬼妻在营，髽麻戴绖鹅雁鸣。
送夫之妇又行哭，哭声送死非送行。
夫远征，远征不必戍长城，出门便不知死生。
+++元稹
++++织妇词
织夫何太忙，蚕经三卧行欲老。
蚕神女圣早成丝，今年丝税抽征早。
早征非是官人恶。
去岁官家事戎索。
征人战苦束刀疮，主将勋高换罗幕。
缫丝织帛犹努力，变缉撩机苦难织。
东家头白双女儿，为解挑纹嫁不得。
檐前袅袅游丝上，上有蜘蛛巧来往。
羡他虫豸解缘天，能向虚空织罗网。

+++元稹
++++田家词（一作田家行）
牛吒吒，田确确。
旱块敲牛蹄趵趵，种得官仓珠颗谷。
六十年来兵蔟蔟，月月食粮车辘辘。
一日官军收海服，驱牛驾车食牛肉。
归来攸得牛两角，重铸锄犁作斤劚。
姑舂妇担去输官，输官不足归卖屋，愿官早胜雠早覆。
农死有儿牛有犊，誓不遣官军粮不足。
+++元稹
++++侠客行
侠客不怕死，怕在事不成，事成不肯藏姓名。
我非窃贼谁夜行，白日堂堂杀袁盎。
九衢草草人面青，此客此心师海鲸。
海鲸露背横沧溟，海波分作两处生。
分海减海力，侠客有谋，人不识测三尺铁蛇延二国。
+++元稹
++++君莫非（此后九首和李馀）
鸟不解走，兽不解飞。
两不相解，那得相讥。
犬不饮露，蝉不啖肥。
以蝉易犬，蝉死犬饥。
燕在梁栋，鼠在阶基。
各自窠窟，人不能移。
妇好针缕，夫读书诗。
男翁女嫁，卒不相知。
惧聋摘耳，效痛嚬眉。
我不非尔，尔无我非。
+++元稹
++++田野狐兔行
种豆耘锄，种禾沟甽。
禾苗豆甲，狐榾兔翦。
割鹄喂鹰，烹麟啖犬。
鹰怕兔毫，犬被狐引。
狐兔相须，鹰犬相尽。
日暗天寒，禾稀豆损。
鹰犬就烹，狐兔俱哂。
+++元稹
++++当来日大难行
当来日大难行。
前有阪，后有坑。
大梁侧，小梁倾。
两轴相绞，两轮相撑。
大牛竖，小牛横。
乌啄牛背，足趺力伫。
当来日大难行。
太行虽险，险可使平。
轮轴自挠，牵制不停。
泥潦渐久，荆棘旋生。
行必不得，不如不行。

+++元稹
++++人道短
古道天道长人道短，我道天道短人道长。
天道昼夜回转不曾住，春秋冬夏忙。
颠风暴雨电雷狂，晴被阴暗，月夺日光。
往往星宿，日亦堂堂。
天既职性命，道德人自强。
尧舜有圣德，天不能遣，寿命永昌。
泥金刻玉，与秦始皇。
周公傅说，何不长宰相。
老聃仲尼，何事栖遑。
莽卓恭显，皆数十年富贵。
梁冀夫妇，车马煌煌。
若此颠倒事，岂非天道短，岂非人道长。
尧舜留得神圣事，百代天子有典章。
仲尼留得孝顺语，千年万岁父子不敢相灭亡。
殁后千馀载，唐家天子封作文宣王。
老君留得五千字，子孙万万称圣唐。
谥作玄元帝，魂魄坐天堂。
周公周礼二十卷，有能行者知纪纲。
傅说说命三四纸，有能师者称祖宗。
天能夭人命，人使道无穷。
若此神圣事，谁道人道短，岂非人道长。
天能种百草，莸得十年有气息，蕣才一日芳。
人能拣得丁沈兰蕙，料理百和香。
天解养禽兽，喂虎豹豺狼。
解和曲糵。
充礿祀烝尝。
杜鹃无百作，天遣百鸟哺雏，不遣哺凤凰。
巨蟒寿千岁，天遣食牛吞象充腹肠。
蛟螭与变化，鬼怪与隐藏。
蚊蚋与利觜，枳棘与锋铓。
赖得人道有拣别，信任天道真茫茫。
若此撩乱事，岂非天道短，赖得人道长。
+++元稹
++++苦乐相倚曲
古来苦乐之相倚，近于掌上之十指。
君心半夜猜恨生，荆棘满怀天未明。
汉成眼瞥飞燕时，可怜班女恩已衰。
未有因由相决绝，犹得半年佯暖热。
转将深意谕旁人，缉缀瑕疵遣潜说。
一朝诏下辞金屋，班姬自痛何仓卒。
呼天抚地将自明，不悟寻时暗销骨。
白首宫人前再拜，愿将日月相辉解。
苦乐相寻昼夜间，灯光那有天明在。
主今被夺心应苦，妾夺深恩初为主。
欲知妾意恨主时，主今为妾思量取。
班姬收泪抱妾身，我曾排摈无限人。
+++元稹
++++出门行
兄弟同出门，同行不同志。
凄凄分歧路，各各营所为。
兄上荆山巅，翻石辨虹气。
弟沉沧海底，偷珠待龙睡。
出门不数年，同归亦同遂。
俱用私所珍，升沉自兹异。
献珠龙王宫，值龙觅珠次。
但喜复得珠，不求珠所自。
酬客双龙女，授客六龙辔。
遣充行雨神，雨泽随客意。
雩夏钟鼓繁，禜秋玉帛积。
彩色画廊庙，奴僮被珠翠。
骥騄千万双，鸳鸯七十二。
言者未摇舌，无人敢轻议。
其兄因献璞，再刖不履地。
门户亲戚疏，匡床妻妾弃。
铭心有所待，视足无所愧。
持璞自枕头，泪痕双血渍。
一朝龙醒寤，本问偷珠事。
因知行雨偏，妻子五刑备。
仁兄捧尸哭，势友掉头讳。
丧车黔首葬，吊客青蝇至。
楚有望气人，王前忽长跪。
贺王得贵宝，不远王所莅。
求之果如言，剖出浮筠腻。
白珩无颜色，垂棘有瑕累。
在楚裂地封，入赵连城贵。
秦遣李斯书，书为传国瑞。
秦亡汉魏传，传者得神器。
卞和名永永，与宝不相坠。
劝尔出门行，行难莫行易。
易得还易失，难同亦难离。
善贾识贪廉，良田无稙穉。
磨剑莫磨锥，磨锥成小利。
+++元稹
++++捉捕歌
捉捕复捉捕，莫捉狐与兔。
狐兔藏窟穴，豺狼妨道路。
道路非不妨，最忧蝼蚁聚。
豺狼不陷阱，蝼蚁潜幽蠹。
切切主人窗，主人轻细故。
延缘蚀𣡵栌，渐入栋梁柱。
梁栋尽空虚，攻穿痕不露。
坦然意，昼夜安寝寤。
网罗布参差，鹰犬走回互。
尽力穷窟穴，无心自还顾。
客来歌捉捕，歌竟泪如雨。
岂是惜狐兔，畏君先后误。
愿君扫梁栋，莫遣蝼蚁附。
次及清道涂，尽灭豺狼步。
主人堂上坐，行客门前度。
然后巡野田，遍张畋猎具。
外无枭獍援，内有熊罴驱。
狡兔掘荒榛，妖狐熏古墓。
用力不足多，得禽自无数。
畏君听未详，听客有明喻。
虮虱谁不轻，鲸鲵谁不恶。
在海尚幽遐，在怀交秽污。
歌此劝主人，主人那不悟。
不悟还更歌，谁能恐违忤。
+++元稹
++++古筑城曲五解
年年塞下丁，长作出塞兵。
自从冒顿强，官筑遮虏城。
筑城须努力，城高遮得贼。
但恐贼路多，有城遮不得。
丁口传父言，莫问城坚不。
平城被虏围，汉劚城墙走。
因兹请休和，虏往骑来过。
半疑兼半信，筑城犹嵯峨。
筑城安敢烦，愿听丁一言。
请筑鸿胪寺，兼愁虏出关。
+++元稹
++++估客乐
估客无住著，有利身则行。
出门求火伴，入户辞父兄。
父兄相教示，求利莫求名。
求名有所避，求利无不营。
火伴相勒缚，卖假莫卖诚。
交关但交假，本生得失轻。
自兹相将去，誓死意不更。
亦解市头语，便无邻里情。
鍮石打臂钏，糯米吹项璎。
归来村中卖，敲作金石声。
村中田舍娘，贵贱不敢争。
所费百钱本，已得十倍赢。
颜色转光净，饮食亦甘馨。
子本频蕃息，货贩日兼并。
求珠驾沧海，采玉上荆衡。
北买党项马，西擒吐蕃鹦。
炎洲布火浣，蜀地锦织成。
越婢脂肉滑，奚僮眉眼明。
通算衣食费，不计远近程。
经游天下遍，却到长安城。
城中东西市，闻客次第迎。
迎客兼说客，多财为势倾。
客心本明黠，闻语心已惊。
先问十常侍，次求百公卿。
侯家与主第，点缀无不精。
归来始安坐，富与王者勍。
市卒酒肉臭，县胥家舍成。
岂唯绝言语，奔走极使令。
大儿贩材木，巧识梁栋形。
小儿贩盐卤，不入州县征。
一身偃市利，突若截海鲸。
钩距不敢下，下则牙齿横。
生为估客乐，判尔乐一生。
尔又生两子，钱刀何岁平。

++中卷四百一十九
  
+++元稹
++++连昌宫词
连昌宫中满宫竹，岁久无人森似束。
又有墙头千叶桃，风动落花红蔌蔌。
宫边老翁为余泣，小年进食曾因入。
上皇正在望仙楼，太真同凭阑干立。
楼上楼前尽珠翠，炫转荧煌照天地。
归来如梦复如痴，何暇备言宫里事。
初过寒食一百六，店舍无烟宫树绿。
夜半月高弦索鸣，贺老琵琶定场屋。
力士传呼觅念奴，念奴潜伴诸郎宿。
须臾觅得又连催，特敕街中许然烛。
春娇满眼睡红绡，掠削云鬟旋装束。
飞上九天歌一声，二十五郎吹管逐。
逡巡大遍凉州彻，色色龟兹轰录续。
李谟擫笛傍宫墙，偷得新翻数般曲。
平明大驾发行宫，万人歌舞涂路中。
百官队仗避岐薛，杨氏诸姨车斗风。
明年十月东都破，御路犹存禄山过。
驱令供顿不敢藏，万姓无声泪潜堕。
两京定后六七年，却寻家舍行宫前。
庄园烧尽有枯井，行宫门闭树宛然。
尔后相传六皇帝，不到离宫门久闭。
往来年少说长安，玄武楼成花萼废。
去年敕使因斫竹，偶值门开暂相逐。
荆榛栉比塞池塘，狐兔骄痴缘树木。
舞榭欹倾基尚在，文窗窈窕纱犹绿。
尘埋粉壁旧花钿，乌啄风筝碎珠玉。
上皇偏爱临砌花，依然御榻临阶斜。
蛇出燕巢盘斗栱，菌生香案正当衙。
寝殿相连端正楼，太真梳洗楼上头。
晨光未出帘影黑，至今反挂珊瑚钩。
指似傍人因恸哭，却出宫门泪相续。
自从此后还闭门，夜夜狐狸上门屋。
我闻此语心骨悲，太平谁致乱者谁。
翁言野父何分别，耳闻眼见为君说。
姚崇宋璟作相公，劝谏上皇言语切。
燮理阴阳禾黍丰，调和中外无兵戎。
长官清平太守好，拣选皆言由相公。
开元之末姚宋死，朝廷渐渐由妃子。
禄山宫里养作儿，虢国门前闹如市。
弄权宰相不记名，依稀忆得杨与李。
庙谟颠倒四海摇，五十年来作疮痏。
今皇神圣丞相明，诏书才下吴蜀平。
官军又取淮西贼，此贼亦除天下宁。
年年耕种宫前道，今年不遣子孙耕。
老翁此意深望幸，努力庙谋休用兵。
+++元稹
++++望云骓马歌
忆昔先皇幸蜀时，八马入谷七马疲。
肉绽筋挛四蹄脱，七马死尽无马骑。
天子蒙尘天雨泣，巉岩道路淋漓湿。
峥嵘白草眇难期，謥洞黄泉安可入。
朱泚围兵抽未尽，怀光寇骑追行及。
嫔娥相顾倚树啼，鹓鹭无声仰天立。
圉人初进望云骓，彩色憔悴众马欺。
上前喷吼如有意，耳尖卓立节踠奇。
君王试遣回胸臆，撮骨锯牙骈两肋。
蹄悬四跼脑颗方，胯耸三山尾株直。
圉人畏诮仍相惑，此马无良空有力。
频频啮掣辔难施，往往跳趫鞍不得。
色沮声悲仰天诉，天不遣言君未识。
亚身受取白玉羁，开口衔将紫金勒。
君王自此方敢骑，似遇良臣久凄恻。
龙腾鱼鳖啅然惊，骥肦驴骡少颜色。
七圣心迷运方厄，五丁力尽路犹窄。
橐它山上斧刃堆，望秦岭下锥头石。
五六百里真符县，八十四盘青山驿。
掣开流电有辉光，突过浮云无朕迹。
地平险尽施黄屋，九九属车十二纛。
齐映前导引骓头，严震迎号抱骓足。
路旁垂白天宝民，望骓礼拜见骓哭。
皆言玄宗当时无此马，不免骑骡来幸蜀。
雄雄猛将李令公，收城杀贼豺狼空。
天旋地转日再中，天子却坐明光宫。
朝廷无事忘征战，校猎朝回暮球宴。
御马齐登拟用槽，君王自试宣徽殿。
圉人还进望云骓，性强步阔无方便。
分騣摆杖头太高，擘肘回头项难转。
人人共恶难回跋，潜遣飞龙减刍秣。
银鞍绣韂不复施，空尽天年御槽活。
当时邹谚已有言，莫倚功高浪开阔。
登山纵似望云骓，平地须饶红叱拨。
长安三月花垂草，果下翩翩紫骝好。
千官暖热李令闲，百马生狞望云老。
望云骓，尔之种类世世奇。
当时项王乘尔祖，分配英豪称霸主。
尔身今日逢圣人，从幸巴渝归入秦。
功成事遂身退天之道，何必随群逐队到死蹋红尘。
望云骓，用与不用各有时，尔勿悲。
+++元稹
++++和李校书新题乐府十二首 上阳白发人
天宝年中花鸟使，撩花狎鸟含春思。
满怀墨诏求嫔御，走上高楼半酣醉。
醉酣直入卿士家，闺闱不得偷回避，良人顾妾心死别，小女呼爷血垂泪。
十中有一得更衣，永配深宫作宫婢。
御马南奔胡马蹙，宫女三千合宫弃。
宫门一闭不复开，上阳花草青苔地。
月夜闲闻洛水声，秋池暗度风荷气。
日日长看提众门，终身不见门前事。
近年又送数人来，自言兴庆南宫至。
我悲此曲将彻骨，更想深冤复酸鼻。
此辈贱嫔何足言，帝子天孙古称贵。
诸王在閤四十年，七宅六宫门户閟。
隋炀枝条袭封邑，肃宗血胤无官位。
王无妃媵主无婿，阳亢阴淫结灾累。
何如决雍顺众流，女遣从夫男作吏。
+++元稹
++++和李校书新题乐府十二首 华原磬
泗滨浮石裁为磬，古乐疏音少人听。
工师小贱牙旷稀，不辨邪声嫌雅正。
正声不屈古调高，钟律参差管弦病。
铿金戛瑟徒相杂，投玉敲冰杳然零。
华原软石易追琢，高下随人无雅郑。
弃旧美新由乐胥，自此黄钟不能竞。
玄宗爱乐爱新乐，梨园弟子承恩横。
霓裳才彻胡骑来，云门未得蒙亲定。
我藏古磬藏在心，有时激作南风咏。
伯夔曾抚野兽驯，仲尼暂叩春雷盛。
何时得向笋簴悬，为君一吼君心醒。
愿君每听念封疆，不遣豺狼剿人命。
+++元稹
++++和李校书新题乐府十二首 五弦弹
赵璧五弦弹徵调，徵声巉绝何清峭。
辞雄皓鹤警露啼，失子哀猿绕林啸。
风入春松正凌乱，莺含晓舌怜娇妙。
呜呜暗溜咽冰泉，杀杀霜刀涩寒鞘。
促节频催渐繁拨，珠幢斗绝金铃掉。
千靫鸣镝发胡弓，万片清球击虞庙。
众乐虽同第一部，德宗皇帝常偏召。
旬休节假暂归来，一声狂杀长安少。
第侯家最难见，挼歌按曲皆承诏。
水精帘外教贵嫔，玳瑁筵心伴中要。
臣有五贤非此弦，或在拘囚或屠钓。
一贤得进胜累百，两贤得进同周召。
三贤事汉灭暴强，四贤镇岳宁边徼。
五贤并用调五常，五常既叙三光耀。
赵璧五弦非此贤，九九何劳设庭燎。
+++元稹
++++和李校书新题乐府十二首 西凉伎
吾闻昔日西凉州，人烟扑地桑柘稠。
蒲萄酒熟恣行乐，红艳青旗朱粉楼。
楼下当垆称卓女，楼头伴客名莫愁。
乡人不识离别苦，更卒多为沉滞游。
哥舒开府设高宴，八珍九酝当前头。
前头百戏竞撩乱，丸剑跳踯霜雪浮。
狮子摇光毛彩竖，胡腾醉舞筋骨柔。
大宛来献赤汗马，赞普亦奉翠茸裘。
一朝燕贼乱中国，河湟没尽空遗丘。
开远门前万里堠，今来蹙到行原州。
去京五百而近何其逼，天子县内半没为荒陬，西凉之道尔阻修。
连城边将但高会，每听此曲能不羞。
+++元稹
++++和李校书新题乐府十二首 法曲
吾闻黄帝鼓清角，弭伏熊罴舞玄鹤。
舜持干羽苗革心，尧用咸池凤巢阁。
大夏濩武皆象功，功多已讶玄功薄。
汉祖过沛亦有歌，秦王破阵非无作。
作之宗庙见艰难，作之军旅传糟粕。
明皇度曲多新态，宛转侵淫易沉著。
赤白桃李取花名，霓裳羽衣号天落。
雅弄虽云已变乱，夷音未得相参错。
自从胡骑起烟尘，毛毳腥膻满咸洛。
女为胡妇学胡妆，伎进胡音务胡乐。
火凤声沉多咽绝，春莺啭罢长萧索。
胡音胡骑与胡妆，五十年来竞纷泊。
+++元稹
++++和李校书新题乐府十二首 驯犀
建中之初放驯象，远归林邑近交广。
兽返深山鸟构巢，鹰雕鹞鹘无羁鞅。
贞元之岁贡驯犀，上林置圈官司养。
玉盆金栈非不珍，虎啖狴牢鱼食网。
渡江之橘逾汶貉，反时易性安能长。
腊月北风霜雪深，踡跼鳞身遂长往。
行地无疆费传驿，通天异物罹幽枉。
乃知养兽如养人，不必人人自敦奖。
不扰则得之于理，不夺有以多于赏。
脱衣推食衣食之，不若男耕女令纺。
尧民不自知有尧，但见安闲聊击壤。
前观驯象后驯犀，理国其如指诸掌。
+++元稹
++++和李校书新题乐府十二首 立部伎
胡部新声锦筵坐，中庭汉振高音播。
太宗庙乐传子孙，取类群凶阵初破。
戢戢攒枪霜雪耀，腾腾击鼓云雷磨。
初疑遇敌身启行，终象由文士宪左。
昔日高宗常立听，曲终然后临玉座。
如今节将一掉头，电卷风收尽摧挫。
宋晋郑女歌声发，满堂会客齐喧呵。
珊珊珮玉动腰身，一一贯珠随咳唾。
顷向圜丘见郊祀，亦曾正旦亲朝贺。
太常雅乐备宫悬，九奏未终百寮惰。
惉滞难令季札辨，迟回但恐文侯卧。
工师尽取聋昧人，岂是先王作之过。
宋沇尝传天宝季，法曲胡音忽相和。
明年十月燕寇来，九庙千门虏尘涴。
我闻此语叹复泣，古来邪正将谁奈。
奸声入耳佞入心，侏儒饱饭夷齐饿。
+++元稹
++++和李校书新题乐府十二首 骠国乐
骠之乐器头象驼，音声不合十二和。
促舞跳趫筋节硬，繁辞变乱名字讹。
千弹万唱皆咽咽，左旋右转空傞傞。
俯地呼天终不会，曲成调变当如何。
德宗深意在柔远，笙镛不御停娇娥。
史馆书为朝贡传，太常编入鞮靺科。
古时陶尧作天子，逊遁亲听康衢歌。
又遣遒人持木铎，遍采讴谣天下过。
万人有意皆洞达，四岳不敢施烦苛。
尽令区中击壤块，燕及海外覃恩波。
秦霸周衰古官废，下堙上塞王道颇。
共矜异俗同声教，不念齐民方荐瘥。
传称鱼鳖亦咸若，苟能效此诚足多。
借如牛马未蒙泽，岂在抱瓮滋鼋鼍。
教化从来有源委，必将泳海先泳河。
是非倒置自古有，骠兮骠兮谁尔诃。
+++元稹
++++和李校书新题乐府十二首 胡旋女
天宝欲末胡欲乱，胡人献女能胡旋。
旋得明王不觉迷，妖胡奄到长生殿。
胡旋之义世莫知，胡旋之容我能传。
蓬断霜根羊角疾，竿戴朱盘火轮炫。
骊珠迸珥逐飞星，虹晕轻巾掣流电。
潜鲸暗吸笡波海，回风乱舞当空霰。
万过其谁辨终始，四座安能分背面。
才人观者相为言，承奉君恩在圆变。
是非好恶随君口，南北东西逐君眄，柔软依身著佩带，裴回绕指同环钏。
佞臣闻此心计回，荧惑君心君眼眩。
君言似曲屈为钩，君言好直舒为箭。
巧随清影触处行，妙学春莺百般啭。
倾天侧地用君力，抑塞周遮恐君见。
翠华南幸万里桥，玄宗始悟坤维转。
寄言旋目与旋心，有国有家当共谴。
+++元稹
++++和李校书新题乐府十二首 蛮子朝
西南六诏有遗种，僻在荒陬路寻壅。
部落支离君长贱，比诸夷狄为幽冗。
犬戎强盛频侵削，降有愤心战无勇。
夜防抄盗保深山，朝望烟尘上高冢。
鸟道绳桥来款附，非因慕化因危悚。
清平官系金呿嵯，求天叩地持双珙。
益州大将韦令公，顷实遭时定汧陇。
自居剧镇无他绩，幸得蛮来固恩宠。
为蛮开道引蛮朝，迎蛮送蛮常继踵。
天子临轩四方贺，朝廷无事唯端拱。
漏天走马春雨寒，泸水飞蛇瘴烟重。
椎头丑类除忧患，肿足役夫劳汹涌。
匈奴互市岁不供，云蛮通好辔长骕。
戎王养马渐多年，南人耗悴西人恐。

+++元稹
++++和李校书新题乐府十二首 缚戎人
边头大将差健卒，入抄禽生快于鹘。
但逢赪面即捉来，半是边人半戎羯。
大将论功重多级，捷书飞奏何超忽。
圣朝不杀谐至仁，远送炎方示微罚。
万里虚劳肉食费，连头尽被毡裘暍。
华裀重席卧腥臊，病犬愁鸪声咽嗢。
中有一人能汉语，自言家本长城窟。
少年随父戍安西，河渭瓜沙眼看没。
天宝未乱犹数载，狼星四角光蓬勃。
中原祸作边防危，果有豺狼四来伐。
蕃马膘成正翘健，蕃兵肉饱争唐突。
烟尘乱起无亭燧，主帅惊跳弃旄钺。
半夜城摧鹅雁鸣，妻啼子叫曾不歇。
阴森神庙未敢依，脆薄河冰安可越。
荆棘深处共潜身，前困蒺藜后臲卼。
平明蕃骑四面走，古墓深林尽株榾。
少壮为俘头被髡，老翁留居足多刖。
乌鸢满野尸狼藉，楼榭成灰墙突兀。
暗水溅溅入旧池，平沙漫漫铺明月。
戎王遣将来安慰，口不敢言心咄咄。
供进腋腋御叱般，岂料穹庐拣肥腯。
五六十年消息绝，中间盟会又猖獗。
眼穿东日望尧云，肠断正朝梳汉发。
近年如此思汉者，半为老病半埋骨。
常教孙子学乡音，犹话平时好城阙。
老者傥尽少者壮，生长蕃中似蕃悖。
不知祖父皆汉民，便恐为蕃心矻矻。
缘边饱喂十万众，何不齐驱一时发。
年年但捉两三人，精卫衔芦塞溟渤。

+++元稹
++++和李校书新题乐府十二首 阴山道
年年买马阴山道，马死阴山帛空耗。
元和天子念女工，内出金银代酬犒。
臣有一言昧死进，死生甘分答恩焘。
费财为马不独生，耗帛伤工有他盗。
臣闻平时七十万匹马，关中不省闻嘶噪。
四十八监选龙媒，时贡天庭付良造。
如今坰野十无一，尽在飞龙相践暴。
万束刍茭供旦暮，千钟菽粟长牵漕。
屯军郡国百馀镇，缣缃岁奉春冬劳。
税户逋逃例摊配，官司折纳仍贪冒。
挑纹变䌰力倍费，弃旧从新人所好。
越縠缭绫织一端，十匹素缣功未到。
豪家富贾逾常制，令族清班无雅操。
从骑爱奴丝布衫，臂鹰小儿云锦韬。
群臣利己要差僭，天子深衷空悯悼。
绰立花砖鹓凤行，雨露恩波几时报。

++中卷四百二十
  
+++元稹
++++有鸟二十章（庚寅）
有鸟有鸟名老鸱，鸱张贪很老不衰。
似鹰指爪唯攫肉，戾天羽翮徒翰飞。
朝偷暮窃恣昏饱，后顾前瞻高树枝。
珠丸弹射死不去，意在护巢兼护儿。
有鸟有鸟毛似鹤，行步虽迟性灵恶。
但见闲慢容，行占蓬莱最高阁。
弱羽长忧俊鹘拳，疽肠暗著鹓雏啄。
千年不死伴灵龟，枭心鹤貌何人觉。
有鸟有鸟如鹳雀，食蛇抱礐天姿恶。
行经水浒为毒流，羽拂酒杯为死药。
汉后忍渴天岂知，骊姬坟地君宁觉。
呜呼为有白色毛，亦得乘轩谬称鹤。
有鸟有鸟名为鸠，毛衣软毳心性柔。
鹘缘暖足怜不吃，鹞为同科曾共游。
飞飞渐上高高阁，百鸟不猜称好逑。
佳人许伴鹓雏食，望尔化为张氏钩。
有鸟有鸟名野鸡，天姿耿介行步齐。
偏养怜整顿，玉粟充肠瑶树栖。
池塘潜狎不鸣雁，津梁暗引无用鹈。
秋鹰迸逐霜鹘远，鵩鸟护巢当昼啼。
频问遣妖术，力尽计穷音响凄。
当时何不早量分，莫遣辉光深照泥。
有鸟有鸟群翠碧，毛羽短长心并窄。
皆曾偷食渌池鱼，前去后来更逼迫。
食鱼满腹各自飞，池上见人长似客。
飞飞竞占嘉树林，百鸟不争缘凤惜。
有鸟有鸟群纸鸢，因风假势童子牵。
去地渐高人眼乱，世人为尔羽毛全。
风吹绳断童子走，馀势尚存犹在天。
愁尔一朝还到地，落在深泥谁复怜。
有鸟有鸟名啄木，木中求食常不足。
偏啄邓林求一虫，虫孔未穿长觜秃。
木皮已穴虫在心，虫蚀木心根柢覆。
可怜树上百鸟儿，有时飞向新林宿。
有鸟有鸟众蝙蝠，长伴佳人占华屋。
妖鼠多年羽翮生，不辨雌雄无本族。
穿墉伺隙善潜身，昼伏宵飞恶明烛。
大厦虽存柱石倾，暗啮栋梁成蠹木。
有鸟有鸟名为鸮，深藏孔穴难动摇。
鹰鹯绕树探不得，随珠弹尽声转娇。
烦惑罢擒取，许占神林为物妖。
当时幸有燎原火，何不鼓风连夜烧。
有鸟有鸟名燕子，口中未省无泥滓。
春风吹送廊庑间，秋社驱将嵌孔里。
雷惊雨洒一时苏，云压霜摧半年死。
驱去驱来长信风，暂托栋梁何用喜。
有鸟有鸟名老乌，贪痴突悖天下无。
田中攫肉吞不足，偏入诸巢探众雏。
归来仍占主人树，腹饱巢高声响粗。
山鸦野鹊闲受肉，凤凰不得闻罪辜。
秋鹰掣断架上索，利爪一挥毛血落。
可怜鸦鹊慕腥膻，犹向巢边竞纷泊。
有鸟有鸟谓白鹇，雪毛皓白红觜殷。
贵人妾妇爱光彩，行提坐臂怡朱颜。
妖姬谢宠辞金屋，雕笼又伴新人宿。
无心为主拟衔花，空长白毛映红肉。
有鸟有鸟群雀儿，中庭啄粟篱上飞。
秋鹰欺小嫌不食，凤凰容众从尔随。
大鹏忽起遮白日，馀风簸荡山岳移。
翩翾百万徒惊噪，扶摇势远何由知。
来妄说衔花报，纵解衔花何所为。
可惜官仓无限粟，伯夷饿死黄口肥。
有鸟有鸟皆百舌，舌端百啭声咄㗧。
先春尽学百鸟啼，真伪不分听者悦。
伶伦凤律乱宫商，盘木天鸡误时节。
朝朝暮暮主人耳，桃李无言管弦咽。
五月炎光朱火盛，阳焰烧阴幽响绝。
安知不是卷舌星，化作刚刀一时截。
有鸟有鸟毛羽黄，雄者为鸳雌者鸯。
并养七十二，罗列雕笼开洞房。
雄鸣一声雌鼓翼，夜不得栖朝不食。
气息榻然双翅垂，犹入笼中就颜色。
有鸟有鸟名鹞雏，铃子眼睛苍锦襦。
贵人腕软怜易臂，奋肘一挥前后呼。
俊鹘无由拳狡兔，金雕不得擒魅狐。
文王长在苑中猎，何日非熊休卖屠。
有鸟有鸟名鹦鹉，养在雕笼解人语。
曾问私所闻，因说妖姬暗欺主。
方惑翻见疑，趁归陇底双翅垂。
山鸦野雀怪鹦语，竞噪争窥无已时。
君不见隋朝陇头姥，娇养双鹦嘱新妇。
一鹦曾说妇无仪，悍妇杀鹦欺主母。
一鹦闭口不复言，母问不言何太久。
鹦言悍妇杀鹦由，母为逐之乡里丑。
当时主母信尔言，顾尔微禽命何有。
今之主人翻尔疑，何事笼中漫开口。
有鸟有鸟名俊鹘，鹞小雕痴俊无匹。
雏鸭拂爪血迸天，狡兔中拳头粉骨。
平明度海朝未食，拔上秋空云影没。
瞥然飞下人不知，搅碎荒城魅狐窟。
有鸟有鸟真白鹤，飞上九霄云漠漠。
司晨守夜悲鸡犬，啄腐吞腥笑雕鹗。
尧年值雪度关山，晋室闻琴下寥廓。
辽东尽尔千岁人，怅望桥边旧城郭。
+++元稹
++++有酒十章
有酒有酒鸡初鸣，夜长睡足神虑清。
悄然危坐心不平，浩思一气初彭亨。
澒洞浩汗真无名，胡不终浑成。
胡为沉浊以升清，矗然分画高下程。
天蒸地郁群动萌，毛鳞裸介如鬇鬡。
呜呼万物纷已生，我可奈何兮杯一倾。
有酒有酒东方明，一杯既进吞元精。
尚思天地之始名，一元既二分浊清。
地居方直天体明，胡不八荒圢圢如砥平。
胡山高屹崒海泓澄，胡不日车杲杲昼夜行，
胡为月轮灭缺星𥋝盯，呜呼不得真宰情，我可奈何兮杯再倾。
有酒有酒兮湛渌波，饮将愉兮气弥和。
念万古之纷罗，我独慨然而浩歌。
歌曰：天耶，地耶，肇万物耶，储胥大庭之君耶。
恍耶，忽耶，有耶，传而信耻，久而谬耶。
文字生而羲农作耶，仁义别而圣贤出耶。
炎始暴耶，蚩尤炽耶，轩辕战耶，不得已耶。
仁耶，圣耶，悯人之毒耶。
天荡荡耶，尧穆穆耶。
岂其让耶，归有德耶。
舜其贪耶，德能嗣耶。
岂其让耶，授有功耶。
禹功大耶，人戴之耶。
益不逮耶，启能德耶。
家天下耶，荣后嗣耶。
于后嗣之荣则可耶，于天下之荣其可耶。
呜呼远尧舜之日耶，何弃舜之速耶。
辛癸虐耶，汤武革耶。
顺天意耶，公天下耶。
踵夏荣嗣，私其公耶。
并建万国，均其私耶。
专征递伐，斗海内耶。
秦扫其类，威定之耶。
二代而陨，守不仁耶。
汉魏而降，乘其机耶。
短长理乱，系其术耶。
尧耶，舜耶，终不可逮耶。
将德之者不位，位者不逮其德耶。
时耶，时耶，时其可耶。
我可奈何兮一杯又进歌且歌。
有酒有酒兮黯兮溟，仰天大呼兮，天漫漫兮高兮青。
高兮漫兮吾孰知天否与灵。
取人之仰者，无乃在乎昭昭乎曰与夫日星。
何三光之并照兮，奄云雨之冥冥。
幽妖倏忽兮水怪族形，鼋鼍岸走兮海若斗鲸。
河溃溃兮愈浊，济翻翻兮不宁。
蛇喷云而出穴，虎啸风兮屡鸣。
污高巢而凤去兮，溺厚地而芝兰以之不生。
葵心倾兮何向，松影直而孰明。
人惧愁兮戴荣，天寂默兮无声。
呜呼，天在云之上兮，人在云之下兮，又安能决云而上征。
呜呼，既上征之不可兮，我奈何兮杯复倾。
有酒有酒香满尊，君宁不饮开君颜。
岂不知君饮此心恨，君今独醒谁与言。
君宁不见飓风翻海火燎原，巨鳌唐突高焰延。
精卫衔芦塞海溢，枯鱼喷沫救池燔。
筋疲力竭波更大，鳍燋甲裂身已干。
有翼劝尔升九天，有鳞劝尔登龙门。
九天下视日月转，龙门上激雷雨奔。
螗蜋虽怒谁尔惧，鹖旦虽啼谁尔怜。
抟空意远风来壮，我可奈何兮一杯又进消我烦。

有酒有酒歌且哀，江春例早多早梅。
樱桃桃李相续开，间以木兰之秀香裴回。
东风吹尽南风来，莺声渐涩花摧颓。
四月清和艳残卉，芍药翻红蒲映水。
夏龙痡毒雷雨多，蒲叶离披艳红死。
红艳犹存榴树花，紫苞欲绽高笋牙。
笋牙成竹冒霜雪，榴花落地还销歇。
万古盈亏相逐行，君看夜夜当窗月。
荣落亏盈可奈何，生成未遍霜霰过。
霜霰过兮复奈何，灵芝夐绝荆棘多。
荆棘多兮可奈何，可奈何兮终奈何。
秦皇尧舜俱腐骨，我可奈何兮又进一杯歌复歌。
有酒有酒方烂漫，饮酣拔剑心眼乱。
声若雷砰目流电，醉舞翻环身眩转。
乾纲倒轧坤维旋，白日横空星宿见，一夫心醉万物变。
何况蚩尤之蹴蹋，安得不以熊罴战。
呜呼，风后力牧得亲见，我可奈何兮又进一杯除健羡。
有酒有酒兮告临江，风漫漫兮波长。
渺渺兮注海，海苍苍兮路茫茫。
彼万流之混入兮，又安能分若畎浍淮河与夫岷吴之巨江。
味作咸而若一，虽甘淡兮谁谓尔为良。
济涓涓而缕贯，将奈何兮万里之浑黄。
鲸归穴兮渤溢，鳌载山兮低昂。
阴火然兮众族沸渭，飓风作兮昼夜猖狂。
顾千珍与万怪兮，皆委润而深藏。
信天地之潴蓄兮，我可奈何兮一杯又进兮包大荒。
有酒有酒兮日将落，馀光委照在林薄。
阳乌撩乱兮屋上栖，阴怪跳趫兮水中跃。
月争光兮星又繁，烧横空兮焰仍烁。
我可奈何兮时既昏，一杯又进兮聊处廓。
有酒有酒兮再祝，祝予心兮何欲。
欲天泰而地宁，欲人康而岁熟。
欲凤翥而鹓随兮，欲龙亨而骥逐。
欲日盛而星微兮，欲滋兰而歼毒。
欲人欲而天从，苟天未从兮，我可奈何兮一杯又进聊自足。

+++元稹
++++华之巫（景戌）
有一人兮神之侧，庙森森兮神默默。
神默默兮可奈何，愿一见神兮何可得。
女巫索我何所有，神之开闭予之手。
我能进若神之前，神不自言寄予口。
尔欲见神安尔身，买我神钱沽我酒。
我家又有神之盘，尔进此盘神尔安。
此盘不进行路难，陆有摧车舟有澜。
我闻此语长太息，岂有神明欺正直。
尔居大道谁南北，姿矫神言假神力。
假神力兮神未悟，行道之人不得度。
我欲见神诛尔巫，岂是因巫假神祜。
尔巫，尔巫，尔独不闻乎。
与其媚于奥，不若媚于灶。
使我倾心事尔巫，吾宁驱车守吾道。
尔巫尔巫且相保，吾民自有丘之祷。
+++元稹
++++庙之神
我马烦兮释我车，神之庙兮山之阿。
予一拜而一祝，祝予心之无涯。
涕汍澜而零落，神寂默而无哗。
神兮神兮，奈神之寂默而不言何。
复再拜而再祝，鼓吾腹兮歌吾歌。
歌曰：今耶，古耶，有耶，无耶。
福不自神耶，神不福人耶。
巫尔惑耶，稔而诛耶。
谒不得耶，终不可谒耶。
返吾驾而遵吾道，庙之木兮山之花。

++中卷四百二十一
  
+++元稹
++++村花晚（庚寅）
三春已暮桃李伤，棠梨花白蔓菁黄。
村中女儿争摘将，插刺头鬓相夸张。
田翁蚕老迷臭香，晒暴𢽱𣀳熏衣裳。
非无后秀与孤芳，奈尔千株万顷之茫茫。
天公此意何可量，长教尔辈时节长。
+++元稹
++++紫踯躅
紫踯躅，灭紫拢裙倚山腹。
文君新寡乍归来，羞怨春风不能哭。
我从相识便相怜，但是花丛不回目。
去年春别湘水头，今年夏见青山曲。
迢迢远在青山上，山高水阔难容足。
愿为朝日早相暾，愿作轻风暗相触。
乐踯躅，我向通州尔幽独。
可怜今夜宿青山，何年却向青山宿。
山花渐暗月渐明，月照空山满山绿。
山空月午夜无人，何处知我颜如玉。
+++元稹
++++山枇杷
山枇杷，花似牡丹殷泼血。
往年乘传过青山，正值山花好时节。
压枝凝艳已全开，映叶香苞才半裂。
紧搏红袖欲支颐，慢解绛囊初破结。
金线丛飘繁蕊乱，珊瑚朵重纤茎折。
因风旋落裙片飞，带日斜看目精热。
亚水依岩半倾侧，笼云隐雾多愁绝。
绿珠语尽身欲投，汉武眼穿神渐灭。
秾姿秀色人皆爱，怨媚羞容我偏别。
说向闲人人不听，曾向乐天时一说。
昨来谷口先相问，及到山前已消歇。
左降通州十日迟，又与幽花一年别。
山枇杷，尔托深山何太拙。
天高万里看不精，帝在九重声不彻。
园中杏树良人醉，陌上柳枝年少折。
因尔幽芳喻昔贤，磻谿冷坐权门咽。
+++元稹
++++树上乌（癸卯）
树上乌，洲中有树巢若铺。
百巢一树知几乌，一乌不下三四雏，雏又生雏知几雏。
老乌未死雏已乌，散向人间何处无。
攫麑啄卵方可食，男女群强最多力。
灵蛇万古唯一珠，岂可抨弹千万亿。
吾不会天教尔辈多子孙，告诉天公天不言。
+++元稹
++++琵琶歌（寄管儿，兼诲铁山。此后并新题乐府）
琵琶宫调八十一，旋宫三调弹不出。
玄宗偏许贺怀智，段师此艺还相匹。
自后流传指拨衰，昆仑善才徒尔为。
澒声少得似雷吼，缠弦不敢弹羊皮。
间奇事会相续，但有卞和无有玉。
段师弟子数十人，李家管儿称上足。
管儿不作供奉儿，抛在东都双鬓丝。
逢人便请送杯盏，著尽工夫人不知。
李家兄弟皆爱酒，我是酒徒为密友。
著作曾邀连夜宿，中碾春溪华新绿。
平明船载管儿行，尽日听弹无限曲。
曲名无限知者鲜，霓裳羽衣偏宛转。
凉州大遍最豪嘈，六幺散序多笼撚。
我闻此曲深赏奇，赏著奇处惊管儿。
管儿为我双泪垂，自弹此曲长自悲。
泪垂捍拨朱弦湿，冰泉呜咽流莺涩。
因兹弹作雨霖铃，风雨萧条鬼神泣。
一弹既罢又一弹，珠幢夜静风珊珊。
低回慢弄关山思，坐对燕然秋月寒。
月寒一声深殿磬，骤弹曲破音繁并。
百万金铃旋玉盘，醉客满船皆暂醒。
自兹听后六七年，管儿在洛我朝天。
游想慈恩杏园里，梦寐仁风花树前。
去年御史留东台，公私蹙促颜不开。
今春制狱正撩乱，昼夜推囚心似灰。
暂辍归时寻著作，著作南园花坼萼。
胭脂耀眼桃正红，雪片满溪梅已落。
是夕青春值三五，花枝向月云含吐。
著作施樽命管儿，管儿久别今方睹。
管儿还为弹六幺，六幺依旧声迢迢。
猿鸣雪岫来三峡，鹤唳晴空闻九霄。
逡巡弹得六幺彻，霜刀破竹无残节。
幽关鸦轧胡雁悲，断弦砉騞层冰裂。
我为含凄叹奇绝，许作长歌始终说。
艺奇思寡尘事多，许来寒暑又经过。
如今左降在闲处，始为管儿歌此歌。
歌此歌，寄管儿。
管儿管儿忧尔衰，尔衰之后继者谁。
继之无乃在铁山，铁山已近曹穆间。
性灵甚好功犹浅，急处未得臻幽闲。
努力铁山勤学取，莫遣后来无所祖。
+++元稹
++++小胡笳引（桂府王推官出蜀匠雷氏金徽琴请姜宣弹）
雷氏金徽琴，王君宝重轻千金。
三峡流中将得来，明窗拂席幽匣开。
朱弦宛转盘凤足，骤击数声风雨回。
哀笳慢指董家本，姜生得之妙思忖。
泛徽胡雁咽萧萧，绕指辘轳圆衮衮。
吞恨缄情乍轻激，故国关山心历历。
潺湲疑是雁鸊鹈，砉騞如闻发鸣镝。
流宫变徵渐幽咽，别鹤欲飞猿欲绝。
秋霜满树叶辞风，寒雏坠地乌啼血。
哀弦已罢春恨长，恨长何恨怀我乡。
我乡安在长城窟，闻君虏奏心飘忽。
何时窄袖短貂裘，胭脂山下弯明月。
+++元稹
++++去杭州（送王师范）
房杜王魏之子孙，虽及百代为清门。
骏骨凤毛真可贵，冈头泽底促足论。
去年江上识君面，爱君风貌情已敦。
与君言语见君性，灵府坦荡消尘烦。
自兹心洽迹亦洽，居常并榻游并轩。
柳阴覆岸郑监水，李花压树韦公园。
每出新诗共联缀，闲因醉舞相牵援。
时寻沙尾枫林夕，夜摘兰丛衣露繁。
今君别我欲何去，自言远结迢迢婚。
简书五府已再至，波涛万里酬一言。
为君再拜赠君语，愿君静听君勿喧。
君名师范欲何范，君之烈祖遗范存。
永宁昔在抡鉴表，沙汰沉浊澄浚源。
君今取友由取士，得不别白清与浑。
昔公事主尽忠谠，虽及死谏誓不谖。
今君佐藩如佐主，得不陈露酬所恩。
昔公为善日不足，假寐待旦朝至尊。
今君三十朝未与，得不寸晷倍玙璠。
昔公令子尚贵主，公执舅礼妇执笲。
返拜之仪自此绝，关雎之化皎不昏。
君今远娉奉明祀，得不齐励亲蘋蘩。
斯言皆为书佩带，然后别袂乃可扪。
别袂可扪不可解，解袂开帆凄别魂。
魂摇江树鸟飞没，帆挂樯竿鸟尾翻。
翻风驾浪拍何处，直指杭州由上元。
上元萧寺基址在，杭州潮水霜雪屯。
潮户迎潮击潮鼓，潮平潮退有潮痕。
得得为题罗刹石，古来非独伍员冤。
+++元稹
++++南家桃
南家桃树深红色，日照露光看不得。
树小花狂风易吹，一夜风吹满墙北。
离人自有经时别，眼前落花心叹息。
更待明年花满枝，一年迢递空相忆。
+++元稹
++++志坚师
嵩山老僧披破衲，七十八年三十腊。
灵武朝天辽海征，宇宙曾行三四匝。
初因怏怏薙却头，便绕嵩山寂师塔。
淮西未返半年前，已见淮西阵云合。
+++元稹
++++答子蒙
报卢君，门外雪纷纷。
纷纷门外雪，城中鼓声绝。
强梁御史人觑步，安得夜开沽酒户。
+++元稹
++++辛夷花（问韩员外）
问君辛夷花，君言已斑驳。
不畏辛夷不烂开，顾我筋骸官束缚。
缚遣推囚名御史，狼藉囚徒满田地。
明日不推缘国忌，依前不得花前醉。
韩员外家好辛夷，开时乞取三两枝。
折枝为赠君莫惜，纵君不折风亦吹。
+++元稹
++++厅前柏
厅前柏，知君曾对罗希奭。
我本癫狂耽酒人，何事与君为对敌。
为对敌，洛阳城中花赤白。
花赤白，囚渐多，花之赤白奈尔何。

+++元稹
++++夜别筵
夜长酒阑灯花长，灯花落地复落床。
似我别泪三四行，滴君满坐之衣裳。
与君别后泪痕在，年年著衣心莫改。
+++元稹
++++三泉驿
三泉驿内逢上巳，新叶趋尘花落地。
劝君满盏君莫辞，别后无人共君醉。
洛阳城中无限人，贵人自贵贫自贫。
+++元稹
++++何满子歌（张湖南座为唐有态作）
何满能歌能宛转，天宝年中世称罕。
婴刑系在囹圄间，水调哀音歌愤懑。
梨园弟子奏玄宗，一唱承恩羁网缓。
便将何满为曲名，御谱亲题乐府纂。
鱼家入内本领绝，叶氏有年声气短。
自外徒烦记得词，点拍才成已夸诞。
我来湖外拜君侯，正值灰飞仲春琯。
广宴江亭为我开，红妆逼坐花枝暖。
此时有态蹋华筵，未吐芳词貌夷坦。
翠蛾转盼摇雀钗，碧袖歌垂翻鹤卵。
定面凝眸一声发，云停尘下何劳算。
迢迢击磬远玲玲，一一贯珠匀款款。
犯羽含商移调态，留情度意抛弦管。
湘妃宝瑟水上来，秦女玉箫空外满。
缠绵叠破最殷勤，整顿衣裳颇闲散。
冰含远溜咽还通，莺泥晚花啼渐懒。
敛黛吞声若自冤，郑袖见捐西子浣。
阴山鸣雁晓断行，巫峡哀猿夜呼伴。
古者诸侯飨外宾，鹿鸣三奏陈圭瓒。
何如有态一曲终，牙筹记令红螺碗。

+++元稹
++++通州丁溪馆夜别李景信三首
月濛濛兮山掩掩，束束别魂眉敛敛。
蠡盏覆时天欲明，碧幌青灯风滟滟。
泪消语尽还暂眠，唯梦千山万山险。
水环环兮山簇簇，啼鸟声声妇人哭。
离床别脸睡还开，灯灺暗飘珠蔌蔌。
山深虎横馆无门，夜集巴儿扣空木。
雨潇潇兮鹃咽咽，倾冠倒枕灯临灭。
倦僮呼唤应复眠，啼鸡拍翅三声绝。
握手相看其奈何，奈何其奈天明别。
+++元稹
++++酬郑从事四年九月宴望海亭，次用旧韵
海亭树木何茏葱，寒光透坼秋玲珑。
湖山四面争气色，旷望不与人间同。
一拳墺伏东武小，两山斗构秦望雄。
嵌空古墓失文种，突兀怪石疑防风。
舟船骈比有宗侣，水云滃泱无始终。
雪花布遍稻陇白，日脚插入秋波红。
兴馀望剧酒四坐，歌声舞艳烟霞中。
酒酣从事歌送我，歌云此乐难再逢。
良时年少犹健羡，使君况是头白翁。
我闻此曲深叹息，唧唧不异秋草虫。
忆年十五学构厦，有意盖覆天下穷。
安知四十虚富贵，朱紫束缚心志空。
妆梳伎女上楼榭，止欲欢乐微茫躬。
虽无趣尚慕贤圣，幸有心目知西东。
欲将滑甘柔藏府，已被郁噎冲喉咙。
君今劝我酒太醉，醉语不复能冲融。
劝君莫学虚富贵，不是贤人难变通。


++中卷四百二十二
  
+++元稹
++++梦游春七十韵
昔岁梦游春，梦游何所遇。
梦入深洞中，果遂平生趣。
清泠浅漫流，画舫兰篙渡。
过尽万株桃，盘旋竹林路。
长廊抱小楼，门牖相回互。
楼下杂花丛，丛边绕鸳鹭。
池光漾霞影，晓日初明煦。
未敢上阶行，频移曲池步。
乌龙不作声，碧玉曾相慕。
渐到帘幕间，裴回意犹惧。
闲窥东西閤，奇玩参差布。
隔子碧油糊，驼钩紫金镀。
逡巡日渐高，影响人将寤。
鹦鹉饥乱鸣，娇娃睡犹怒。
帘开侍儿起，见我遥相谕。
铺设绣红茵，施张钿妆具。
潜褰翡翠帷，瞥见珊瑚树。
不辨花貌人，空惊香若雾。
身回夜合偏，态敛晨霞聚。
睡脸桃破风，汗妆莲委露。
丛梳百叶髻，金蹙重台屦。
纰软钿头裙，玲珑合欢袴。
鲜妍脂粉薄，暗淡衣裳故。
最似红牡丹，雨来春欲暮。
梦魂良易惊，灵境难久寓。
夜夜望天河，无由重沿溯。
结念心所期，返如禅顿悟。
觉来八九年，不向花回顾。
杂合两京春，喧阗众禽护。
我到看花时，但作怀仙句。
浮生转经历，道性尤坚固。
近作梦仙诗，亦知劳肺腑。
一梦何足云，良时事婚娶。
当年二纪初，嘉节三星度。
朝蕣玉佩迎，高松女萝附。
韦门正全盛，出入多欢裕。
甲第涨清池，鸣驺引朱辂。
广榭舞萎蕤，长筵宾杂厝。
青春讵几日，华实潜幽蠹。
秋月照潘郎，空山怀谢傅。
红楼嗟坏壁，金谷迷荒戍。
石压破阑干，门摧旧梐枑。
虽云觉梦殊，同是终难驻。
悰绪竟何如，棼丝不成絇。
卓女白头吟，阿娇金屋赋。
重璧盛姬台，青冢明妃墓。
尽委穷尘骨，皆随流波注。
幸有古如今，何劳缣比素。
况余当盛时，早岁谐如务。
诏册冠贤良，谏垣陈好恶。
三十再登朝，一登还一仆。
宠荣非不早，邅回亦云屡。
直气在膏肓，氛氲日沉痼。
不言意不快，快意言多忤。
忤诚人所贼，性亦天之付。
乍可沉为香，不能浮作瓠。
诚为坚所守，未为明所措。
事事身已经，营营计何误。
美玉琢文珪，良金填武库。
徒谓自坚贞，安知受砻铸。
长丝羁野马，密网罗阴兔。
物外各迢迢，谁能远相锢。
时来既若飞，祸速当如骛。
曩意自未精，此行何所诉。
努力去江陵，笑言谁与晤。
江花纵可怜，奈非心所慕。
石竹逞奸黠，蔓青夸亩数。
一种薄地生，浅深何足妒。
荷叶水上生，团团水中住。
泻水置叶中，君看不相污。
+++元稹
++++桐花落
莎草遍桐阴，桐花满莎落。
盖覆相团圆，可怜无厚薄。
昔岁幽院中，深堂下帘幕。
同在后门前，因论花好恶。
君夸沉檀样，云是指撝作。
暗澹灭紫花，句连蹙金萼。
都绣六七枝，斗成双孔雀。
尾上稠叠花，又将金解络。
我爱看不已，君烦睡先著。
我作绣桐诗，系君裙带著。
别来苦修道，此意都萧索。
今日竟相牵，思量偶然错。
+++元稹
++++梦昔时
闲窗结幽梦，此梦谁人知。
夜半初得处，天明临去时。
山川已久隔，云雨两无期。
何事来相感，又成新别离。
+++元稹
++++恨妆成
晓日穿隙明，开帷理妆点。
傅粉贵重重，施朱怜冉冉。
柔鬟背额垂，丛鬓随钗敛。
凝翠晕蛾眉，轻红拂花脸。
满头行小梳，当面施圆靥。
最恨落花时，妆成独披掩。
+++元稹
++++古决绝词
乍可为天上牵牛织女星，不愿为庭前红槿枝。
七月七日一相见，相见故心终不移。
那能朝开暮飞去，一任东西南北吹。
分不两相守，恨不两相思。
对面且如此，背面当可知。
春风撩乱伯劳语，况是此时抛去时。
握手苦相问，竟不言后期。
君情既决绝，妾意已参差。
借如死生别，安得长苦悲。
噫春冰之将泮，何予怀之独结。
有美一人，于焉旷绝。
一日不见，比一日于三年，况三年之旷别。
水得风兮小而已波，笋在苞兮高不见节。
矧桃李之当春，竞众人而攀折。
我自顾悠悠而若云，又安能保君皑皑之如雪。
感破镜之分明，睹泪痕之馀血。
幸他人之既不我先，又安能使他人之终不我夺。
已焉哉，织女别黄姑。
一年一度暂相见，彼此隔河何事无。
夜夜相抱眠，幽怀尚沉结。
那堪一年事，长遣一宵说。
但感久相思，何暇暂相悦。
虹桥薄夜成，龙驾侵晨列。
生憎野鹤性迟回，死恨天鸡识时节。
曙色渐曈曈，华星欲明灭。
一去又一年，一年何可时彻。
有此迢递期，不如死生别。
天公隔是妒相怜，何不便教相决绝。
+++元稹
++++樱桃花
樱桃花，一枝两枝千万朵。
花砖曾立摘花人，窣破罗裙红似火。

+++元稹
++++曹十九舞绿钿
急管清弄频，舞衣才揽结。
含情独摇手，双袖参差列。
騕褭柳牵丝，炫转风回雪。
凝眄娇不移，往往度繁节。
+++元稹
++++闺晚
红裙委砖阶，玉爪剺朱橘。
素臆光如砑，明瞳艳凝溢。
调弦不成曲，学书徒弄笔。
夜色侵洞房，春烟透帘出。
+++元稹
++++晓将别
风露晓凄凄，月下西墙西。
行人帐中起，思妇枕前啼。
屑屑命僮御，晨装俨已齐。
将去复携手，日高方解携。
+++元稹
++++蔷薇架（清水驿）
五色阶前架，一张笼上被。
殷红稠叠花，半绿鲜明地。
风蔓罗裙带，露英莲脸泪。
多逢走马郎，可惜帘边思。
+++元稹
++++月暗
月暗灯残面墙泣，罗缨斗重知啼湿。
真珠帘断蝙蝠飞，燕子巢空萤火入。
深殿门重夜漏严，柔□□□□年急。
君王掌上容一人，更有轻身何处立。
+++元稹
++++新秋
旦暮已凄凉，离人远思忙。
夏衣临晓薄，秋影入檐长。
前事风随扇，归心燕在梁。
殷勤寄牛女，河汉正相望。
+++元稹
++++赠双文
艳极翻含怨，怜多转自娇。
有时还暂笑，闲坐爱无憀。
晓月行看堕，春酥见欲消。
何因肯垂手，不敢望回腰。
+++元稹
++++春别
幽芳本未阑，君去蕙花残。
河汉秋期远，关山世路难。
云屏留粉絮，风幌引香兰。
肠断回文锦，春深独自看。
+++元稹
++++和乐天示杨琼
我在江陵少年日，知有杨琼初唤出。
腰身瘦小歌圆紧，依约年应十六七。
去年十月过苏州，琼来拜问郎不识。
青衫玉貌何处去，安得红旗遮头白。
我语杨琼琼莫语，汝虽笑我我笑汝。
汝今无复小腰身，不似江陵时好女。
杨琼为我歌送酒，尔忆江陵县中否。
江陵王令骨为灰，车来嫁作尚书妇。
卢戡及第严涧在，其馀死者十八九。
我今贺尔亦自多，尔得老成余白首。
+++元稹
++++鱼中素
重叠鱼中素，幽缄手自开。
斜红馀泪迹，知著脸边来。
+++元稹
++++代九九
昔年桃李月，颜色共花宜。
回脸莲初破，低蛾柳并垂。
望山多倚树，弄水爱临池。
远被登楼识，潜因倒影窥。
隔林徒想像，上砌转逶迤。
谩掷庭中果，虚攀墙外枝。
强持文玉佩，求结麝香缡。
阿母怜金重，亲兄要马骑。
把将娇小女，嫁与冶游儿。
自隐勤勤索，相要事事随。
每常同坐卧，不省暂参差。
才学羞兼妒，何言宠便移。
青春来易皎，白日誓先亏。
僻性嗔来见，邪行醉后知。
别床铺枕席，当面指瑕疵。
妾貌应犹在，君情遽若斯。
的成终世恨，焉用此宵为。
鸾镜灯前扑，鸳衾手下隳。
参商半夜起，琴瑟一声离。
努力新丛艳，狂风次第吹。
+++元稹
++++卢十九子蒙吟卢七员外洛川怀古六韵，命余和
闻道卢明府，闲行咏洛神。
浪圆疑靥笑，波斗忆眉颦。
蹀躞桥头马，空濛水上尘。
草芽犹犯雪，冰岸欲消春。
寓目终无限，通辞未有因。
子蒙将此曲，吟似独眠人。
+++元稹
++++刘、阮妻二首
仙洞千年一度闲，等闲偷入又偷回。
桃花飞尽东风起，何处消沉去不来。
芙蓉脂肉绿云鬟，罨画楼台青黛山。
千树桃花万年药，不知何事忆人间。
+++元稹
++++桃花
桃花浅深处，似匀深浅妆。
春风助肠断，吹落白衣裳。
+++元稹
++++暮秋
看著墙西日又沉，步廊回合戟门深。
栖乌满树声声绝，小玉上床铺夜衾。
+++元稹
++++压墙花
野性大都迷里巷，爱将高树记人家。
春来偏认平阳宅，为见墙头拂面花。
+++元稹
++++舞腰
裙裾旋旋手迢迢，不趁音声自趁娇。
未必诸郎知曲误，一时偷眼为回腰。
+++元稹
++++白衣裳二首
雨湿轻尘隔院香，玉人初著白衣裳。
半含惆怅闲看绣，一朵梨花压象床。
藕丝衫子柳花裙，空著沈香慢火熏。
闲倚屏风笑周昉，枉抛心力画朝云。
+++元稹
++++忆事
夜深闲到戟门边，却绕行廊又独眠。
明月满庭池水渌，桐花垂在翠帘前。
+++元稹
++++寄旧诗与薛涛，因成长句
诗篇调态人皆有，细腻风光我独知。
月夜咏花怜暗澹，雨朝题柳为欹垂。
长教碧玉藏深处，总向红笺写自随。
老大不能收拾得，与君闲似好男儿。
+++元稹
++++友封体
雨送浮凉夏簟清，小楼腰褥怕单轻。
微风暗度香囊转，胧月斜穿隔子明。
桦烛焰高黄耳吠，柳堤风静紫骝声。
频频闻动中门锁，桃叶知嗔未敢迎。
+++元稹
++++看花
努力少年求好官，好花须是少年看。
君看老大逢花树，未折一枝心已阑。
+++元稹
++++斑竹（得之湘流）
一枝斑竹渡湘沅，万里行人感别魂。
知是娥皇庙前物，远随风雨送啼痕。
+++元稹
++++筝
莫愁私地爱王昌，夜夜筝声怨隔墙。
火凤有凰求不得，春莺无伴啭空长。
急挥舞破催飞燕，慢逐歌词弄小娘。
死恨相如新索妇，枉将心力为他狂。
+++元稹
++++春晓
半欲天明半未明，醉闻花气睡闻莺。
猧儿撼起钟声动，二十年前晓寺情。
+++元稹
++++所思二首（一作刘禹锡诗，题作有所嗟）
庾亮楼中初见时，武昌春柳似腰肢。
相逢相失还如梦，为雨为云今不知。
鄂渚濛濛烟雨微，女郎魂逐暮云归。
只应长在汉阳渡，化作鸳鸯一只飞。
+++元稹
++++莺莺诗（一作离思诗之首篇）
殷红浅碧旧衣裳，取次梳头暗淡妆。
夜合带烟笼晓日，牡丹经雨泣残阳。
低迷隐笑原非笑，散漫清香不似香。
频动横波嗔阿母，等闲教见小儿郎。
+++元稹
++++离思五首（一本并前首作六首）
自爱残妆晓镜中，环钗谩篸绿丝丛。
须臾日射燕脂颊，一朵红苏旋欲融。
山泉散漫绕阶流，万树桃花映小楼。
闲读道书慵未起，水晶帘下看梳头。
红罗著压逐时新，吉了花纱嫩麹尘。
第一莫嫌材地弱，些些纰缦最宜人。
曾经沧海难为水，除却巫山不是云。
取次花丛懒回顾，半缘修道半缘君。
寻常百种花齐发，偏摘梨花与白人。
今日江头两三树，可怜和叶度残春。
+++元稹
++++杂忆五首
今年寒食月无光，夜色才侵已上床。
忆得双文通内里，玉栊深处暗闻香。
花笼微月竹笼烟，百尺丝绳拂地悬。
忆得双文人静后，潜教桃叶送秋千。
寒轻夜浅绕回廊，不辨花丛暗辨香。
忆得双文胧月下，小楼前后捉迷藏。
山榴似火叶相兼，亚拂砖阶半拂檐。
忆得双文独披掩，满头花草倚新帘。
春冰消尽碧波湖，漾影残霞似有无。
忆得双文衫子薄，钿头云映褪红酥。
+++元稹
++++有所教
莫画长眉画短眉，斜红伤竖莫伤垂。
人人总解争时势，都大须看各自宜。
+++元稹
++++襄阳为卢窦纪事（第五首一作马戴诗襄阳席上呈于司空）
帝下真符召玉真，偶逢游女暂相亲。
素书三卷留为赠，从向人间说向人。
风弄花枝月照阶，醉和春睡倚香怀。
依稀似觉双环动，潜被萧郎卸玉钗。
莺声撩乱曙灯残，暗觅金钗动晓寒。
犹带春酲懒相送，樱桃花下隔帘看。
琉璃波面月笼烟，暂逐萧郎走上天。
今日归时最肠断，回江还是夜来船。
花枝临水复临堤，闲照江流亦照泥。
千万春风好抬举，夜来曾有凤凰栖。
+++元稹
++++会真诗三十韵
微月透帘栊，萤光度碧空。
遥天初缥缈，低树渐葱茏。
龙吹过庭竹，鸾歌拂井桐。
罗绡垂薄雾，环佩响轻风。
绛节随金母，云心捧玉童。
更深人悄悄，晨会雨濛濛。
珠莹光文履，花明隐绣栊。
宝钗行彩凤，罗帔掩丹虹。
言自瑶华浦，将朝碧帝宫。
因游李城北，偶向宋家东。
戏调初微拒，柔情已暗通。
低鬟蝉影动，回步玉尘蒙。
转面流花雪，登床抱绮丛。
鸳鸯交颈舞，翡翠合欢笼。
眉黛羞频聚，朱唇暖更融。
气清兰蕊馥，肤润玉肌丰。
无力慵移腕，多娇爱敛躬。
汗光珠点点，发乱绿松松。
方喜千年会，俄闻五夜穷。
留连时有限，缱绻意难终。
慢脸含愁态，芳词誓素衷。
赠环明运合，留结表心同。
啼粉流清镜，残灯绕暗虫。
华光犹冉冉，旭日渐曈曈。
警乘还归洛，吹箫亦上嵩。
衣香犹染麝，枕腻尚残红。
幂幂临塘草，飘飘思渚蓬。
素琴鸣怨鹤，清汉望归鸿。
海阔诚难度，天高不易冲。
行云无处所，萧史在楼中。
+++元稹
++++古艳诗二首
春来频到宋家东，垂袖开怀待好风。
莺藏柳暗无人语，惟有墙花满树红。
深院无人草树光，娇莺不语趁阴藏。
等闲弄水浮花片，流出门前赚阮郎。

++中卷四百二十三
  
+++元稹
++++奉和浙西大夫李德裕述梦四十韵大夫本题言…次本韵
闻有池塘什，还因梦寐遭。
攀禾工类蔡，咏豆敏过曹。
庄蝶玄言秘，罗禽藻思高。
戈矛排笔阵，貔虎让文韬。
彩缋鸾凰颈，权奇骥騄髦。
神枢千里应，华衮一言褒。
李广留飞箭，王祥得佩刀。
传乘司隶马，继染翰林毫。
辨颖□超脱，词锋岂足櫜。
金刚锥透玉，镔铁剑吹毛。
顾我曾陪附，思君正郁陶。
近酬新乐录，仍寄续离骚。
阿阁偏随凤，方壶共跨鳌。
借骑银杏叶，横赐锦垂萄。
冰井分珍果，金瓶贮御醪。
独辞珠有戒，廉取玉非叨。
麦纸侵红点，兰灯焰碧高。
代予言不易，承圣旨偏劳。
绕月同栖鹊，惊风比夜獒。
吏传开锁契，神撼引铃绦。
渥泽深难报，危心过自操。
犯颜诚恳恳，腾口惧忉忉。
佩宠虽緺绶，安贫尚葛袍。
宾亲多谢绝，延荐必英豪。
分阻杯盘会，闲随寺观遨。
祇园一林杏，仙洞万株桃。
澥海沧波减，昆明劫火熬。
未陪登鹤驾，已讣堕乌号。
痛泪过江浪，冤声出海涛。
尚看恩诏湿，已梦寿宫牢。
再造承天宝，新持济巨篙。
犹怜弊簪履，重委旧旌旄。
北望心弥苦，西回首屡搔。
九霄难就日，两浙仅容舠。
暮竹寒窗影，衰杨古郡濠。
鱼虾集橘市，鹤鹳起亭皋。
朽刃休冲斗，良弓枉在弢。
早弯摧虎兕，便铸垦蓬蒿。
渔艇宜孤棹，楼船称万艘。
量材分用处，终不学滔滔。
+++元稹
++++自述（一作王建宫词）
延英引对碧衣郎，江砚宣毫各别床。
天子下帘亲考试，宫人手里过茶汤。
+++元稹
++++春分投简阳明洞天作
中分春一半，今日半春徂。
老惜光阴甚，慵牵兴绪孤。
偶成投秘简，聊得泛平湖。
郡邑移仙界，山川展画图。
旌旗遮屿浦，士女满闉闍。
似木吴儿劲，如花越女姝。
牛侬惊力直，蚕妾笑睢盱。
怪我携章甫，嘲人托鹧鸪。
闾阎随地胜，风俗与华殊。
跣足沿流妇，丫头避役奴。
雕题虽少有，鸡卜尚多巫。
乡味尤珍蛤，家神爱事乌。
舟船通海峤，田种绕城隅。
栉比千艘合，袈裟万顷铺。
亥茶阗小市，渔父隔深芦。
日脚斜穿浪，云根远曳蒲。
凝风花气度，新雨草芽苏。
粉坏梅辞萼，红含杏缀珠。
薅馀秧渐长，烧后葑犹枯。
绿綟高悬柳，青钱密辫榆。
驯鸥眠浅濑，惊雉迸平芜。
水静王馀见，山空谢豹呼。
燕狂捎蛱蝶，螟挂集蒲卢。
浅碧鹤新卵，深黄鹅嫩雏。
村扉以白板，寺壁耀赪糊。
禹庙才离郭，陈庄恰半途。
石帆何峭峣，龙瑞本萦纡。
穴为探符坼，潭因失箭刳。
堤形弯熨斗，峰势踊香炉。
幢盖迎三洞，烟霞贮一壶。
桃枝蟠复直，桑树亚还扶。
鳖解称从事，松堪作大夫。
荣光飘殿阁，虚籁合笙竽。
庭狎仙翁鹿，池游县令凫。
君心除健羡，扣寂入虚无。
冈蹋翻星纪，章飞动帝枢。
东皇提白日，北斗下玄都。
骑吏裙皆紫，科车幰尽朱。
地侯鞭社伯，海若跨天吴。
雾喷雷公怒，烟扬灶鬼趋。
投壶怜玉女，噀饭笑麻姑。
果实经千岁，衣裳重六铢。
琼杯传素液，金匕进雕胡。
掌里承来露，柈中钓得鲈。
菌生悲局促，柯烂觉须臾。
稊米休言圣，醯鸡益伏愚。
鼓鼙催暝色，簪组缚微躯。
遂别真徒侣，还来世路衢。
题诗叹城郭，挥手谢妻孥。
幸有桃源近，全家肯去无。
+++元稹
++++春游
酒户年年减，山行渐渐难。
欲终心懒慢，转恐兴阑散。
镜水波犹冷，稽峰雪尚残。
不能辜物色，乍可怯春寒。
远目伤千里，新年思万端。
无人知此意，闲凭小栏干。
+++元稹
++++除夜酬乐天
引傩绥旆乱毵毵，戏罢人归思不堪。
虚涨火尘龟浦北，无由阿伞凤城南。
休官期限元同约，除夜情怀老共谙。
莫道明朝始添岁，今年春在岁前三。
+++元稹
++++酬乐天初冬早寒见寄
乍起衣犹冷，微吟帽半欹。
霜凝南屋瓦，鸡唱后园枝。
洛水碧云晓，吴宫黄叶时。
两传千里意，书札不如诗。
+++元稹
++++酬白乐天杏花园
刘郎不用闲惆怅，且作花间共醉人。
算得贞元旧朝士，几人同见太和春。
+++元稹
++++过东都别乐天二首
君应怪我留连久，我欲与君辞别难。
白头徒侣渐稀少，明日恐君无此欢。
自识君来三度别，这回白尽老髭须。
恋君不去君须会，知得后回相见无。
+++元稹
++++逢白公
远路事无限，相逢唯一言。
月色照荣辱，长安千万门。
+++元稹
++++酬白太傅
太空秋色凉，独鸟下微阳。
三径池塘静，六街车马忙。
渐能高酒户，始是入诗狂。
官冷且无事，追陪慎莫忘。
+++元稹
++++和严给事闻唐昌观玉蕊花下有游仙
弄玉潜过玉树时，不教青鸟出花枝。
的应未有诸人觉，只是严郎不得知。
+++元稹
++++赠毛仙翁
仙驾初从蓬海来，相逢又说向天台。
一言亲授希微诀，三夕同倾沆瀣杯。
此日临风飘羽卫，他年嘉约指盐梅。
花前挥手迢遥去，目断霓旌不可陪。
+++元稹
++++八月十四日夜玩月
犹欠一宵轮未满，紫霞红衬碧云端。
谁能唤得姮娥下，引向堂前子细看。
+++元稹
++++寒食夜
红染桃花雪压梨，玲珑鸡子斗赢时。
今年不是明寒食，暗地秋千别有期。
+++元稹
++++三月三十日程氏馆饯杜十四归京
江春今日尽，程馆祖筵开。
我正南冠絷，君寻北路回。
谋身诚太拙，从宦苦无媒。
处困方明命，遭时不在才。
逾年长倚玉，连夜共衔杯。
涸溜沾濡沫，馀光照死灰。
行看鸿欲翥，敢惮酒相催。
拍逐飞觥绝，香随舞袖来。
消梨抛五遍，娑葛𣩄三台。
已许尊前倒，临风泪莫颓。
+++元稹
++++酬张秘书因寄马赠诗
丞相功高厌武名，牵将战马寄儒生。
四蹄荀距藏虽尽，六尺须头见尚惊。
减粟偷儿憎未饱，骑驴诗客骂先行。
劝君还却司空著，莫遣衙参傍子城。
+++元稹
++++戏酬副使中丞见示四韵
莫恨暂櫜鞬，交游几个全。
眼明相见日，肺病欲秋天。
五马虚盈枥，双蛾浪满船。
可怜俱老大，无处用闲钱。
+++元稹
++++赠柔之
穷冬到乡国，正岁别京华。
自恨风尘眼，常看远地花。
碧幢还照曜，红粉莫咨嗟。
嫁得浮云婿，相随即是家。
+++元稹
++++修龟山鱼池示众僧
劝尔诸僧好护持，不须垂钓引青丝。
云山莫厌看经坐，便是浮生得道时。
+++元稹
++++寄赠薛涛
锦江滑腻蛾眉秀，幻出文君与薛涛。
言语巧偷鹦鹉舌，文章分得凤凰毛。
纷纷辞客多停笔，个个公卿欲梦刀。
别后相思隔烟水，菖蒲花发五云高。
+++元稹
++++赠刘采春
新妆巧样画双蛾，谩里常州透额罗。
正面偷匀光滑笏，缓行轻踏破纹波。
言辞雅措风流足，举止低回秀媚多。
更有恼人肠断处，选词能唱望夫歌。
+++元稹
++++醉题东武
役役行人事，纷纷碎簿书。
功夫两衙尽，留滞七年馀。
病痛梅天发，亲情海岸疏。
因循未归得，不是忆鲈鱼。
+++元稹
++++崔徽歌
崔徽本不是娼家，教歌按舞娼家长。
使君知有不自由，坐在头时立在掌。
有客有客名丘夏，善写仪容得恣把。
为徽持此谢敬中，以死报郎为□□。
+++元稹
++++一字至七字诗 茶
茶，香叶，嫩芽。
慕诗客，爱僧家。
碾雕白玉，罗织红纱。
铫煎黄蕊色，碗转麹尘花。
夜后邀陪明月，晨前命对朝霞。
洗尽古今人不倦，将知醉后岂堪夸。
+++元稹
++++句
儿歌杨柳叶，妾拂石榴花。（见《纪事》）
松门待制应全远，药树监搜可得知。（《文昌杂录》云：唐宣政殿为正衙，殿庭东西有四松，松下待制官立班之地，旧图犹存。殿门外有药树，监察御史监搜之位在焉。唐制：百官入宫殿门，必搜，监察所掌也。至太和元年，监搜始停）
髻鬟峨峨高一尺，门前立地看春风。（《李娃行》，见许彦周《诗话》）

++中卷四百二十四
  
+++白居易
++++贺雨
皇帝嗣宝历，元和三年冬。
自冬及春暮，不雨旱爞爞。
上心念下民，惧岁成灾凶。
遂下罪己诏，殷勤告万邦。
帝曰予一人，继天承祖宗。
忧勤不遑宁，夙夜心忡忡。
元年诛刘辟，一举靖巴邛。
二年戮李锜，不战安江东。
顾惟眇眇德，遽有巍巍功。
或者天降沴，无乃儆予躬。
上思答天戒，下思致时邕。
莫如率其身，慈和与俭恭。
乃命罢进献，乃命赈饥穷。
宥死降五刑，责己宽三农。
宫女出宣徽，厩马减飞龙。
庶政靡不举，皆出自宸衷。
奔腾道路人，伛偻田野翁。
欢呼相告报，感泣涕沾胸。
顺人人心悦，先天天意从。
诏下才七日，和气生冲融。
凝为油油云，散作习习风。
昼夜三日雨，凄凄复濛濛。
万心春熙熙，百谷青芃芃。
变愁为喜，岁易俭为丰。
乃知王者心，忧乐与众同。
皇天与后土，所感无不通。
冠珮何锵锵，将相及王公。
蹈舞呼万岁，列贺明庭中。
小臣诚愚陋，职忝金銮宫。
稽首再三拜，一言献天聪。
君以明为圣，臣以直为忠。
敢贺有其始，亦愿有其终。
+++白居易
++++读张籍古乐府
张君何为者，业文三十春。
尤工乐府诗，举代少其伦。
为诗意如何，六义互铺陈。
风雅比兴外，未尝著空文。
读君学仙诗，可讽放佚君。
读君董公诗，可诲贪暴臣。
读君商女诗，可感悍妇仁。
读君勤齐诗，可劝薄夫敦。
上可裨教化，舒之济万民。
下可理情性，卷之善一身。
始从青衿岁，迨此白发新。
日夜秉笔吟，心苦力亦勤。
时无采诗官，委弃如泥尘。
恐君百岁后，灭没人不闻。
愿藏中秘书，百代不湮沦。
愿播内乐府，时得闻至尊。
言者志之苗，行者文之根。
所以读君诗，亦知君为人。
如何欲五十，官小身贱贫。
病眼街西住，无人行到门。
+++白居易
++++哭孔戡
洛阳谁不死，戡死闻长安。
我是知戡者，闻之涕泫然。
戡佐山东军，非义不可干。
拂衣向西来，其道直如弦。
从事得如此，人人以为难。
言明明代，合置在朝端。
或望居谏司，有事戡必言。
或望居宪府，有邪戡必弹。
惜哉两不谐，没齿为闲官。
竟不得一日，謇謇立君前。
形骸随众人，敛葬北邙山。
平生刚肠内，直气归其间。
贤者为生民，生死悬在天。
谓天不爱人，胡为生其贤。
谓天果爱民，胡为夺其年。
茫茫元化中，谁执如此权。
+++白居易
++++凶宅
长安多大宅，列在街西东。
往往朱门内，房廊相对空。
枭鸣松桂树，狐藏兰菊丛。
苍苔黄叶地，日暮多旋风。
前主为将相，得罪窜巴庸。
后主为公卿，寝疾殁其中。
连延四五主，殃祸继相锺。
自从十年来，不利主人翁。
风雨坏檐隙，蛇鼠穿墙墉。
疑不敢买，日毁土木功。
嗟嗟俗人心，甚矣其愚蒙。
但恐灾将至，不思祸所从。
我今题此诗，欲悟迷者胸。
凡为大官人，年禄多高崇。
权重持难久，位高势易穷。
骄者物之盈，老者数之终。
四者如寇盗，日夜来相攻。
假使居吉土，孰能保其躬。
因小以明大，借家可喻邦。
周秦宅殽函，其宅非不同。
一兴八百年，一死望夷宫。
寄语家与国，人凶非宅凶。
+++白居易
++++梦仙
人有梦仙者，梦身升上清。
坐乘一白鹤，前引双红旌。
羽衣忽飘飘，玉鸾俄铮铮。
半空直下视，人世尘冥冥。
渐失乡国处，才分山水形。
东海一片白，列岳五点青。
须臾群仙来，相引朝玉京。
安期羡门辈，列侍如公卿。
仰谒玉皇帝，稽首前致诚。
帝言汝仙才，努力勿自轻。
却后十五年，期汝不死庭。
再拜受斯言，既寤喜且惊。
秘之不敢泄，誓志居岩扃。
恩爱舍骨肉，饮食断膻腥。
朝餐云母散，夜吸沆瀣精。
空山三十载，日望辎輧迎。
前期过已久，鸾鹤无来声。
齿发日衰白，耳目减聪明。
一朝同物化，身与粪壤并。
神仙信有之，俗力非可营。
苟无金骨相，不列丹台名。
徒传辟谷法，虚受烧丹经。
只自取勤苦，百年终不成。
悲哉梦仙人，一梦误一生。
+++白居易
++++观刈麦（时为盩厔县尉）
田家少闲月，五月人倍忙。
夜来南风起，小麦覆陇黄。
妇姑荷簟食，童稚携壶浆。
相随饷田去，丁壮在南冈。
足蒸暑土气，背灼炎天光。
力尽不知热，但惜夏日长。
复有贫妇人，抱子在其傍。
右手秉遗穗，左臂悬敝筐。
听其相顾言，闻者为悲伤。
家田输税尽，拾此充饥肠。
今我何功德，曾不事农桑。
吏禄三百石，岁晏有馀粮。
念此私自愧，尽日不能忘。
+++白居易
++++题海图屏风（元和己丑年作）
海水无风时，波涛安悠悠。
鳞介无小大，遂性各沉浮。
突兀海底鳌，首冠三神丘。
钓网不能制，其来非一秋。
或者不量力，谓兹鳌可求。
赑屃牵不动，纶绝沉其钩。
一鳌既顿颔，诸鳌齐掉头。
白涛与黑浪，呼吸绕咽喉。
喷风激飞廉，鼓波怒阳侯。
鲸鲵得其便，张口欲吞舟。
万里无活鳞，百川多倒流。
遂使江汉水，朝宗意亦休。
苍然屏风上，此画良有由。
+++白居易
++++羸骏
骅骝失其主，羸饿无人牧。
向风嘶一声，莽苍黄河曲。
蹋冰水畔立，卧雪冢间宿。
岁暮田野空，寒草不满腹。
岂无市骏者，尽是凡人目。
相马失于瘦，遂遗千里足。
村中何扰扰，有吏征刍粟。
输彼军厩中，化作驽骀肉。
+++白居易
++++废琴
丝桐合为琴，中有太古声。
声澹无味，不称今人情。
玉徽光彩灭，朱弦尘土生。
废弃来已久，遗音尚泠泠。
不辞为君弹，纵弹人不听。
何物使之然，羌笛与秦筝。
+++白居易
++++李都尉古剑
古剑寒黯黯，铸来几千秋。
白光纳日月，紫气排斗牛。
有客借一观，爱之不敢求。
湛然玉匣中，秋水澄不流。
至宝有本性，精刚无与俦。
可使寸寸折，不能绕指柔。
愿快直士心，将断佞臣头。
不愿报小怨，夜半刺私仇。
劝君慎所用，无作神兵羞。
+++白居易
++++云居寺孤桐
一株青玉立，千叶绿云委。
亭亭五丈馀，高意犹未已。
山僧年九十，清净老不死。
自云手种时，一颗青桐子。
直从萌芽拔，高自毫末始。
四面无附枝，中心有通理。
寄言立身者，孤直当如此。
+++白居易
++++京兆府新栽莲（时为盩厔县尉趋府作）
污沟贮浊水，水上叶田田。
我来一长叹，知是东溪莲。
下有青泥污，馨香无复全。
上有红尘扑，颜色不得鲜。
物性犹如此，人事亦宜然。
托根非其所，不如遭弃捐。
昔在溪中日，花叶媚清涟。
今来不得地，憔悴府门前。
+++白居易
++++月夜登阁避暑
旱久炎气盛，中人若燔烧。
清风隐何处，草树不动摇。
何以避暑气，无如出尘嚣。
行行都门外，佛阁正岧峣。
清凉近高生，烦热委静销。
开襟当轩坐，意泰神飘飘。
回看归路傍，禾黍尽枯焦。
独善诚有计，将何救旱苗。
+++白居易
++++初授拾遗
奉诏登左掖，束带参朝议。
何言初命卑，且脱风尘吏。
杜甫陈子昂，才名括天地。
当时非不遇，尚无过斯位。
况余蹇薄者，宠至不自意。
惊近白日光，惭非青云器。
天子方从谏，朝廷无忌讳。
岂不思匪躬，适遇时无事。
受命已旬月，饱食随班次。
谏纸忽盈箱，对之终自愧。
+++白居易
++++赠元稹
自我从宦游，七年在长安。
所得惟元君，乃知定交难。
岂无山上苗，径寸无岁寒。
岂无要津水，咫尺有波澜。
之子异于是，久处誓不谖。
无波古井水，有节秋竹竿。
一为同心友，三及芳岁阑。
花下鞍马游，雪中杯酒欢。
衡门相逢迎，不具带与冠。
春风日高睡，秋月夜深看。
不为同登科，不为同署官。
所合在方寸，心源无异端。
+++白居易
++++哭刘敦质
小树两株柏，新土三尺坟。
苍苍白露草，此地哭刘君。
哭君岂无辞，辞云君子人。
如何天不吊，穷悴至终身。
愚者多贵寿，贤者独贱迍。
龙亢彼无悔，蠖屈此不伸。
哭罢持此辞，吾将诘羲文。
+++白居易
++++答友问
大圭廉不割，利剑用不缺。
当其斩马时，良玉不如铁。
置铁在洪炉，铁消易如雪。
良玉同其中，三日烧不热。
君疑才与德，咏此知优劣。
+++白居易
++++杂兴三首
楚王多内宠，倾国选嫔妃。
又爱从禽乐，驰骋每相随。
锦鞲臂花隼，罗袂控金羁。
遂习宫中女，皆如马上儿。
色禽合为荒，刑政两已衰。
云梦春仍猎，章华夜不归。
东风二月天，春雁正离离。
美人挟银镝，一发叠双飞。
飞鸿惊断行，敛翅避蛾眉。
君王顾之笑，弓箭生光辉。
回眸语君曰，昔闻庄王时。
有一愚夫人，其名曰樊姬。
不有此游乐，三载断鲜肥。
越国政初荒，越天旱不已。
风日燥水田，水涸尘飞起。
国中新下令，官渠禁流水。
流水不入田，壅入王宫里。
馀波养鱼鸟，倒影浮楼雉。
澹滟九折池，萦回十馀里。
四月芰荷发，越王日游嬉。
左右好风来，香动芙蓉蕊。
但爱芙蓉香，又种芙蓉子。
不念阊门外，千里稻苗死。
吴王心日侈，服玩尽奇瑰。
身卧翠羽帐，手持红玉杯。
冠垂明月珠，带束通天犀。
行动自矜顾，数步一裴回。
小人知所好，怀宝四方来。
奸邪得藉手，从此倖门开。
古称国之宝，谷米与贤才。
今看君王眼，视之如尘灰。
伍员谏已死，浮尸去不回。
姑苏台下草，麋鹿暗生麑。
+++白居易
++++宿紫阁山北村
晨游紫阁峰，暮宿山下村。
村老见余喜，为余开一尊。
举杯未及饮，暴卒来入门。
紫衣挟刀斧，草草十馀人。
夺我席上酒，掣我盘中飧。
退后立，敛手反如宾。
中庭有奇树，种来三十春。
惜不得，持斧断其根。
口称采造家，身属神策军。
慎勿语，中尉正承恩。
+++白居易
++++读汉书
禾黍与稂莠，雨来同日滋。
桃李与荆棘，霜降同夜萎。
草木既区别，荣枯那等夷。
茫茫天地意，无乃太无私。
小人与君子，用置各有宜。
奈何西汉末，忠邪并信之。
不然尽信忠，早绝邪臣窥。
不然尽信邪，早使忠臣知。
优游两不断，盛业日已衰。
痛矣萧京辈，终令陷祸机。
每读元成纪，愤愤令人悲。
寄言为国者，不得学天时。
寄言为臣者，可以鉴于斯。
+++白居易
++++赠樊著作
阳城为谏议，以正事其君。
其手如屈轶，举必指佞臣。
卒使不仁者，不得秉国钧。
元稹为御史，以直立其身。
其心如肺石，动必达穷民。
东川八十家，冤愤一言伸。
刘辟肆乱心，杀人正纷纷。
其嫂曰庾氏，弃绝不为亲。
从史萌逆节，隐心潜负恩。
其佐曰孔戡，舍去不为宾。
凡此士与女，其道天下闻。
常恐国史上，但记凤与麟。
贤者不为名，名彰教乃敦。
每惜若人辈，身死名亦沦。
君为著作郎，职废志空存。
虽有良史才，直笔无所申。
何不自著书，实录彼善人。
编为一家言，以备史阙文。
+++白居易
++++蜀路石妇
道傍一石妇，无记复无铭。
传是此乡女，为妇孝且贞。
十五嫁邑人，十六夫征行。
夫行二十载，妇独守孤茕。
其夫有父母，老病不安宁。
其妇执妇道，一一如礼经。
晨昏问起居，恭顺发心诚。
药饵自调节，膳羞必甘馨。
夫行竟不归，妇德转光明。
后人高其节，刻石像妇形。
俨然整衣巾，若立在闺庭。
似见舅姑礼，如闻环珮声。
至今为妇者，见此孝心生。
不比山头石，空有望夫名。
+++白居易
++++折剑头
拾得折剑头，不知折之由。
一握青蛇尾，数寸碧峰头。
疑是斩鲸鲵，不然刺蛟虬。
缺落泥土中，委弃无人收。
我有鄙介性，好刚不好柔。
勿轻直折剑，犹胜曲全钩。
+++白居易
++++登乐游园望
独上乐游园，四望天日曛。
东北何霭霭，宫阙入烟云。
爱此高处立，忽如遗垢氛。
耳目暂清旷，怀抱郁不伸。
下视十二街，绿树间红尘。
车马徒满眼，不见心所亲。
孔生死洛阳，元九谪荆门。
可怜南北路，高盖者何人。
+++白居易
++++酬元九对新栽竹有怀见寄
昔我十年前，与君始相识。
曾将秋竹竿，比君孤且直。
中心一以合，外事纷无极。
共保秋竹心，风霜侵不得。
始嫌梧桐树，秋至先改色。
不爱杨柳枝，春来软无力。
怜君别我后，见竹长相忆。
长欲在眼前，故栽庭户侧。
分首今何处，君南我在北。
吟我赠君诗，对之心恻恻。
+++白居易
++++感鹤
鹤有不群者，飞飞在野田。
饥不啄腐鼠，渴不饮盗泉。
贞姿自耿介，杂鸟何翩翾。
同游不同志，如此十馀年。
一兴嗜欲念，遂为矰缴牵。
委质小池内，争食群鸡前。
不惟怀稻粱，兼亦竞腥膻。
不惟恋主人，兼亦狎乌鸢。
物心不可知，天性有时迁。
一饱尚如此，况乘大夫轩。
+++白居易
++++春雪
元和岁在卯，六年春二月。
月晦寒食天，天阴夜飞雪。
连宵复竟日，浩浩殊未歇。
大似落鹅毛，密如飘玉屑。
寒销春茫苍，气变风凛冽。
上林草尽没，曲江水复结。
红乾杏花死，绿冻杨枝折。
所怜物性伤，非惜年芳绝。
上天有时令，四序平分别。
寒燠苟反常，物生皆夭阏。
我观圣人意，鲁史有其说。
或记水不冰，或书霜不杀。
上将儆政教，下以防灾孽。
兹雪今如何，信美非时节。
+++白居易
++++高仆射
富贵人所爱，圣人去其泰。
所以致仕年，著在礼经内。
玄元亦有训，知止则不殆。
二疏独能行，遗迹东门外。
清风久销歇，迨此向千载。
斯人古亦稀，何况今之代。
遑遑名利客，白首千百辈。
惟有高仆射，七十悬车盖。
我年虽未老，岁月亦云迈。
预恐耄及时，贪荣不能退。
中心私自儆，何以为我戒。
故作仆射诗，书之于大带。
+++白居易
++++白牡丹（和钱学士作）
城中看花客，旦暮走营营。
素华人不顾，亦占牡丹名。
闭在深寺中，车马无来声。
唯有钱学士，尽日绕丛行。
怜此皓然质，无人自芳馨。
众嫌我独赏，移植在中庭。
留景夜不暝，迎光曙先明。
对之心亦静，虚白相向生。
唐昌玉蕊花，攀玩众所争。
折来比颜色，一种如瑶琼。
彼因稀见贵，此以多为轻。
始知无正色，爱恶随人情。
岂惟花独尔，理与人事并。
君看入时者，紫艳与红英。
+++白居易
++++赠内
生为同室亲，死为同穴尘。
他人尚相勉，而况我与君。
黔娄固穷士，妻贤忘其贫。
冀缺一农夫，妻敬俨如宾。
陶潜不营生，翟氏自爨薪。
梁鸿不肯仕，孟光甘布裙。
君虽不读书，此事耳亦闻。
至此千载后，传是何如人。
人生未死间，不能忘其身。
所须者衣食，不过饱与温。
蔬食足充饥，何必膏粱珍。
缯絮足御寒，何必锦绣文。
君家有贻训，清白遗子孙。
我亦贞苦士，与君新结婚。
庶保贫与素，偕老同欣欣。
+++白居易
++++寄唐生
贾谊哭时事，阮籍哭路岐。
唐生今亦哭，异代同其悲。
唐生者何人，五十寒且饥。
不悲口无食，不悲身无衣。
所悲忠与义，悲甚则哭之。
太尉击贼日，尚书叱盗时。
大夫死凶寇，谏议谪蛮夷。
每见如此事，声发涕辄随。
往往闻其风，俗士犹或非。
怜君头半白，其志竟不衰。
我亦君之徒，郁郁何所为。
不能发声哭，转作乐府诗。
篇篇无空文，句句必尽规。
功高虞人箴，痛甚骚人辞。
非求宫律高，不务文字奇。
惟歌生民病，愿得天子知。
未得天子知，甘受时人嗤。
药良气味苦，琴澹音声稀。
不惧权豪怒，亦任亲朋讥。
竟无奈何，呼作狂男儿。
每逢群盗息，或遇云雾披。
但自高声歌，庶几天听卑。
歌哭虽异名，所感则同归。
寄君三十章，与君为哭词。
+++白居易
++++伤唐衢二首
自我心存道，外物少能逼。
常排伤心事，不为长叹息。
忽闻唐衢死，不觉动颜色。
悲端从东来，触我心恻恻。
伊昔未相知，偶游滑台侧。
同宿李翱家，一言如旧识。
酒酣出送我，风雪黄河北。
日西并马头，语别至昏黑。
君归向东郑，我来游上国。
交心不交面，从此重相忆。
怜君儒家子，不得诗书力。
五十著青衫，试官无禄食。
遗文仅千首，六义无差忒。
散在京洛间，何人为收拾。
忆昨元和初，忝备谏官位。
是时兵革后，生民正憔悴。
但伤民病痛，不识时忌讳。
遂作秦中吟，一吟悲一事。
贵人皆怪怒，闲人亦非訾。
天高未及闻，荆棘生满地。
惟有唐衢见，知我平生志。
一读兴叹嗟，再吟垂涕泗。
因和三十韵，手题远缄寄。
致吾陈杜间，赏爱非常意。
此人无复见，此诗犹可贵。
今日开箧看，蠹鱼损文字。
不知何处葬，欲问先歔欷。
终去哭坟前，还君一掬泪。
+++白居易
++++问友
种兰不种艾，兰生艾亦生。
根荄相交长，茎叶相附荣。
香茎与臭叶，日夜俱长大。
锄艾恐伤兰，溉兰恐滋艾。
兰亦未能溉，艾亦未能除。
沉吟意不决，问君合何如。
+++白居易
++++悲哉行
悲哉为儒者，力学不知疲。
读书眼欲暗，秉笔手生胝。
十上方一第，成名常苦迟。
纵有宦达者，两鬓已成丝。
可怜少壮日，适在穷贱时。
丈夫老且病，焉用富贵为。
沉沉朱门宅，中有乳臭儿。
状貌如妇人，光明膏粱肌。
手不把书卷，身不擐戎衣。
二十袭封爵，门承勋戚资。
春来日日出，服御何轻肥。
朝从博徒饮，暮有倡楼期。
平封还酒债，堆金选蛾眉。
声色狗马外，其馀一无知。
山苗与涧松，地势随高卑。
来无奈何，非君独伤悲。
+++白居易
++++紫藤
藤花紫蒙茸，藤叶青扶疏。
谁谓好颜色，而为害有馀。
下如蛇屈盘，上若绳萦纡。
可怜中间树，束缚成枯株。
柔蔓不自胜，袅袅挂空虚。
岂知缠树木，千夫力不如。
先柔后为害，有似谀佞徒。
附著君权势，君迷不肯诛。
又如妖妇人，绸缪蛊其夫。
奇邪坏人室，夫惑不能除。
寄言邦与家，所慎在其初。
毫末不早辨，滋蔓信难图。
愿以藤为戒，铭之于座隅。
+++白居易
++++放鹰
十月鹰出笼，草枯雉兔肥。
下鞲随指顾，百掷无一遗。
鹰翅疾如风，鹰爪利如锥。
本为鸟所设，今为人所资。
孰能使之然，有术甚易知。
取其向背性，制在饥饱时。
不可使长饱，不可使长饥。
饥则力不足，饱则背人飞。
乘饥纵搏击，未饱须絷维。
所以爪翅功，而人坐收之。
圣明驭英雄，其术亦如斯。
鄙语不可弃，吾闻诸猎师。
+++白居易
++++慈乌夜啼
慈乌失其母，哑哑吐哀音。
昼夜不飞去，经年守故林。
夜夜夜半啼，闻者为沾襟。
声中如告诉，未尽反哺心。
百鸟岂无母，尔独哀怨深。
应是母慈重，使尔悲不任。
昔有吴起者，母殁丧不临。
嗟哉斯徒辈，其心不如禽。
慈乌复慈乌，鸟中之曾参。
+++白居易
++++燕诗示刘叟
梁上有双燕，翩翩雄与雌。
衔泥两椽间，一巢生四儿。
四儿日夜长，索食声孜孜。
青虫不易捕，黄口无饱期。
觜爪虽欲敝，心力不知疲。
须臾十来往，犹恐巢中饥。
辛勤三十日，母瘦雏渐肥。
喃喃教言语，一一刷毛衣。
一旦羽翼成，引上庭树枝。
举翅不回顾，随风四散飞。
雌雄空中鸣，声尽呼不归。
却入空巢里，啁啾终夜悲。
燕燕尔勿悲，尔当返自思。
思尔为雏日，高飞背母时。
当时父母念，今日尔应知。
+++白居易
++++采地黄者
麦死春不雨，禾损秋早霜。
岁晏无口食，田中采地黄。
采之将何用，持以易餱粮。
凌晨荷锄去，薄暮不盈筐。
携来朱门家，卖与白面郎。
与君啖肥马，可使照地光。
愿易马残粟，救此苦饥肠。
+++白居易
++++初入太行路
天冷日不光，太行峰苍莽。
尝闻此中险，今我方独往。
马蹄冻且滑，羊肠不可上。
若比世路难，犹自平于掌。
+++白居易
++++邓鲂、张彻落第
古琴无俗韵，奏罢无人听。
寒松无妖花，枝下无人行。
春风十二街，轩骑不暂停。
奔车看牡丹，走马听秦筝。
众目悦芳艳，松独守其贞。
众耳喜郑卫，琴亦不改声。
怀哉二夫子，念此无自轻。
+++白居易
++++送王处士
王门岂无酒，侯门岂无肉。
贵且骄，待客礼不足。
望尘而拜者，朝夕走碌碌。
王生独拂衣，遐举如云鹄。
宁归白云外，饮水卧空谷。
不能随众人，敛手低眉目。
扣门与我别，酤酒留君宿。
好去采薇人，终南山正绿。
+++白居易
++++村居苦寒
八年十二月，五日雪纷纷。
竹柏皆冻死，况彼无衣民。
回观村闾间，十室八九贫。
北风利如剑，布絮不蔽身。
唯烧蒿棘火，愁坐夜待晨。
乃知大寒岁，农者尤苦辛。
顾我当此日，草堂深掩门。
褐裘覆紖被，坐卧有馀温。
幸免饥冻苦，又无垄亩勤。
念彼深可愧，自问是何人。
+++白居易
++++纳粟
有吏夜叩门，高声催纳粟。
家人不待晓，场上张灯烛。
扬簸净如珠，一车三十斛。
犹忧纳不中，鞭责及僮仆。
昔余谬从事，内愧才不足。
连授四命官，坐尸十年禄。
常闻古人语，损益周必复。
今日谅甘心，还他太仓谷。
+++白居易
++++薛中丞
百人无一直，百直无一遇。
借问遇者谁，正人行得路。
中丞薛存诚，守直心甚固。
皇明烛如日，再使秉王度。
奸豪与佞巧，非不憎且惧。
直道渐光明，邪谋难盖覆。
每因匪躬节，知有匡时具。
张为坠网纲，倚作颓檐柱。
悠哉上天意，报施纷回互。
自古已冥茫，从今尤不谕。
岂与小人意，昏然同好恶。
不然君子人，何反如朝露。
裴相昨已夭，薛君今又去。
以我惜贤心，五年如旦暮。
况闻善人命，长短系运数。
今我一涕零，岂为中丞故。
+++白居易
++++秋池二首
前池秋始半，卉物多摧坏。
欲暮槿先萎，未霜荷已败。
默然有所感，可以从兹诫。
本不种松筠，早凋何足怪。
凿池贮秋水，中有蘋与芰。
天旱水暗消，塌然委空地。
有似泛泛者，附离权与贵。
一旦恩势移，相随共憔悴。
+++白居易
++++夏旱
太阴不离毕，太岁仍在午。
旱日与炎风，枯焦我田亩。
金石欲销铄，况兹禾与黍。
嗷嗷万族中，唯农最辛苦。
悯然望岁者，出门何所睹。
但见棘与茨，罗生遍场圃。
恶苗承沴气，欣然得其所。
感此因问天，可能长不雨。
+++白居易
++++谕友
昨夜霜一降，杀君庭中槐。
干叶不待黄，索索飞下来。
怜君感节物，晨起步前阶。
临风蹋叶立，半日颜色哀。
西望长安城，歌钟十二街。
何人不欢乐，君独心悠哉。
白日头上走，朱颜镜中颓。
平生青云心，销化成死灰。
我今赠一言，胜饮酒千杯。
其言虽甚鄙，可破悒悒怀。
朱门有勋贵，陋巷有颜回。
穷通各问命，不系才不才。
推此自豁豁，不必待安排。
+++白居易
++++丘中有一士二首（命首句为题）
丘中有一士，不知其姓名。
面色不忧苦，血气常和平。
每选隙地居，不蹋要路行。
举动无尤悔，物莫与之争。
藜藿不充肠，布褐不蔽形。
终岁守穷饿，而无嗟叹声。
岂是爱贫贱，深知时俗情。
勿矜罗弋巧，鸾鹤在冥冥。
丘中有一士，守道岁月深。
行披带索衣，坐拍无弦琴。
不饮浊泉水，不息曲木阴。
所逢苟非义，粪土千黄金。
乡人化其风，熏如兰在林。
智愚与强弱，不忍相欺侵。
我欲访其人，将行复沉吟。
何必见其面，但在学其心。
+++白居易
++++新制布裘
桂布白似雪，吴绵软于云。
布重绵且厚，为裘有馀温。
朝拥坐至暮，夜覆眠达晨。
谁知严冬月，支体暖如春。
中夕忽有念，抚裘起逡巡。
丈夫贵兼济，岂独善一身。
安得万里裘，盖裹周四垠。
稳暖皆如我，天下无寒人。
+++白居易
++++杏园中枣树
人言百果中，唯枣凡且鄙。
皮皴似龟手，叶小如鼠耳。
胡为不自知，生花此园里。
岂宜遇攀玩，幸免遭伤毁。
二月曲江头，杂英红旖旎。
枣亦在其间，如嫫对西子。
东风不择木，吹喣长未已。
眼看欲合抱，得尽生生理。
寄言游春客，乞君一回视。
君爱绕指柔，从君怜柳杞。
君求悦目艳，不敢争桃李。
君若作大车，轮轴材须此。
+++白居易
++++虾蟆（和张十六）
嘉鱼荐宗庙，灵龟贡邦家。
应龙能致雨，润我百谷芽。
蠢蠢水族中，无用者虾蟆。
形秽肌肉腥，出没于泥沙。
六月七月交，时雨正滂沱。
虾蟆得其志，快乐无以加。
地既蕃其生，使之族类多。
天又与其声，得以相喧哗。
岂惟玉池上，污君清冷波。
可独瑶瑟前，乱君鹿鸣歌。
常恐飞上天，跳跃随姮娥。
往往蚀明月，遣君无奈何。
+++白居易
++++寄隐者
卖药向都城，行憩青门树。
道逢驰驿者，色有非常惧。
亲族走相送，欲别不敢住。
私怪问道旁，何人复何故。
云是右丞相，当国握枢务。
禄厚食万钱，恩深日三顾。
昨日延英对，今日崖州去。
由来君臣间，宠辱在朝暮。
青青东郊草，中有归山路。
归去卧云人，谋身计非误。
+++白居易
++++放鱼（自此后诗，到江州作）
晓日提竹篮，家僮买春蔬。
青青芹蕨下，叠卧双白鱼。
无声但呀呀，以气相喣濡。
倾篮写地上，拨剌长尺馀。
岂唯刀机忧，坐见蝼蚁图。
脱泉虽已久，得水犹可苏。
放之小池中，且用救干枯。
水小池窄狭，动尾触四隅。
一时幸苟活，久远将何如。
怜其不得所，移放于南湖。
南湖连西江，好去勿踟蹰。
施恩即望报，吾非斯人徒。
不须泥沙底，辛苦觅明珠。
+++白居易
++++文柏床
陵上有老柏，柯叶寒苍苍。
朝为风烟树，暮为宴寝床。
以其多奇文，宜升君子堂。
刮削露节目，拂拭生辉光。
玄斑状狸首，素质如截肪。
虽充悦目玩，终乏周身防。
华彩诚可爱，生理苦已伤。
方知自残者，为有好文章。
+++白居易
++++浔阳三题 庐山桂
偃蹇月中桂，结根依青天。
天风绕月起，吹子下人间。
飘零委何处，乃落匡庐山。
生为石上桂，叶如翦碧鲜。
枝干日长大，根荄日牢坚。
不归天上月，空老山中年。
庐山去咸阳，道里三四千。
无人为移植，得入上林园。
不及红花树，长栽温室前。
+++白居易
++++浔阳三题 湓浦竹
浔阳十月天，天气仍温燠。
有霜不杀草，有风不落木。
玄冥气力薄，草木冬犹绿。
谁肯湓浦头，回眼看修竹。
其有顾盼者，持刀斩且束。
剖劈青琅玕，家家盖墙屋。
吾闻汾晋间，竹少重如玉。
胡为取轻贱，生此西江曲。
+++白居易
++++浔阳三题 东林寺白莲
东林北塘水，湛湛见底清。
中生白芙蓉，菡萏三百茎。
白日发光彩，清飙散芳馨。
泄香银囊破，泻露玉盘倾。
我惭尘垢眼，见此琼瑶英。
乃知红莲花，虚得清净名。
夏萼敷未歇，秋房结才成。
夜深众僧寝，独起绕池行。
欲收一颗子，寄向长安城。
但恐出山去，人间种不生。
+++白居易
++++大水
浔阳郊郭间，大水岁一至。
闾阎半飘荡，城堞多倾坠。
苍茫生海色，渺漫连空翠。
风卷白波翻，日煎红浪沸。
工商彻屋去，牛马登山避。
况当率税时，颇害农桑事。
独有佣舟子，鼓枻生意气。
不知万人灾，自觅锥刀利。
吾无奈尔何，尔非久得志。
九月霜降后，水涸为平地。

++中卷四百二十五
  
+++白居易
++++续古诗十首
戚戚复戚戚，送君远行役。
行役非中原，海外黄沙碛。
伶俜独居妾，迢递长征客。
君望功名归，妾忧生死隔。
谁家无夫妇，何人不离坼。
所恨薄命身，嫁迟别日迫。
妾身有存殁，妾心无改易。
生作闺中妇，死作山头石。
掩泪别乡里，飘飖将远行。
茫茫绿野中，春尽孤客情。
驱马上丘陇，高低路不平。
风吹棠梨花，啼鸟时一声。
古墓何代人，不知姓与名。
化作路傍土，年年春草生。
感彼忽自悟，今我何营营。
朝采山上薇，暮采山上薇。
岁晏薇亦尽，饥来何所为。
坐饮白石水，手把青松枝。
击节独长歌，其声清且悲。
枥马非不肥，所苦常絷维。
豢豕非不饱，所忧竟为牺。
行行歌此曲，以慰常苦饥。
雨露长纤草，山苗高入云。
风雪折劲木，涧松摧为薪。
风摧此何意，雨长彼何因。
百丈涧底死，寸茎山上春。
可怜苦节士，感此涕盈巾。
窈窕双鬟女，容德俱如玉。
昼居不逾阈，夜行常秉烛。
气如含露兰，心如贯霜竹。
宜当备嫔御，胡为守幽独。
无媒不得选，年忽过三六。
岁暮望汉宫，谁在黄金屋。
邯郸进倡女，能唱黄花曲。
一曲称君心，恩荣连九族。
栖栖远方士，读书三十年。
业成无知己，徒步来入关。
长安多王侯，英俊竞攀援。
幸随众宾末，得厕门馆间。
东阁有旨酒，中堂有管弦。
何为向隅客，对此不开颜。
富贵无是非，主人终日欢。
贫贱多悔尤，客子中夜叹。
归去复归去，故乡贫亦安。
凉风飘嘉树，日夜减芳华。
下有感秋妇，攀条苦悲嗟。
我本幽闲女，结发事豪家。
豪家多婢仆，门内颇骄奢。
良人近封侯，出入鸣玉珂。
自从富贵来，恩薄谗言多。
冢妇独守礼，群妾互奇邪。
但信言有玷，不察心无瑕。
容光未销歇，欢爱忽蹉跎。
何意掌上玉，化为眼中砂。
盈盈一尺水，浩浩千丈河。
勿言小大异，随分有风波。
闺房犹复尔，邦国当如何。
心亦无所迫，身亦无所拘。
何为肠中气，郁郁不得舒。
不舒良有以，同心久离居。
五年不见面，三年不得书。
念此令人老，抱膝坐长吁。
岂无盈尊酒，非君谁与娱。
揽衣出门行，游观绕林渠。
澹澹春水暖，东风生绿蒲。
上有和鸣雁，下有掉尾鱼。
飞沉一何乐，鳞羽各有徒。
而我方独处，不与之子俱。
顾彼自伤己，禽鱼之不如。
出游欲遣忧，孰知忧有馀。
春旦日初出，曈曈耀晨辉。
草木照未远，浮云已蔽之。
天地黯以晦，当午如昏时。
虽有东南风，力微不能吹。
中园何所有，满地青青葵。
阳光委云上，倾心欲何依。
+++白居易
++++秦中吟十首 议婚（一作贫家女）
天下无正声，悦耳即为娱。
间无正色，悦目即为姝。
颜色非相远，贫富则有殊。
贫为时所弃，富为时所趋。
红楼富家女，金缕绣罗襦。
见人不敛手，娇痴二八初。
母兄未开口，已嫁不须臾。
绿窗贫家女，寂寞二十馀。
荆钗不直钱，衣上无真珠。
几回人欲聘，临日又踟蹰。
主人会良媒，置酒满玉壶。
四座且勿饮，听我歌两途。
富家女易嫁，嫁早轻其夫。
贫家女难嫁，嫁晚孝于姑。
闻君欲娶妇，娶妇意何如。
+++白居易
++++秦中吟十首 重赋（一作无名税）
厚地植桑麻，所要济生民。
生民理布帛，所求活一身。
身外充征赋，上以奉君亲。
国家定两税，本意在爱人。
厥初防其淫，明敕内外臣。
税外加一物，皆以枉法论。
奈何岁月久，贪吏得因循。
浚我以求宠，敛索无冬春。
织绢未成匹，缲丝未盈斤。
里胥迫我纳，不许暂逡巡。
岁暮天地闭，阴风生破村。
夜深烟火尽，霰雪白纷纷。
幼者形不蔽，老者体无温。
悲喘与寒气，并入鼻中辛。
昨日输残税，因窥官库门。
缯帛如山积，丝絮如云屯。
号为羡馀物，随月献至尊。
夺我身上暖，买尔眼前恩。
进入琼林库，岁久化为尘。
+++白居易
++++秦中吟十首 伤宅（一作伤大宅）
谁家起甲第，朱门大道边。
丰屋中栉比，高墙外回环。
累累六七堂，栋宇相连延。
一堂费百万，郁郁起青烟。
洞房温且清，寒暑不能干。
高堂虚且迥，坐卧见南山。
绕廊紫藤架，夹砌红药栏。
攀枝摘樱桃，带花移牡丹。
主人此中坐，十载为大官。
厨有臭败肉，库有贯朽钱。
谁能将我语，问尔骨肉间。
岂无穷贱者，忍不救饥寒。
如何奉一身，直欲保千年。
不见马家宅，今作奉诚园。
+++白居易
++++秦中吟十首 伤友（又云伤苦节士。一作胶漆契）
陋巷孤寒士，出门苦恓恓。
虽云志气高，岂免颜色低。
平生同门友，通籍在金闺。
曩者胶漆契，迩来云雨睽。
正逢下朝归，轩骑五门西。
是时天久阴，三日雨凄凄。
蹇驴避路立，肥马当风嘶。
回头忘相识，占道上沙堤。
昔年洛阳社，贫贱相提携。
今日长安道，对面隔云泥。
近日多如此，非君独惨凄。
死生不变者，唯闻任与黎。
+++白居易
++++秦中吟十首 不致仕（一作合致仕）
七十而致仕，礼法有明文。
何乃贪荣者，斯言如不闻。
可怜八九十，齿堕双眸昏。
朝露贪名利，夕阳忧子孙。
挂冠顾翠緌，悬车惜朱轮。
金章腰不胜，伛偻入君门。
谁不爱富贵，谁不恋君恩。
年高须告老，名遂合退身。
少时共嗤诮，晚岁多因循。
贤哉汉二疏，彼独是何人。
寂寞东门路，无人继去尘。
+++白居易
++++秦中吟十首 立碑
勋德既下衰，文章亦陵夷。
但见山中石，立作路旁碑。
铭勋悉太公，叙德皆仲尼。
复以多为贵，千言直万赀。
为文彼何人，想见下笔时。
但欲愚者悦，不思贤者嗤。
岂独贤者嗤，仍传后代疑。
石苍苔字，安知是愧词。
我闻望江县，麹令抚茕嫠。
在官有仁政，名不闻京师。
身殁欲归葬，百姓遮路岐。
攀辕不得归，留葬此江湄。
至今道其名，男女涕皆垂。
无人立碑碣，唯有邑人知。
+++白居易
++++秦中吟十首 轻肥（一作江南旱）
意气骄满路，鞍马光照尘。
借问何为者，人称是内臣。
朱绂皆大夫，紫绶或将军。
夸赴军中宴，走马去如云。
尊罍溢九酝，水陆罗八珍。
果擘洞庭橘，脍切天池鳞。
食饱心自若，酒酣气益振。
是岁江南旱，衢州人食人。
+++白居易
++++秦中吟十首 五弦（一作五弦琴）
清歌且罢唱，红袂亦停舞。
赵叟抱五弦，宛转当胸抚。
大声粗若散，飒飒风和雨。
小声细欲绝，切切鬼神语。
又如鹊报喜，转作猿啼苦。
十指无定音，颠倒宫徵羽。
坐客闻此声，形神若无主。
行客闻此声，驻足不能举。
嗟嗟俗人耳，好今不好古。
所以绿窗琴，日日生尘土。
+++白居易
++++秦中吟十首 歌舞（一作伤阌乡县囚）
秦中岁云暮，大雪满皇州。
雪中退朝者，朱紫尽公侯。
贵有风雪兴，富无饥寒忧。
所营唯第宅，所务在追游。
朱门车马客，红烛歌舞楼。
欢酣促密坐，醉暖脱重裘。
秋官为主人，廷尉居上头。
日中为一乐，夜半不能休。
岂知阌乡狱，中有冻死囚。
+++白居易
++++秦中吟十首 买花（一作牡丹）
帝城春欲暮，喧喧车马度。
共道牡丹时，相随买花去。
贵贱无常价，酬直看花数。
灼灼百朵红，戋戋五束素。
上张幄幕庇，旁织巴篱护。
水洒复泥封，移来色如故。
家家习为俗，人人迷不悟。
有一田舍翁，偶来买花处。
低头独长叹，此叹无人喻。
一丛深色花，十户中人赋。
+++白居易
++++赠友五首
一年十二月，每月有常令。
君出臣奉行，谓之握金镜。
由兹六气顺，以遂万物性。
时令一反常，生灵受其病。
周汉德下衰，王风始不竞。
又从斩晁错，诸侯益强盛。
百里不同禁，四时自为政。
盛夏兴土功，方春剿人命。
谁能救其失，待君佐邦柄。
峨峨象魏门，悬法彝伦正。
银生楚山曲，金生鄱溪滨。
南人弃农业，求之多苦辛。
披砂复凿石，矻矻无冬春。
手足尽皴胝，爱利不爱身。
畬田既慵斫，稻田亦懒耘。
相携作游手，皆道求金银。
毕竟金与银，何殊泥与尘。
且非衣食物，不济饥寒人。
弃本以趋末，日富而岁贫。
所以先圣王，弃藏不为珍。
谁能反古风，待君秉国钧。
捐金复抵璧，勿使劳生民。
私家无钱炉，平地无铜山。
胡为秋夏税，岁岁输铜钱。
钱力日已重，农力日已殚。
贱粜粟与麦，贱贸丝与绵。
岁暮衣食尽，焉得无饥寒。
吾闻国之初，有制垂不刊。
庸必算丁口，租必计桑田。
不求土所无，不强人所难。
量入以为出，上足下亦安。
兵兴一变法，兵息遂不还。
使我农桑人，憔悴畎亩间。
谁能革此弊，待君秉利权。
复彼租庸法，令如贞观年。
京师四方则，王化之本根。
长吏久于政，然后风教敦。
如何尹京者，迁次不逡巡。
请君屈指数，十年十五人。
科条日相矫，吏力亦已勤。
宽猛政不一，民心安得淳。
九州雍为首，群牧之所遵。
天下率如此，何以安吾民。
谁能变此法，待君赞弥纶。
慎择循良吏，令其长子孙。
三十男有室，二十女有归。
近代多离乱，婚姻多过期。
嫁娶既不早，生育常苦迟。
儿女未成人，父母已衰羸。
凡人贵达日，多在长大时。
欲报亲不待，孝心无所施。
哀哉三牲养，少得及庭闱。
惜哉万钟粟，多用饱妻儿。
谁能正婚礼，待君张国维。
庶使孝子心，皆无风树悲。
+++白居易
++++寓意诗五首
豫樟生深山，七年而后知。
挺高二百尺，本末皆十围。
天子建明堂，此材独中规。
匠人执斤墨，采度将有期。
孟冬草木枯，烈火燎山陂。
疾风吹猛焰，从根烧到枝。
养材三十年，方成栋梁姿。
一朝为灰烬，柯叶无孑遗。
地虽生尔材，天不与尔时。
不如粪土英，犹有人掇之。
已矣勿重陈，重陈令人悲。
不悲焚烧苦，但悲采用迟。
赫赫京内史，炎炎中书郎。
昨传征拜日，恩赐颇殊常。
貂冠水苍玉，紫绶黄金章。
佩服身未暖，已闻窜遐荒。
亲戚不得别，吞声泣路旁。
宾客亦已散，门前雀罗张。
富贵来不久，倏如瓦沟霜。
权势去尤速，瞥若石火光。
不如守贫贱，贫贱可久长。
传语宦游子，且来归故乡。
促织不成章，提壶但闻声。
嗟哉虫与鸟，无实有虚名。
与君定交日，久要如弟兄。
何以示诚信，白水指为盟。
云雨一为别，飞沉两难并。
君为得风鹏，我为失水鲸。
音信日已疏，恩分日已轻。
穷通尚如此，何况死与生。
乃知择交难，须有知人明。
莫将山上松，结托水上萍。
翩翩两玄鸟，本是同巢燕。
分飞来几时，秋夏炎凉变。
一宿蓬荜庐，一栖明光殿。
偶因衔泥处，复得重相见。
彼矜杏梁贵，此嗟茅栋贱。
眼看秋社至，两处俱难恋。
所托各暂时，胡为相叹羡。
婆娑园中树，根株大合围。
蠢尔树间虫，形质一何微。
孰谓虫之微，虫蠹已无期。
孰谓树之大，花叶有衰时。
花衰夏未实，叶病秋先萎。
树心半为土，观者安得知。
借问虫何在，在身不在枝。
借问虫何食，食心不食皮。
岂无啄木鸟，觜长将何为。
+++白居易
++++读史五首
楚怀放灵均，国政亦荒淫。
彷徨未忍决，绕泽行悲吟。
汉文疑贾生，谪置湘之阴。
是时刑方措，此去难为心。
士生一代间，谁不有浮沉。
良时真可惜，乱世何足钦。
乃知汨罗恨，未抵长沙深。
祸患如棼丝，其来无端绪。
马迁下蚕室，嵇康就囹圄。
抱冤志气屈，忍耻形神沮。
当彼戮辱时，奋飞无翅羽。
商山有黄绮，颍川有巢许。
何不从之游，超然离网罟。
山林少羁鞅，世路多艰阻。
寄谢伐檀人，慎勿嗟穷处。
汉日大将军，少为乞食子。
秦时故列侯，老作锄瓜士。
春华何暐晔，园中发桃李。
秋风忽萧条，堂上生荆杞。
深谷变为岸，桑田成海水。
势去未须悲，时来何足喜。
寄言荣枯者，反复殊未已。
含沙射人影，虽病人不知。
巧言构人罪，至死人不疑。
掇蜂杀爱子，掩鼻戮宠姬。
弘恭陷萧望，赵高谋李斯。
阴德既必报，阴祸岂虚施。
事虽可罔，天道终难欺。
明则有刑辟，幽则有神祇。
苟免勿私喜，鬼得而诛之。
季子憔悴时，妇见不下机。
买臣负薪日，妻亦弃如遗。
一朝黄金多，佩印衣锦归。
去妻不敢视，妇嫂强依依。
富贵家人重，贫贱妻子欺。
奈何贫富间，可移亲爱志。
遂使中人心，汲汲求富贵。
又令下人力，各竞锥刀利。
随分归舍来，一取妻孥意。
+++白居易
++++和答诗十首 和思归乐
山中不栖鸟，夜半声嘤嘤。
似道思归乐，行人掩泣听。
皆疑此山路，迁客多南征。
忧愤气不散，结化为精灵。
我谓此山鸟，本不因人生。
心自怀土，想作思归鸣。
孟尝平居时，娱耳琴泠泠。
雍门一言感，未奏泪沾缨。
魏武铜雀妓，日与欢乐并。
一旦西陵望，欲歌先涕零。
峡猿亦何意，陇水复何情。
为入愁人耳，皆为肠断声。
请看元侍御，亦宿此邮亭。
因听思归鸟，神气独安宁。
问君何以然，道胜心自平。
虽为南迁客，如在长安城。
云得此道来，何虑复何营。
穷达有前定，忧喜无交争。
所以事君日，持宪立大庭。
虽有回天力，挠之终不倾。
况始三十馀，年少有直名。
心中志气大，眼前爵禄轻。
君恩若雨露，君威若雷霆。
退不苟免难，进不曲求荣。
在火辨玉性，经霜识松贞。
展禽任三黜，灵均长独醒。
获戾自东洛，贬官向南荆。
再拜辞阙下，长揖别公卿。
荆州又非远，驿路半月程。
汉水照天碧，楚山插云青。
江陵橘似珠，宜城酒如饧。
谁谓谴谪去，未妨游赏行。
人生百岁内，天地暂寓形。
太仓一稊米，大海一浮萍。
身委逍遥篇，心付头陀经。
尚达死生观，宁为宠辱惊。
中怀苟有主，外物安能萦。
任意思归乐，声声啼到明。
+++白居易
++++和答诗十首 和阳城驿
商山阳城驿，中有叹者谁。
云是元监察，江陵谪去时。
忽见此驿名，良久涕欲垂。
何故阳道州，名姓同于斯。
怜君一寸心，宠辱誓不移。
疾恶若巷伯，好贤如缁衣。
沉吟不能去，意者欲改为。
改为避贤驿，大署于门楣。
荆人爱羊祜，户曹改为辞。
一字不忍道，况兼姓呼之。
因题八百言，言直文甚奇。
诗成寄与我，锵若金和丝。
上言阳公行，友悌无等夷。
骨肉同衾裯，至死不相离。
次言阳公迹，夏邑始栖迟。
乡人化其风，少长皆孝慈。
次言阳公道，终日对酒卮。
兄弟笑相顾，醉貌红怡怡。
次言阳公节，謇謇居谏司。
誓心除国蠹，决死犯天威。
终言阳公命，左迁天一涯。
道州炎瘴地，身不得生归。
一一皆实录，事事无孑遗。
凡是为善者，闻之恻然悲。
道州既已矣，往者不可追。
何世无其人，来者亦可思。
愿以君子文，告彼大乐师。
附于雅歌末，奏之白玉墀。
天子闻此章，教化如法施。
直谏从如流，佞臣恶如疵。
宰相闻此章，政柄端正持。
进贤不知倦，去邪勿复疑。
宪臣闻此章，不敢怀依违。
谏官闻此章，不忍纵诡随。
然后告史氏，旧史有前规。
若作阳公传，欲令后世知。
不劳叙世家，不用费文辞。
但于国史上，全录元稹诗。
+++白居易
++++和答诗十首 答桐花
山木多蓊郁，兹桐独亭亭。
叶重碧云片，花簇紫霞英。
是时三月天，春暖山雨晴。
夜色向月浅，暗香随风轻。
行者多商贾，居者悉黎氓。
无人解赏爱，有客独屏营。
手攀花枝立，足蹋花影行。
生怜不得所，死欲扬其声。
截为天子琴，刻作古人形。
云待我成器，荐之于穆清。
诚是君子心，恐非草木情。
胡为爱其华，而反伤其生。
老龟被刳肠，不如无神灵。
雄鸡自断尾，不愿为牺牲。
况此好颜色，花紫叶青青。
宜遂天地性，忍加刀斧刑。
我思五丁力，拔入九重城。
当君正殿栽，花叶生光晶。
上对月中桂，下覆阶前蓂。
泛拂香炉烟，隐映斧藻屏。
为君布绿阴，当暑荫轩楹。
沉沉绿满地，桃李不敢争。
为君发清韵，风来如叩琼。
泠泠声满耳，郑卫不足听。
受君封植力，不独吐芬馨。
助君行春令，开花应晴明。
受君雨露恩，不独含芳荣。
戒君无戏言，翦叶封弟兄。
受君岁月功，不独资生成。
为君长高枝，凤凰上头鸣。
一鸣君万岁，寿如山不倾。
再鸣万人泰，泰阶为之平。
如何有此用，幽滞在岩坰。
岁月不尔驻，孤芳坐凋零。
请向桐枝上，为余题姓名。
待余有势力，移尔献丹庭。
+++白居易
++++和答诗十首 和大觜乌
乌者种有二，名同性不同。
觜小者慈孝，觜大者贪庸。
觜大命又长，生来十馀冬。
物老颜色变，头毛白茸茸。
飞来庭树上，初但惊儿童。
老巫生奸计，与乌意潜通。
云此非凡鸟，遥见起敬恭。
千岁乃一出，喜贺主人翁。
祥瑞来白日，神圣占知风。
阴作北斗使，能为人吉凶。
此乌所止家，家产日夜丰。
上以致寿考，下可宜田农。
主人富家子，身老心童蒙。
随巫拜复祝，妇姑亦相从。
杀鸡荐其肉，敬若禋六宗。
乌喜张大觜，飞接在虚空。
乌既饱膻腥，巫亦飨甘浓。
乌巫互相利，不复两西东。
日日营巢窟，稍稍近房栊。
虽生八九子，谁辨其雌雄。
群雏又成长，众觜逞残凶。
探巢吞燕卵，入蔟啄蚕虫。
岂无乘秋隼，羁绊委高墉。
但食乌残肉，无施搏击功。
亦有能言鹦，翅碧觜距红。
暂曾说乌罪，囚闭在深笼。
青青窗前柳，郁郁井上桐。
贪乌占栖息，慈乌独不容。
慈乌尔奚为，来往何憧憧。
晓去先晨鼓，暮归后昏钟。
辛苦尘土间，飞啄禾黍丛。
得食将哺母，饥肠不自充。
主人憎慈乌，命子削弹弓。
弦续会稽竹，丸铸荆山铜。
慈乌求母食，飞下尔庭中。
数粒未入口，一丸已中胸。
仰天号一声，似欲诉苍穹。
反哺日未足，非是惜微躬。
谁能持此冤，一为问化工。
胡然大觜乌，竟得天年终。
+++白居易
++++和答诗十首 答四皓庙
天下有道见，无道卷怀之。
此乃圣人语，吾闻诸仲尼。
矫矫四先生，同禀希世资。
随时有显晦，秉道无磷缁。
秦皇肆暴虐，二世遘乱离。
先生相随去，商岭采紫芝。
君看秦狱中，戮辱者李斯。
刘项争天下，谋臣竟悦随。
先生如鸾鹤，去入冥冥飞。
君看齐鼎中，焦烂者郦其。
子房得沛公，自谓相遇迟。
八难掉舌枢，三略役心机。
辛苦十数年，昼夜形神疲。
竟杂霸者道，徒称帝者师。
子房尔则能，此非吾所宜。
汉高之季年，嬖宠钟所私。
冢嫡欲废夺，骨肉相忧疑。
岂无子房口，口舌无所施。
亦有陈平心，心计将何为。
皤皤四先生，高冠危映眉。
从容下南山，顾盼入东闱。
前瞻惠太子，左右生羽仪。
却顾戚夫人，楚舞无光辉。
心不画一计，口不吐一词。
闇定天下本，遂安刘氏危。
子房吾则能，此非尔所知。
先生道既光，太子礼甚卑。
安车留不住，功成弃如遗。
如彼旱天云，一雨百谷滋。
泽则在天下，云复归希夷。
勿高巢与由，勿尚吕与伊。
巢由往不返，伊吕去不归。
岂如四先生，出处两逶迤。
何必长隐逸，何必长济时。
由来圣人道，无朕不可窥。
卷之不盈握，舒之亘八陲。
先生道甚明，夫子犹或非。
愿子辨其惑，为予吟此诗。
+++白居易
++++和答诗十首 和雉媒
吟君雉媒什，一哂复一叹。
和之一何晚，今日乃成篇。
岂唯鸟有之，抑亦人复然。
张陈刎颈交，竟以势不完。
至今不平气，塞绝泜水源。
赵襄骨肉亲，亦以利相残。
至今不善名，高于磨笄山。
况此笼中雉，志在饮啄间。
稻粱暂入口，性已随人迁。
身苦亦自忘，同族何足言。
但恨为媒拙，不足以自全。
劝君今日后，养鸟养青鸾。
青鸾一失侣，至死守孤单。
劝君今日后，结客结任安。
主人宾客去，独住在门阑。
+++白居易
++++和答诗十首 和松树
亭亭山上松，一一生朝阳。
森耸上参天，柯条百尺长。
漠漠尘中槐，两两夹康庄。
婆娑低覆地，枝干亦寻常。
八月白露降，槐叶次第黄。
岁暮满山雪，松色郁青苍。
彼如君子心，秉操贯冰霜。
此如小人面，变态随炎凉。
共知松胜槐，诚欲栽道傍。
粪土种瑶草，瑶草终不芳。
尚可以斧斤，伐之为栋梁。
杀身获其所，为君构明堂。
不然终天年，老死在南冈。
不愿亚枝叶，低随槐树行。
+++白居易
++++和答诗十首 答箭镞
矢人职司忧，为箭恐不精。
精在利其镞，错磨锋镝成。
插以青竹簳，羽之赤雁翎。
勿言分寸铁，为用乃长兵。
闻有狗盗者，昼伏夜潜行。
摩弓拭箭镞，夜射不待明。
一盗既流血，百犬同吠声。
狺狺嗥不已，主人为之惊。
盗心憎主人，主人不知情。
反责镞太利，矢人获罪名。
寄言控弦者，愿君少留听。
何不向西射，西天有狼星。
何不向东射，东海有长鲸。
不然学仁贵，三矢平虏庭。
不然学仲连，一发下燕城。
胡为射小盗，此用无乃轻。
徒沾一点血，虚污箭头腥。
+++白居易
++++和答诗十首 和古社
废村多年树，生在古社隈。
为作妖狐窟，心空身未摧。
妖狐变美女，社树成楼台。
黄昏行人过，见者心裴回。
饥雕竟不捉，老犬反为媒。
岁媚少年客，十去九不回。
昨夜云雨合，烈风驱迅雷。
风拔树根出，雷劈社坛开。
飞电化为火，妖狐烧作灰。
天明至其所，清旷无氛埃。
旧地葺村落，新田辟荒莱。
始知天降火，不必常为灾。
勿谓神默默，勿谓天恢恢。
勿喜犬不捕，勿夸雕不猜。
寄言狐媚者，天火有时来。
+++白居易
++++和答诗十首 和分水岭
高岭峻棱棱，细泉流亹亹。
势分合不得，东西随所委。
悠悠草蔓底，溅溅石罅里。
分流来几年，昼夜两如此。
朝宗远不及，去海三千里。
浸润小无功，山苗长旱死。
萦纡用无所，奔迫流不已。
唯作呜咽声，夜入行人耳。
有源殊不竭，无坎终难止。
同出而异流，君看何所似。
有似骨肉亲，派别从兹始。
又似势利交，波澜相背起。
所以赠君诗，将君何所比。
不比山上泉，比君井中水。
+++白居易
++++有木诗八首
有木名弱柳，结根近清池。
风烟借颜色，雨露助华滋。
峨峨白雪花，袅袅青丝枝。
渐密阴自庇，转高梢四垂。
截枝扶为杖，软弱不自持。
折条用樊圃，柔脆非其宜。
为树信可玩，论材何所施。
可惜金堤地，栽之徒尔为。
有木名樱桃，得地早滋茂。
叶密独承日，花繁偏受露。
迎风闇摇动，引鸟潜来去。
鸟啄子难成，风来枝莫住。
低软易攀玩，佳人屡回顾。
色求桃李饶，心向松筠妒。
好是映墙花，本非当轩树。
所以姓萧人，曾为伐樱赋。
有木秋不凋，青青在江北。
谓为洞庭橘，美人自移植。
上受顾盼恩，下勤浇溉力。
实成乃是枳，臭苦不堪食。
物有似是者，真伪何由识。
美人默无言，对之长叹息。
中含害物意，外矫凌霜色。
仍向枝叶间，潜生刺如棘。
有木名杜梨，阴森覆丘壑。
心蠹已空朽，根深尚盘薄。
狐媚言语巧，鸟妖声音恶。
凭此为巢穴，往来互栖托。
四傍五六本，叶枝相交错。
借问因何生，秋风吹子落。
为长社坛下，无人敢芟斫。
几度野火来，风回烧不著。
有木香苒苒，山头生一蕟。
不知名，移种近轩闼。
爱其有芳味，因以调麹糵。
前后曾饮者，十人无一活。
岂徒悔封植，兼亦误采掇。
试问识药人，始知名野葛。
年深已滋蔓，刀斧不可伐。
何时猛风来，为我连根拔。
有木名水柽，远望青童童。
根株非劲挺，柯叶多蒙笼。
彩翠色如柏，鳞皴皮似松。
为同松柏类，得列嘉树中。
枝弱不胜雪，势高常惧风。
雪压低还举，风吹西复东。
柔芳甚杨柳，早落先梧桐。
惟有一堪赏，中心无蠹虫。
有木名凌霄，擢秀非孤标。
偶依一株树，遂抽百尺条。
托根附树身，开花寄树梢。
自谓得其势，无因有动摇。
一旦树摧倒，独立暂飘飖。
疾风从东起，吹折不终朝。
朝为拂云花，暮为委地樵。
寄言立身者，勿学柔弱苗。
有木名丹桂，四时香馥馥。
花团夜雪明，叶翦春云绿。
风影清似水，霜枝冷如玉。
独占小山幽，不容凡鸟宿。
匠人爱芳直，裁截为厦屋。
干细力未成，用之君自速。
重任虽大过，直心终不曲。
纵非梁栋材，犹胜寻常木。
+++白居易
++++叹鲁二首
季桓心岂忠，其富过周公。
阳货道岂正，其权执国命。
由来富与权，不系才与贤。
所托得其地，虽愚亦获安。
彘肥因粪壤，鼠稳依社坛。
虫兽尚如是，岂谓无因缘。
展禽胡为者，直道竟三黜。
颜子何如人，屡空聊过日。
皆怀王佐道，不践陪臣秩。
自古无奈何，命为时所屈。
有如草木分，天各与其一。
荔枝非名花，牡丹无甘实。
+++白居易
++++反鲍明远白头吟
炎炎者烈火，营营者小蝇。
火不热贞玉，蝇不点清冰。
此苟无所受，彼莫能相仍。
乃知物性中，各有能不能。
古称怨恨死，则人有所惩。
惩淫或应可，在道未为弘。
譬如蜩鷃徒，啾啾啅龙鹏。
宜当委之去，寥廓高飞腾。
岂能泥尘下，区区酬怨憎。
胡为坐自苦，吞悲仍抚膺。
+++白居易
++++青冢
上有饥鹰号，下有枯蓬走。
茫茫边雪里，一掬沙培塿。
传是昭君墓，埋闭蛾眉久。
凝脂化为泥，铅黛复何有。
唯有阴怨气，时生坟左右。
郁郁如苦雾，不随骨销朽。
妇人无他才，荣枯系妍否。
何乃明妃命，独悬画工手。
丹青一诖误，白黑相纷纠。
遂使君眼中，西施作嫫母。
同侪倾宠幸，异类为配偶。
祸福安可知，美颜不如丑。
何言一时事，可戒千年后。
特报后来姝，不须倚眉首。
无辞插荆钗，嫁作贫家妇。
不见青冢上，行人为浇酒。
+++白居易
++++杂感
君子防悔尤，贤人戒行藏。
嫌疑远瓜李，言动慎毫芒。
立教固如此，抚事有非常。
为君持所感，仰面问苍苍。
犬啮桃树根，李树反见伤。
老龟烹不烂，延祸及枯桑。
城门自焚爇，池鱼罹其殃。
阳货肆凶暴，仲尼畏于匡。
鲁酒薄如水，邯郸开战场。
伯禽鞭见血，过失由成王。
都尉身降虏，宫刑加子长。
吕安兄不道，都市杀嵇康。
斯人死已久，其事甚昭彰。
是非不由己，祸患安可防。
使我千载后，涕泗满衣裳。

++中卷四百二十六
  
+++白居易
++++七德舞－美拨乱，陈王业也
七德舞，七德歌，传自武德至元和。
元和小臣白居易，观舞听歌知乐意，乐终稽首陈其事。
太宗十八举义兵，白旄黄钺定两京。
擒充戮窦四海清，二十有四功业成。
二十有九即帝位，三十有五致太平。
功成理定何神速，速在推心置人腹。
亡卒遗骸散帛收，饥人卖子分金赎。
魏徵梦见子夜泣，张谨哀闻辰日哭。
怨女三千放出宫，死囚四百来归狱。
剪须烧药赐功臣，李勣呜咽思杀身。
含血吮创抚战士，思摩奋呼乞效死。
则知不独善战善乘时，以心感人人心归。
尔来一百九十载，天下至今歌舞之。
歌七德，舞七德，圣人有作垂无极。
岂徒耀神武，岂徒夸圣文。
太宗意在陈王业，王业艰难示子孙。
+++白居易
++++法曲－美列圣，正华声也
法曲法曲歌大定，积德重熙有馀庆。
永徽之人舞而咏，法曲法曲舞霓裳。
政和世理音洋洋，开元之人乐且康。
法曲法曲歌堂堂，堂堂之庆垂无疆。
中宗肃宗复鸿业，唐祚中兴万万叶。
法曲法曲合夷歌，夷声邪乱华声和。
以乱干和天宝末，明年胡尘犯宫阙。
乃知法曲本华风，苟能审音与政通。
一从胡曲相参错，不辨兴衰与哀乐。
愿求牙旷正华音，不令夷夏相交侵。
+++白居易
++++二王后－明祖宗之意也
二王后，彼何人，介公酅公为国宾，周武隋文之子孙。
古人有言天下者，非是一人之天下。
周亡天下传于隋，隋人失之唐得之。
唐兴十叶岁二百，介公酅公世为客。
明堂太庙朝享时，引居宾位备威仪。
备威仪，助郊祭，高祖太宗之遗制。
不独兴灭国，不独继绝世。
欲令嗣位守文君，亡国子孙取为戒。
+++白居易
++++海漫漫－戒求仙也
海漫漫，直下无底傍无边。
云涛烟浪最深处，人传中有三神山。
山上多生不死药，服之羽化为天仙。
秦皇汉武信此语，方士年年采药去。
蓬莱今古但闻名，烟水茫茫无觅处。
海漫漫，风浩浩，眼穿不见蓬莱岛。
不见蓬莱不敢归，童男丱女舟中老。
徐福文成多诳诞，上元太一虚祈祷。
君看骊山顶上茂陵头，毕竟悲风吹蔓草。
何况玄元圣祖五千言，不言药，不言仙，不言白日升青天。
+++白居易
++++立部伎－刺雅乐之替也
立部伎，鼓笛喧。
舞双剑，跳七丸。
袅巨索，掉长竿。
太常部伎有等级，堂上者坐堂下立。
堂上坐部笙歌清，堂下立部鼓笛鸣。
笙歌一声众侧耳，鼓笛万曲无人听。
立部贱，坐部贵，坐部退为立部伎，击鼓吹笙和杂戏。
立部又退何所任，始就乐悬操雅音。
雅音替坏一至此，长令尔辈调宫徵。
圆丘后土郊祀时，言将此乐感神祇。
欲望凤来百兽舞，何异北辕将适楚。
工师愚贱安足云，太常三卿尔何人。

+++白居易
++++华原磬－刺乐工非其人也
华原磬，华原磬，古人不听今人听。
泗滨石，泗滨石，今人不击古人击。
今人古人何不同，用之舍之由乐工。
乐工虽在耳如壁，不分清浊即为聋。
梨园弟子调律吕，知有新声不如古。
称浮磬出泗滨，立辨致死声感人。
宫悬一听华原石，君心遂忘封疆臣。
果然胡寇从燕起，武臣少肯封疆死。
始知乐与时政通，岂听铿锵而已矣。
磬襄入海去不归，长安市儿为乐师。
华原磬与泗滨石，清浊两声谁得知。

+++白居易
++++上阳白发人－愍怨旷也
上阳人，红颜闇老白发新。
绿衣监使守宫门，一闭上阳多少春。
玄宗末岁初选入，入时十六今六十。
同时采择百馀人，零落年深残此身。
忆昔吞悲别亲族，扶入车中不教哭。
皆云入内便承恩，脸似芙蓉胸似玉。
未容君王得见面，已被杨妃遥侧目。
妒令潜配上阳宫，一生遂向空房宿。
宿空房，秋夜长，夜长无寐天不明。
耿耿残灯背壁影，萧萧暗雨打窗声。
春日迟，日迟独坐天难暮。
宫莺百啭愁厌闻，梁燕双栖老休妒。
莺归燕去长悄然，春往秋来不记年。
唯向深宫望明月，东西四五百回圆。
今日宫中年最老，大家遥赐尚书号。
小头鞋履窄衣裳，青黛点眉眉细长。
外人不见见应笑，天宝末年时世妆。
上阳人，苦最多。
少亦苦，老亦苦，少苦老苦两如何。
君不见昔时吕向美人赋，又不见今日上阳白发歌。
+++白居易
++++胡旋女－戒近习也（天宝末，康居国献之）
胡旋女，胡旋女。
心应弦，手应鼓。
弦鼓一声双袖举，回雪飘飖转蓬舞。
左旋右转不知疲，千匝万周无已时。
人间物类无可比，奔车轮缓旋风迟。
曲终再拜谢天子，天子为之微启齿。
胡旋女，出康居，徒劳东来万里馀。
中原自有胡旋者，斗妙争能尔不如。
天宝季年时欲变，臣妾人人学圜转。
中有太真外禄山，二人最道能胡旋。
梨花园中册作妃，金鸡障下养为儿。
禄山胡旋迷君眼，兵过黄河疑未反。
贵妃胡旋惑君心，死弃马嵬念更深。
从兹地轴天维转，五十年来制不禁。
胡旋女，莫空舞，数唱此歌悟明主。

+++白居易
++++新丰折臂翁－戒边功也
新丰老翁八十八，头鬓眉须皆似雪。
玄孙扶向店前行，左臂凭肩右臂折。
问翁臂折来几年，兼问致折何因缘。
翁云贯属新丰县，生逢圣代无征战。
惯听梨园歌管声，不识旗枪与弓箭。
无何天宝大征兵，户有三丁点一丁。
点得驱将何处去，五月万里云南行。
闻道云南有泸水，椒花落时瘴烟起。
大军徒涉水如汤，未过十人二三死。
村南村北哭声哀，儿别爷娘夫别妻。
皆云前后征蛮者，千万人行无一回。
是时翁年二十四，兵部牒中有名字。
夜深不敢使人知，偷将大石捶折臂。
张弓簸旗俱不堪，从兹始免征云南。
骨碎筋伤非不苦，且图拣退归乡土。
此臂折来六十年，一肢虽废一身全。
至今风雨阴寒夜，直到天明痛不眠。
痛不眠，终不悔，且喜老身今独在。
不然当时泸水头，身死魂孤骨不收。
应作云南望乡鬼，万人冢上哭呦呦。
老人言，君听取。
君不闻开元宰相宋开府，不赏边功防黩武。
又不闻天宝宰相杨国忠，欲求恩幸立边功。
边功未立生人怨，请问新丰折臂翁。
+++白居易
++++太行路－借夫妇以讽君臣之不终也
太行之路能摧车，若比人心是坦途。
巫峡之水能覆舟，若比人心是安流。
心好恶苦不常，好生毛羽恶生疮。
与君结发未五载，岂期牛女为参商。
称色衰相弃背，当时美人犹怨悔。
何况如今鸾镜中，妾颜未改君心改。
为君熏衣裳，君闻兰麝不馨香。
为君盛容饰，君看金翠无颜色。
行路难，难重陈。
生莫作妇人身，百年苦乐由他人。
行路难，难于山，险于水。
不独人间夫与妻，近代君臣亦如此。
君不见左纳言，右纳史，朝承恩，暮赐死。
行路难，不在水，不在山，只在人情反覆间。
+++白居易
++++司天台－引古以儆今也
司天台，仰观俯察天人际。
羲和死来职事废，官不求贤空取艺。
昔闻西汉元成间，上陵下替谪见天。
北辰微闇少光色，四星煌煌如火赤。
耀芒动角射三台，上台半灭中台坼。
是时非无太史官，眼见心知不敢言。
明朝趋入明光殿，唯奏庆云寿星见。
天文时变两如斯，九重天子不得知。
不得知，安用台高百尺为。
+++白居易
++++捕蝗－刺长吏也
捕蝗捕蝗谁家子，天热日长饥欲死。
兴元兵后伤阴阳，和气蛊蠹化为蝗。
始自两河及三辅，荐食如蚕飞似雨。
雨飞蚕食千里间，不见青苗空赤土。
河南长吏言忧农，课人昼夜捕蝗虫。
是时粟斗钱三百，蝗虫之价与粟同。
捕蝗捕蝗竟何利，徒使饥人重劳费。
一虫虽死百虫来，岂将人力定天灾。
我闻古之良吏有善政，以政驱蝗蝗出境。
又闻贞观之初道欲昌，文皇仰天吞一蝗。
一人有庆兆民赖，是岁虽蝗不为害。
+++白居易
++++昆明春－思王泽之广被也
昆明春，昆明春，春池岸古春流新。
影浸南山青滉漾，波沉西日红奫沦。
往年因旱池枯竭，龟尾曳涂鱼喣沫。
诏开八水注恩波，千介万鳞同日活。
今来净绿水照天，游鱼鱍鱍莲田田。
洲香杜若抽心短，沙暖鸳鸯铺翅眠。
动植飞沉皆遂性，皇泽如春无不被。
渔者仍丰网罟资，贫人久获菰蒲利。
诏以昆明近帝城，官家不得收其征。
菰蒲无租鱼无税，近水之人感君惠。
感君惠，独何人，吾闻率土皆王民，远民何疏近何亲。
愿推此惠及天下，无远无近同欣欣。
吴兴山中罢榷茗，鄱阳坑里休封银。
天涯地角无禁利，熙熙同似昆明春。
+++白居易
++++城盐州－美圣谟而诮边将也（贞元壬申岁，特诏城之）
城盐州，城盐州，城在五原原上头。
蕃东节度钵阐布，忽见新城当要路。
金鸟飞传赞普闻，建牙传箭集群臣。
君臣赪面有忧色，皆言勿谓唐无人。
自筑盐州十馀载，左衽毡裘不犯塞。
昼牧牛羊夜捉生，长去新城百里外。
诸边急警劳戍人，唯此一道无烟尘。
灵夏潜安谁复辨，秦原暗通何处见。
鄜州驿路好马来，长安药肆黄蓍贱。
城盐州，盐州未城天子忧。
德宗按图自定计，非关将略与庙谋。
吾闻高宗中宗世，北虏猖狂最难制。
韩公创筑受降城，三城鼎峙屯汉兵。
东西亘绝数千里，耳冷不闻胡马声。
如今边将非无策，心笑韩公筑城壁。
相看养寇为身谋，各握强兵固恩泽。
愿分今日边将恩，褒赠韩公封子孙。
谁能将此盐州曲，翻作歌词闻至尊。
+++白居易
++++道州民－美臣遇明主也
道州民，多侏儒，长者不过三尺馀。
市作矮奴年进送，号为道州任土贡。
任土贡，宁若斯，不闻使人生别离，老翁哭孙母哭儿。
一自阳城来守郡，不进矮奴频诏问。
城云臣按六典书，任土贡有不贡无。
道州水土所生者，只有矮民无矮奴。
吾君感悟玺书下，岁贡矮奴宜悉罢。
道州民，老者幼者何欣欣。
父兄子弟始相保，从此得作良人身。
道州民，民到于今受其赐，欲说使君先下泪。
仍恐儿孙忘使君，生男多以阳为字。
+++白居易
++++驯犀－感为政之难终也
驯犀驯犀通天犀，躯貌骇人角骇鸡。
海蛮闻有明天子，驱犀乘传来万里。
一朝得谒大明宫，欢呼拜舞自论功。
五年驯养始堪献，六译语言方得通。
上嘉人兽俱来远，蛮馆四方犀入苑。
秣以瑶刍锁以金，故乡迢递君门深。
海鸟不知钟鼓乐，池鱼空结江湖心。
驯犀生处南方热，秋无白露冬无雪。
一入上林三四年，又逢今岁苦寒月。
饮冰卧霰苦蜷跼，角骨冻伤鳞甲蹜。
驯犀死，蛮儿啼，向阙再拜颜色低。
奏乞生归本国去，恐身冻死似驯犀。
君不见建中初，驯象生还放林邑。
君不见贞元末，驯犀冻死蛮儿泣。
所嗟建中异贞元，象生犀死何足言。
+++白居易
++++五弦弹－恶郑之夺雅也
五弦弹，五弦弹，听者倾耳心寥寥。
赵璧知君入骨爱，五弦一一为君调。
第一第二弦索索，秋风拂松疏韵落。
第三第四弦泠泠，夜鹤忆子笼中鸣。
第五弦声最掩抑，陇水冻咽流不得。
五弦并奏君试听，凄凄切切复铮铮。
铁击珊瑚一两曲，冰泻玉盘千万声。
铁声杀，冰声寒。
杀声入耳肤血憯，寒气中人肌骨酸。
曲终声尽欲半日，四坐相对愁无言。
座中有一远方士，唧唧咨咨声不已。
自叹今朝初得闻，始知孤负平生耳。
唯忧赵璧白发生，老死人间无此声。
远方士，尔听五弦信为美，吾闻正始之音不如是。
正始之音其若何，朱弦疏越清庙歌。
一弹一唱再三叹，曲澹节稀声不多。
融融曳曳召元气，听之不觉心平和。
情重今多贱古，古琴有弦人不抚。
更从赵璧艺成来，二十五弦不如五。
+++白居易
++++蛮子朝－刺将骄而相备位也
蛮子朝，泛皮船兮渡绳桥，来自巂州道路遥。
入界先经蜀川过，蜀将收功先表贺。
臣闻云南六诏蛮，东连牂牁西连蕃。
六诏星居初琐碎，合为一诏渐强大。
开元皇帝虽圣神，唯蛮倔强不来宾。
鲜于仲通六万卒，征蛮一阵全军没。
至今西洱河岸边，箭孔刀痕满枯骨。
谁知今日慕华风，不劳一人蛮自通。
诚由陛下休明德，亦赖微臣诱谕功。
德宗省表知如此，笑令中使迎蛮子。
蛮子导从者谁何，摩挲俗羽双隈伽。
清平官持赤藤杖，大将军系金呿嗟。
异牟寻男寻阁劝，特敕召对延英殿。
上心贵在怀远蛮，引临玉座近天颜。
冕旒不垂亲劳俫。
赐衣赐食移时对。
移时对，不可得，大臣相看有羡色。
可怜宰相拖紫佩金章，朝日唯闻对一刻。
+++白居易
++++骠国乐－欲王化之先迩后远也（贞元十七年来献之）
骠国乐，骠国乐，出自大海西南角。
雍羌之子舒难陀，来献南音奉正朔。
德宗立仗御紫庭，黈纩不塞为尔听。
玉螺一吹椎髻耸，铜鼓一击文身踊。
珠缨炫转星宿摇，花鬘斗薮龙蛇动。
曲终王子启圣人，臣父愿为唐外臣。
左右欢呼何翕习，至尊德广之所及。
须臾百辟诣阁门，俯伏拜表贺至尊。
伏见骠人献新乐，请书国史传子孙。
时有击壤老农父，暗测君心闲独语。
闻君政化甚圣明，欲感人心致太平。
感人在近不在远，太平由实非由声。
观身理国国可济，君如心兮民如体。
体生疾苦心憯凄，民得和平君恺悌。
贞元之民若未安，骠乐虽闻君不叹。
贞元之民苟无病，骠乐不来君亦圣。
骠乐骠乐徒喧喧，不如闻此刍荛言。

+++白居易
++++缚戎人－达穷民之情也
缚戎人，缚戎人，耳穿面破驱入秦。
天子矜怜不忍杀，诏徙东南吴与越。
黄衣小使录姓名，领出长安乘递行。
身被金创面多瘠，扶病徒行日一驿。
朝餐饥渴费杯盘，夜卧腥臊污床席。
忽逢江水忆交河，垂手齐声呜咽歌。
其中一虏语诸虏，尔苦非多我苦多。
同伴行人因借问，欲说喉中气愤愤。
自云乡管本凉原，大历年中没落蕃。
一落蕃中四十载，遣著皮裘系毛带。
唯许正朝服汉仪，敛衣整巾潜泪垂。
誓心密定归乡计，不使蕃中妻子知。
暗思幸有残筋力，更恐年衰归不得。
蕃候严兵鸟不飞，脱身冒死奔逃归。
昼伏宵行经大漠，云阴月黑风沙恶。
惊藏青冢寒草疏，偷渡黄河夜冰薄。
忽闻汉军鼙鼓声，路傍走出再拜迎。
游骑不听能汉语，将军遂缚作蕃生。
配向东南卑湿地，定无存恤空防备。
念此吞声仰诉天，若为辛苦度残年。
凉原乡井不得见，胡地妻儿虚弃捐。
没蕃被囚思汉土，归汉被劫为蕃虏。
早知如此悔归来，两地宁如一处苦。
缚戎人，戎人之中我苦辛。
自古此冤应未有，汉心汉语吐蕃身。

++中卷四百二十七
  
+++白居易
++++骊宫高－美天子重惜人之财力也
高高骊山上有宫，朱楼紫殿三四重。
迟迟兮春日，玉甃暖兮温泉溢。
袅袅兮秋风，山蝉鸣兮宫树红。
翠华不来岁月久，墙有衣兮瓦有松。
吾君在位已五载，何不一幸乎其中。
西去都门几多地，吾君不游有深意。
一人出兮不容易，六宫从兮百司备。
八十一车千万骑，朝有宴饫暮有赐。
中人之产数百家，未足充君一日费。
吾君修己人不知，不自逸兮不自嬉。
吾君爱人人不识，不伤财兮不伤力。
骊宫高兮高入云，君之来兮为一身，君之不来兮为万人。
+++白居易
++++百炼镜－辨皇王鉴也
百炼镜，镕范非常规，日辰处所灵且祇。
江心波上舟中铸，五月五日日午时。
琼粉金膏磨莹已，化为一片秋潭水。
镜成将献蓬莱宫，扬州长吏手自封。
间臣妾不合照，背有九五飞天龙。
人呼为天子镜，我有一言闻太宗。
太宗常以人为镜，鉴古鉴今不鉴容。
四海安危居掌内，百王治乱悬心中。
乃知天子别有镜，不是扬州百炼铜。
+++白居易
++++青石－激忠烈也
青石出自蓝田山，兼车运载来长安。
工人磨琢欲何用，石不能言我代言。
不愿作人家墓前神道碣，坟土未干名已灭。
不愿作官家道旁德政碑，不镌实录镌虚辞。
愿为颜氏段氏碑，雕镂太尉与太师。
刻此两片坚贞质，状彼二人忠烈姿。
义心如石屹不转，死节如石确不移。
如观奋击朱泚日，似见叱诃希烈时。
各于其上题名谥，一置高山一沉水。
陵谷虽迁碑独存，骨化为尘名不死。
长使不忠不烈臣，观碑改节慕为人。
慕为人，劝事君。
+++白居易
++++两朱阁－刺佛寺浸多也
两朱阁，南北相对起。
借问何人家，贞元双帝子。
帝子吹箫双得仙，五云飘飖飞上天。
第宅亭台不将去，化为佛寺在人间。
妆阁伎楼何寂静，柳似舞腰池似镜。
花落黄昏悄悄时，不闻歌吹闻钟磬。
寺门敕榜金字书，尼院佛庭宽有馀。
青苔明月多闲地，比屋疲人无处居。
忆昨平阳宅初置，吞并平人几家地。
仙去双双作梵宫，渐恐人间尽为寺。

+++白居易
++++西凉伎－刺封疆之臣也
西凉伎，假面胡人假狮子。
刻木为头丝作尾，金镀眼睛银帖齿。
奋迅毛衣摆双耳，如从流沙来万里。
紫髯深目两胡儿，鼓舞跳梁前致辞。
应似凉州未陷日，安西都护进来时。
须臾云得新消息，安西路绝归不得。
泣向狮子涕双垂，凉州陷没知不知。
狮子回头向西望，哀吼一声观者悲。
贞元边将爱此曲，醉坐笑看看不足。
娱宾犒士宴监军，狮子胡儿长在目。
有一征夫年七十，见弄凉州低面泣。
泣罢敛手白将军，主忧臣辱昔所闻。
自从天宝兵戈起，犬戎日夜吞西鄙。
凉州陷来四十年，河陇侵将七千里。
平时安西万里疆，今日边防在凤翔。
缘边空屯十万卒，饱食温衣闲过日。
遗民肠断在凉州，将卒相看无意收。
天子每思长痛惜，将军欲说合惭羞。
奈何仍看西凉伎，取笑资欢无所愧。
纵无智力未能收，忍取西凉弄为戏。

+++白居易
++++八骏图－戒奇物、惩佚游也
穆王八骏天马驹，后人爱之写为图。
背如龙兮颈如象，骨耸筋高脂肉壮。
日行万里疾如飞，穆王独乘何所之。
四荒八极蹋欲遍，三十二蹄无歇时。
属车轴折趁不及，黄屋草生弃若遗。
瑶池西赴王母宴，七庙经年不亲荐。
璧台南与盛姬游，明堂不复朝诸侯。
白云黄竹歌声动，一人荒乐万人愁。
周从后稷至文武，积德累功世勤苦。
岂知才及四代孙，心轻王业如灰土。
由来尤物不在大，能荡君心则为害。
文帝却之不肯乘，千里马去汉道兴。
穆王得之不为戒，八骏驹来周室坏。
至今此物尚称珍，不知房星之精下为怪。
八骏图，君莫爱。
+++白居易
++++涧底松－念寒俊也
有松百尺大十围，生在涧底寒且卑。
涧深山险人路绝，老死不逢工度之。
天子明堂欠梁木，此求彼有两不知。
谁喻苍苍造物意，但与之材不与地。
金张世禄原宪贫，牛衣寒贱貂蝉贵。
貂蝉与牛衣，高下虽有殊。
高者未必贤，下者未必愚。
君不见沉沉海底生珊瑚，历历天上种白榆。
+++白居易
++++牡丹芳－美天子忧农也
牡丹芳，牡丹芳，黄金蕊绽红玉房。
千片赤英霞烂烂，百枝绛点灯煌煌。
照地初开锦绣段，当风不结兰麝囊。
仙人琪树白无色，王母桃花小不香。
宿露轻盈泛紫艳，朝阳照耀生红光。
红紫二色间深浅，向背万态随低昂。
映叶多情隐羞面，卧丛无力含醉妆。
低娇笑容疑掩口，凝思怨人如断肠。
秾姿贵彩信奇绝，杂卉乱花无比方。
石竹金钱何细碎，芙蓉芍药苦寻常。
遂使王公与卿士，游花冠盖日相望。
庳车软舆贵公主，香衫细马豪家郎。
卫公宅静闭东院，西明寺深开北廊。
戏蝶双舞看人久，残莺一声春日长。
共愁日照芳难驻，仍张帷幕垂阴凉。
花开花落二十日，一城之人皆若狂。
三代以还文胜质，人心重华不重实。
重华直至牡丹芳，其来有渐非今日。
元和天子忧农桑，恤下动天天降祥。
去岁嘉禾生九穗，田中寂寞无人至。
今年瑞麦分两歧，君心独喜无人知。
无人知，可叹息。
我愿暂求造化力，减却牡丹妖艳色。
少回卿士爱花心，同似吾君忧稼穑。
+++白居易
++++红线毯－忧蚕桑之费也
红线毯，择茧缲丝清水煮，拣丝练线红蓝染。
染为红线红于蓝，织作披香殿上毯。
披香殿广十丈馀，红线织成可殿铺。
彩丝茸茸香拂拂，线软花虚不胜物。
美人蹋上歌舞来，罗袜绣鞋随步没。
太原毯涩毳缕硬，蜀都褥薄锦花冷，不如此毯温且柔，年年十月来宣州。

宣城太守加样织，自谓为臣能竭力。
百夫同担进宫中，线厚丝多卷不得。
宣城太守知不知，一丈毯，千两丝。
地不知寒人要暖，少夺人衣作地衣。
+++白居易
++++杜陵叟－伤农夫之困也
杜陵叟，杜陵居，岁种薄田一顷馀。
三月无雨旱风起，麦苗不秀多黄死。
九月降霜秋早寒，禾穗未熟皆青干。
长吏明知不申破，急敛暴征求考课。
典桑卖地纳官租，明年衣食将何如。
剥我身上帛，夺我口中粟。
虐人害物即豺狼，何必钩爪锯牙食人肉。
不知何人奏皇帝，帝心恻隐知人弊。
白麻纸上书德音，京畿尽放今年税。
昨日里胥方到门，手持尺牒榜乡村。
十家租税九家毕，虚受吾君蠲免恩。

+++白居易
++++缭绫－念女工之劳也
缭绫缭绫何所似，不似罗绡与纨绮。
应似天台山上月明前，四十五尺瀑布泉。
中有文章又奇绝，地铺白烟花簇雪。
织者何人衣者谁，越溪寒女汉宫姬。
去年中使宣口敕，天上取样人间织。
织为云外秋雁行，染作江南春水色。
广裁衫袖长制裙，金斗熨波刀翦纹。
异彩奇文相隐映，转侧看花花不定。
昭阳舞人恩正深，春衣一对直千金。
汗沾粉污不再著，曳土蹋泥无惜心。
缭绫织成费功绩，莫比寻常缯与帛。
丝细缲多女手疼，扎扎千声不盈尺。
昭阳殿里歌舞人。
若见织时应也惜。
+++白居易
++++卖炭翁－苦官市也
卖炭翁，伐薪烧炭南山中。
满面尘灰烟火色，两鬓苍苍十指黑。
卖炭得钱何所营，身上衣裳口中食。
可怜身上衣正单，心忧炭贱愿天寒。
夜来城上一尺雪，晓驾炭车辗冰辙。
牛困人饥日已高，市南门外泥中歇。
翩翩两骑来是谁，黄衣使者白衫儿。
手把文书口称敕，回车叱牛牵向北。
一车炭，千馀斤，官使驱将惜不得。
半匹红纱一丈绫，系向牛头充炭直。
+++白居易
++++母别子－刺新间旧也
母别子，子别母，白日无光哭声苦。
关西骠骑大将军，去年破虏新策勋。
敕赐金钱二百万，洛阳迎得如花人。
新人迎来旧人弃，掌上莲花眼中刺。
迎新弃旧未足悲，悲在君家留两儿。
一始扶行一初坐，坐啼行哭牵人衣。
以汝夫妇新燕婉，使我母子生别离。
不如林中乌与鹊，母不失雏雄伴雌。
应似园中桃李树，花落随风子在枝。
新人新人听我语，洛阳无限红楼女。
但愿将军重立功，更有新人胜于汝。

+++白居易
++++阴山道－疾贪虏也
阴山道，阴山道，纥逻敦肥水泉好。
每至戎人送马时，道旁千里无纤草。
草尽泉枯马病羸，飞龙但印骨与皮。
五十匹缣易一匹，缣去马来无了日。
养无所用去非宜，每岁死伤十六七。
缣丝不足女工苦，疏织短截充匹数。
藕丝蛛网三丈馀，回纥诉称无用处。
咸安公主号可敦，远为可汗频奏论。
元和二年下新敕，内出金帛酬马直。
仍诏江淮马价缣，从此不令疏短织。
合罗将军呼万岁，捧授金银与缣彩。
谁知黠虏启贪心，明年马多来一倍。
缣渐好，马渐多。
阴山虏，奈尔何。
+++白居易
++++时世妆－儆戎也
时世妆，时世妆，出自城中传四方。
时世流行无远近，腮不施朱面无粉。
乌膏注唇唇似泥，双眉画作八字低。
妍媸黑白失本态，妆成尽似含悲啼。
圆鬟无鬓堆髻样，斜红不晕赭面状。
昔闻被发伊川中，辛有见之知有戎。
元和妆梳君记取，髻堆面赭非华风。
+++白居易
++++李夫人－鉴嬖惑也
汉武帝，初丧李夫人。
夫人病时不肯别，死后留得生前恩。
君恩不尽念未已，甘泉殿里令写真。
丹青画出竟何益，不言不笑愁杀人。
又令方士合灵药，玉釜煎炼金炉焚。
九华帐深夜悄悄，反魂香降夫人魂。
夫人之魂在何许，香烟引到焚香处。
既来何苦不须臾，缥缈悠扬还灭去。
去何速兮来何迟，是耶非耶两不知。
翠蛾仿佛平生貌，不似昭阳寝疾时。
魂之不来君心苦，魂之来兮君亦悲。
背灯隔帐不得语，安用暂来还见违。
伤心不独汉武帝，自古及今皆若斯。
君不见穆王三日哭，重璧台前伤盛姬。
又不见泰陵一掬泪，马嵬坡下念杨妃。
纵令妍姿艳质化为土，此恨长在无销期。
生亦惑，死亦惑，尤物惑人忘不得。
人非木石皆有情，不如不遇倾城色。
+++白居易
++++陵园妾－怜幽闭也（一作托幽闭，喻被谗遭黜也）
陵园妾，颜色如花命如叶。
命如叶薄将奈何，一奉寝宫年月多。
年月多，时光换，春愁秋思知何限。
青丝发落丛鬓疏，红玉肤销系裙慢。
忆昔宫中被妒猜，因谗得罪配陵来。
老母啼呼趁车别，中官监送锁门回。
山宫一闭无开日，未死此身不令出。
松门到晓月裴回，柏城尽日风萧瑟。
松门柏城幽闭深，闻蝉听燕感光阴。
眼看菊蕊重阳泪，手把梨花寒食心。
把花掩泪无人见，绿芜墙绕青苔院。
四季徒支妆粉钱，三朝不识君王面。
遥想六宫奉至尊，宣徽雪夜浴堂春。
雨露之恩不及者，犹闻不啻三千人。
三千人，我尔君恩何厚薄。
愿令轮转直陵园，三岁一来均苦乐。
+++白居易
++++盐商妇－恶幸人也
盐商妇，多金帛，不事田农与蚕绩。
南北东西不失家，风水为乡船作宅。
本是扬州小家女，嫁得西江大商客。
绿鬟富去金钗多，皓腕肥来银钏窄。
前呼苍头后叱婢，问尔因何得如此。
婿作盐商十五年，不属州县属天子。
每年盐利入官时，少入官家多入私。
官家利薄私家厚，盐铁尚书远不知。
何况江头鱼米贱，红脍黄橙香稻饭。
饱食浓妆倚柁楼，两朵红腮花欲绽。
盐商妇，有幸嫁盐商。
终朝美饭食，终岁好衣裳。
好衣美食来何处，亦须惭愧桑弘羊。
桑弘羊，死已久，不独汉时今亦有。
+++白居易
++++杏为梁－刺居处僭也
右为梁，桂为柱，何人堂室李开府。
碧砌红轩色未干，去年身殁今移主。
高其墙，大其门，谁家第宅卢将军。
素泥朱版光未灭，今日官收别赐人。
开府之堂将军宅，造未成时头已白。
逆旅重居逆旅中，心是主人身是客。
更有愚夫念身后，心虽甚长计非久。
穷奢极丽越规模，付子传孙令保守。
莫教门外过客闻，抚掌回头笑杀君。
君不见马家宅，尚犹存，宅门题作奉诚园。
君不见魏家宅，属他人，诏赎赐还五代孙。
俭存奢失今在目，安用高墙围大屋。
+++白居易
++++井底引银瓶－止淫奔也
井底引银瓶，银瓶欲上丝绳绝。
石上磨玉簪，玉簪欲成中央折。
瓶沉簪折知奈何，似妾今朝与君别。
忆昔在家为女时，人言举动有殊姿。
婵娟两鬓秋蝉翼，宛转双蛾远山色。
笑随戏伴后园中，此时与君未相识。
妾弄青梅凭短墙，君骑白马傍垂杨。
墙头马上遥相顾，一见知君即断肠。
君断肠共君语，君指南山松柏树。
感君松柏化为心，闇合双鬟逐君去。
到君家舍五六年，君家大人频有言。
聘则为妻奔是妾，不堪主祀奉蘋蘩。
终知君家不可住，其奈出门无去处。
岂无父母在高堂，亦有亲情满故乡。
潜来更不通消息，今日悲羞归不得。
为君一日恩，误妾百年身。
寄言痴小人家女，慎勿将身轻许人。

+++白居易
++++官牛－讽执政也
官牛官牛驾官车，浐水岸边般载沙。
一石沙，几斤重，朝载暮载将何用。
载向五门官道西，绿槐阴下铺沙堤。
昨来新拜右丞相，恐怕泥涂污马蹄。
右丞相，马蹄蹋沙虽净洁，牛领牵车欲流血。
右丞相，但能济人治国调阴阳，官牛领穿亦无妨。
+++白居易
++++紫毫笔－讥失职也
紫毫笔，尖如锥兮利如刀。
江南石上有老兔，吃竹饮泉生紫毫。
宣城之人采为笔，千万毛中拣一毫。
毫虽轻，功甚重。
管勒工名充岁贡，君兮臣兮勿轻用。
勿轻用，将何如，愿赐东西府御史，愿颁左右台起居。
搦管趋入黄金阙，抽毫立在白玉除。
臣有奸邪正衙奏，君有动言直笔书。
起居郎，侍御史，尔知紫毫不易致。
每岁宣城进笔时，紫毫之价如金贵。
慎勿空将弹失仪，慎勿空将录制词。

+++白居易
++++隋堤柳－悯亡国也
隋堤柳，岁久年深尽衰朽。
风飘飘兮雨萧萧，三株两株汴河口。
老枝病叶愁杀人，曾经大业年中春。
大业年中炀天子，种柳成行夹流水。
西自黄河东至淮，绿阴一千三百里。
大业末年春暮月，柳色如烟絮如雪。
南幸江都恣佚游，应将此柳系龙舟。
紫髯郎将护锦缆，青娥御史直迷楼。
海内财力此时竭，舟中歌笑何日休。
上荒下困势不久，宗社之危如缀旒。
炀天子，自言福祚长无穷，岂知皇子封酅公。
龙舟未过彭城阁，义旗已入长安宫。
萧墙祸生人事变，晏驾不得归秦中。
土坟数尺何处葬，吴公台下多悲风。
二百年来汴河路，沙草和烟朝复暮。
后王何以鉴前王，请看隋堤亡国树。
+++白居易
++++草茫茫－惩厚葬也
草茫茫，土苍苍。
苍苍茫茫在何处，骊山脚下秦皇墓。
墓中下涸二重泉，当时自以为深固。
下流水银象江海，上缀珠光作乌兔。
别为天地于其间，拟将富贵随身去。
一朝盗掘坟陵破，龙椁神堂三月火。
可怜宝玉归人间，暂借泉中买身祸。
奢者狼藉俭者安，一凶一吉在眼前。
凭君回首向南望，汉文葬在霸陵原。
+++白居易
++++古冢狐－戒艳色也
古冢狐，妖且老，化为妇人颜色好。
头变云鬟面变妆，大尾曳作长红裳。
徐徐行傍荒村路，日欲暮时人静处。
或歌或舞或悲啼，翠眉不举花颜低。
忽然一笑千万态，见者十人八九迷。
假色迷人犹若是，真色迷人应过此。
彼真此假俱迷人，人心恶假贵重真。
狐假女妖害犹浅，一朝一夕迷人眼。
女为狐媚害即深，日长月增溺人心。
何况褒妲之色善蛊惑，能丧人家覆人国。
君看为害浅深间，岂将假色同真色。
+++白居易
++++黑潭龙－疾贪吏也
黑潭水深黑如墨，传有神龙人不识。
潭上架屋官立祠，龙不能神人神之。
丰凶水旱与疾疫，乡里皆言龙所为。
家家养豚漉清酒，朝祈暮赛依巫口。
神之来兮风飘飘，纸钱动兮锦伞摇。
神之去兮风亦静，香火灭兮杯盘冷。
肉堆潭岸石，酒泼庙前草。
不知龙神享几多，林鼠山狐长醉饱。
狐何幸，豚何辜，年年杀豚将喂狐。
狐假龙神食豚尽，九重泉底龙知无。
+++白居易
++++天可度－恶诈人也
天可度，地可量，唯有人心不可防。
但见丹诚赤如血，谁知伪言巧似簧。
劝君掩鼻君莫掩，使君夫妇为参商。
劝君掇蜂君莫掇，使君父子成豺狼。
海底鱼兮天上鸟，高可射兮深可钓。
唯有人心相对时，咫尺之间不能料。
君不见李义府之辈笑欣欣，笑中有刀潜杀人。
阴阳神变皆可测，不测人间笑是瞋。
+++白居易
++++秦吉了－哀冤民也
秦吉了，出南中，彩毛青黑花颈红。
耳聪心慧舌端巧，鸟语人言无不通。
昨日长爪鸢，今朝大觜乌。
鸢捎乳燕一窠覆，乌啄母鸡双眼枯。
鸡号堕地燕惊去，然后拾卵攫其雏。
岂无雕与鹗，嗉中肉饱不肯搏。
亦有鸾鹤群，闲立高飏如不闻。
秦吉了，人云尔是能言鸟，岂不见鸡燕之冤苦。
吾闻凤凰百鸟主，尔竟不为凤凰之前致一言，安用噪噪闲言语。
+++白居易
++++鸦九剑－思决壅也
欧冶子死千年后，精灵闇授张鸦九。
鸦九铸剑吴山中，天与日时神借功。
金铁腾精火翻焰，踊跃求为镆铘剑。
剑成未试十馀年，有客持金买一观。
谁知闭匣长思用，三尺青蛇不肯蟠。
客有心，剑无口，客代剑言告鸦九。
君勿矜我玉可切，君勿夸我钟可刜。
不如持我决浮云，无令漫漫蔽白日。
为君使无私之光及万物，蛰虫昭苏萌草出。
+++白居易
++++采诗官－监前王乱亡之由也
采诗官，采诗听歌导人言。
言者无罪闻者诫，下流上通上下泰。
周灭秦兴至隋氏，十代采诗官不置。
郊庙登歌赞君美，乐府艳词悦君意。
若求兴谕规刺言，万句千章无一字。
不是章句无规刺，渐及朝廷绝讽议。
诤臣杜口为冗员，谏鼓高悬作虚器。
一人负扆常端默，百辟入门两自媚。
夕郎所贺皆德音，春官每奏唯祥瑞。
君之堂兮千里远，君之门兮九重閟。
君耳唯闻堂上言，君眼不见门前事。
贪吏害民无所忌，奸臣蔽君无所畏。
君不见厉王胡亥之末年，群臣有利君无利。
君兮君兮愿听此，欲开壅蔽达人情，先向歌诗求讽刺。

++中卷四百二十八
  
+++白居易
++++常乐里闲居偶题十六韵兼寄刘十五公舆王十…时为校书郎
帝都名利场，鸡鸣无安居。
独有懒慢者，日高头未梳。
工拙性不同，进退迹遂殊。
幸逢太平代，天子好文儒。
小才难大用，典校在秘书。
三旬两入省，因得养顽疏。
茅屋四五间，一马二仆夫。
俸钱万六千，月给亦有馀。
既无衣食牵，亦少人事拘。
遂使少年心，日日常晏如。
勿言无知己，躁静各有徒。
兰台七八人，出处与之俱。
旬时阻谈笑，旦夕望轩车。
谁能雠校闲，解带卧吾庐。
窗前有竹玩，门处有酒酤。
何以待君子，数竿对一壶。
+++白居易
++++答元八宗简同游曲江后明日见赠
长安千万人，出门各有营。
唯我与夫子，信马悠悠行。
行到曲江头，反照草树明。
南山好颜色，病客有心情。
水禽翻白羽，风荷袅翠茎。
何必沧浪去，即此可濯缨。
时景不重来，赏心难再并。
坐愁红尘里，夕鼓咚咚声。
归来经一宿，世虑稍复生。
赖闻瑶华唱，再得尘襟清。
+++白居易
++++感时
朝见日上天，暮见日入地。
不觉明镜中，忽年三十四。
勿言身未老，冉冉行将至。
白发虽未生，朱颜已先悴。
人生讵几何，在世犹如寄。
虽有七十期，十人无一二。
今我犹未悟，往往不适意。
胡为方寸间，不贮浩然气。
贫贱非不恶，道在何足避。
富贵非不爱，时来当自致。
所以达人心，外物不能累。
唯当饮美酒，终日陶陶醉。
斯言胜金玉，佩服无失坠。
+++白居易
++++首夏同诸校正游开元观，因宿玩月
我与二三子，策名在京师。
官小无职事，闲于为客时。
沉沉道观中，心赏期在兹。
到门车马回，入院巾杖随。
清和四月初，树木正华滋。
风清新叶影，鸟恋残花枝。
向夕天又晴，东南馀霞披。
置酒西廊下，待月杯行迟。
须臾金魄生，若与吾徒期。
光华一照耀，殿角相参差。
终夜清景前，笑歌不知疲。
长安名利地，此兴几人知。
+++白居易
++++永崇里观居
季夏中气候，烦暑自此收。
萧飒风雨天，蝉声暮啾啾。
永崇里巷静，华阳观院幽。
轩车不到处，满地槐花秋。
年光忽冉冉，世事本悠悠。
何必待衰老，然后悟浮休。
真隐岂长远，至道在冥搜。
身虽世界住，心与虚无游。
朝饥有蔬食，夜寒有布裘。
幸免冻与馁，此外复何求。
寡欲虽少病，乐天心不忧。
何以明吾志，周易在床头。
+++白居易
++++早送举人入试
夙驾送举人，东方犹未明。
自谓出太早，已有车马行。
骑火高低影，街鼓参差声。
可怜早朝者，相看意气生。
日出尘埃飞，群动互营营。
营营各何求，无非利与名。
而我常晏起，虚住长安城。
春深官又满，日有归山情。
+++白居易
++++招王质夫（自此后诗为盩厔尉时作）
濯足云水客，折腰簪笏身。
喧闲迹相背，十里别经旬。
忽因乘逸兴，莫惜访嚣尘。
窗前故栽竹，与君为主人。
+++白居易
++++祗役骆口，因与王质夫同游秋山，偶题三韵
石拥百泉合，云破千峰开。
平生烟霞侣，此地重裴回。
今日勤王意，一半为山来。
+++白居易
++++见萧侍御忆旧山草堂诗，因以继和
琢玉以为架，缀珠以为笼。
玉架绊野鹤，珠笼锁冥鸿。
鸿思云外天，鹤忆松上风。
珠玉信为美，鸟不恋其中。
台中萧侍御，心与鸿鹤同。
晚起慵冠豸，闲行厌避骢。
昨见忆山诗，诗思浩无穷。
归梦杳何处，旧居茫水东。
秋闲杉桂林，春老芝朮丛。
自云别山后，离抱常忡忡。
衣绣非不荣，持宪非不雄。
所乐不在此，怅望草堂空。
+++白居易
++++病假中南亭闲望
欹枕不视事，两日门掩关。
始知吏役身，不病不得闲。
闲意不在远，小亭方丈间。
西檐竹梢上，坐见太白山。
遥愧峰上云，对此尘中颜。
+++白居易
++++仙游寺独宿
沙鹤上阶立，潭月当户开。
此中留我宿，两夜不能回。
幸与静境遇，喜无归侣催。
从今独游后，不拟共人来。
+++白居易
++++前庭凉夜
露簟色似玉，风幌影如波。
坐愁树叶落，中庭明月多。
+++白居易
++++官舍小亭闲望
风竹散清韵，烟槐凝绿姿。
日高人吏去，闲坐在茅茨。
葛衣御时暑，蔬饭疗朝饥。
持此聊自足，心力少营为。
亭上独吟罢，眼前无事时。
数峰太白雪，一卷陶潜诗。
人心各自是，我是良在兹。
回谢争名客，甘从君所嗤。
+++白居易
++++早秋独夜
井梧凉叶动，邻杵秋声发。
独向檐下眠，觉来半床月。
+++白居易
++++听弹古渌水（琴曲名）
闻君古渌水，使我心和平。
欲识慢流意，为听疏泛声。
西窗竹阴下，竟日有馀清。
+++白居易
++++松斋自题（时为翰林学士）
非老亦非少，年过三纪馀。
非贱亦非贵，朝登一命初。
才小分易足，心宽体长舒。
充肠皆美食，容膝即安居。
况此松斋下，一琴数帙书。
书不求甚解，琴聊以自娱。
夜直入君门，晚归卧吾庐。
形骸委顺动，方寸付空虚。
持此将过日，自然多晏如。
昏昏复默默，非智亦非愚。
+++白居易
++++冬夜与钱员外同直禁中
夜深草诏罢，霜月凄凛凛。
欲卧暖残杯，灯前相对饮。
连铺青缣被，封置通中枕。
仿佛百馀宵，与君同此寝。
+++白居易
++++和钱员外禁中夙兴见示
窗白星汉曙，窗暖灯火馀。
坐卷朱里幕，看封紫泥书。
窅窅钟漏尽，曈曈霞景初。
楼台红照曜，松竹青扶疏。
君爱此时好，回头特谓余。
不知上清界，晓景复何如。
+++白居易
++++夏日独直，寄萧侍御
宪台文法地，翰林清切司。
鹰猜课野鹤，骥德责山麋。
课责虽不同，同归非所宜。
是以方寸内，忽忽暗相思。
夏日独上直，日长何所为。
澹然无他念，虚静是吾师。
形委有事牵，心与无事期。
中臆一以旷，外累都若遗。
地贵身不觉，意闲境来随。
但对松与竹，如在山中时。
情性聊自适，吟咏偶成诗。
此意非夫子，馀人多不知。
+++白居易
++++松声（修行里张家宅南亭作）
月好好独坐，双松在前轩。
西南微风来，潜入枝叶间。
萧寥发为声，半夜明月前。
寒山飒飒雨，秋琴泠泠弦。
一闻涤炎暑，再听破昏烦。
竟夕遂不寐，心体俱翛然。
南陌车马动，西邻歌吹繁。
谁知兹檐下，满耳不为喧。
+++白居易
++++禁中
门严九重静，窗幽一室闲。
好是修心处，何必在深山。
+++白居易
++++赠吴丹
巧者力苦劳，智者心苦忧。
爱君无巧智，终岁闲悠悠。
尝登御史府，亦佐东诸侯。
手操纠谬简，心运决胜筹。
宦途似风水，君心如虚舟。
泛然而不有，进退得自由。
今来脱豸冠，时往侍龙楼。
官曹称心静，居处随迹幽。
冬负南荣日，支体甚温柔。
夏卧北窗风，枕席如凉秋。
南山入舍下，酒瓮在床头。
间有闲地，何必隐林丘。
顾我愚且昧，劳生殊未休。
一入金门直，星霜三四周。
主恩信难报，近地徒久留。
终当乞闲官，退与夫子游。
+++白居易
++++初除户曹，喜而言志
诏授户曹掾，捧诏感君恩。
感恩非为己，禄养及吾亲。
弟兄俱簪笏，新妇俨衣巾。
罗列高堂下，拜庆正纷纷。
俸钱四五万，月可奉晨昏。
廪禄二百石，岁可盈仓囷。
喧喧车马来，贺客满我门。
不以我为贪，知我家内贫。
置酒延贺客，客容亦欢欣。
笑云今日后，不复忧空尊。
答云如君言，愿君少逡巡。
我有平生志，醉后为君陈。
人生百岁期，七十有几人。
浮荣及虚位，皆是身之宾。
唯有衣与食，此事粗关身。
苟免饥寒外，馀物尽浮云。
+++白居易
++++秋居书怀
门前少宾客，阶下多松竹。
秋景下西墙，凉风入东屋。
有琴慵不弄，有书闲不读。
尽日方寸中，澹然无所欲。
何须广居处，不用多积蓄。
丈室可容身，斗储可充腹。
况无治道术，坐受官家禄。
不种一株桑，不锄一垄谷。
终朝饱饭餐，卒岁丰衣服。
持此知愧心，自然易为足。
+++白居易
++++禁中晓卧，因怀王起居
迟迟禁漏尽，悄悄暝鸦喧。
夜雨槐花落，微凉卧北轩。
曙灯残未灭，风帘闲自翻。
每一得静境，思与故人言。
+++白居易
++++养拙
铁柔不为剑，木曲不为辕。
今我亦如此，愚蒙不及门。
甘心谢名利，灭迹归丘园。
坐卧茅茨中，但对琴与尊。
身去缰锁累，耳辞朝市喧。
逍遥无所为，时窥五千言。
无忧乐性场，寡欲清心源。
始知不才者，可以探道根。
+++白居易
++++寄李十一建
外事牵我形，外物诱我情。
李君别来久，褊吝从中生。
忆昨访君时，立马扣柴荆。
有时君未起，稚子喜先迎。
连步笑出门，衣翻冠或倾。
扫阶苔纹绿，拂榻藤阴清。
家酝及春熟，园葵乘露烹。
看山东亭坐，待月南原行。
门静唯鸟语，坊远少鼓声。
相对尽日言，不及利与名。
分手来几时，明月三四盈。
别时残花落，及此新蝉鸣。
芳岁忽已晚，离抱怅未平。
岂不思命驾，吏职坐相萦。
前时君有期，访我来山城。
心赏久云阻，言约无自轻。
相去幸非远，走马一日程。
+++白居易
++++旅次华州，赠袁右丞
渭水绿溶溶，华山青崇崇。
山水一何丽，君子在其中。
才与世会合，物随诚感通。
德星降人福，时雨助岁功。
化行人无讼，囹圄千日空。
政顺气亦和，黍稷三年丰。
客自帝城来，驱马出关东。
爱此一郡人，如见太古风。
方今天子心，忧人正忡忡。
安得天下守，尽得如袁公。
+++白居易
++++酬杨九弘贞长安病中见寄
伏枕君寂寂，折腰我营营。
所嗟经时别，相去一宿程。
携手昨何时，昆明春水平。
离郡来几日，太白夏云生。
之子未得意，贫病客帝城。
贫坚志士节，病长高人情。
隐几自恬澹，闭门无送迎。
龙卧心有待，鹤瘦貌弥清。
清机发为文，投我如振琼。
何以慰饥渴，捧之吟一声。
+++白居易
++++禁中寓直梦游仙游寺
西轩草诏暇，松竹深寂寂。
月出清风来，忽似山中夕。
因成西南梦，梦作游仙客。
觉闻宫漏声，犹谓山泉滴。
+++白居易
++++赠王山人
闻君减寝食，日听神仙说。
暗待非常人，潜求长生诀。
言长本对短，未离生死辙。
假使得长生，才能胜夭折。
松树千年朽，槿花一日歇。
毕竟共虚空，何须夸岁月。
彭殇徒自异，生死终无别。
不如学无生，无生即无灭。
+++白居易
++++秋山
久病旷心赏，今朝一登山。
山秋云物冷，称我清羸颜。
白石卧可枕，青萝行可攀。
意中如有得，尽日不欲还。
人生无几何，如寄天地间。
心有千载忧，身无一日闲。
何时解尘网，此地来掩关。
+++白居易
++++赠能七伦
涧松高百寻，四时寒森森。
临风有清韵，向日无曲阴。
如何时俗人，但赏桃李林。
岂不知坚贞，芳馨诱其心。
能生学为文，气高功亦深。
手中一百篇，句句披沙金。
苦节二十年，无人振陆沉。
今我尚贫贱，徒为尔知音。
+++白居易
++++题杨颖士西亭
静得亭上境，远谐尘外踪。
凭轩东南望，鸟灭山重重。
竹露冷烦襟，杉风清病容。
旷然宜真趣，道与心相逢。
即此可遗世，何必蓬壶峰。
+++白居易
++++题赠郑秘书征君石沟溪隐居
郑君得自然，虚白生心胸。
吸彼沆瀣精，凝为冰雪容。
大君贞元初，求贤致时雍。
蒲轮入翠微，迎下天台峰。
赤城别松乔，黄阁交夔龙。
俯仰受三命，从容辞九重。
出笼鹤翩翩，归林凤雍雍。
在火辨良玉，经霜识贞松。
新居寄楚山，山碧溪溶溶。
丹灶烧烟煴，黄精花丰茸。
蕙帐夜琴澹，桂尊春酒浓。
时人不到处，苔石无尘踪。
我今何为者，趋世身龙钟。
不向林壑访，无由朝市逢。
终当解尘缨，卜筑来相从。
+++白居易
++++及第后归觐，留别诸同年
十年常苦学，一上谬成名。
擢第未为贵，贺亲方始荣。
时辈六七人，送我出帝城。
轩车动行色，丝管举离声。
得意减别恨，半酣轻远程。
翩翩马蹄疾，春日归乡情。
+++白居易
++++清夜琴兴
月出鸟栖尽，寂然坐空林。
是时心境闲，可以弹素琴。
清泠由木性，恬澹随人心。
心积和平气，木应正始音。
响馀群动息，曲罢秋夜深。
正声感元化，天地清沉沉。
+++白居易
++++郊陶潜体诗十六首
不动者厚地，不息者高天。
无穷者日月，长在者山川。
松柏与龟鹤，其寿皆千年。
嗟嗟群物中，而人独不然。
早出向朝市，暮已归下泉。
形质及寿命，危脆若浮烟。
尧舜与周孔，古来称圣贤。
借问今何在，一去亦不还。
我无不死药，万万随化迁。
所未定知者，修短迟速间。
幸及身健日，当歌一尊前。
何必待人劝，持此自为欢。
翳翳逾月阴，沉沉连日雨。
开帘望天色，黄云暗如土。
行潦毁我墉，疾风坏我宇。
蓬莠生庭院，泥涂失场圃。
村深绝宾客，窗晦无俦侣。
尽日不下床，跳蛙时入户。
出门无所往，入室还独处。
不以酒自娱，块然与谁语。
朝饮一杯酒，冥心合元化。
兀然无所思，日高尚闲卧。
暮读一卷书，会意如嘉话。
欣然有所遇，夜深犹独坐。
又得琴上趣，安弦有馀暇。
复多诗中狂，下笔不能罢。
唯兹三四事，持用度昼夜。
所以阴雨中，经旬不出舍。
始悟独往人，心安时亦过。
东家采桑妇，雨来苦愁悲。
蔟蚕北堂前，雨冷不成丝。
西家荷锄叟，雨来亦怨咨。
种豆南山下，雨多落为萁。
而我独何幸，酝酒本无期。
及此多雨日，正遇新熟时。
开瓶泻尊中，玉液黄金脂。
持玩已可悦，欢尝有馀滋。
一酌发好容，再酌开愁眉。
连延四五酌，酣畅入四肢。
忽然遗我物，谁复分是非。
是时连夕雨，酩酊无所知。
人心苦颠倒，反为忧者嗤。
朝亦独醉歌，暮亦独醉睡。
未尽一壶酒，已成三独醉。
勿嫌饮太少，且喜欢易致。
一杯复两杯，多不过三四。
便得心中适，尽忘身外事。
更复强一杯，陶然遗万累。
一饮一石者，徒以多为贵。
及其酩酊时，与我亦无异。
笑谢多饮者，酒钱徒自费。
天秋无片云，地静无纤尘。
团团新晴月，林外生白轮。
忆昨阴霖天，连连三四旬。
赖逢家酝熟，不觉过朝昏。
私言雨霁后，可以罢馀尊。
及对新月色，不醉亦愁人。
床头残酒榼，欲尽味弥淳。
携置南檐下，举酌自殷勤。
清光入杯杓，白露生衣巾。
乃知阴与晴，安可无此君。
我有乐府诗，成来人未闻。
今宵醉有兴，狂咏惊四邻。
独赏犹复尔，何况有交亲。
中秋三五夜，明月在前轩。
临觞忽不饮，忆我平生欢。
我有同心人，邈邈崔与钱。
我有忘形友，迢迢李与元。
或飞青云上，或落江湖间。
与我不相见，于今四五年。
我无缩地术，君非驭风仙。
安得明月下，四人来晤言。
良夜信难得，佳期杳无缘。
明月又不驻，渐下西南天。
岂无他时会，惜此清景前。
家酝饮已尽，村中无酒酤。
坐愁今夜醒，其奈秋怀何。
有客忽叩门，言语一何佳。
云是南村叟，挈榼来相过。
且喜尊不燥，安问少与多。
重阳虽已过，篱菊有残花。
欢来苦昼短，不觉夕阳斜。
老人勿遽起，且待新月华。
客去有馀趣，竟夕独酣歌。
原生衣百结，颜子食一箪。
欢然乐其志，有以忘饥寒。
今我何人哉，德不及先贤。
衣食幸相属，胡为不自安。
况兹清渭曲，居处安且闲。
榆柳百馀树，茅茨十数间。
寒负檐下日，热濯涧底泉。
日出犹未起，日入已复眠。
西风满村巷，清凉八月天。
但有鸡犬声，不闻车马喧。
时倾一尊酒，坐望东南山。
稚侄初学步，牵衣戏我前。
即此自可乐，庶几颜与原。
湛湛尊中酒，有功不自伐。
不伐人不知，我今代其说。
良将临大敌，前驱千万卒。
一箪投河饮，赴死心如一。
壮士磨匕首，勇愤气蓬勃。
一酣忘报雠，四体如无骨。
东海杀孝妇，天旱逾年月。
一酌酹其魂，通宵雨不歇。
咸阳秦狱气，冤痛结为物。
千岁不肯散，一沃亦销失。
况兹儿女恨，及彼幽忧疾。
快饮无不消，如霜得春日。
方知麹糵灵，万物无与匹。
烟霞隔悬圃，风波限瀛洲。
我岂不欲往，大海路阻修。
神仙但闻说，灵药不可求。
长生无得者，举世如蜉蝣。
逝者不重回，存者难久留。
踟蹰未死间，何苦怀百忧。
念此忽内热，坐看成白头。
举杯还独饮，顾影自献酬。
心与口相约，未醉勿言休。
今朝不尽醉，知有明朝不。
不见郭门外，累累坟与丘。
月明愁杀人，黄蒿风飕飕。
死者若有知，悔不秉烛游。
吾闻浔阳郡，昔有陶征君。
爱酒不爱名，忧醒不忧贫。
尝为彭泽令，在官才八旬。
愀然忽不乐，挂印著公门。
口吟归去来，头戴漉酒巾。
吏留不得，直入故山云。
归来五柳下，还以酒养真。
间荣与利，摆落如泥尘。
先生去已久，纸墨有遗文。
篇篇劝我饮，此外无所云。
我从老大来，窃慕其为人。
其他不可及，且效醉昏昏。
楚王疑忠臣，江南放屈平。
晋朝轻高士，林下弃刘伶。
一人常独醉，一人常独醒。
醒者多苦志，醉者多欢情。
欢情信独善，苦志竟何成。
兀傲瓮间卧，憔悴泽畔行。
彼忧而此乐，道理甚分明。
愿君且饮酒，勿思身后名。
有一燕赵士，言貌甚奇瑰。
日日酒家去，脱衣典数杯。
问君何落拓，云仆生草莱。
地寒命且薄，徒抱王佐才。
岂无济时策，君门乏良媒。
三献寝不报，迟迟空手回。
亦有同门生，先升青云梯。
贵贱交道绝，朱门叩不开。
及归种禾黍，三岁旱为灾。
入山烧黄白，一旦化为灰。
蹉跎五十馀，生世苦不谐。
处处去不得，却归酒中来。
南巷有贵人，高盖驷马车。
我问何所苦，四十垂白须。
答云君不知，位重多忧虞。
北里有寒士，瓮牖绳为枢。
出扶桑枣杖，入卧蜗牛庐。
散贱无忧患，心安体亦舒。
东邻有富翁，藏货遍五都。
东京收粟帛，西市鬻金珠。
朝营暮计算，昼夜不安居。
西舍有贫者，匹妇配匹夫。
布裙行赁舂，裋褐坐佣书。
以此求口食，一饱欣有馀。
贵贱与贫富，高下虽有殊。
忧乐与利害，彼此不相逾。
是以达人观，万化同一途。
但未知生死，胜负两何如。
迟疑未知间，且以酒为娱。
济水澄而洁，河水浑而黄。
交流列四渎，清浊不相伤。
太公战牧野，伯夷饿首阳。
同时号贤圣，进退不相妨。
谓天不爱民，胡为生稻粱。
谓天果爱民，胡为生豺狼。
谓神福善人，孔圣竟栖遑。
谓神祸淫人，暴秦终霸王。
颜回与黄宪，何辜早夭亡。
蝮蛇与鸩鸟，何得寿延长。
物理不可测，神道亦难量。
举头仰问天，天色但苍苍。
唯当多种黍，日醉手中觞。

++中卷四百二十九
  
+++白居易
++++自题写真（时为翰林学士）
我貌不自识，李放写我真。
静观神与骨，合是山中人。
蒲柳质易朽，麋鹿心难驯。
何事赤墀上，五年为侍臣。
况多刚狷性，难与世同尘。
不惟非贵相，但恐生祸因。
宜当早罢去，收取云泉身。
+++白居易
++++遣怀（自此后诗在渭村作）
寓心身体中，寓性方寸内。
此身是外物，何足苦忧爱。
况有假饰者，华簪及高盖。
此又疏于身，复在外物外。
操之多惴栗，失之又悲悔。
乃知名与器，得丧俱为害。
颓然环堵客，萝蕙为巾带。
自得此道来，身穷心甚泰。
+++白居易
++++渭上偶钓
渭水如镜色，中有鲤与鲂。
偶持一竿竹，悬钓在其傍。
微风吹钓丝，袅袅十尺长。
谁知对鱼坐，心在无何乡。
昔有白头人，亦钓此渭阳。
钓人不钓鱼，七十得文王。
况我垂钓意，人鱼又兼忘。
无机两不得，但弄秋水光。
兴尽钓亦罢，归来饮我觞。
+++白居易
++++隐几
身适忘四支，心适忘是非。
既适又忘适，不知吾是谁。
百体如槁木，兀然无所知。
方寸如死灰，寂然无所思。
今日复明日，身心忽两遗。
行年三十九，岁暮日斜时。
四十心不动，吾今其庶几。
+++白居易
++++春眠
新浴肢体畅，独寝神魂安。
况因夜深坐，遂成日高眠。
春被薄亦暖，朝窗深更闲。
却忘人间事，似得枕上仙。
至适无梦想，大和难名言。
全胜彭泽醉，欲敌曹溪禅。
何物呼我觉，伯劳声关关。
起来妻子笑，生计春茫然。
+++白居易
++++闲居
空腹一盏粥，饥食有馀味。
南檐半床日，暖卧因成睡。
绵袍拥两膝，竹几支双臂。
从旦直至昏，身心一无事。
心足即为富，身闲乃当贵。
富贵在此中，何必居高位。
君看裴相国，金紫光照地。
心苦头尽白，才年四十四。
乃知高盖车，乘者多忧畏。
+++白居易
++++夏日
东窗晚无热，北户凉有风。
尽日坐复卧，不离一室中。
中心本无系，亦与出门同。
+++白居易
++++适意二首
十年为旅客，常有饥寒愁。
三年作谏官，复多尸素羞。
有酒不暇饮，有山不得游。
岂无平生志，拘牵不自由。
一朝归渭上，泛如不系舟。
置心世事外，无喜亦无忧。
终日一蔬食，终年一布裘。
寒来弥懒放，数日一梳头。
朝睡足始起，夜酌醉即休。
心不过适，适外复何求。
早岁从旅游，颇谙时俗意。
中年忝班列，备见朝廷事。
作客诚已难，为臣尤不易。
况余方且介，举动多忤累。
直道速我尤，诡遇非吾志。
胸中十年内，消尽浩然气。
自从返田亩，顿觉无忧愧。
蟠木用难施，浮云心易遂。
悠悠身与世，从此两相弃。
+++白居易
++++首夏病间
我生来几时，万有四千日。
自省于其间，非忧即有疾。
老去虑渐息，年来病初愈。
忽喜身与心，泰然两无苦。
况兹孟夏月，清和好时节。
微风吹袷衣，不寒复不热。
移榻树阴下，竟日何所为。
或饮一瓯茗，或吟两句诗。
内无忧患迫，外无职役羁。
此日不自适，何时是适时。
+++白居易
++++晚春酤酒
百花落如雪，两鬓垂作丝。
春去有来日，我老无少时。
人生待富贵，为乐常苦迟。
不如贫贱日，随分开愁眉。
卖我所乘马，典我旧朝衣。
尽将酤酒饮，酩酊步行归。
名姓日隐晦，形骸日变衰。
醉卧黄公肆，人知我是谁。
+++白居易
++++兰若寓居
名宦老慵求，退身安草野。
家园病懒归，寄居在兰若。
薜衣换簪组，藜杖代车马。
行止辄自由，甚觉身潇洒。
晨游南坞上，夜息东庵下。
间千万事，无有关心者。
+++白居易
++++麹生访宿
西斋寂已暮，叩门声樀樀。
是君宿来，自拂尘埃席。
村家何所有，茶果迎来客。
贫静似僧居，竹林依四壁。
厨灯斜影出，檐雨馀声滴。
不是爱闲人，肯来同此夕。
+++白居易
++++闻庾七左降，因咏所怀
我病卧渭北，君老谪巴东。
相悲一长叹，薄命与君同。
既叹还自哂，哂叹两未终。
后心诮前意，所见何迷蒙。
人生大块间，如鸿毛在风。
或飘青云上，或落泥涂中。
衮服相天下，倘来非我通。
布衣委草莽，偶去非吾穷。
外物不可必，中怀须自空。
无令怏怏气，留滞在心胸。
+++白居易
++++答卜者
病眼昏似夜，衰鬓飒如秋。
除却须衣食，平生百事休。
知君善易者，问我决疑不。
不卜非他故，人间无所求。
+++白居易
++++归田三首
人生何所欲，所欲唯两端。
中人爱富贵，高士慕神仙。
神仙须有籍，富贵亦在天。
莫恋长安道，莫寻方丈山。
西京尘浩浩，东海浪漫漫。
金门不可入，琪树何由攀。
不如归山下，如法种春田。
种田意已决，决意复何如。
卖马买犊使，徒步归田庐。
迎春治耒耜，候雨辟菑畬。
策杖田头立，躬亲课仆夫。
吾闻老农言，为稼慎在初。
所施不卤莽，其报必有馀。
上求奉王税，下望备家储。
安得放慵惰，拱手而曳裾。
学农未为鄙，亲友勿笑余。
更待明年后，自拟执犁锄。
三十为近臣，腰间鸣佩玉。
四十为野夫，田中学锄谷。
何言十年内，变化如此速。
此理固是常，穷通相倚伏。
为鱼有深水，为鸟有高木。
何必守一方，窘然自牵束。
化吾足为马，吾因以行陆。
化吾手为弹，吾因以求肉。
形骸为异物，委顺心犹足。
幸得且归农，安知不为福。
况吾行欲老，瞥若风前烛。
孰能俄顷间，将心系荣辱。
+++白居易
++++秋游原上
七月行已半，早凉天气清。
清晨起巾栉，徐步出柴荆。
露杖筇竹冷，风襟越蕉轻。
闲携弟侄辈，同上秋原行。
新枣未全赤，晚瓜有馀馨。
依依田家叟，设此相逢迎。
自我到此村，往来白发生。
村中相识久，老幼皆有情。
留连向暮归，树树风蝉声。
是时新雨足，禾黍夹道青。
见此令人饱，何必待西成。
+++白居易
++++九日登西原宴望（同诸兄弟作）
病爱枕席凉，日高眠未辍。
弟兄呼我起，今日重阳节。
起登西原望，怀抱同一豁。
移座就菊丛，糕酒前罗列。
虽无丝与管，歌笑随情发。
白日未及倾，颜酡耳已热。
酒酣四向望，六合何空阔。
天地自久长，斯人几时活。
请看原下村，村人死不歇。
一村四十家，哭葬无虚月。
指此各相勉，良辰且欢悦。
+++白居易
++++寄同病者
三十生二毛，早衰为沉疴。
四十官七品，拙宦非由他。
年颜日枯槁，时命日蹉跎。
岂独我如此，圣贤无奈何。
回观亲旧中，举目尤可嗟。
或有终老者，沉贱如泥沙。
或有始壮者，飘忽如风花。
穷饿与夭促，不如我者多。
以此反自慰，常得心平和。
寄言同病者，回叹且为歌。
+++白居易
++++游蓝田山卜居
脱置腰下组，摆落心中尘。
行歌望山去，意似归乡人。
朝蹋玉峰下，暮寻蓝水滨。
拟求幽僻地，安置疏慵身。
本性便山寺，应须旁悟真。
+++白居易
++++村雪夜坐
南窗背灯坐，风霰暗纷纷。
寂寞深村夜，残雁雪中闻。
+++白居易
++++东园玩菊
少年昨已去，芳岁今又阑。
如何寂寞意，复此荒凉园。
园中独立久，日澹风露寒。
秋蔬尽芜没，好树亦凋残。
唯有数丛菊，新开篱落间。
携觞聊就酌，为尔一留连。
忆我少小日，易为兴所牵。
见酒无时节，未饮已欣然。
近从年长来，渐觉取乐难。
常恐更衰老，强饮亦无欢。
顾谓尔菊花，后时何独鲜。
诚知不为我，借尔暂开颜。
+++白居易
++++观稼
世役不我牵，身心常自若。
晚出看田亩，闲行旁村落。
累累绕场稼，啧啧群飞雀。
年丰岂独人，禽鸟声亦乐。
田翁逢我喜，默起具尊杓。
敛手笑相延，社酒有残酌。
愧兹勤且敬，藜杖为淹泊。
言动任天真，未觉农人恶。
停杯问生事，夫种妻儿获。
筋力苦疲劳，衣食常单薄。
自惭禄仕者，曾不营农作。
饥食无所劳，何殊卫人鹤。
+++白居易
++++闻哭者
昨日南邻哭，哭声一何苦。
云是妻哭夫，夫年二十五。
今朝北里哭，哭声又何切。
云是母哭儿，儿年十七八。
四邻尚如此，天下多夭折。
乃知浮世人，少得垂白发。
余今过四十，念彼聊自悦。
从此明镜中，不嫌头似雪。
+++白居易
++++新构亭台，示诸弟侄
平台高数尺，台上结茅茨。
东西疏二牖，南北开两扉。
芦帘前后卷，竹簟当中施。
清泠白石枕，疏凉黄葛衣。
开襟向风坐，夏日如秋时。
啸傲颇有趣，窥临不知疲。
东窗对华山，三峰碧参差。
南檐当渭水，卧见云帆飞。
仰摘枝上果，俯折畦中葵。
足以充饥渴，何必慕甘肥。
况有好群从，旦夕相追随。
+++白居易
++++自吟拙什，因有所怀
懒病每多暇，暇来何所为。
未能抛笔砚，时作一篇诗。
诗成淡无味，多被众人嗤。
上怪落声韵，下嫌拙言词。
时时自吟咏，吟罢有所思。
苏州及彭泽，与我不同时。
此外复谁爱，唯有元微之。
谪向江陵府，三年作判司。
相去二千里，诗成远不知。
+++白居易
++++东坡秋意，寄元八
寥落野陂畔，独行思有馀。
秋荷病叶上，白露大如珠。
忽忆同赏地，曲江东北隅。
秋池少游客，唯我与君俱。
啼蛩隐红蓼，瘦马蹋青芜。
当时与今日，俱是暮秋初。
节物苦相似，时景亦无馀。
唯有人分散，经年不得书。
+++白居易
++++闲居
深闭竹间扉，静扫松下地。
独啸晚风前，何人知此意。
看山尽日坐，枕帙移时睡。
谁能从我游，使君心无事。
+++白居易
++++咏拙
所禀有巧拙，不可改者性。
所赋有厚薄，不可移者命。
我性愚且蠢，我命薄且屯。
问我何以知，所知良有因。
亦曾举两足，学人蹋红尘。
从兹知性拙，不解转如轮。
亦曾奋六翮，高飞到青云。
从兹知命薄，摧落不逡巡。
慕贵而厌贱，乐富而恶贫。
同此天地间，我岂异于人。
性命苟如此，反则成苦辛。
以此自安分，虽穷每欣欣。
葺茅为我庐，编蓬为我门。
缝布作袍被，种谷充盘飧。
静读古人书，闲钓清渭滨。
优哉复游哉，聊以终吾身。
+++白居易
++++咏慵
有官慵不选，有田慵不农。
屋穿慵不葺，衣裂慵不缝。
有酒慵不酌，无异尊常空。
有琴慵不弹，亦与无弦同。
家人告饭尽，欲炊慵不舂。
亲朋寄书至，欲读慵开封。
尝闻嵇叔夜，一生在慵中。
弹琴复锻铁，比我未为慵。
+++白居易
++++冬夜
家贫亲爱散，身病交游罢。
眼前无一人，独掩村斋卧。
冷落灯火暗，离披帘幕破。
策策窗户前，又闻新雪下。
长年渐省睡，夜半起端坐。
不学坐忘心，寂莫安可过。
兀然身寄世，浩然心委化。
如此来四年，一千三百夜。
+++白居易
++++村中留李三固言宿
平生早游宦，不道无亲故。
如我与君心，相知应有数。
春明门前别，金氏陂中遇。
村酒两三杯，相留寒日暮。
勿嫌村酒薄，聊酌论心素。
请君少踟蹰，系马门前树。
明年身若健，便拟江湖去。
他日纵相思，知君无觅处。
后会既茫茫，今宵君且住。
+++白居易
++++友人夜访
檐间清风簟，松下明月杯。
幽意正如此，况乃故人来。
+++白居易
++++游悟真寺诗（一百三十韵）
元和九年秋，八月月上弦。
我游悟真寺，寺在王顺山。
去山四五里，先闻水潺湲。
自兹舍车马，始涉蓝溪湾。
手拄青竹杖，足蹋白石滩。
渐怪耳目旷，不闻人世喧。
山下望山上，初疑不可攀。
谁知中有路，盘折通岩巅。
一息幡竿下，再休石龛边。
龛间长丈馀，门户无扃关。
仰窥不见人，石发垂若鬟。
惊出白蝙蝠，双飞如雪翻。
回首寺门望，青崖夹朱轩。
如擘山腹开，置寺于其间。
入门无平地，地窄虚空宽。
房廊与台殿，高下随峰峦。
岩崿无撮土，树木多瘦坚。
根株抱石长，屈曲虫蛇蟠。
松桂乱无行，四时郁芊芊。
枝梢袅青翠，韵若风中弦。
日月光不透，绿阴相交延。
幽鸟时一声，闻之似寒蝉。
首憩宾位亭，就坐未及安。
须臾开北户，万里明豁然。
拂檐虹霏微，绕栋云回旋。
赤日间白雨，阴晴同一川。
野绿簇草树，眼界吞秦原。
渭水细不见，汉陵小于拳。
却顾来时路，萦纡映朱栏。
历历上山人，一一遥可观。
前对多宝塔，风铎鸣四端。
栾栌与户牖，恰恰金碧繁。
云昔迦叶佛，此地坐涅槃。
至今铁钵在，当底手迹穿。
西开玉像殿，白佛森比肩。
斗薮尘埃衣，礼拜冰雪颜。
叠霜为袈裟，贯雹为华鬘。
逼观疑鬼功，其迹非雕镌。
次登观音堂，未到闻栴檀。
上阶脱双履，敛足升净筵。
六楹排玉镜，四座敷金钿。
黑夜自光明，不待灯烛燃。
众宝互低昂，碧珮珊瑚幡。
风来似天乐，相触声珊珊。
白珠垂露凝，赤珠滴血殷。
点缀佛髻上，合为七宝冠。
双瓶白琉璃，色若秋水寒。
隔瓶见舍利，圆转如金丹。
玉笛何代物，天人施祇园。
吹如秋鹤声，可以降灵仙。
是时秋方中，三五月正圆。
宝堂豁三门，金魄当其前。
月与宝相射，晶光争鲜妍。
照人心骨冷，竟夕不欲眠。
晓寻南塔路，乱竹低婵娟。
林幽不逢人，寒蝶飞翾翾。
山果不识名，离离夹道蕃。
足以疗饥乏，摘尝味甘酸。
道南蓝谷神，紫伞白纸钱。
若岁有水旱，诏使修蘋蘩。
以地清净故，献奠无荤膻。
危石叠四五，磊嵬欹且刓。
造物者何意，堆在岩东偏。
冷滑无人迹，苔点如花笺。
我来登上头，下临不测渊。
目眩手足掉，不敢低头看。
风从石下生，薄人而上抟。
衣服似羽翮，开张欲飞鶱。
𡾼𡾼三面峰，峰尖刀剑攒。
往往白云过，决开露青天。
西北日落时，夕晖红团团。
千里翠屏外，走下丹砂丸。
东南月上时，夜气青漫漫。
百丈碧潭底，写出黄金盘。
蓝水色似蓝，日夜长潺潺。
周回绕山转，下视如青环。
或铺为慢流，或激为奔湍。
泓澄最深处，浮出蛟龙涎。
侧身入其中，悬磴尤险艰。
扪萝蹋樛木，下逐饮涧猿。
雪迸起白鹭，锦跳惊红鳣。
歇定方盥漱，濯去支体烦。
浅深皆洞彻，可照脑与肝。
但爱清见底，欲寻不知源。
东崖饶怪石，积甃苍琅玕。
温润发于外，其间韫玙璠。
卞和死已久，良玉多弃捐。
或时泄光彩，夜与星月连。
中顶最高峰，拄天青玉竿。
𪕍𪕌上不得，岂我能攀援。
上有白莲池，素葩覆清澜。
闻名不可到，处所非人寰。
又有一片石，大如方尺砖。
插在半壁上，其下万仞悬。
云有过去师，坐得无生禅。
号为定心石，长老世相传。
却上谒仙祠，蔓草生绵绵。
昔闻王氏子，羽化升上玄。
其西晒药台，犹对芝朮田。
时复明月夜，上闻黄鹤言。
回寻画龙堂，二叟鬓发斑。
想见听法时，欢喜礼印坛。
复归泉窟下，化作龙蜿蜒。
阶前石孔在，欲雨生白烟。
往有写经僧，身静心精专。
感彼云外鸽，群飞千翩翩。
来添砚中水，去吸岩底泉。
一日三往复，时节长不愆。
经成号圣僧，弟子名杨难。
诵此莲花偈，数满百亿千。
身坏口不坏，舌根如红莲。
颅骨今不见，石函尚存焉。
粉壁有吴画，笔彩依旧鲜。
素屏有褚书，墨色如新干。
灵境与异迹，周览无不殚。
一游五昼夜，欲返仍盘桓。
我本山中人，误为时网牵。
牵率使读书，推挽令效官。
既登文字科，又忝谏诤员。
拙直不合时，无益同素餐。
以此自惭惕，戚戚常寡欢。
无成心力尽，未老形骸残。
今来脱簪组，始觉离忧患。
及为山水游，弥得纵疏顽。
野麋断羁绊，行走无拘挛。
池鱼放入海，一往何时还。
身著居士衣，手把南华篇。
终来此山住，永谢区中缘。
我今四十馀，从此终身闲。
若以七十期，犹得三十年。
+++白居易
++++酬张十八访宿见赠（自此后诗为赞善大夫时所作）
昔我为近臣，君常稀到门。
今我官职冷，君君来往频。
我受狷介性，立为顽拙身。
平生虽寡合，合即无缁磷。
况君秉高义，富贵视如云。
五侯三相家，眼冷不见君。
问其所与游，独言韩舍人。
其次即及我，我愧非其伦。
胡为谬相爱，岁晚逾勤勤。
落然颓檐下，一话夜达晨。
床单食味薄，亦不嫌我贫。
日高上马去，相顾犹逡巡。
长安久无雨，日赤风昏昏。
怜君将病眼，为我犯埃尘。
远从延康里，来访曲江滨。
所重君子道，不独愧相亲。
+++白居易
++++朝归书寄元八
进入阁前拜，退就廊下餐。
归来昭国里，人卧马歇鞍。
却睡至日午，起坐心浩然。
况当好时节，雨后清和天。
柿树绿阴合，王家庭院宽。
瓶中鄠县酒，墙上终南山。
独眠仍独坐，开襟当风前。
禅师与诗客，次第来相看。
要语连夜语，须眠终日眠。
除非奉朝谒，此外无别牵。
年长身且健，官贫心甚安。
幸无急病痛，不至苦饥寒。
自此聊以适，外缘不能干。
唯应静者信，难为动者言。
台中元侍御，早晚作郎官。
未作郎官际，无人相伴闲。
+++白居易
++++酬吴七见寄
曲江有病客，寻常多掩关。
又闻马死来，不出身更闲。
闻有送书者，自起出门看。
素缄署丹字，中有琼瑶篇。
口吟耳自听，当暑忽翛然。
似漱寒玉冰，如闻商风弦。
首章叹时节，末句思笑言。
懒慢不相访，隔街如隔山。
尝闻陶潜语，心远地自偏。
君住安邑里，左右车徒喧。
竹药闭深院，琴尊开小轩。
谁知市南地，转作壶中天。
君本上清人，名在石堂间。
不知有何过，谪作人间仙。
常恐岁月满，飘然归紫烟。
莫忘蜉蝣内，进士有同年。
+++白居易
++++昭国闲居
贫闲日高起，门巷昼寂寂。
时暑放朝参，天阴少人客。
槐花满田地，仅绝人行迹。
独在一床眠，清凉风雨夕。
勿嫌坊曲远，近即多牵役。
勿嫌禄俸薄，厚即多忧责。
平生尚恬旷，老大宜安适。
何以养吾真，官闲居处僻。
+++白居易
++++喜陈兄至
黄鸟啼欲歇，青梅结半成。
坐怜春物尽，起入东园行。
携觞懒独酌，忽闻叩门声。
闲人犹喜至，何况是陈兄。
从容尽日语，稠叠长年情。
勿轻一盏酒，可以话平生。
+++白居易
++++赠杓直
世路重禄位，栖栖者孔宣。
情爱年寿，夭死者颜渊。
二人如何人，不奈命与天。
我今信多幸，抚己愧前贤。
已年四十四，又为五品官。
况兹知足外，别有所安焉。
早年以身代，直赴逍遥篇。
近岁将心地，回向南宗禅。
外顺世间法，内脱区中缘。
进不厌朝市，退不恋人寰。
自吾得此心，投足无不安。
体非导引适，意无江湖闲。
有兴或饮酒，无事多掩关。
寂静夜深坐，安稳日高眠。
秋不苦长夜，春不惜流年。
委形老小外，忘怀生死间。
昨日共君语，与余心膂然。
此道不可道，因君聊强言。
+++白居易
++++寄张十八
饥止一簟食，渴止一壶浆。
出入止一马，寝兴止一床。
此外无长物，于我有若亡。
胡然不知足，名利心遑遑。
念兹弥懒放，积习遂为常。
经旬不出门，竟日不下堂。
同病者张生，贫僻住延康。
慵中每相忆，此意未能忘。
迢迢青槐街，相去八九坊。
秋来未相见，应有新诗章。
早晚来同宿，天气转清凉。
+++白居易
++++题玉泉寺
湛湛玉泉色，悠悠浮云身。
闲心对定水，清净两无尘。
手把青筇杖，头戴白纶巾。
兴尽下山去，知我是谁人。
+++白居易
++++朝回游城南
朝退马未困，秋初日犹长。
回辔城南去，郊野正清凉。
水竹夹小径，萦回绕川冈。
仰看晚山色，俯弄秋泉光。
青松系我马，白石为我床。
常时簪组累，此日和身忘。
旦随鹓鹭末，暮游鸥鹤旁。
机心一以尽，两处不乱行。
谁辨心与迹，非行亦非藏。
+++白居易
++++舟行（江州路上作）
帆影日渐高，闲眠犹未起。
起问鼓枻人，已行三十里。
船头有行灶，炊稻烹红鲤。
饱食起婆娑，盥漱秋江水。
平生沧浪意，一旦来游此。
何况不失家，舟中载妻子。
+++白居易
++++湓浦早冬
浔阳孟冬月，草木未全衰。
祇抵长安陌，凉风八月时。
日西湓水曲，独行吟旧诗。
蓼花始零落，蒲叶稍离披。
但作城中想，何异曲江池。
+++白居易
++++江州雪
新雪满前山，初晴好天气。
日西骑马出，忽有京都意。
城柳方缀花，檐冰才结穗。
须臾风日暖，处处皆飘坠。
行吟赏未足，坐叹销何易。
犹胜岭南看，雰雰不到地。

++中卷四百三十
  
+++白居易
++++题浔阳楼（自此后诗江州司马时作）
常爱陶彭泽，文思何高玄。
又怪韦江州，诗情亦清闲。
今朝登此楼，有以知其然。
大江寒见底，匡山青倚天。
深夜湓浦月，平旦炉峰烟。
清辉与灵气，日夕供文篇。
我无二人才，孰为来其间。
因高偶成句，俯仰愧江山。
+++白居易
++++访陶公旧宅
垢尘不污玉，灵凤不啄膻。
呜呼陶靖节，生彼晋宋间。
心实有所守，口终不能言。
永惟孤竹子，拂衣首阳山。
夷齐各一身，穷饿未为难。
先生有五男，与之同饥寒。
肠中食不充，身上衣不完。
连征竟不起，斯可谓真贤。
我生君之后，相去五百年。
每读五柳传，目想心拳拳。
昔常咏遗风，著为十六篇。
今来访故宅，森若君在前。
不慕尊有酒，不慕琴无弦。
慕君遗荣利，老死此丘园。
柴桑古村落，栗里旧山川。
不见篱下菊，但馀墟中烟。
子孙虽无闻，族氏犹未迁。
每逢姓陶人，使我心依然。
+++白居易
++++北亭
庐宫山下州，湓浦沙边宅。
宅北倚高冈，迢迢数千尺。
上有青青竹，竹间多白石。
茅亭居上头，豁达门四辟。
前楹卷帘箔，北牖施床席。
江风万里来，吹我凉淅淅。
日高公府归，巾笏随手掷。
脱衣恣搔首，坐卧任所适。
时倾一杯酒，旷望湖天夕。
口咏独酌谣，目送归飞翮。
惭无出尘操，未免折腰役。
偶获此闲居，谬似高人迹。
+++白居易
++++泛湓水
四月未全热，麦凉江气秋。
湖山处处好，最爱湓水头。
湓水从东来，一派入江流。
可怜似萦带，中有随风舟。
命酒一临泛，舍鞍扬棹讴。
放回岸傍马，去逐波间鸥。
烟浪始渺渺，风襟亦悠悠。
初疑上河汉，中若寻瀛洲。
汀树绿拂地，沙草芳未休。
青萝与紫葛，枝蔓垂相樛。
系缆步平岸，回头望江州。
城雉映水见，隐隐如蜃楼。
日入意未尽，将归复少留。
到官行半岁，今日方一游。
此地来何暮，可以写吾忧。
+++白居易
++++答故人
故人对酒叹，叹我在天涯。
见我昔荣遇，念我今蹉跎。
问我为司马，官意复如何。
答云且勿叹，听我为君歌。
我本蓬荜人，鄙贱剧泥沙。
读书未百卷，信口嘲风花。
自从筮仕来，六命三登科。
顾惭虚劣姿，所得亦已多。
散员足庇身，薄俸可资家。
省分辄自愧，岂为不遇耶。
烦君对杯酒，为我一咨蹉。
+++白居易
++++官舍内新凿小池
帘下开小池，盈盈水方积。
中底铺白沙，四隅甃青石。
勿言不深广，但取幽人适。
泛滟微雨朝，泓澄明月夕。
岂无大江水，波浪连天白。
未如床席间，方丈深盈尺。
清浅可狎弄，昏烦聊漱涤。
最爱晓暝时，一片秋天碧。
+++白居易
++++宿简寂观
岩白云尚屯，林红叶初陨。
秋光引闲步，不知身远近。
夕投灵洞宿，卧觉尘机泯。
名利心既忘，市朝梦亦尽。
暂来尚如此，况乃终身隐。
何以疗夜饥，一匙云母粉。
+++白居易
++++读谢灵运诗
吾闻达士道，穷通顺冥数。
通乃朝廷来，穷即江湖去。
谢公才廓落，与世不相遇。
壮志郁不用，须有所泄处。
泄为山水诗，逸韵谐奇趣。
大必笼天海，细不遗草树。
岂惟玩景物，亦欲摅心素。
往往即事中，未能忘兴谕。
因知康乐作，不独在章句。
+++白居易
++++北亭独宿
悄悄壁下床，纱笼耿残烛。
夜半独眠觉，疑在僧房宿。
+++白居易
++++约心
黑鬓丝雪侵，青袍尘土涴。
兀兀复腾腾，江城一上佐。
朝就高斋上，熏然负暄卧。
晚下小池前，澹然临水坐。
已约终身心，长如今日过。
+++白居易
++++晚望
江城寒角动，沙洲夕鸟还。
独在高亭上，西南望远山。
+++白居易
++++早春
雪消冰又释，景和风复暄。
满庭田地湿，荠叶生墙根。
官舍悄无事，日西斜掩门。
不开庄老卷，欲与何人言。
+++白居易
++++春寝
何处春暄来，微和生血气。
气熏肌骨畅，东窗一昏睡。
是时正月晦，假日无公事。
烂熳不能休，自午将及未。
缅思少健日，甘寝常自恣。
一从衰疾来，枕上无此味。
+++白居易
++++睡起晏坐
后亭昼眠足，起坐春景暮。
新觉眼犹昏，无思心正住。
澹寂归一性，虚闲遗万虑。
了然此时心，无物可譬喻。
本是无有乡，亦名不用处。
行禅与坐忘，同归无异路。
+++白居易
++++咏怀
尽日松下坐，有时池畔行。
行立与坐卧，中怀澹无营。
不觉流年过，亦任白发生。
不为世所薄，安得遂闲情。
+++白居易
++++春游二林寺
下马二林寺，翛然进轻策。
朝为公府吏，暮作灵山客。
二月匡庐北，冰雪始消释。
阳丛抽茗芽，阴窦泄泉脉。
熙熙风土暖，蔼蔼云岚积。
散作万壑春，凝为一气碧。
身闲易飘泊，官散无牵迫。
缅彼十八人，古今同此适。
是年淮寇起，处处兴兵革。
智士劳思谋，戎臣苦征役。
独有不才者，山中弄泉石。
+++白居易
++++出山吟
朝咏游仙诗，暮歌采薇曲。
卧云坐白石，山中十五宿。
行随出洞水，回别缘岩竹。
早晚重来游，心期瑶草绿。
+++白居易
++++岁暮
已任时命去，亦从岁月除。
中心一调伏，外累尽空虚。
名宦意已矣，林泉计何如。
拟近东林寺，溪边结一庐。
+++白居易
++++闻早莺
日出眠未起，屋头闻早莺。
忽如上林晓，万年枝上鸣。
忆为近臣时，秉笔直承明。
春深视草暇，旦暮闻此声。
今闻在何处，寂寞浔阳城。
鸟声信如一，分别在人情。
不作天涯意，岂殊禁中听。
+++白居易
++++栽杉
劲叶森利剑，孤茎挺端标。
才高四五尺，势若干青霄。
移栽东窗前，爱尔寒不凋。
病夫卧相对，日夕闲萧萧。
昨为山中树，今为檐下条。
虽然遇赏玩，无乃近尘嚣。
犹胜涧谷底，埋没随众樵。
不见郁郁松，委质山上苗。
+++白居易
++++过李生
蘋小蒲叶短，南湖春水生。
子近湖边住，静境称高情。
我为郡司马，散拙无所营。
使君知性野，衙退任闲行。
行携小榼出，逢花辄独倾。
半酣到子舍，下马扣柴荆。
何以引我步，绕篱竹万茎。
何以醒我酒，吴音吟一声。
须臾进野饭，饭稻茹芹英。
白瓯青竹箸，俭洁无膻腥。
欲去复裴回，夕鸦已飞鸣。
何当重游此，待君湖水平。
+++白居易
++++咏意
常闻南华经，巧劳智忧愁。
不如无能者，饱食但遨游。
平生爱慕道，今日近此流。
自来浔阳郡，四序忽已周。
不分物黑白，但与时沉浮。
朝餐夕安寝，用是为身谋。
此外即闲放，时寻山水幽。
春游慧远寺，秋上庾公楼。
或吟诗一章，或饮茶一瓯。
身心一无系，浩浩如虚舟。
富贵亦有苦，苦在心危忧。
贫贱亦有乐，乐在身自由。
+++白居易
++++食笋
此州乃竹乡，春笋满山谷。
山夫折盈抱，抱来早市鬻。
物以多为贱，双钱易一束。
置之炊甑中，与饭同时熟。
紫箨坼故锦，素肌擘新玉。
每日遂加餐，经时不思肉。
久为京洛客，此味常不足。
且食勿踟蹰，南风吹作竹。
+++白居易
++++游石门涧
石门无旧径，披榛访遗迹。
时逢山水秋，清辉如古昔。
常闻慧远辈，题诗此岩壁。
云覆莓苔封，苍然无处觅。
萧疏野生竹，崩剥多年石。
自从东晋后，无复人游历。
独有秋涧声，潺湲空旦夕。
+++白居易
++++招东邻
小榼二升酒，新簟六尺床。
能来夜话否，池畔欲秋凉。
+++白居易
++++题元十八溪亭（亭在庐山东南五老峰下）
怪君不喜仕，又不游州里。
今日到幽居，了然知所以。
宿君石溪亭，潺湲声满耳。
饮君螺杯酒，醉卧不能起。
见君五老峰，益悔居城市。
爱君三男儿，始叹身无子。
余方炉峰下，结室为居士。
山北与山东，往来从此始。
+++白居易
++++香炉峰下新置草堂，即事咏怀，题于石上
香炉峰北面，遗爱寺西偏。
白石何凿凿，清流亦潺潺。
有松数十株，有竹千馀竿。
松张翠伞盖，竹倚青琅玕。
其下无人居，悠哉多岁年。
有时聚猿鸟，终日空风烟。
时有沉冥子，姓白字乐天。
平生无所好，见此心依然。
如获终老地，忽乎不知还。
架岩结茅宇，斫壑开茶园。
何以洗我耳，屋头飞落泉。
何以净我眼，砌下生白莲。
左手携一壶，右手挈五弦。
傲然意自足，箕踞于其间。
兴酣仰天歌，歌中聊寄言。
言我本野夫，误为世网牵。
时来昔捧日，老去今归山。
倦鸟得茂树，涸鱼返清源。
舍此欲焉往，人间多险艰。
+++白居易
++++草堂前新开一池，养鱼种荷，日有幽趣
淙淙三峡水，浩浩万顷陂。
未如新塘上，微风动涟漪。
小萍加泛泛，初蒲正离离。
红鲤二三寸，白莲八九枝。
绕水欲成径，护堤方插篱。
已被山中客，呼作白家池。
+++白居易
++++白云期（黄石岩下作）
三十气太壮，胸中多是非。
六十身太老，四体不支持。
四十至五十，正是退闲时。
年长识命分，心慵少营为。
见酒兴犹在，登山力未衰。
吾年幸当此，且与白云期。
+++白居易
++++登香炉峰顶
迢迢香炉峰，心存耳目想。
终年牵物役，今日方一往。
攀萝蹋危石，手足劳俯仰。
同游三四人，两人不敢上。
上到峰之顶，目眩神怳怳。
高低有万寻，阔狭无数丈。
不穷视听界，焉识宇宙广。
江水细如绳，湓城小于掌。
纷吾何屑屑，未能脱尘鞅。
归去思自嗟，低头入蚁壤。
+++白居易
++++答崔侍郎、钱舍人书问，因继以诗
旦暮两蔬食，日中一闲眠。
便是了一日，如此已三年。
心不择时适，足不拣地安。
穷通与远近，一贯无两端。
常见今之人，其心或不然。
在劳则念息，处静已思喧。
如是用身心，无乃自伤残。
坐输忧恼便，安得形神全。
吾有二道友，蔼蔼崔与钱。
同飞青云路，独堕黄泥泉。
岁暮物万变，故情何不迁。
应为平生心，与我同一源。
帝乡远于日，美人高在天。
谁谓万里别，常若在目前。
泥泉乐者鱼，云路游者鸾。
勿言云泥异，同在逍遥间。
因君问心地，书后偶成篇。
慎勿说向人，人多笑此言。
+++白居易
++++烹葵
昨卧不夕食，今起乃朝饥。
贫厨何所有，炊稻烹秋葵。
红粒香复软，绿英滑且肥。
饥来止于饱，饱后复何思。
忆昔荣遇日，迨今穷退时。
今亦不冻馁，昔亦无馀资。
口既不减食，身又不减衣。
抚心私自问，何者是荣衰。
勿学常人意，其间分是非。
+++白居易
++++小池二首
昼倦前斋热，晚爱小池清。
映林馀景没，近水微凉生。
坐把蒲葵扇，闲吟三两声。
有意不在大，湛湛方丈馀。
荷侧泻清露，萍开见游鱼。
每一临此坐，忆归青溪居。
+++白居易
++++闭关
我心忘世久，世亦不我干。
遂成一无事，因得长掩关。
掩关来几时，仿佛二三年。
著书已盈帙，生子欲能言。
始悟身向老，复悲世多艰。
回顾趋时者，役役尘壤间。
岁暮竟何得，不如且安闲。
+++白居易
++++弄龟罗
有侄始六岁，字之为阿龟。
有女生三年，其名曰罗儿。
一始学笑语，一能诵歌诗。
朝戏抱我足，夜眠枕我衣。
汝生何其晚，我年行已衰。
物情小可念，人意老多慈。
酒美竟须坏，月圆终有亏。
亦如恩爱缘，乃是忧恼资。
举世同此累，吾安能去之。
+++白居易
++++截树
种树当前轩，树高柯叶繁。
惜哉远山色，隐此蒙笼间。
一朝持斧斤，手自截其端。
万叶落头上，千峰来面前。
忽似决云雾，豁达睹青天。
又如所念人，久别一款颜。
始有清风至，稍见飞鸟还。
开怀东南望，目远心辽然。
人各有偏好，物莫能两全。
岂不爱柔条，不如见青山。
+++白居易
++++望江楼上作
江畔百尺楼，楼前千里道。
凭高望平远，亦足舒怀抱。
驿路使憧憧，关防兵草草。
及兹多事日，尤觉闲人好。
我年过不惑，休退诚非早。
从此拂尘衣，归山未为老。
+++白居易
++++题座隅
手不任执殳，肩不能荷锄。
量力揆所用，曾不敌一夫。
幸因笔砚功，得升仕进途。
历官凡五六，禄俸及妻孥。
左右有兼仆，出入有单车。
自奉虽不厚，亦不至饥劬。
若有人及此，傍观为何如。
虽贤亦为幸，况我鄙且愚。
伯夷古贤人，鲁山亦其徒。
时哉无奈何，俱化为饿殍。
念彼益自愧，不敢忘斯须。
平生荣利心，破灭无遗馀。
犹恐尘妄起，题此于座隅。
+++白居易
++++昔与微之在朝日同蓄休退之心迨今十年…且结后期
往子为御史，伊余忝拾遗。
皆逢盛明代，俱登清近司。
予系玉为佩，子曳绣为衣。
从容香烟下，同侍白玉墀。
朝见宠者辱，暮见安者危。
纷纷无退者，相顾令人悲。
宦情君早厌，世事我深知。
常于荣显日，已约林泉期。
况今各流落，身病齿发衰。
不作卧云计，携手欲何之。
待君女嫁后，及我官满时。
稍无骨肉累，粗有渔樵资。
岁晚青山路，白首期同归。
+++白居易
++++垂钓
临水一长啸，忽思十年初。
三登甲乙第，一入承明庐。
浮生多变化，外事有盈虚。
今来伴江叟，沙头坐钓鱼。
+++白居易
++++晚燕
百鸟乳雏毕，秋燕独蹉跎。
去社日已近，衔泥意如何。
不悟时节晚，徒施工用多。
间事亦尔，不独燕营窠。
+++白居易
++++赎鸡
清晨临江望，水禽正喧繁。
凫雁与鸥鹭，游飏戏朝暾。
适有鬻鸡者，挈之来远村。
飞鸣彼何乐，窘束此何冤。
喔喔十四雏，罩缚同一樊。
足伤金距缩，头抢花冠翻。
经宿废饮啄，日高诣屠门。
迟回未死间，饥渴欲相吞。
常慕古人道，仁信及鱼豚。
见兹生恻隐，赎放双林园。
开笼解索时，鸡鸡听我言。
与尔镪三百，小惠何足论。
莫学衔环雀，崎岖谩报恩。
+++白居易
++++秋日怀杓直（时杓直出牧澧州）
晚来天色好，独出江边步。
忆与李舍人，曲江相近住。
常云遇清景，必约同幽趣。
若不访我来，还须觅君去。
开眉笑相见，把手期何处。
西寺老胡僧，南园乱松树。
携持小酒榼，吟咏新诗句。
同出复同归，从朝直至暮。
风雨忽消散，江山眇回互。
浔阳与涔阳，相望空云雾。
心期自乖旷，时景还如故。
今日郡斋中，秋光谁共度。
+++白居易
++++食后
食罢一觉睡，起来两瓯茶。
举头看日影，已复西南斜。
乐人惜日促，忧人厌年赊。
无忧无乐者，长短任生涯。
+++白居易
++++齐物二首
青松高百尺，绿蕙低数寸。
同生大块间，长短各有分。
长者不可退，短者不可进。
若用此理推，穷通两无闷。
椿寿八千春，槿花不经宿。
中间复何有，冉冉孤生竹。
竹身三年老，竹色四时绿。
虽谢椿有馀，犹胜槿不足。
+++白居易
++++山下宿
独到山下宿，静向月中行。
何处水边碓，夜舂云母声。
+++白居易
++++题旧写真图
我昔三十六，写貌在丹青。
我今四十六，衰悴卧江城。
岂比十年老，曾与众苦并。
一照旧图画，无复昔仪形。
形影默相顾，如弟对老兄。
况使他人见，能不昧平生。
羲和鞭日走，不为我少停。
形骸属日月，老去何足惊。
所恨凌烟阁，不得画功名。
+++白居易
++++闲居
肺病不饮酒，眼昏不读书。
端然无所作，身意闲有馀。
鸡栖篱落晚，雪映林木疏。
幽独已云极，何必山中居。
+++白居易
++++对酒示行简
今旦一尊酒，欢畅何怡怡。
此乐从中来，他人安得知。
兄弟唯二人，远别恒苦悲。
今春自巴峡，万里平安归。
复有双幼妹，笄年未结褵。
昨日嫁娶毕，良人皆可依。
忧念两消释，如刀断羁縻。
身轻心无系，忽欲凌空飞。
人生苟有累，食肉常如饥。
我心既无苦，饮水亦可肥。
行简劝尔酒，停杯听我辞。
不叹乡国远，不嫌官禄微。
但愿我与尔，终老不相离。
+++白居易
++++咏怀
冉牛与颜渊，卞和与马迁。
或罹天六极，或被人刑残。
顾我信为幸，百骸且完全。
五十不为夭，吾今欠数年。
知分心自足，委顺身常安。
故虽穷退日，而无戚戚颜。
昔有荣先生，从事于其间。
今我不量力，举心欲攀援。
穷通不由己，欢戚不由天。
命即无奈何，心可使泰然。
且务由己者，省躬谅非难。
勿问由天者，天高难与言。
+++白居易
++++夜琴
蜀桐木性实，楚丝音韵清。
调慢弹且缓，夜深十数声。
入耳澹无味，惬心潜有情。
自弄还自罢，亦不要人听。
+++白居易
++++山中独吟
人各有一癖，我癖在章句。
万缘皆已消，此病独未去。
每逢美风景，或对好亲故。
高声咏一篇，恍若与神遇。
自为江上客，半在山中住。
有时新诗成，独上东岩路。
身倚白石崖，手攀青桂树。
狂吟惊林壑，猿鸟皆窥觑。
恐为世所嗤，故就无人处。
+++白居易
++++达理二首
何物壮不老，何时穷不通。
如彼音与律，宛转旋为宫。
我命独何薄，多悴而少丰。
当壮已先衰，暂泰还长穷。
我无奈命何，委顺以待终。
命无奈我何，方寸如虚空。
懵然与化俱，混然与俗同。
谁能坐自苦，龃龉于其中。
舒姑化为泉，牛哀病作虎。
或柳生肘间，或男变为女。
鸟兽及水木，本不与民伍。
胡然生变迁，不待死归土。
百骸是己物，尚不能为主。
况彼时命间，倚伏何足数。
时来不可遏，命去焉能取。
唯当养浩然，吾闻达人语。
+++白居易
++++湖亭晚望残水
湖上秋泬寥，湖边晚萧瑟。
登亭望湖水，水缩湖底出。
清渟得早霜，明灭浮残日。
流注随地势，洼坳无定质。
泓澄白龙卧，宛转青蛇屈。
破镜折剑头，光芒又非一。
久为山水客，见尽幽奇物。
及来湖亭望，此状难谈悉。
乃知天地间，胜事殊未毕。
+++白居易
++++郭虚舟相访
朝暖就南轩，暮寒归后屋。
晚酒一两杯，夜棋三数局。
寒灰埋暗火，晓焰凝残烛。
不嫌贫冷人，时来同一宿。

++中卷四百三十一
  
+++白居易
++++长庆二年七月自中书舍人出守杭州，路次蓝溪作
太原一男子，自顾庸且鄙。
老逢不次恩，洗拔出泥滓。
既居可言地，愿助朝廷理。
伏阁三上章，戆愚不称旨。
圣人存大体，优贷容不死。
凤诏停舍人，鱼书除刺史。
冥怀齐宠辱，委顺随行止。
我自得此心，于兹十年矣。
馀杭乃名郡，郡郭临江汜。
已想海门山，潮声来入耳。
昔予贞元末，羁旅曾游此。
甚觉太守尊，亦谙鱼酒美。
因生江海兴，每羡沧浪水。
尚拟拂衣行，况今兼禄仕。
青山峰峦接，白日烟尘起。
东道既不通，改辕遂南指。
自秦穷楚越，浩荡五千里。
闻有贤主人，而多好山水。
是行颇为惬，所历良可纪。
策马度蓝溪，胜游从此始。
+++白居易
++++初出城留别
朝从紫禁归，暮出青门去。
勿言城东陌，便是江南路。
扬鞭簇车马，挥手辞亲故。
我生本无乡，心安是归处。
+++白居易
++++过骆山人野居小池（骆生弃官居此二十馀年）
茅覆环堵亭，泉添方丈沼。
红芳照水荷，白颈观鱼鸟。
拳石苔苍翠，尺波烟杳渺。
但问有意无，勿论池大小。
门前车马路，奔走无昏晓。
名利驱人心，贤愚同扰扰。
善哉骆处士，安置身心了。
何乃独多君，丘园居者少。
+++白居易
++++宿清源寺
往谪浔阳去，夜憩辋溪曲。
今为钱塘行，重经兹寺宿。
尔来几何岁，溪草二八绿。
不见旧房僧，苍然新树木。
虚空走日月，世界迁陵谷。
我生寄其间，孰能逃倚伏。
随缘又南去，好住东廊竹。
+++白居易
++++宿蓝溪对月（一作宿蓝桥题月）
昨夜凤池头，今夜蓝溪口。
明月本无心，行人自回首。
新秋松影下，半夜钟声后。
清影不宜昏，聊将茶代酒。
+++白居易
++++自秦望赴五松驿，马上偶睡，睡觉成吟
长途发已久，前馆行未至。
体倦目已昏，瞌然遂成睡。
右袂尚垂鞭，左手暂委辔。
忽觉问仆夫，才行百步地。
形神分处所，迟速相乖异。
马上几多时，梦中无限事。
诚哉达人语，百龄同一寐。
+++白居易
++++邓州路中作
萧萧谁家村，秋梨叶半坼。
漠漠谁家园，秋韭花初白。
路逢故里物，使我嗟行役。
不归渭北村，又作江南客。
去乡徒自苦，济世终无益。
自问波上萍，何如涧中石。
+++白居易
++++朱藤杖紫骢吟
拄上山之上，骑下山之下。
江州去日朱藤杖，忠州归日紫骢马。
天生二物济我穷，我生合是栖栖者。
+++白居易
++++桐树馆重题
阶前下马时，梁上题诗处。
惨澹病使君，萧疏老松树。
自嗟还自哂，又向杭州去。
+++白居易
++++过紫霞兰若
我爱此山头，及此三登历。
紫霞旧精舍，寥落空泉石。
朝市日喧隘，云林长悄寂。
犹存住寺僧，肯有归山客。
+++白居易
++++感旧纱帽（帽即故李侍郎所赠）
昔君乌纱帽，赠我白头翁。
帽今在顶上，君已归泉中。
物故犹堪用，人亡不可逢。
岐山今夜月，坟树正秋风。
+++白居易
++++思竹窗
不忆西省松，不忆南宫菊。
惟忆新昌堂，萧萧北窗竹。
窗间枕簟在，来后何人宿。
+++白居易
++++马上作
处世非不遇，荣身颇有馀。
勋为上柱国，爵乃朝大夫。
自问有何才，两入承明庐。
又问有何政，再驾朱轮车。
矧予东山人，自惟朴且疏。
弹琴复有酒，且慕嵇阮徒。
暗被乡里荐，误上贤能书。
一列朝士籍，遂为世网拘。
高有罾缴忧，下有陷阱虞。
每觉宇宙窄，未尝心体舒。
蹉跎二十年，颔下生白须。
何言左迁去，尚获专城居。
杭州五千里，往若投渊鱼。
虽未脱簪组，且来泛江湖。
吴中多诗人，亦不少酒酤。
高声咏篇什，大笑飞杯盂。
五十未全老，尚可且欢娱。
用兹送日月，君以为何如。
秋风起江上，白日落路隅。
回首语五马，去矣勿踟蹰。
+++白居易
++++秋蝶
秋花紫蒙蒙，秋蝶黄茸茸。
花低蝶新小，飞戏丛西东。
日暮凉风来，纷纷花落丛。
夜深白露冷，蝶已死丛中。
朝生夕俱死，气类各相从。
不见千年鹤，多栖百丈松。
+++白居易
++++登商山最高顶
高高此山顶，四望唯烟云。
下有一条路，通达楚与秦。
或名诱其心，或利牵其身。
乘者及负者，来去何云云。
我亦斯人徒，未能出嚣尘。
七年三往复，何得笑他人。
+++白居易
++++枯桑
道傍老枯树，枯来非一朝。
皮黄外尚活，心黑中先焦。
有似多忧者，非因外火烧。
+++白居易
++++山路偶兴
筋力未全衰，仆马不至弱。
又多山水趣，心赏非寂寞。
扪萝上烟岭，蹋石穿云壑。
谷鸟晚仍啼，洞花秋不落。
提笼复携榼，遇胜时停泊。
泉憩茶数瓯，岚行酒一酌。
独吟还独啸，此兴殊未恶。
假使在城时，终年有何乐。
+++白居易
++++山雉
五步一啄草，十步一饮水。
适性遂其生，时哉山梁雉。
梁上无罾缴，梁下无鹰鹯。
雌雄与群雏，皆得终天年。
嗟嗟笼下鸡，及彼池中雁。
既有稻粱恩，必有牺牲患。
+++白居易
++++初下汉江舟中作，寄两省给舍
秋水淅红粒，朝烟烹白鳞。
一食饱至夜，一卧安达晨。
晨无朝谒劳，夜无直宿勤。
不知两掖客，何似扁舟人。
尚想到郡日，且称守土臣。
犹须副忧寄，恤隐安疲民。
期年庶报政，三年当退身。
终使沧浪水，濯吾缨上尘。
+++白居易
++++自蜀江至洞庭湖口有感而作
江从西南来，浩浩无旦夕。
长波逐若泻，连山凿如劈。
千年不壅溃，万姓无垫溺。
不尔民为鱼，大哉禹之绩。
导岷既艰远，距海无咫尺。
胡为不讫功，馀水斯委积。
洞庭与青草，大小两相敌。
混合万丈深，淼茫千里白。
每岁秋夏时，浩大吞七泽。
水族窟穴多，农人土地窄。
我今尚嗟叹，禹岂不爱惜。
邈未究其由，想古观遗迹。
疑此苗人顽，恃险不终役。
帝亦无奈何，留患与今昔。
水流天地内，如身有血脉。
滞则为疽疣，治之在针石。
安得禹复生，为唐水官伯。
手提倚天剑，重来亲指画。
疏河似翦纸，决壅同裂帛。
渗作膏腴田，蹋平鱼鳖宅。
龙宫变闾里，水府生禾麦。
坐添百万户，书我司徒籍。
+++白居易
++++初领郡政衙退登东楼作（自此后诗到杭州后作）
鳏茕心所念，简牍手自操。
何言符竹贵，未免州县劳。
赖是馀杭郡，台榭绕官曹。
凌晨亲政事，向晚恣游遨。
山冷微有雪，波平未生涛。
水心如镜面，千里无纤毫。
直下江最阔，近东楼更高。
烦襟与滞念，一望皆遁逃。
+++白居易
++++清调吟
索索风戒寒，沈沈日藏耀。
劝君饮浊醪，听我吟清调。
芳节变穷阴，朝光成夕照。
与君生此世，不合长年少。
今晨从此过，明日安能料。
若不结跏禅，即须开口笑。
+++白居易
++++狂歌词
明月照君席，白露沾我衣。
劝君酒杯满，听我狂歌词。
五十已后衰，二十已前痴。
昼夜又分半，其间几何时。
生前不欢乐，死后有馀赀。
焉用黄墟下，珠衾玉匣为。
+++白居易
++++郡亭
平旦起视事，亭午卧掩关。
除亲簿领外，多在琴书前。
况有虚白亭，坐见海门山。
潮来一凭槛，宾至一开筵。
终朝对云水，有时听管弦。
持此聊过日，非忙亦非闲。
山林太寂寞，朝阙空喧烦。
唯兹郡阁内，嚣静得中间。
+++白居易
++++咏怀
昔为凤阁郎，今为二千石。
自觉不如今，人言不如昔。
昔虽居近密，终日多忧惕。
有诗不敢吟，有酒不敢吃。
今虽在疏远，竟岁无牵役。
饱食坐终朝，长歌醉通夕。
人生百年内，疾速如过隙。
先务身安闲，次要心欢适。
事有得而失，物有损而益。
所以见道人，观心不观迹。
+++白居易
++++立春后五日
立春后五日，春态纷婀娜。
白日斜渐长，碧云低欲堕。
残冰坼玉片，新萼排红颗。
遇物尽欣欣，爱春非独我。
迎芳后园立，就暖前檐坐。
还有惆怅心，欲别红炉火。
+++白居易
++++郡中即事
漫漫潮初平，熙熙春日至。
空阔远江山，晴明好天气。
外有适意物，中无系心事。
数篇对竹吟，一杯望云醉。
行携杖扶力，卧读书取睡。
久养病形骸，深谙闲气味。
遥思九城陌，扰扰趋名利。
今朝是双日，朝谒多轩骑。
宠者防悔尤，权者怀忧畏。
为报高车盖，恐非真富贵。
+++白居易
++++郡斋暇日辱常州陈郎中使君早春晚坐水西馆书事诗…酬之
新年多暇日，晏起褰帘坐。
睡足心更慵，日高头未裹。
徐倾下药酒，稍爇煎茶火。
谁伴寂寥身，无弦琴在左。
遥思毗陵馆，春深物袅娜。
波拂黄柳梢，风摇白梅朵。
衙门排晓戟，铃阁开朝锁。
太守水西来，朱衣垂素舸。
良辰不易得，佳会无由果。
五马正相望，双鱼忽前堕。
鱼中获瑰宝，持玩何磊砢。
一百六十言，字字灵珠颗。
上申心款曲，下叙时坎坷。
才富不如君，道孤还似我。
敢辞官远慢，且贵身安妥。
忽复问荣枯，冥心无不可。
+++白居易
++++官舍
高树换新叶，阴阴覆地隅。
何言太守宅，有似幽人居。
太守卧其下，闲慵两有馀。
起尝一瓯茗，行读一卷书。
早梅结青实，残樱落红珠。
稚女弄庭果，嬉戏牵人裾。
是日晚弥静，巢禽下相呼。
啧啧护儿鹊，哑哑母子乌。
岂唯云鸟尔，吾亦引吾雏。
+++白居易
++++吾雏
吾雏字阿罗，阿罗才七龄。
嗟吾不才子，怜尔无弟兄。
抚养虽骄騃，性识颇聪明。
学母画眉样，效吾咏诗声。
我齿今欲堕，汝齿昨始生。
我头发尽落，汝顶髻初成。
老幼不相待，父衰汝孩婴。
缅想古人心，慈爱亦不轻。
蔡邕念文姬，于公叹缇萦。
敢求得汝力，但未忘父情。
+++白居易
++++题小桥前新竹招客
雁齿小红桥，垂檐低白屋。
桥前何所有，苒苒新生竹。
皮开坼褐锦，节露抽青玉。
筠翠如可餐，粉霜不忍触。
闲吟声未已，幽玩心难足。
管领好风烟，轻欺凡草木。
谁能有月夜，伴我林中宿。
为君倾一杯，狂歌竹枝曲。
+++白居易
++++病中逢秋，招客夜酌
不见诗酒客，卧来半月馀。
合和新药草，寻检旧方书。
晚霁烟景度，早凉窗户虚。
雪生衰鬓久，秋入病心初。
卧簟蕲竹冷，风襟邛葛疏。
夜来身校健，小饮复何如。
+++白居易
++++食饱
食饱拂枕卧，睡足起闲吟。
浅酌一杯酒，缓弹数弄琴。
既可畅情性，亦足傲光阴。
谁知利名尽，无复长安心。
+++白居易
++++严十八郎中在郡日改制东南楼因名清辉未立标榜…寄严
严郎置兹楼，立名曰清辉。
未及署花榜，遽征还粉闱。
去来三四年，尘土登者稀。
今春新太守，洒扫施帘帏。
院柳烟婀娜，檐花雪霏微。
看山倚前户，待月阐东扉。
碧窗戛瑶瑟，朱栏飘舞衣。
烧香卷幕坐，风燕双双飞。
君作不得住，我来幸因依。
始知天地间，灵境有所归。
+++白居易
++++南亭对酒送春
含桃实已落，红薇花尚熏。
冉冉三月尽，晚莺城上闻。
独持一杯酒，南亭送残春。
半酣忽长歌，歌中何所云。
云我五十馀，未是苦老人。
刺史二千石，亦不为贱贫。
天下三品官，多老于我身。
同年登第者，零落无一分。
亲故半为鬼，僮仆多见孙。
念此聊自解，逢酒且欢欣。
+++白居易
++++玩新庭树，因咏所怀
霭霭四月初，新树叶成阴。
动摇风景丽，盖覆庭院深。
下有无事人，竟日此幽寻。
岂惟玩时物，亦可开烦襟。
时与道人语，或听诗客吟。
度春足芳色，入夜多鸣禽。
偶得幽闲境，遂忘尘俗心。
始知真隐者，不必在山林。
+++白居易
++++仲夏斋戒月
仲夏斋戒月，三旬断腥膻。
自觉心骨爽，行起身翩翩。
始知绝粒人，四体更轻便。
初能脱病患，久必成神仙。
御寇驭泠风，赤松游紫烟。
常疑此说谬，今乃知其然。
我今过半百，气衰神不全。
已垂两鬓丝，难补三丹田。
但减荤血味，稍结清净缘。
脱巾且修养，聊以终天年。
+++白居易
++++除官去未间
除官去未间，半月恣游讨。
朝寻霞外寺，暮宿波上岛。
新树少于松，平湖半连草。
跻攀有次第，赏玩无昏早。
有时骑马醉，兀兀冥天造。
穷通与生死，其奈吾怀抱。
江山信为美，齿发行将老。
在郡诚未厌，归乡去亦好。
+++白居易
++++三年为刺史二首
三年为刺史，无政在人口。
唯向城郡中，题诗十馀首。
惭非甘棠咏，岂有思人不。
三年为刺史，饮冰复食檗。
唯向天竺山，取得两片石。
此抵有千金，无乃伤清白。
+++白居易
++++别萱桂
使君竟不住，萱桂徒栽种。
桂有留人名，萱无忘忧用。
不如江畔月，步步来相送。
+++白居易
++++自馀杭归宿淮口作
为郡已多暇，犹少勤吏职。
罢郡更安闲，无所劳心力。
舟行明月下，夜泊清淮北。
岂止吾一身，举家同燕息。
三年请禄俸，颇有馀衣食。
乃至僮仆间，皆无冻馁色。
行行弄云水，步步近乡国。
妻子在我前，琴书在我侧。
此外吾不知，于焉心自得。
+++白居易
++++舟中李山人访宿
日暮舟悄悄，烟生水沈沈。
何以延宿客，夜酒与秋琴。
来客道门子，来自嵩高岑。
轩轩举云貌，豁豁开清襟。
得意言语断，入玄滋味深。
默然相顾哂，心适而忘心。
+++白居易
++++洛下卜居
三年典郡归，所得非金帛。
天竺石两片，华亭鹤一支。
饮啄供稻粱，包裹用茵席。
诚知是劳费，其奈心爱惜。
远从馀杭郭，同到洛阳陌。
下担拂云根，开笼展霜翮。
贞姿不可杂，高性宜其适。
遂就无尘坊，仍求有水宅。
东南得幽境，树老寒泉碧。
池畔多竹阴，门前少人迹。
未请中庶禄，且脱双骖易。
岂独为身谋，安吾鹤与石。
+++白居易
++++洛中偶作（自此后在东都作）
五年职翰林，四年莅浔阳。
一年巴郡守，半年南宫郎。
二年直纶阁，三年刺史堂。
凡此十五载，有诗千馀章。
境兴周万象，土风备四方。
独无洛中作，能不心悢悢。
今为青宫长，始来游此乡。
裴回伊涧上，睥睨嵩少傍。
遇物辄一咏，一咏倾一觞。
笔下成释憾，卷中同补亡。
往往顾自哂，眼昏须鬓苍。
不知老将至，犹自放诗狂。
+++白居易
++++赠苏少府
籍甚二十年，今日方款颜。
相送嵩洛下，论心杯酒间。
河亚懒出入，府寮多闭关。
苍发彼此老，白日寻常闲。
朝从携手出，暮思联骑还。
何当挈一榼，同宿龙门山。
+++白居易
++++移家入新宅
移家入新宅，罢郡有馀赀。
既可避燥湿，复免忧寒饥。
疾平未还假，官闲得分司。
幸有俸禄在，而无职役羁。
清旦盥漱毕，开轩卷帘帏。
家人及鸡犬，随我亦熙熙。
取兴或寄酒，放情不过诗。
何必苦修道，此即是无为。
外累信已遣，中怀时有思。
有思一何远，默坐低双眉。
十载囚窜客，万时征戍儿。
春朝锁笼鸟，冬夜支床龟。
驿马走四蹄，痛酸无歇期。
硙牛封两目，昏闭何人知。
谁能脱放去，四散任所之。
各得适其性，如吾今日时。
+++白居易
++++琴
置琴曲几上，慵坐但含情。
何烦故挥弄，风弦自有声。
+++白居易
++++鹤
人各有所好，物固无常宜。
谁谓尔能舞，不如闲立时。
+++白居易
++++自咏
夜镜隐白发，朝酒发红颜。
可怜假年少，自笑须臾间。
朱砂贱如土，不解烧为丹。
玄鬓化为雪，未闻休得官。
咄哉个丈夫，心性何堕顽。
但遇诗与酒，便忘寝与餐。
高声发一吟，似得诗中仙。
引满饮一盏，尽忘身外缘。
昔有醉先生，席地而幕天。
于今居处在，许我当中眠。
眠罢又一酌，酌罢又一篇。
回面顾妻子，生计方落然。
诚知此事非，又过知非年。
岂不欲自改，改即心不安。
且向安处去，其馀皆老闲。
+++白居易
++++林下闲步，寄皇甫庶子
扶杖起病初，策马力未任。
既懒出门去，亦无客来寻。
以此遂成闲，闲步绕园林。
天晓烟景澹，树寒鸟雀深。
一酌池上酒，数声竹间吟。
寄言东曹长，当知幽独心。
+++白居易
++++晏起
鸟鸣庭树上，日照屋檐时。
老去慵转极，寒来起尤迟。
厚薄被适性，高低枕得宜。
神安体稳暖，此味何人知。
睡足仰头坐，兀然无所思。
如未凿七窍，若都遗四肢。
缅想长安客，早朝霜满衣。
彼此各自适，不知谁是非。
+++白居易
++++池畔二首
结构池西廊，疏理池东树。
此意人不知，欲为待月处。
持刀剮密竹，竹少风来多。
此意人不会，欲令池有波。
+++白居易
++++春葺新居
江州司马日，忠州刺史时。
栽松满后院，种柳荫前墀。
彼皆非吾土，栽种尚忘疲。
况兹是我宅，葺艺固其宜。
平旦领仆使，乘春亲指挥。
移花夹暖室，徙竹覆寒池。
池水变绿色，池芳动清辉。
寻芳弄水坐，尽日心熙熙。
一物苟可适，万缘都若遗。
设如宅门外，有事吾不知。
+++白居易
++++赠言
捧籝献千金，彼金何足道。
临觞赠一言，此言真可宝。
流光我已晚，适意君不早。
况君春风面，柔促如芳草。
二十方长成，三十向衰老。
镜中桃李色，不得十年好。
胡为坐脉脉，不肯倾怀抱。
+++白居易
++++泛春池
白蘋湘渚曲，绿筱剡溪口。
各在天一涯，信美非吾有。
何如此庭内，水竹交左右。
霜竹百千竿，烟波六七亩。
泓澄动阶砌，澹泞映户牖。
蛇皮细有纹，镜面清无垢。
主人过桥来，双童扶一叟。
恐污清泠波，尘缨先抖擞。
波上一叶舟，舟中一尊酒。
酒开舟不系，去去随所偶。
或绕蒲浦前，或泊桃岛后。
未拨落杯花，低冲拂面柳。
半酣迷所在，倚榜兀回首。
不知此何处，复是人寰否。
谁知始疏凿，几主相传受。
杨家去云远，田氏将非久。
天与爱水人，终焉落吾手。

++中卷四百三十二
  
+++白居易
++++西明寺牡丹花时忆元九
前年题名处，今日看花来。
一作芸香吏，三见牡丹开。
岂独花堪惜，方知老暗催。
何况寻花伴，东都去未回。
讵知红芳侧，春尽思悠哉。
+++白居易
++++伤杨弘贞
颜子昔短命，仲尼惜其贤。
杨生亦好学，不幸复徒然。
谁识天地意，独与龟鹤年。
+++白居易
++++权摄昭应，早秋书事，寄元拾遗，兼呈李司录
夏闰秋候早，七月风骚骚。
渭川烟景晚，骊山宫殿高。
丹殿子司谏，赤县我徒劳。
相去半日程，不得同游遨。
到官来十日，览镜生二毛。
可怜趋走吏，尘土满青袍。
邮传拥两驿，簿书堆六曹。
为问纲纪掾，何必使铅刀。
+++白居易
++++新栽竹
佐邑意不适，闭门秋草生。
何以娱野性，种竹百馀茎。
见此溪上色，忆得山中情。
有时公事暇，尽日绕栏行。
勿言根未固，勿言阴未成。
已觉庭宇内，稍稍有馀清。
最爱近窗卧，秋风枝有声。
+++白居易
++++秋霖中过尹纵之仙游山居
惨惨八月暮，连连三日霖。
邑居尚愁寂，况乃在山林。
林下有志士，苦学惜光阴。
岁晚千万虑，并入方寸心。
岩鸟共旅宿，草虫伴愁吟。
秋天床席冷，夜雨灯火深。
怜君寂寞意，携酒一相寻。
+++白居易
++++寄江南兄弟
分散骨肉恋，趋驰名利牵。
一奔尘埃马，一泛风波船。
忽忆分手时，悯默秋风前。
别来朝复夕，积日成七年。
花落城中池，春深江上天。
登楼东南望，鸟灭烟苍然。
相去复几许，道里近三千。
平地犹难见，况乃隔山川。
+++白居易
++++曲江早秋
秋波红蓼水，夕照青芜岸。
独信马蹄行，曲江池四畔。
早凉晴后至，残暑暝来散。
方喜炎燠销，复嗟时节换。
我年三十六，冉冉昏复旦。
寿七十稀，七十新过半。
且当对酒笑，勿起临风叹。
+++白居易
++++寄题盩厔厅前双松（两松自仙游山移植县厅）
忆昨为吏日，折腰多苦辛。
归家不自适，无计慰心神。
手栽两树松，聊以当嘉宾。
乘春日一溉，生意渐欣欣。
清韵度秋在，绿茸随日新。
始怜涧底色，不忆城中春。
有时昼掩关，双影对一身。
尽日不寂寞，意中如三人。
忽奉宣室诏，征为文苑臣。
闲来一惆怅，恰似别交亲。
早知烟翠前，攀玩不逡巡。
悔从白云里，移尔落嚣尘。
+++白居易
++++翰林院中感秋怀王质夫（王居仙游山）
何处感时节，新蝉禁中闻。
宫槐有秋意，风夕花纷纷。
寄迹鸳鹭行，归心鸥鹤群。
唯有王居士，知予忆白云。
何日仙游寺，潭前秋见君。
+++白居易
++++禁中月
海水明月出，禁中清夜长。
东南楼殿白，稍稍上宫墙。
净落金塘水，明浮玉砌霜。
不比人间见，尘土污清光。
+++白居易
++++赠卖松者
一束苍苍色，知从涧底来。
劚掘经几日，枝叶满尘埃。
不买非他意，城中无地栽。
+++白居易
++++初见白发
白发生一茎，朝来明镜里。
勿言一茎少，满头从此始。
青山方远别，黄绶初从仕。
未料容鬓间，蹉跎忽如此。
+++白居易
++++别元九后咏所怀
零落桐叶雨，萧条槿花风。
悠悠早秋意，生此幽闲中。
况与故人别，中怀正无悰。
勿云不相送，心到青门东。
相知岂在多，但问同不同。
同心一人去，坐觉长安空。
+++白居易
++++禁中秋宿
风翻朱里幕，雨冷通中枕。
耿耿背斜灯，秋床一人寝。
+++白居易
++++早秋曲江感怀
离离暑云散，袅袅凉风起。
池上秋又来，荷花半成子。
朱颜易销歇，白日无穷已。
寿不如山，年光忽于水。
青芜与红蓼，岁岁秋相似。
去岁此悲秋，今秋复来此。
+++白居易
++++寄元九
身为近密拘，心为名检缚。
月夜与花时，少逢杯酒乐。
唯有元夫子，闲来同一酌。
把手或酣歌，展眉时笑谑。
今春除御史，前月之东洛。
别来未开颜，尘埃满尊杓。
蕙风晚香尽，槐雨馀花落。
秋意一萧条，离容两寂寞。
况随白日老，共负青山约。
谁识相念心，鞲鹰与笼鹤。
+++白居易
++++暮春寄元九
梨花结成实，燕卵化为雏。
时物又若此，道情复何如。
但觉日月促，不嗟年岁徂。
浮生都是梦，老小亦何殊。
唯与故人别，江陵初谪居。
时时一相见，此意未全除。
+++白居易
++++早梳头
夜沐早梳头，窗明秋镜晓。
飒然握中发，一沐知一少。
年事渐蹉跎，世缘方缴绕。
不学空门法，老病何由了。
未得无生心，白头亦为夭。
+++白居易
++++出关路
山川函谷路，尘土游子颜。
萧条去国意，秋风生故关。
+++白居易
++++别舍弟后月夜
悄悄初别夜，去住两盘桓。
行子孤灯店，居人明月轩。
平生共贫苦，未必日成欢。
及此暂为别，怀抱已忧烦。
况是庭叶尽，复思山路寒。
如何为不念，马瘦衣裳单。
+++白居易
++++新丰路逢故人
尘土长路晚，风烟废宫秋。
相逢立马语，尽日此桥头。
知君不得意，郁郁来西游。
惆怅新丰店，何人识马周。
+++白居易
++++金銮子晬日
行年欲四十，有女曰金銮。
生来始周岁，学坐未能言。
惭非达者怀，未免俗情怜。
从此累身外，徒云慰目前。
若无夭折患，则有婚嫁牵。
使我归山计，应迟十五年。
+++白居易
++++青龙寺早夏
尘埃经小雨，地高倚长坡。
日西寺门外，景气含清和。
闲有老僧立，静无凡客过。
残莺意思尽，新叶阴凉多。
春去来几日，夏云忽嵯峨。
朝朝感时节，年鬓暗蹉跎。
胡为恋朝市，不去归烟萝。
青山寸步地，自问心如何。
+++白居易
++++秋题牡丹丛
晚丛白露夕，衰叶凉风朝。
红艳久已歇，碧芳今亦销。
幽人坐相对，心事共萧条。
+++白居易
++++劝酒寄元九
薤叶有朝露，槿枝无宿花。
君今亦如此，促促生有涯。
既不逐禅僧，林下学楞伽。
又不随道士，山中炼丹砂。
百年夜分半，一岁春无多。
何不饮美酒，胡然自悲嗟。
俗号销愁药，神速无以加。
一杯驱世虑，两杯反天和。
三杯即酩酊，或笑任狂歌。
陶陶复兀兀，吾孰知其他。
况在名利途，平生有风波。
深心藏陷阱，巧言织网罗。
举目非不见，不醉欲如何。
+++白居易
++++曲江感秋（五年作）
沙草新雨地，岸柳凉风枝。
三年感秋意，并在曲江池。
早蝉已嘹唳，晚荷复离披。
前秋去秋思，一一生此时。
昔人三十二，秋兴已云悲。
我今欲四十，秋怀亦可知。
岁月不虚设，此身随日衰。
暗老不自觉，直到鬓成丝。
+++白居易
++++酬张太祝晚秋卧病见寄
高才淹礼寺，短羽翔禁林。
西街居处远，北阙官曹深。
君病不来访，我忙难往寻。
差池终日别，寥落经年心。
露湿绿芜地，月寒红树阴。
况兹独愁夕，闻彼相思吟。
上叹言笑阻，下嗟时岁侵。
容衰晓窗镜，思苦秋弦琴。
一章锦绣段，八韵琼瑶音。
何以报珍重，惭无双南金。
+++白居易
++++立秋日曲江忆元九
下马柳阴下，独上堤上行。
故人千万里，新蝉三两声。
城中曲江水，江上江陵城。
两地新秋思，应同此日情。
+++白居易
++++早朝贺雪寄陈山人
长安盈尺雪，早朝贺君喜。
将赴银台门，始出新昌里。
上堤马蹄滑，中路蜡烛死。
十里向北行，寒风吹破耳。
待漏午门外，候对三殿里。
须鬓冻生冰，衣裳冷如水。
忽思仙游谷，暗谢陈居士。
暖覆褐裘眠，日高应未起。
+++白居易
++++初与元九别后忽梦见之及寤而书适至兼寄桐花诗…此寄
永寿寺中语，新昌坊北分。
归来数行泪，悲事不悲君。
悠悠蓝田路，自去无消息。
计君食宿程，已过商山北。
昨夜云四散，千里同月色。
晓来梦见君，应是君相忆。
梦中握君手，问君意何如。
君言苦相忆，无人可寄书。
觉来未及说，叩门声冬冬。
言是商州使，送君书一封。
枕上忽惊起，颠倒著衣裳。
开缄见手札，一纸十三行。
上论迁谪心，下说离别肠。
心肠都未尽，不暇叙炎凉。
云作此书夜，夜宿商州东。
独对孤灯坐，阳城山馆中。
夜深作书毕，山月向西斜。
月下何所有，一树紫桐花。
桐花半落时，复道正相思。
殷勤书背后，兼寄桐花诗。
桐花诗八韵，思绪一何深。
以我今朝意，忆君此夜心。
一章三遍读，一句十回吟。
珍重八十字，字字化为金。
+++白居易
++++和元九悼往（感旧蚊帱作）
美人别君去，自去无处寻。
旧物零落尽，此情安可任。
唯有襭纱幌，尘埃日夜侵。
馨香与颜色，不似旧时深。
透影灯耿耿，笼光月沈沈。
中有孤眠客，秋凉生夜衾。
旧宅牡丹院，新坟松柏林。
梦中咸阳泪，觉后江陵心。
含此隔年恨，发为中夜吟。
无论君自感，闻者欲沾襟。
+++白居易
++++重到渭上旧居
旧居清渭曲，开门当蔡渡。
十年方一还，几欲迷归路。
追思昔日行，感伤故游处。
插柳作高林，种桃成老树。
因惊成人者，尽是旧童孺。
试问旧老人，半为绕村墓。
浮生同过客，前后递来去。
白日如弄珠，出没光不住。
人物日改变，举目悲所遇。
回念念我身，安得不衰暮。
朱颜销不歇，白发生无数。
唯有山门外，三峰色如故。
+++白居易
++++白发
白发知时节，暗与我有期。
今朝日阳里，梳落数茎丝。
家人不惯见，悯默为我悲。
我云何足怪，此意尔不知。
凡人年三十，外壮中已衰。
但思寝食味，已减二十时。
况我今四十，本来形貌羸。
书魔昏两眼，酒病沉四肢。
亲爱日零落，在者仍别离。
身心久如此，白发生已迟。
由来生老死，三病长相随。
除却念无生，人间无药治。
+++白居易
++++秋日
池残寥落水，窗下悠扬日。
袅袅秋风多，槐花半成实。
下有独立人，年来四十一。
+++白居易
++++将之饶州，江浦夜泊
明月满深浦，愁人卧孤舟。
烦冤寝不得，夏夜长于秋。
苦乏衣食资，远为江海游。
光阴坐迟暮，乡国行阻修。
身病向鄱阳，家贫寄徐州。
前事与后事，岂堪心并忧。
忧来起长望，但见江水流。
云树霭苍苍，烟波澹悠悠。
故园迷处所，一念堪白头。
+++白居易
++++思归（时初为校书郎）
养无晨昏膳，隐无伏腊资。
遂求及亲禄，黾勉来京师。
薄俸未及亲，别家已经时。
冬积温席恋，春违采兰期。
夏至一阴生，稍稍夕漏迟。
块然抱愁者，长夜独先知。
悠悠乡关路，梦去身不随。
坐惜时节变，蝉鸣槐花枝。
+++白居易
++++冀城北原作
野色何莽苍，秋声亦萧疏。
风吹黄埃起，落日驱征车。
何代此开国，封疆百里馀。
今不相待，朝市无常居。
昔人城邑中，今变为丘墟。
昔人墓田中，今化为里闾。
废兴相催迫，日月互居诸。
世变无遗风，焉能知其初。
行人千载后，怀古空踌躇。
+++白居易
++++客路感秋，寄明准上人
日暮天地冷，雨霁山河清。
长风从西来，草木凝秋声。
已感岁倏忽，复伤物凋零。
孰能不憯凄，天时牵人情。
借问空门子，何法易修行。
使我忘得心，不教烦恼生。
+++白居易
++++游襄阳怀孟浩然
楚山碧岩岩，汉水碧汤汤。
秀气结成象，孟氏之文章。
今我讽遗文，思人至其乡。
清风无人继，日暮空襄阳。
南望鹿门山，蔼若有馀芳。
旧隐不知处，云深树苍苍。
+++白居易
++++秋暮西归途中书情
耿耿旅灯下，愁多常少眠。
思乡贵早发，发在鸡鸣前。
九月草木落，平芜连远山。
秋阴和曙色，万木苍苍然。
去秋偶东游，今秋始西旋。
马瘦衣裳破，别家来二年。
忆归复愁归，归无一囊钱。
心虽非兰膏，安得不自然。
+++白居易
++++秋怀
月出照北堂，光华满阶墀。
凉风从西至，草木日夜衰。
桐柳减绿阴，蕙兰消碧滋。
感物私自念，我心亦如之。
安得长少壮，盛衰迫天时。
生如石火，为乐长苦迟。
+++白居易
++++别杨颖士、卢克柔、殷尧藩
倦鸟暮归林，浮云晴归山。
独有行路子，悠悠不知还。
人生苦营营，终日群动间。
所务虽不同，同归于不闲。
扁舟来楚乡，匹马往秦关。
离忧绕心曲，宛转如循环。
且持一杯酒，聊以开愁颜。
+++白居易
++++题赠定光上人
二十身出家，四十心离尘。
得径入大道，乘此不退轮。
一坐十五年，林下秋复春。
春花与秋气，不感无情人。
我来如有悟，潜以心照身。
误落闻见中，忧喜伤形神。
安得遗耳目，冥然反天真。
+++白居易
++++祇役骆口驿喜萧侍御书至兼睹新诗吟讽通宵因寄八韵
日暮心无憀，吏役正营营。
忽惊芳信至，复与新诗并。
是时天无云，山馆有月明。
月下读数遍，风前吟一声。
一吟三四叹，声尽有馀清。
雅哉君子文，咏性不咏情。
使我灵府中，鄙吝不得生。
始知听韶濩，可使心和平。
+++白居易
++++酬李少府曹长官舍见赠
低腰复敛手，心体不遑安。
一落风尘下，方知为吏难。
公事与日长，宦情随岁阑。
惆怅青袍袖，芸香无半残。
赖有李夫子，此怀聊自宽。
两心如止水，彼此无波澜。
往往簿书暇，相劝强为欢。
白马晚蹋雪，渌觞春暖寒。
恋月夜同宿，爱山晴共看。
野性自相近，不是为同官。
+++白居易
++++留别
秋凉卷朝簟，春暖撤夜衾。
虽是无情物，欲别尚沉吟。
况与有情别，别随情浅深。
二年欢笑意，一旦东西心。
独留诚可念，同行力不任。
前事讵能料，后期谅难寻。
唯有潺湲泪，不惜共沾襟。
+++白居易
++++晓别
晓鼓声已半，离筵坐难久。
请君断肠歌，送我和泪酒。
月落欲明前，马嘶初别后。
浩浩暗尘中，何由见回首。
+++白居易
++++北园
北园东风起，杂花次第开。
心知须臾落，一日三四来。
花下岂无酒，欲酌复迟回。
所思眇千里，谁劝我一杯。
+++白居易
++++惜栯李花
树小花鲜妍，香繁条软弱。
高低二三尺，重叠千万萼。
朝艳蔼霏霏，夕凋纷漠漠。
辞枝朱粉细，覆地红绡薄。
由来好颜色，常苦易销铄。
不见莨荡花，狂风吹不落。
+++白居易
++++照镜
皎皎青铜镜，斑斑白丝鬓。
岂复更藏年，实年君不信。
+++白居易
++++新秋
西风飘一叶，庭前飒已凉。
风池明月水，衰莲白露房。
其奈江南夜，绵绵自此长。
+++白居易
++++夜雨
早蛩啼复歇，残灯灭又明。
隔窗知夜雨，芭蕉先有声。
+++白居易
++++秋江送客
秋鸿次第过，哀猿朝夕闻。
是日孤舟客，此地亦离群。
濛濛润衣雨，漠漠冒帆云。
不醉浔阳酒，烟波愁杀人。
+++白居易
++++感逝寄远
昨日闻甲死，今朝闻乙死。
识三分中，二分化为鬼。
逝者不复见，悲哉长已矣。
存者今如何，去我皆万里。
平生知心者，屈指能有几。
通果澧凤州，眇然四君子。
相思俱老大，浮世如流水。
应叹旧交游，凋零日如此。
何当一杯酒，开眼笑相视。
+++白居易
++++秋月
夜初色苍然，夜深光浩然。
稍转西廊下，渐满南窗前。
况是绿芜地，复兹清露天。
落叶声策策，惊鸟影翩翩。
栖禽尚不稳，愁人安可眠。

++中卷四百三十三
  
+++白居易
++++朱陈村
徐州古丰县，有村曰朱陈。
去县百馀里，桑麻青氛氲。
机梭声札札，牛驴走纭纭。
女汲涧中水，男采山上薪。
县远官事少，山深人俗淳。
有财不行商，有丁不入军。
家家守村业，头白不出门。
生为村之民，死为村之尘。
田中老与幼，相见何欣欣。
一村唯两姓，世世为婚姻。
亲疏居有族，少长游有群。
黄鸡与白酒，欢会不隔旬。
生者不远别，嫁娶先近邻。
死者不远葬，坟墓多绕村。
既安生与死，不苦形与神。
所以多寿考，往往见玄孙。
我生礼义乡，少小孤且贫。
徒学辨是非，只自取辛勤。
世法贵名教，士人重冠婚。
以此自桎梏，信为大谬人。
十岁解读书，十五能属文。
二十举秀才，三十为谏臣。
下有妻子累，上有君亲恩。
承家与事国，望此不肖身。
忆昨旅游初，迨今十五春。
孤舟三适楚，羸马四经秦。
昼行有饥色，夜寝无安魂。
东西不暂住，来往若浮云。
离乱失故乡，骨肉多散分。
江南与江北，各有平生亲。
平生终日别，逝者隔年闻。
朝忧卧至暮，夕哭坐达晨。
悲火烧心曲，愁霜侵鬓根。
一生苦如此，长羡村中民。
+++白居易
++++读邓鲂诗
尘架多文集，偶取一卷披。
未及看姓名，疑是陶潜诗。
看名知是君，恻恻令我悲。
诗人多蹇厄，近日诚有之。
京兆杜子美，犹得一拾遗。
襄阳孟浩然，亦闻鬓成丝。
嗟君两不如，三十在布衣。
擢第禄不及，新婚妻未归。
少年无疾患，溘死于路歧。
天不与爵寿，唯与好文词。
此理勿复道，巧历不能推。
+++白居易
++++寄元九（自此后在渭村作）
晨鸡才发声，夕雀俄敛冀。
昼夜往复来，疾如出入息。
非徒改年貌，渐觉无心力。
自念因念君，俱为老所逼。
君年虽校少，憔悴谪南国。
三年不放归，炎瘴消颜色。
山无杀草霜，水有含沙蜮。
健否远不知，书多隔年得。
愿君少愁苦，我亦加餐食。
各保金石躯，以慰长相忆。
+++白居易
++++秋夕
叶声落如雨，月色白似霜。
夜深方独卧，谁为拂尘床。
+++白居易
++++夜雨
我有所念人，隔在远远乡。
我有所感事，结在深深肠。
乡远去不得，无日不瞻望。
肠深解不得，无夕不思量。
况此残灯夜，独宿在空堂。
秋天殊未晓，风雨正苍苍。
不学头陀法，前心安可忘。
+++白居易
++++秋霁
金火不相待，炎凉雨中变。
林晴有残蝉，巢冷无留燕。
沉吟卷长簟，怆恻收团扇。
向夕稍无泥，闲步青苔院。
月出砧杵动，家家捣秋练。
独对多病妻，不能理针线。
冬衣殊未制，夏服行将绽。
何以迎早秋，一杯聊自劝。
+++白居易
++++叹老三首
晨兴照青镜，形影两寂寞。
少年辞我去，白发随梳落。
万化成于渐，渐衰看不觉。
但恐镜中颜，今朝老于昨。
人年少满百，不得长欢乐。
谁会天地心，千龄与龟鹤。
吾闻善医者，今古称扁鹊。
万病皆可治，唯无治老药。
我有一握发，梳理何稠直。
昔似玄云光，今如素丝色。
匣中有旧镜，欲照先叹息。
自从头白来，不欲明磨拭。
鸦头与鹤颈，至老常如墨。
独有人鬓毛，不得终身黑。
前年种桃核，今岁成花树。
去岁新婴儿，今年已学步。
但惊物长成，不觉身衰暮。
去矣欲何如，少年留不住。
因书今日意，遍寄诸亲故。
壮岁不欢娱，长年当悔悟。
+++白居易
++++送兄弟回雪夜
日晦云气黄，东北风切切。
时从村南还，新与兄弟别。
离襟泪犹湿，回马嘶未歇。
欲归一室坐，天阴多无月。
夜长火消尽，岁暮雨凝结。
寂寞满炉灰，飘零上阶雪。
对雪画寒灰，残灯明复灭。
灰死如我心，雪白如我发。
所遇皆如此，顷刻堪愁绝。
回念入坐忘，转忧作禅悦。
平生洗心法，正为今宵设。
+++白居易
++++溪中早春
南山雪未尽，阴岭留残白。
西涧冰已消，春溜含新碧。
东风来几日，蛰动萌草坼。
潜知阳和功，一日不虚掷。
爱此天气暖，来拂溪边石。
一坐欲忘归，暮禽声啧啧。
蓬蒿隔桑枣，隐映烟火夕。
归来问夜餐，家人烹荠麦。
+++白居易
++++同友人寻涧花
闻有涧底花，贳得村中酒。
与君来校迟，已逢摇落后。
临觞有遗恨，怅望空溪口。
记取花发时，期君重携手。
我生日日老，春色年年有。
且作来岁期，不知身健否。
+++白居易
++++登村东古冢
高低古时冢，上有牛羊道。
独立最高头，悠哉此怀抱。
回头向村望，但见荒田草。
村人不爱花，多种栗与枣。
自来此村住，不觉风光好。
花少莺亦稀，年年春暗老。
+++白居易
++++梦裴相公
五年生死隔，一夕魂梦通。
梦中如往日，同直金銮宫。
仿佛金紫色，分明冰玉容。
勤勤相眷意，亦与平生同。
既寤知是梦，悯然情未终。
追想当时事，何殊昨夜中。
自我学心法，万缘成一空。
今朝为君子，流涕一沾胸。
+++白居易
++++昼寝
坐整白单衣，起穿黄草履。
朝餐盥漱毕，徐下阶前步。
暑风微变候，昼刻渐加数。
院静地阴阴，鸟鸣新叶树。
独行还独卧，夏景殊未暮。
不作午时眠，日长安可度。
+++白居易
++++别行简（时行简辟卢坦剑南东川府）
漠漠病眼花，星星愁鬓雪。
筋骸已衰惫，形影仍分诀。
梓州二千里，剑门五六月。
岂是远行时，火云烧栈热。
何言巾上泪，乃是肠中血。
念此早归来，莫作经年别。
+++白居易
++++观儿戏
髫龀七八岁，绮纨三四儿。
弄尘复斗草，尽日乐嬉嬉。
堂上长年客，鬓间新有丝。
一看竹马戏，每忆童騃时。
童騃饶戏乐，老大多忧悲。
静念彼与此，不知谁是痴。
+++白居易
++++叹常生
西村常氏子，卧疾不须臾。
前旬犹访我，今日忽云殂。
时我病多暇，与之同野居。
园林青蔼蔼，相去数里馀。
村邻无好客，所遇唯农夫。
之子何如者，往还犹胜无。
于今亦已矣，可为一长吁。
+++白居易
++++寄元九
一病经四年，亲朋书信断。
穷通合易交，自笑知何晚。
元君在荆楚，去日唯云远。
彼独是何人，心如石不转。
忧我贫病身，书来唯劝勉。
上言少愁苦，下道加餐饭。
怜君为谪吏，穷薄家贫褊。
三寄衣食资，数盈二十万。
岂是贪衣食，感君心缱绻。
念我口中食，分君身上暖。
不因身病久，不因命多蹇。
平生亲友心，岂得知深浅。
+++白居易
++++以镜赠别
人言似明月，我道胜明月。
明月非不明，一年十二缺。
岂如玉匣里，如水常澄澈。
月破天暗时，圆明独不歇。
我惭貌丑老，绕鬓斑斑雪。
不如赠少年，回照青丝发。
因君千里去，持此将为别。
+++白居易
++++城上对月，期友人不至
古人惜昼短，劝令秉烛游。
况此迢迢夜，明月满西楼。
复有盈尊酒，置在城上头。
期君君不至，人月两悠悠。
照水烟波白，照人肌发秋。
清光正如此，不醉即须愁。
+++白居易
++++念金銮子二首
衰病四十身，娇痴三岁女。
非男犹胜无，慰情时一抚。
一朝舍我去，魂影无处所。
况念夭札时，呕哑初学语。
始知骨肉爱，乃是忧悲聚。
唯思未有前，以理遣伤苦。
忘怀日已久，三度移寒暑。
今日一伤心，因逢旧乳母。
与尔为父子，八十有六旬。
忽然又不见，迩来三四春。
形质本非实，气聚偶成身。
恩爱元是妄，缘合暂为亲。
念兹庶有悟，聊用遣悲辛。
暂将理自夺，不是忘情人。
+++白居易
++++对酒
人生一百岁，通计三万日。
何况百岁人，人间百无一。
贤愚共零落，贵贱同埋没。
东岱前后魂，北邙新旧骨。
复闻药误者，为爱延年术。
又有忧死者，为贪政事笔。
药误不得老，忧死非因疾。
谁言人最灵，知得不知失。
何如会亲友，饮此杯中物。
能沃烦虑消，能陶真性出。
所以刘阮辈，终年醉兀兀。
+++白居易
++++渭村雨归
渭水寒渐落，离离蒲稗苗。
闲傍沙边立，看人刈苇苕。
近水风景冷，晴明犹寂寥。
复兹夕阴起，野色重萧条。
萧条独归路，暮雨湿村桥。
+++白居易
++++谕怀
黑头日已白，白面日已黑。
生未死间，变化何终极。
常言在己者，莫若形与色。
一朝改变来，止遏不能得。
况彼身外事，悠悠通与塞。
+++白居易
++++喜友至留宿
村中少宾客，柴门多不开。
忽闻车马至，云是故人来。
况值风雨夕，愁心正悠哉。
愿君且同宿，尽此手中杯。
人生开口笑，百年都几回。
+++白居易
++++西原晚望
花菊引闲行，行上西原路。
原上晚无人，因高聊四顾。
南阡有烟火，北陌连墟墓。
村邻何萧疏，近者犹百步。
吾庐在其下，寂寞风日暮。
门外转枯蓬，篱根伏寒兔。
故园汴水上，离乱不堪去。
近岁始移家，飘然此村住。
新屋五六间，古槐八九树。
便是衰病身，此生终老处。
+++白居易
++++感镜
美人与我别，留镜在匣中。
自从花颜去，秋水无芙蓉。
经年不开匣，红埃覆青铜。
今朝一拂拭，自照憔悴容。
照罢重惆怅，背有双盘龙。
+++白居易
++++村居卧病三首
戚戚抱羸病，悠悠度朝暮。
夏木才结阴，秋兰已含露。
前日巢中卵，化作雏飞去。
昨日穴中虫，蜕为蝉上树。
四时未尝歇，一物不暂住。
唯有病客心，沉然独如故。
新秋久病容，起步村南道。
尽日不逢人，虫声遍荒草。
西风吹白露，野绿秋仍早。
草木犹未伤，先伤我怀抱。
朱颜与玄鬓，强健几时好。
况为忧病侵，不得依年老。
种黍三十亩，雨来苗渐大。
种薤二十畦，秋来欲堪刈。
望黍作冬酒，留薤为春菜。
荒村百物无，待此养衰瘵。
葺庐备阴雨，补褐防寒岁。
病身知几时，且作明年计。
+++白居易
++++沐浴
经年不沐浴，尘垢满肌肤。
今朝一澡濯，衰瘦颇有馀。
老色头鬓白，病形支体虚。
衣宽有剩带，发少不胜梳。
自问今年几，春秋四十初。
四十已如此，七十复何知。
+++白居易
++++栽松二首
小松未盈尺，心爱手自移。
苍然涧底色，云湿烟霏霏。
栽植我年晚，长成君性迟。
如何过四十，种此数寸枝。
得见成阴否，人生七十稀。
爱君抱晚节，怜君含直文。
欲得朝朝见，阶前故种君。
知君死则已，不死会凌云。
+++白居易
++++病中友人相访
卧久不记日，南窗昏复昏。
萧条草檐下，寒雀朝夕闻。
强扶床前杖，起向庭中行。
偶逢故人至，便当一逢迎。
移榻就斜日，披裘倚前楹。
闲谈胜服药，稍觉有心情。
+++白居易
++++自觉二首
四十未为老，忧伤早衰恶。
前岁二毛生，今年一齿落。
形骸日损耗，心事同萧索。
夜寝与朝餐，其间味亦薄。
同岁崔舍人，容光方灼灼。
始知年与貌，衰盛随忧乐。
畏老老转迫，忧病病弥缚。
不畏复不忧，是除老病药。
朝哭心所爱，暮哭心所亲。
亲爱零落尽，安用身独存。
几许平生欢，无限骨肉恩。
结为肠间痛，聚作鼻头辛。
悲来四支缓，泣尽双眸昏。
所以年四十，心如七十人。
我闻浮屠教，中有解脱门。
置心为止水，视身如浮云。
斗擞垢秽衣，度脱生死轮。
胡为恋此苦，不去犹逡巡。
回念发弘愿，愿此见在身。
但受过去报，不结将来因。
誓以智慧水，永洗烦恼尘。
不将恩爱子，更种悲忧根。
+++白居易
++++夜雨有念
以道治心气，终岁得晏然。
何乃戚戚意，忽来风雨天。
既非慕荣显，又不恤饥寒。
胡为悄不乐，抱膝残灯前。
形影暗相问，心默对以言。
骨肉能几人，各在天一端。
吾兄寄宿州，吾弟客东川。
南北五千里，吾身在中间。
欲去病未能，欲住心不安。
有如波上舟，此缚而彼牵。
自我向道来，于今六七年。
炼成不二性，消尽千万缘。
唯有恩爱火，往往犹熬煎。
岂是药无效，病多难尽蠲。
+++白居易
++++寄杨六（杨摄万年县尉，余为赞善大夫）
青宫官冷静，赤县事繁剧。
一闲复一忙，动作经时隔。
清觞久废酌，白日顿虚掷。
念此忽踟蹰，悄然心不适。
岂无旧交结，久别或迁易。
亦有新往还，相见多形迹。
唯君于我分，坚久如金石。
何况老大来，人情重姻戚。
会稀岁月急，此事真可惜。
几回开口笑，便到髭须白。
公门苦鞅掌，尽日无闲隙。
犹冀乘暝来，静言同一夕。
+++白居易
++++送春
三月三十日，春归日复暮。
惆怅问春风，明朝应不住。
送春曲江上，眷眷东西顾。
但见扑水花，纷纷不知数。
人生似行客，两足无停步。
日日进前程，前程几多路。
兵刀与水火，尽可违之去。
唯有老到来，人间无避处。
感时良为已，独倚池南树。
今日送春心，心如别亲故。
+++白居易
++++哭李三
去年渭水曲，秋时访我来。
今年常乐里，春日哭君回。
哭君仰问天，天意安在哉。
若必夺其寿，何如不与才。
落然身后事，妻病女婴孩。
+++白居易
++++别李十一后重寄（自此后诗江州路上作）
秋日正萧条，驱车出蓬荜。
回望青门道，目极心郁郁。
岂独恋乡土，非关慕簪绂。
所怆别李君，平生同道术。
俱承金马诏，联秉谏臣笔。
共上青云梯，中途一相失。
江湖我方往，朝廷君不出。
蕙带与华簪，相逢是何日。
+++白居易
++++初出蓝田路作
停骖问前路，路在秋云里。
苍苍县南道，去途从此始。
绝顶忽上盘，众山皆下视。
下视千万峰，峰头如浪起。
朝经韩公坡，夕次蓝桥水。
浔阳近四千，始行七十里。
人烦马蹄跙，劳苦已如此。
+++白居易
++++仙娥峰下作
我为东南行，始登商山道。
商山无数峰，最爱仙娥好。
参差树若插，匼匝云如抱。
渴望寒玉泉，香闻紫芝草。
青崖屏削碧，白石床铺缟。
向无如此物，安足留四皓。
感彼私自问，归山何不早。
可能尘土中，还随众人老。
+++白居易
++++微雨夜行
漠漠秋云起，稍稍夜寒生。
但觉衣裳湿，无点亦无声。
+++白居易
++++再到襄阳访问旧居
昔到襄阳日，髯髯初有髭。
今过襄阳日，髭鬓半成丝。
旧游都是梦，乍到忽如归。
东郭蓬蒿宅，荒凉今属谁。
故知多零落，闾井亦迁移。
独有秋江水，烟波似旧时。
+++白居易
++++寄微之三首
江州望通州，天涯与地末。
有山万丈高，有江千里阔。
间之以云雾，飞鸟不可越。
谁知千古险，为我二人设。
通州君初到，郁郁愁如结。
江州我方去，迢迢行未歇。
道路日乖隔，音信日断绝。
因风欲寄语，地远声不彻。
生当复相逢，死当从此别。
君游襄阳日，我在长安住。
今君在通州，我过襄阳去。
襄阳九里郭，楼堞连云树。
顾此稍依依，是君旧游处。
苍茫兼葭水，中有浔阳路。
此去更相思，江西少亲故。
去国日已远，喜逢物似人。
如何含此意，江上坐思君。
有如河岳气，相合方氛氲。
狂风吹中绝，两处成孤云。
风回终有时，云合岂无因。
努力各自爱，穷通我尔身。
+++白居易
++++舟中雨夜
江云暗悠悠，江风冷修修。
夜雨滴船背，风浪打船头。
船中有病客，左降向江州。
+++白居易
++++夜闻歌者（宿鄂州）
夜泊鹦鹉洲，江月秋澄澈。
邻船有歌者，发词堪愁绝。
歌罢继以泣，泣声通复咽。
寻声见其人，有妇颜如雪。
独倚帆樯立，娉婷十七八。
夜泪如真珠，双双堕明月。
借问谁家妇，歌泣何凄切。
一问一沾襟，低眉终不说。
+++白居易
++++江楼闻砧（江州作）
江人授衣晚，十月始闻砧。
一夕高楼月，万里故园心。
+++白居易
++++宿东林寺
经窗灯焰短，僧炉火气深。
索落庐山夜，风雪宿东林。
+++白居易
++++忆洛下故园（时淮汝寇戎未灭）
浔阳迁谪地，洛阳离乱年。
烟尘三川上，炎瘴九江边。
乡心坐如此，秋风仍飒然。
+++白居易
++++赠别崔五
朝送南去客，暮迎北来宾。
孰云当大路，少遇心所亲。
劳者念息肩，热者思濯身。
何如愁独日，忽见平生人。
平生已不浅，是日重殷勤。
问从何处来，及此江亭春。
江天春多阴，夜月隔重云。
移尊树间饮，灯照花纷纷。
一会不易得，馀事何足云。
明旦又分手，今夕且欢忻。
+++白居易
++++春晚寄微之
三月江水阔，悠悠桃花波。
年芳与心事，此地共蹉跎。
南国方谴谪，中原正兵戈。
眼前故人少，头上白发多。
通州更迢递，春尽复如何。
+++白居易
++++渐老
今朝复明日，不觉年齿暮。
白发逐梳落，朱颜辞镜去。
当春颇愁寂，对酒寡欢趣。
遇境多怆辛，逢人益敦故。
形质属天地，推迁从不住。
所怪少年心，销磨落何处。
+++白居易
++++送幼史
淮右寇未散，江西岁再徂。
故里干戈地，行人风雪途。
此时与尔别，江畔立踟蹰。
+++白居易
++++夜雪
已讶衾枕冷，复见窗户明。
夜深知雪重，时闻折竹声。
+++白居易
++++寄行简
郁郁眉多敛，默默口寡言。
岂是愿如此，举目谁与欢。
去春尔西征，从事巴蜀间。
今春我南谪，抱疾江海壖。
相去六千里，地绝天邈然。
十书九不达，何以开忧颜。
渴人多梦饮，饥人多梦餐。
春来梦何处，合眼到东川。
+++白居易
++++首夏
孟夏百物滋，动植一时好。
麋鹿乐深林，虫蛇喜丰草。
翔禽爱密叶，游鳞悦新藻。
天和遗漏处，而我独枯槁。
一身在天末，骨肉皆远道。
旧国无来人，寇戎尘浩浩。
沉忧竟何益，只自劳怀抱。
不如放身心，冥然任天造。
浔阳多美酒，可使杯不燥。
湓鱼贱如泥，烹炙无昏早。
朝饭山下寺，暮醉湖中岛。
何必归故乡，兹焉可终老。
+++白居易
++++孟夏思渭村旧居寄舍弟
啧啧雀引雏，稍稍笋成竹。
时物感人情，忆我故乡曲。
故园渭水上，十载事樵牧。
手种榆柳成，阴阴覆墙屋。
兔隐豆苗肥，鸟鸣桑椹熟。
前年当此时，与尔同游瞩。
诗书课弟侄，农圃资童仆。
日暮麦登场，天晴蚕坼簇。
弄泉南涧坐，待月东亭宿。
兴发饮数杯，闷来棋一局。
一朝忽分散，万里仍羁束。
井鲋思反泉，笼莺悔出谷。
九江地卑湿，四月天炎燠。
苦雨初入梅，瘴云稍含毒。
泥秧水畦稻，灰种畬田粟。
已讶殊岁时，仍嗟异风俗。
闲登郡楼望，日落江山绿。
归雁拂乡心，平湖断人目。
殊方我漂泊，旧里君幽独。
何时同一瓢，饮水心亦足。
+++白居易
++++早蝉
六月初七日，江头蝉始鸣。
石楠深叶里，薄暮两三声。
一催衰鬓色，再动故园情。
西风殊未起，秋思先秋生。
忆昔在东掖，宫槐花下听。
今朝无限思，云树绕湓城。
+++白居易
++++感情
中庭晒服玩，忽见故乡履。
昔赠我者谁，东邻婵娟子。
因思赠时语，特用结终始。
永愿如履綦，双行复双止。
自吾谪江郡，漂荡三千里。
为感长情人，提携同到此。
今朝一惆怅，反覆看未已。
只履犹双，何曾得相似。
可嗟复可惜，锦表绣为里。
况经梅雨来，色黯花草死。
+++白居易
++++南湖晚秋
八月白露降，湖中水方老。
旦夕秋风多，衰荷半倾倒。
手攀青枫树，足蹋黄芦草。
惨澹老容颜，冷落秋怀抱。
有兄在淮楚，有弟在蜀道。
万里何时来，烟波白浩浩。
+++白居易
++++郡厅有树，晚荣早凋，人不识名，因题其上
浔阳郡厅后，有树不知名。
秋先梧桐落，春后桃李荣。
五月始萌动，八月已凋零。
左右皆松桂，四时郁青青。
岂量雨露恩，沾濡不均平。
荣枯各有分，天地本无情。
顾我亦相类，早衰向晚成。
形骸少多病，三十不丰盈。
毛鬓早改变，四十白髭生。
谁教两萧索，相对此江城。
+++白居易
++++感秋怀微之
叶下湖又波，秋风此时至。
谁知濩落心，先纳萧条气。
推移感流岁，漂泊思同志。
昔为烟霄侣，今作泥涂吏。
白鸥毛羽弱，青凤文章异。
各闭一笼中，岁晚同憔悴。
+++白居易
++++因沐感发，寄朗上人二首
年长身转慵，百事无所欲。
乃至头上发，经年方一沐。
沐稀发苦落，一沐仍半秃。
短鬓经霜蓬，老面辞春木。
强年过犹近，衰相来何速。
应是烦恼多，心焦血不足。
渐少不满把，渐短不盈尺。
况兹短少中，日夜落复白。
既无神仙术，何除老死籍。
只有解脱门，能度衰苦厄。
掩镜望东寺，降心谢禅客。
衰白何足言，剃落犹不惜。
+++白居易
++++早蝉
月出先照山，风生先动水。
亦如早蝉声，先入闲人耳。
一闻愁意结，再听乡心起。
渭上新蝉声，先听浑相似。
衡门有谁听，日暮槐花里。
+++白居易
++++苦热喜凉
经时苦炎暑，心体但烦倦。
白日一何长，清秋不可见。
岁功成者去，天数极则变。
潜知寒燠间，迁次如乘传。
火云忽朝敛，金风俄夕扇。
枕簟遂清凉，筋骸稍轻健。
因思望月侣，好卜迎秋宴。
竟夜无客来，引杯还自劝。
+++白居易
++++早秋晚望，兼呈韦侍郎
九派绕孤城，城高生远思。
烟半在船，野水多于地。
穿霞日脚直，驱雁风头利。
去国来几时，江上秋三至。
夫君亦沦落，此地同飘寄。
悯默向隅心，摧颓触笼翅。
且谋眼前计，莫问胸中事。
浔阳酒甚浓，相劝时时醉。
+++白居易
++++司马宅
雨径绿芜合，霜园红叶多。
萧条司马宅，门巷无人过。
唯对大江水，秋风朝夕波。
+++白居易
++++司马厅独宿
荒凉满庭草，偃亚侵檐竹。
府吏下厅帘，家僮开被襆。
数声城上漏，一点窗间烛。
官曹冷似冰，谁肯来同宿。
+++白居易
++++梦与李七、庾三十三同访元九
夜梦归长安，见我故亲友。
损之在我左，顺之在我右。
云是二月天，春风出携手。
同过靖安里，下马寻元九。
元九正独坐，见我笑开口。
还指西院花，仍开北亭酒。
如言各有故，似惜欢难久。
神合俄顷间，神离欠伸后。
觉来疑在侧，求索无所有。
残灯影闪墙，斜月光穿牖。
天明西北望，万里君知否。
老去无见期，踟蹰搔白首。
+++白居易
++++秋槿
风露飒已冷，天色亦黄昏。
中庭有槿花，荣落同一晨。
秋开已寂寞，夕陨何纷纷。
正怜少颜色，复叹不逡巡。
感此因念彼，怀哉聊一陈。
男儿老富贵，女子晚婚姻。
头白始得志，色衰方事人。
后时不获已，安得如青春。
+++白居易
++++答元郎中、杨员外喜乌见寄（四十四字成）
南宫鸳鸯地，何忽乌来止。
故人锦帐郎，闻乌笑相视。
疑乌报消息，望我归乡里。
我归应待乌头白，惭愧元郎误欢喜。


++中卷四百三十四
  
+++白居易
++++初入峡有感
上有万仞山，下有千丈水。
苍苍两岸间，阔狭容一苇。
瞿唐呀直泻，滟滪屹中峙。
未夜黑岩昏，无风白浪起。
大石如刀剑，小石如牙齿。
一步不可行，况千三百里。
苒箬竹蔑𥮘，欹危楫师趾。
一跌无完舟，吾生系于此。
常闻仗忠信，蛮貊可行矣。
自古漂沉人，岂尽非君子。
况吾时与命，蹇舛不足恃。
常恐不才身，复作无名死。
+++白居易
++++过昭君村（村在归州东北四十里）
灵珠产无种，彩云出无根。
亦如彼姝子，生此遐陋村。
至丽物难掩，遽选入君门。
独美众所嫉，终弃出塞垣。
唯此希代色，岂无一顾恩。
事排势须去，不得由至尊。
白黑既可变，丹青何足论。
竟埋代北骨，不返巴东魂。
惨澹晚云水，依稀旧乡园。
妍姿化已久，但有村名存。
村中有遗老，指点为我言。
不取往者戒，恐贻来者冤。
至今村女面，烧灼成瘢痕。
+++白居易
++++自江州至忠州
前在浔阳日，已叹宾朋寡。
忽忽抱忧怀，出门无处写。
今来转深僻，穷峡巅山下。
五月断行舟，滟堆正如马。
巴人类猿狖，矍铄满山野。
敢望见交亲，喜逢似人者。
+++白居易
++++初到忠州登东楼，寄万州杨八使君
山束邑居窄，峡牵气候偏。
林峦少平地，雾雨多阴天。
隐隐煮盐火，漠漠烧畬烟。
赖此东楼夕，风月时翛然。
凭轩望所思，目断心涓涓。
背春有去雁，上水无来船。
我怀巴东守，本是关西贤。
平生已不浅，流落重相怜。
水梗漂万里，笼禽囚五年。
新恩同雨露，远郡邻山川。
书信虽往复，封疆徒接连。
其如美人面，欲见杳无缘。
+++白居易
++++郡中
乡路音信断，山城日月迟。
欲知州近远，阶前摘荔枝。
+++白居易
++++西楼夜
悄悄复悄悄，城隅隐林杪。
山郭灯火稀，峡天星汉少。
年光东流水，生计南枝鸟。
月没江沈沈，西楼殊未晓。
+++白居易
++++东楼晓
脉脉复脉脉，东楼无宿客。
城暗云雾多，峡深田地窄。
宵灯尚留焰，晨禽初展翮。
欲知山高低，不见东方白。
+++白居易
++++寄王质夫
忆始识君时，爱君世缘薄。
我亦吏王畿，不为名利著。
春寻仙游洞，秋上云居阁。
楼观水潺潺，龙潭花漠漠。
吟诗石上坐，引酒泉边酌。
因话出处心，心期老岩壑。
忽从风雨别，遂被簪缨缚。
君作出山云，我为入笼鹤。
笼深鹤残悴，山远云飘泊。
去处虽不同，同负平生约。
今来各何在，老去随所托。
我守巴南城，君佐征西幕。
年颜渐衰飒，生计仍萧索。
方含去国愁，且羡从军乐。
旧游疑是梦，往事思如昨。
相忆春又深，故山花正落。
+++白居易
++++南宾郡斋即事，寄杨万州
山上巴子城，山下巴江水。
中有穷独人，强名为刺史。
时时窃自哂，刺史岂如是。
仓粟喂家人，黄缣裹妻子。
莓苔翳冠带，雾雨霾楼雉。
衙鼓暮复朝，郡斋卧还起。
回头望南浦，亦在烟波里。
而我复何嗟，夫君犹滞此。
+++白居易
++++招萧处士
峡内岂无人，所逢非所思。
门前亦有客，相对不相知。
仰望但云树，俯顾惟妻儿。
寝食起居外，端然无所为。
东郊萧处士，聊可与开眉。
能饮满杯酒，善吟长句诗。
庭前吏散后，江畔路乾时。
请君携竹杖，一赴郡斋期。
+++白居易
++++庭槐
南方饶竹树，唯有青槐稀。
十种七八死，纵活亦支离。
何此郡庭下，一株独华滋。
蒙蒙碧烟叶，袅袅黄花枝。
我家渭水上，此树荫前墀。
忽向天涯见，忆在故园时。
人生有情感，遇物牵所思。
树木犹复尔，况见旧亲知。
+++白居易
++++送客回晚兴
城上云雾开，沙头风浪定。
参差乱山出，澹泞平江净。
行客舟已远，居人酒初醒。
袅袅秋竹梢，巴蝉声似磬。
+++白居易
++++东楼竹
潇洒城东楼，绕楼多修竹。
森然一万竿，白粉封青玉。
卷帘睡初觉，欹枕看未足。
影转色入楼，床席生浮绿。
空城绝宾客，向夕弥幽独。
楼上夜不归，此君留我宿。
+++白居易
++++九日登巴台
黍香酒初熟，菊暖花未开。
闲听竹枝曲，浅酌茱萸杯。
去年重阳日，漂泊湓城隈。
今岁重阳日，萧条巴子台。
旅鬓寻已白，乡书久不来。
临觞一搔首，座客亦裴回。
+++白居易
++++东城寻春
老色日上面，欢情日去心。
今既不如昔，后当不如今。
今犹未甚衰，每事力可任。
花时仍爱出，酒后尚能吟。
但恐如此兴，亦随日销沉。
东城春欲老，勉强一来寻。
+++白居易
++++江上送客
江花已萎绝，江草已消歇。
远客何处归，孤舟今日发。
杜鹃声似哭，湘竹斑如血。
共是多感人，仍为此中别。
+++白居易
++++桐花
春令有常候，清明桐始发。
何此巴峡中，桐花开十月。
岂伊物理变，信是土宜别。
地气反寒暄，天时倒生杀。
草木坚强物，所禀固难夺。
风候一参差，荣枯遂乖剌。
况吾北人性，不耐南方热。
强羸寿夭间，安得依时节。
+++白居易
++++早祭风伯，因怀李十一舍人
远郡虽褊陋，时祀奉朝经。
夙兴祭风伯，天气晓冥冥。
导骑与从吏，引我出东坰。
水雾重如雨，山火高于星。
忽忆早朝日，与君趋紫庭。
步登龙尾道，却望终南青。
一别身向老，所思心未宁。
至今想在耳，玉音尚玲玲。
+++白居易
++++花下对酒二首
蔼蔼江气春，南宾闰正月。
梅樱与桃杏，次第城上发。
红房烂簇火，素艳纷团雪。
香惜委风飘，愁牵压枝折。
楼中老太守，头上新白发。
冷澹病心情，暄和好时节。
故园音信断，远郡亲宾绝。
欲问花前尊，依然为谁设。
引手攀红樱，红樱落似霰。
仰首看白日，白日走如箭。
年芳与时景，顷刻犹衰变。
况是血肉身，安能长强健。
人心苦迷执，慕贵忧贫贱。
愁色常在眉，欢容不上面。
况吾头半白，把镜非不见。
何必花下杯，更待他人劝。
+++白居易
++++不二门
两眼日将暗，四肢渐衰瘦。
束带剩昔围，穿衣妨宽袖。
流年似江水，奔注无昏昼。
志气与形骸，安得长依旧。
亦曾登玉陛，举措多纰缪。
至今金阙籍，名姓独遗漏。
亦曾烧大药，消息乖火候。
至今残丹砂，烧乾不成就。
行藏事两失，忧恼心交斗。
化作憔悴翁，抛身在荒陋。
坐看老病逼，须得医王救。
唯有不二门，其间无夭寿。
+++白居易
++++我身
我身何所似，似彼孤生蓬。
秋霜剪根断，浩浩随长风。
昔游秦雍间，今落巴蛮中。
昔为意气郎，今作寂寥翁。
外貌虽寂寞，中怀颇冲融。
赋命有厚薄，委心任穷通。
通当为大鹏，举翅摩苍穹。
穷则为鹪鹩，一枝足自容。
苟知此道者，身穷心不穷。
+++白居易
++++哭王质夫
仙游寺前别，别来十年馀。
生别犹怏怏，死别复何如。
客从梓潼来，道君死不虚。
惊疑心未信，欲哭复踟蹰。
踟蹰寝门侧，声发涕亦俱。
衣上今日泪，箧中前月书。
怜君古人风，重有君子儒。
篇咏陶谢辈，风流嵇阮徒。
出身既蹇屯，生世仍须臾。
诚知天至高，安得不一呼。
江南有毒蟒，江北有妖狐。
皆享千年寿，多于王质夫。
不知彼何德，不识此何辜。
+++白居易
++++东坡种花二首
持钱买花树，城东坡上栽。
但购有花者，不限桃杏梅。
百果参杂种，千枝次第开。
天时有早晚，地力无高低。
红者霞艳艳，白者雪皑皑。
游蜂逐不去，好鸟亦来栖。
前有长流水，下有小平台。
时拂台上石，一举风前杯。
花枝荫我头，花蕊落我怀。
独酌复独咏，不觉月平西。
巴俗不爱花，竟春无人来。
唯此醉太守，尽日不能回。
东坡春向暮，树木今何如。
漠漠花落尽，翳翳叶生初。
每日领童仆，荷锄仍决渠。
刬土壅其本，引泉溉其枯。
小树低数尺，大树长丈馀。
封植来几时，高下随扶疏。
养树既如此，养民亦何殊。
将欲茂枝叶，必先救根株。
云何救根株，劝农均赋租。
云何茂枝叶，省事宽刑书。
移此为郡政，庶几甿俗苏。
+++白居易
++++登城东古台
迢迢东郊上，有土青崔嵬。
不知何代物，疑是巴王台。
巴歌久无声，巴宫没黄埃。
靡靡春草合，牛羊缘四隈。
我来一登眺，目极心悠哉。
始见江山势，峰叠水环回。
凭高视听旷，向远胸襟开。
唯有故园念，时时东北来。
+++白居易
++++哭诸故人，因寄元八
昨日哭寝门，今日哭寝门。
借问所哭谁，无非故交亲。
伟卿既长往，质夫亦幽沦。
屈指数年世，收涕自思身。
彼皆少于我，先为泉下人。
我今头半白，焉得身久存。
好狂元郎中，相识二十春。
昔见君生子，今闻君抱孙。
存者尽老大，逝者已成尘。
早晚升平宅，开眉一见君。
+++白居易
++++郡中春宴，因赠诸客
仆本儒家子，待诏金马门。
尘忝亲近地，孤负圣明恩。
一旦奉优诏，万里牧远人。
可怜岛夷帅，自称为使君。
身骑牂牁马，口食涂江鳞。
暗澹绯衫故，斓斑白发新。
是时岁二月，玉历布春分。
颁条示皇泽，命宴及良辰。
冉冉趋府吏，蚩蚩聚州民。
有如蛰虫鸟，亦应天地春。
薰草席铺坐，藤枝酒注樽。
中庭无平地，高下随所陈。
蛮鼓声坎坎，巴女舞蹲蹲。
使君居上头，掩口语众宾。
勿笑风俗陋，勿欺官府贫。
蜂巢与蚁穴，随分有君臣。
+++白居易
++++开元寺东池早春
池水暖温暾，水清波潋滟。
簇簇青泥中，新蒲叶如剑。
梅房小白裹，柳彩轻黄染。
顺气草熏熏，适情鸥泛泛。
旧游成梦寐，往事随阳焱。
芳物感幽怀，一动平生念。
+++白居易
++++东溪种柳
野性爱栽植，植柳水中坻。
乘春持斧斫，裁截而树之。
长短既不一，高下随所宜。
倚岸埋大干，临流插小枝。
松柏不可待，楩楠固难移。
不如种此树，此树易荣滋。
无根亦可活，成阴况非迟。
三年未离郡，可以见依依。
种罢水边憩，仰头闲自思。
富贵本非望，功名须待时。
不种东溪柳，端坐欲何为。
+++白居易
++++卧小斋
朝起视事毕，晏坐饱食终。
散步长廊下，卧退小斋中。
拙政自多暇，幽情谁与同。
孰云二千石，心如田野翁。
+++白居易
++++步东坡
朝上东坡步，夕上东坡步。
东坡何所爱，爱此新成树。
种植当岁初，滋荣及春暮。
信意取次栽，无行亦无数。
绿阴斜景转，芳气微风度。
新叶鸟下来，萎花蝶飞去。
闲携斑竹杖，徐曳黄麻屦。
欲识往来频，青芜成白路。
+++白居易
++++征秋税毕，题郡南亭
高城直下视，蠢蠢见巴蛮。
安可施政教，尚不通语言。
且喜赋敛毕，幸闻闾井安。
岂伊循良化，赖此丰登年。
案牍既简少，池馆亦清闲。
秋雨檐果落，夕钟林鸟还。
南亭日潇洒，偃卧恣疏顽。
+++白居易
++++蚊蟆
巴徼炎毒早，二月蚊蟆生。
咂肤拂不去，绕耳薨薨声。
斯物颇微细，中人初甚轻。
如有肤受谮，久则疮痏成。
痏成无奈何，所要防其萌。
幺虫何足道，潜喻儆人情。
+++白居易
++++登龙昌上寺望江南山，怀钱舍人
骑马出西郭，悠悠欲何之。
独上高寺去，一与白云期。
虚槛晚潇洒，前山碧参差。
忽似青龙阁，同望玉峰时。
因咏松雪句，永怀鸾鹤姿。
六年不相见，况乃隔荣衰。
+++白居易
++++郊下
西日照高树，树头子规鸣。
东风吹野水，水畔江蓠生。
尽日看山立，有时寻涧行。
兀兀长如此，何许似专城。
+++白居易
++++遣怀
乐往必悲生，泰来由否极。
谁言此数然，吾道何终塞。
尝求詹尹卜，拂龟竟默默。
亦曾仰问天，天但苍苍色。
自兹唯委命，名利心双息。
近日转安闲，乡园亦休忆。
回看世间苦，苦在求不得。
我今无所求，庶离忧悲域。
+++白居易
++++岁晚
霜降水返壑，风落木归山。
冉冉岁将宴，物皆复本源。
何此南迁客，五年独未还。
命屯分已定，日久心弥安。
亦尝心与口，静念私自言。
去国固非乐，归乡未必欢。
何须自生苦，舍易求其难。
+++白居易
++++负冬日
杲杲冬日出，照我屋南隅。
负暄闭目坐，和气生肌肤。
初似饮醇醪，又如蛰者苏。
外融百骸畅，中适一念无。
旷然忘所在，心与虚空俱。
+++白居易
++++委顺
山城虽荒芜，竹树有嘉色。
郡俸诚不多，亦足充衣食。
外累由心起，心宁累自息。
尚欲忘家乡，谁能算官职。
宜怀齐远近，委顺随南北。
归去诚可怜，天涯住亦得。
+++白居易
++++宿溪翁（时初除郎官赴朝）
众心爱金玉，众口贪酒肉。
何如此溪翁，饮瓢亦自足。
溪南刈薪草，溪北修墙屋。
岁种一顷田，春驱两黄犊。
于中甚安适，此外无营欲。
溪畔偶相逢，庵中遂同宿。
醉翁向朝市，问我何官禄。
虚言笑杀翁，郎官应列宿。
+++白居易
++++重过寿泉，忆与杨九别时，因题店壁
商州南十里，有水名寿泉。
涌出石崖下，流经山店前。
忆昔相送日，我去君言还。
寒波与老泪，此地共潺湲。
一去历万里，再来经六年。
形容已变改，处所犹依然。
他日君过此，殷勤吟此篇。
+++白居易
++++西掖早秋直夜书意（自此后中书舍人时作）
凉风起禁掖，新月生宫沼。
夜半秋暗来，万年枝袅袅。
炎凉递时节，钟鼓交昏晓。
遇圣惜年衰，报恩愁力小。
素餐无补益，朱绶虚缠绕。
冠盖栖野云，稻粱养山鸟。
量能私自省，所得已非少。
五品不为贱，五十不为夭。
若无知足心，贪求何日了。
+++白居易
++++庭松
堂下何所有，十松当我阶。
乱立无行次，高下亦不齐。
高者三丈长，下者十尺低。
有如野生物，不知何人栽。
接以青瓦屋，承之白沙台。
朝昏有风月，燥湿无尘泥。
疏韵秋槭槭，凉阴夏凄凄。
春深微雨夕，满叶珠蓑蓑。
岁暮大雪天，压枝玉皑皑。
四时各有趣，万木非其侪。
去年买此宅，多为人所咍。
一家二十口，移转就松来。
移来有何得，但得烦襟开。
即此是益友，岂必交贤才。
顾我犹俗士，冠带走尘埃。
未称为松主，时时一愧怀。
+++白居易
++++竹窗
常爱辋川寺，竹窗东北廊。
一别十馀载，见竹未曾忘。
今春二月初，卜居在新昌。
未暇作厩库，且先营一堂。
开窗不糊纸，种竹不依行。
意取北檐下，窗与竹相当。
绕屋声淅淅，逼人色苍苍。
烟通杳霭气，月透玲珑光。
是时三伏天，天气热如汤。
独此竹窗下，朝回解衣裳。
轻纱一幅巾，小簟六尺床。
无客尽日静，有风终夜凉。
乃知前古人，言事颇谙详。
清风北窗卧，可以傲羲皇。
+++白居易
++++同韩侍郎游郑家池吟诗小饮
野艇容三人，晚池流浼浼。
悠然依棹坐，水思如江海。
宿雨洗沙尘，晴风荡烟霭。
残阳上竹树，枝叶生光彩。
我本偶然来，景物如相待。
白鸥惊不起，绿芡行堪采。
齿发虽已衰，性灵未云改。
逢诗遇杯酒，尚有心情在。
+++白居易
++++晚归有感
朝吊李家孤，暮问崔家疾。
回马独归来，低眉心郁郁。
平生所善者，多不过六七。
如何十年间，零落三无一。
刘曾梦中见，元向花前失。
渐老与谁游，春城好风日。
+++白居易
++++曲江感秋二首
元和二年秋，我年三十七。
长庆二年秋，我年五十一。
中间十四年，六年居谴黜。
穷通与荣悴，委运随外物。
遂师庐山远，重吊湘江屈。
夜听竹枝愁，秋看滟堆没。
近辞巴郡印，又秉纶闱笔。
晚遇何足言，白发映朱绂。
销沉昔意气，改换旧容质。
独有曲江秋，风烟如往日。
疏芜南岸草，萧飒西风树。
秋到未几时，蝉声又无数。
莎平绿茸合，莲落青房露。
今日临望时，往年感秋处。
池中水依旧，城上山如故。
独我鬓间毛，昔黑今垂素。
荣名与壮齿，相避如朝暮。
时命始欲来，年颜已先去。
当春不欢乐，临老徒惊误。
故作咏怀诗，题于曲江路。
+++白居易
++++玩松竹二首
龙蛇隐大泽，麋鹿游丰草。
栖凤安于梧，潜鱼乐于藻。
吾亦爱吾庐，庐中乐吾道。
前松后修竹，偃卧可终老。
各附其所安，不知他物好。
坐爱前檐前，卧爱北窗北。
窗竹多好风，檐松有嘉色。
幽怀一以合，俗含随缘息。
在尔虽无情，于予即有得。
乃知性相近，不必动与植。
+++白居易
++++衰病无趣，因吟所怀
朝餐多不饱，夜卧常少睡。
自觉寝食间，多无少年味。
平生好诗酒，今亦将舍弃。
酒唯下药饮，无复曾欢醉。
诗多听人吟，自不题一字。
病姿与衰相，日夜相继至。
况当尚少朝，弥惭居近侍。
终当求一郡，聚少渔樵费。
合口便归山，不问人间事。
+++白居易
++++逍遥咏
亦莫恋此身，亦莫厌此身。
此身何足恋，万劫烦恼根。
此身何足厌，一聚虚空尘。
无恋亦无厌，始是逍遥人。

++中卷四百三十五
  
+++白居易
++++短歌行
曈曈太阳如火色，上行千里下一刻。
出为白昼入为夜，圆转如珠住不得。
住不得，可奈何，为君举酒歌短歌。
歌声苦，词亦苦，四座少年君听取。
今夕未竟明夕催，秋风才往春风回。
无根蒂时不驻，朱颜白日相隳颓。
劝君且强笑一面，劝君且强饮一杯。
生不得长欢乐，年少须臾老到来。

+++白居易
++++生离别
食檗不易食梅难，檗能苦兮梅能酸。
未如生别之为难，苦在心兮酸在肝。
晨鸡再鸣残月没，征马连嘶行人出。
回看骨肉哭一声，梅酸檗苦甘如蜜。
黄河水白黄云秋，行人河边相对愁。
天寒野旷何处宿，棠梨叶战风飕飕。
生离别，生离别，忧从中来无断绝。
忧极心劳血气衰，未年三十生白发。

+++白居易
++++浩歌行
天长地久无终毕，昨夜今朝又明日。
鬓发苍浪牙齿疏，不觉身年四十七。
前去五十有几年，把镜照面心茫然。
既无长绳系白日，又无大药驻朱颜。
朱颜日渐不如故，青史功名在何处。
欲留年少待富贵，富贵不来年少去。
去复去兮如长河，东流赴海无回波。
贤愚贵贱同归尽，北邙冢墓高嵯峨。
来如此非独我，未死有酒且高歌。
颜回短命伯夷饿，我今所得亦已多。
功名富贵须待命，命若不来知奈何。

+++白居易
++++王夫子
王夫子，送君为一尉，东南三千五百里。
道途虽远位虽卑，月俸犹堪活妻子。
男儿口读古人书，束带敛手来从事。
近将徇禄给一家，远则行道佐时理，行道佐时须待命，委身下位无为耻。
命苟未来且求食，官无卑高及远迩。
男儿上既未能济天下，下又不至饥寒死。
吾观九品至一品，其间气味都相似。
紫绶朱绂青布衫，颜色不同而已矣。
王夫子，别有一事欲劝君，遇酒逢春且欢喜。
+++白居易
++++江南遇天宝乐叟
白头病叟泣且言，禄山未乱入梨园。
能弹琵琶和法曲，多在华清随至尊。
是时天下太平久，年年十月坐朝元。
千官起居环珮合，万国会同车马奔。
金钿照耀石瓮寺，兰麝熏煮温汤源。
贵妃宛转侍君侧，体弱不胜珠翠繁。
冬雪飘飖锦袍暖，春风荡漾霓裳翻。
欢娱未足燕寇至，弓劲马肥胡语喧。
豳土人迁避夷狄，鼎湖龙去哭轩辕。
从此漂沦落南土，万人死尽一身存。
秋风江上浪无限，暮雨舟中酒一尊。
涸鱼久失风波势，枯草曾沾雨露恩。
我自秦来君莫问，骊山渭水如荒村。
新丰树老笼明月，长生殿暗锁春云。
红叶纷纷盖欹瓦，绿苔重重封坏垣。
唯有中官作宫使，每年寒食一开门。
+++白居易
++++送张山人归嵩阳
黄昏惨惨天微雪，修行坊西鼓声绝。
张生马瘦衣且单，夜扣柴门与我别。
愧君冒寒来别我，为君酤酒张灯火。
酒酣火暖与君言，何事入关又出关。
答云前年偶下山，四十馀月客长安。
长安古来名利地，空手无金行路难。
朝游九城陌，肥马轻车欺杀客。
暮宿五侯门，残茶冷酒愁杀人。
春明门，门前便是嵩山路。
幸有云泉容此身，明日辞君且归去。
+++白居易
++++醉后走笔酬刘五主簿长句之赠兼简张大贾二十四先辈昆季
刘兄文高行孤立，十五年前名翕习。
是时相遇在符离，我年二十君三十。
得意忘年心迹亲，寓居同县日知闻。
衡门寂寞朝寻我，古寺萧条暮访君。
朝来暮去多携手，穷巷贫居何所有。
秋灯夜写联句诗，春雪朝倾暖寒酒。
陴湖绿爱白鸥飞，濉水清怜红鲤肥。
偶语闲攀芳树立，相扶醉蹋落花归。
张贾弟兄同里巷，乘闲数数来相访，雨天连宿草堂中，月夜徐行石桥上。
我年渐长忽自惊，镜中冉冉髭须生。
心畏后时同励志，身牵前事各求名。
问我栖栖何所适，乡人荐为鹿鸣客。
二千里别谢交游，三十韵诗慰行役。
出门可怜唯一身，敝裘瘦马入咸秦。
冬冬街鼓红尘暗，晚到长安无主人。
二贾二张与余弟，驱车逦迤来相继。
操词握赋为干戈，锋锐森然胜气多。
齐入文场同苦战，五人十载九登科。
二张得隽名居甲，美退争雄重告捷。
棠棣辉荣并桂枝，芝兰芳馥和荆叶。
唯有沅犀屈未伸，握中自谓骇鸡珍。
三年不鸣鸣必大，岂独骇鸡当骇人。
元和运启千年圣，同遇明时余最幸。
始辞秘阁吏王畿，遽列谏垣升禁闱。
蹇步何堪鸣珮玉，衰容不称著朝衣。
阊阖晨开朝百辟，冕旒不动香烟碧。
步登龙尾上虚空，立去天颜无咫尺。
宫花似雪从乘舆，禁月如霜坐直庐。
身贱每惊随内宴，才微常愧草天书。
晚松寒竹新昌第，职居密近门多闭。
日暮银台下直回，故人到门门暂开。
回头下马一相顾，尘土满衣何处来。
敛手炎凉叙未毕，先说旧山今悔出。
岐阳旅宦少欢娱，江左羁游费时日。
赠我一篇行路吟，吟之句句披沙金。
岁月徒催白发貌，泥涂不屈青云心。
谁会茫茫天地意，短才获用长才弃。
我随鹓鹭入烟云，谬上丹墀为近臣。
君同鸾凤栖荆棘，犹著青袍作选人。
惆怅知贤不能荐，徒为出入蓬莱殿。
月惭谏纸二百张，岁愧俸钱三十万。
大底浮荣何足道，几度相逢即身老。
且倾斗酒慰羁愁，重话符离问旧游。
北巷邻居几家去，东林旧院何人住。
武里村花落复开，流沟山色应如故。
感此酬君千字诗，醉中分手又何之。
须知通塞寻常事，莫叹浮沉先后时。
慷慨临歧重相勉，殷勤别后加餐饭。
君不见买臣衣锦还故乡，五十身荣未为晚。
+++白居易
++++和钱员外答卢员外早春独游曲江见寄长句
春来有色暗融融，先到诗情酒思中。
柳岸霏微裛尘雨，杏园澹荡开花风。
闻君独游心郁郁，薄晚新晴骑马出。
醉思诗侣有同年，春叹翰林无暇日。
云夫首倡寒玉音，蔚章继和春搜吟。
此时我亦闭门坐，一日风光三处心。
+++白居易
++++东墟晚歇（时退居渭村）
凉风冷露萧索天，黄蒿紫菊荒凉田。
绕冢秋花少颜色，细虫小蝶飞翻翻。
中有腾腾独行者，手拄渔竿不骑马。
晚从南涧钓鱼回，歇此墟中白杨下。
褐衣半故白发新，人逢知我是何人。
谁言渭浦栖迟客，曾作甘泉侍从臣。
+++白居易
++++客中月
客从江南来，来时月上弦。
悠悠行旅中，三见清光圆。
晓随残月行，夕与新月宿。
谁谓月无情，千里远相逐。
朝发渭水桥，暮入长安陌。
不知今夜月，又作谁家客。
+++白居易
++++挽歌词
丹旐何飞扬，素骖亦悲鸣。
晨光照闾巷，輀车俨欲行。
萧条九月天，哀挽出重城。
借问送者谁，妻子与弟兄。
苍苍上古原，峨峨开新茔。
含酸一恸哭，异口同哀声。
旧陇转芜绝，新坟日罗列。
春风草绿北邙山，此地年年生死别。

+++白居易
++++长相思
九月西风兴，月冷露华凝。
思君秋夜长，一夜魂九升。
二月东风来，草拆花心开。
思君春日迟，一日肠九回。
妾住洛桥北，君住洛桥南。
十五即相识，今年二十三。
有如女萝草，生在松之侧。
蔓短枝苦高，萦回上不得。
人言人有愿，愿至天必成。
愿作远方兽，步步比肩行。
愿作深山木，枝枝连理生。
+++白居易
++++山鹧鸪
山鹧鸪，朝朝暮暮啼复啼，啼时露白风凄凄。
黄茅冈头秋日晚，苦竹岭下寒月低。
畬田有粟何不啄，石楠有枝何不栖。
迢迢不缓复不急，楼上舟中声暗入。
梦乡迁客展转卧，抱儿寡妇彷徨立。
山鹧鸪，尔本此乡鸟，生不辞巢不别群，何苦声声啼到晓。

啼到晓，唯能愁北人，南人惯闻如不闻。
+++白居易
++++放旅雁（元和十年冬作）
九江十年冬大雪，江水生冰树枝折。
百鸟无食东西飞，中有旅雁声最饥。
雪中啄草冰上宿，翅冷腾空飞动迟。
江童持网捕将去，手携入市生卖之。
我本北人今谴谪，人鸟虽殊同是客。
见此客鸟伤客人，赎汝放汝飞入云。
雁雁汝飞向何处，第一莫飞西北去。
淮西有贼讨未平，百万甲兵久屯聚。
官军贼军相守老，食尽兵穷将及汝。
健儿饥饿射汝吃，拔汝翅翎为箭羽。
+++白居易
++++送春归（元和十一年三月三十日作）
送春归，三月尽日日暮时。
去年杏园花飞御沟绿，何处送春曲江曲。
今年杜鹃花落子规啼，送春何处西江西。
帝城送春犹怏怏，天涯送春能不加惆怅。
莫惆怅，送春人。
冗员无替五年罢，应须准拟再送浔阳春。
五年炎凉凡十变，又知此身健不健。
好去今年江上春，明年未死还相见。

+++白居易
++++山石榴寄元九
山石榴，一名山踯躅，一名杜鹃花，杜鹃啼时花扑扑。
九江三月杜鹃来，一声催得一枝开。
江城上佐闲无事，山下劚得厅前栽。
烂熳一阑十八树，根株有数花无数。
千房万叶一时新，嫩紫殷红鲜麹尘。
泪痕裛损燕支脸，剪刀裁破红绡巾。
谪仙初堕愁在世，姹女新嫁娇泥春。
日射血珠将滴地，风翻火焰欲烧人。
闲折两枝持在手，细看不似人间有。
花中此物似西施，芙蓉芍药皆嫫母。
奇芳绝艳别者谁，通州迁客元拾遗。
拾遗初贬江陵去，去时正值青春暮。
商山秦岭愁杀君，山石榴花红夹路。
题诗报我何所云，苦云色似石榴裙。
当时丛畔唯思我，今日阑前只忆君。
忆君不见坐销落，日西风起红纷纷。
+++白居易
++++画竹歌
植物之中竹难写，古今虽画无似者。
萧郎下笔独逼真，丹青以来唯一人。
画竹身肥拥肿，萧画茎瘦节节竦。
人画竹梢死羸垂，萧画枝活叶叶动。
不根而生从意生，不笋而成由笔成。
野塘水边碕岸侧，森森两丛十五茎。
婵娟不失筠粉态，萧飒尽得风烟情。
举头忽看不似画，低耳静听疑有声。
西丛七茎劲而健，省向天竺寺前石上见。
东丛八茎疏且寒，忆曾湘妃庙里雨中看。
幽姿远思少人别，与君相顾空长叹。
萧郎萧郎老可惜，手颤眼昏头雪色。
自言便是绝笔时，从今此竹尤难得。
+++白居易
++++真娘墓（墓在虎丘寺）
真娘墓，虎丘道。
不识真娘镜中面，唯见真娘墓头草。
霜摧桃李风折莲，真娘死时犹少年。
脂肤荑手不牢固，世间尤物难留连。
难留连，易销歇。
塞北花，江南雪。
+++白居易
++++长恨歌
汉皇重色思倾国，御宇多年求不得。
杨家有女初长成，养在深闺人未识。
天生丽质难自弃，一朝选在君王侧。
回眸一笑百媚生，六宫粉黛无颜色。
春寒赐浴华清池，温泉水滑洗凝脂。
侍儿扶起娇无力，始是新承恩泽时。
云鬓花颜金步摇，芙蓉帐暖度春宵。
春宵苦短日高起，从此君王不早朝。
承欢侍宴无闲暇，春从春游夜专夜。
后宫佳丽三千人，三千宠爱在一身。
金屋妆成娇侍夜，玉楼宴罢醉和春。
姊妹弟兄皆列土，可怜光彩生门户。
遂令天下父母心，不重生男重生女。
骊宫高处入青云，仙乐风飘处处闻。
缓歌慢舞凝丝竹，尽日君王看不足。
渔阳鞞鼓动地来，惊破霓裳羽衣曲。
九重城阙烟尘生，千乘万骑西南行。
翠华摇摇行复止，西出都门百馀里。
六军不发无奈何，宛转蛾眉马前死。
花钿委地无人收，翠翘金雀玉搔头。
君王掩面救不得，回看血泪相和流。
黄埃散漫风萧索，云栈萦纡登剑阁。
峨嵋山下少人行，旌旗无光日色薄。
蜀江水碧蜀山青，圣主朝朝暮暮情。
行宫见月伤心色，夜雨闻铃肠断声。
天旋日转回龙驭，到此踌躇不能去。
马嵬坡下泥土中，不见玉颜空死处。
君臣相顾尽沾衣，东望都门信马归。
归来池苑皆依旧，太液芙蓉未央柳。
芙蓉如面柳如眉，对此如何不泪垂。
春风桃李花开夜，秋雨梧桐叶落时。
西宫南苑多秋草，宫叶满阶红不扫。
梨园弟子白发新，椒房阿监青娥老。
夕殿萤飞思悄然，孤灯挑尽未成眠。
迟迟钟鼓初长夜，耿耿星河欲曙天。
鸳鸯瓦冷霜华重，翡翠衾寒谁与共。
悠悠生死别经年，魂魄不曾来入梦。
临邛道士鸿都客，能以精诚致魂魄。
为感君王展转思，遂教方士殷勤觅。
排空驭气奔如电，升天入地求之遍。
上穷碧落下黄泉，两处茫茫皆不见。
忽闻海上有仙山，山在虚无缥缈间。
楼阁玲珑五云起，其中绰约多仙子。
中有一人字太真，雪肤花貌参差是。
金阙西厢叩玉扃，转教小玉报双成。
闻道汉家天子使，九华帐里梦魂惊。
揽衣推枕起裴回，珠箔银屏逦迤开。
云鬓半偏新睡觉，花冠不整下堂来。
风吹仙袂飘飖举，犹似霓裳羽衣舞。
玉容寂寞泪阑干，梨花一枝春带雨。
含情凝睇谢君王，一别音容两渺茫。
昭阳殿里恩爱绝，蓬莱宫中日月长。
回头下望人寰处，不见长安见尘雾。
唯将旧物表深情，钿合金钗寄将去。
钗留一股合一扇，钗擘黄金合分钿。
但教心似金钿坚，天上人间会相见。
临别殷勤重寄词，词中有誓两心知。
七月七日长生殿，夜半无人私语时。
在天愿作比翼鸟，在地愿为连理枝。
天长地久有时尽，此恨绵绵无绝期。
+++白居易
++++妇人苦
蝉鬓加意梳，蛾眉用心扫。
几度晓妆成，君看不言好。
妾身重同穴，君意轻偕老。
惆怅去年来，心知未能道。
今朝一开口，语少意何深。
愿引他时事，移君此日心。
人言夫妇亲，义合如一身。
及至死生际，何曾苦乐均。
妇人一丧夫，终身守孤孑。
有如林中竹，忽被风吹折。
一折不重生，枯死犹抱节。
男儿若丧妇，能不暂伤情。
应似门前柳，逢春易发荣。
风吹一枝折，还有一枝生。
为君委曲言，愿君再三听。
须知妇人苦，从此莫相轻。
+++白居易
++++长安道
花枝缺处青楼开，艳歌一曲酒一杯。
美人劝我急行乐，自古朱颜不再来。
君不见外州客，长安道，一回来，一回老。
+++白居易
++++潜别离
不得哭，潜别离。
不得语，暗相思。
两心之外无人知。
深笼夜锁独栖鸟，利剑春断连理枝。
河水虽浊有清日，乌头虽黑有白时。
唯有潜离与暗别，彼此甘心无后期。
+++白居易
++++隔浦莲
隔浦爱红莲，昨日看犹在。
夜来风吹落，只得一回采。
花开虽有明年期，复愁明年还暂时。
+++白居易
++++寒食野望吟
丘墟郭门外，寒食谁家哭。
风吹旷野纸钱飞，古墓累累春草绿。
棠梨花映白杨树，尽是死生离别处。
冥寞重泉哭不闻，萧萧墓雨人归去。
+++白居易
++++琵琶引
浔阳江头夜送客，枫叶荻花秋索索。
下马客在船，举酒欲饮无管弦。
醉不成欢惨将别，别时茫茫江浸月。
忽闻水上琵琶声，主人忘归客不发。
寻声暗问弹者谁，琵琶声停欲语迟。
移船相近邀相见，添酒回灯重开宴。
千呼万唤始出来，犹抱琵琶半遮面。
转轴拨弦三两声，未成曲调先有情。
弦弦掩抑声声思，似诉平生不得意。
低眉信手续续弹，说尽心中无限事。
轻拢慢捻抹复挑，初为霓裳后六幺。
大弦嘈嘈如急雨，小弦切切如私语。
嘈嘈切切错杂弹，大珠小珠落玉盘。
间关莺语花底滑，幽咽泉流水下滩。
水泉冷涩弦疑绝，疑绝不通声暂歇。
别有幽愁暗恨生，此时无声胜有声。
银瓶乍破水浆迸，铁骑突出刀枪鸣。
曲终收拨当心画，四弦一声如裂帛。
东舟西舫悄无言，唯见江心秋月白。
沉吟放拨插弦中，整顿衣裳起敛容。
自言本是京城女，家在虾蟆陵下住。
十三学得琵琶成，名属教坊第一部。
曲罢曾教善才伏，妆成每被秋娘妒。
五陵年少争缠头，一曲红绡不知数。
钿头云篦击节碎，血色罗裙翻酒污。
今年欢笑复明年，秋月春风等闲度。
弟走从军阿姨死，暮去朝来颜色故。
门前冷落鞍马稀，老大嫁作商人妇。
商人重利轻别离，前月浮梁买茶去。
去来江口守空船，绕船月明江水寒。
夜深忽梦少年事，梦啼妆泪红阑干。
我闻琵琶已叹息，又闻此语重唧唧。
同是天涯沦落人，相逢何必曾相识。
我从去年辞帝京，谪居卧病浔阳城。
浔阳小处无音乐，终岁不闻丝竹声。
住近湓江地低湿，黄芦苦竹绕宅生。
其间旦暮闻何物，杜鹃啼血猿哀鸣。
春江花朝秋月夜，往往取酒还独倾。
岂无山歌与村笛，呕哑嘲哳难为听。
今夜闻君琵琶语，如听仙乐耳暂明。
莫辞更坐弹一曲，为君翻作琵琶行。
感我此言良久立，却坐促弦弦转急。
凄凄不似向前声，满座重闻皆掩泣。
座中泣下谁最多，江州司马青衫湿。

+++白居易
++++简简吟
苏家小女名简简，芙蓉花腮柳叶眼。
十一把镜学点妆，十二抽针能绣裳。
十三行坐事调品，不肯迷头白地藏。
玲珑云髻生花样，飘飖风袖蔷薇香。
殊姿异态不可状，忽忽转动如有光。
二月繁霜杀桃李，明年欲嫁今年死。
丈人阿母勿悲啼，此女不是凡夫妻。
恐是天仙谪人世，只合人间十三岁。
大都好物不坚牢，彩云易散琉璃脆。
+++白居易
++++花非花
花非花，雾非雾。
夜半来，天明去。
来如春梦几多时，去似朝云无觅处。

+++白居易
++++醉后狂言，酬赠萧、殷二协律
馀杭邑客多羁贫，其间甚者萧与殷。
天寒身上犹衣葛，日高甑中未拂尘。
江城山寺十一月，北风吹沙雪纷纷。
宾客不见绨袍惠，黎庶未沾襦袴恩。
此时太守自惭愧，重衣复衾有馀温。
因命染人与针女，先制两裘赠二君。
吴绵细软桂布密，柔如狐腋白似云。
劳将诗书投赠我，如此小惠何足论。
我有大裘君未见，宽广和暖如阳春。
此裘非缯亦非纩，裁以法度絮以仁。
刀尺钝拙制未毕，出亦不独裹一身。
若令在郡得五考，与君展覆杭州人。
+++白居易
++++醉歌（示伎人商玲珑）
罢胡琴，掩秦瑟，玲珑再拜歌初毕。
谁道使君不解歌，听唱黄鸡与白日。
黄鸡催晓丑时鸣，白日催年酉前没。
腰间红绶系未稳，镜里朱颜看已失。
玲珑玲珑奈老何，使君歌了汝更歌。


++中卷四百三十六
  
+++白居易
++++代书诗一百韵寄微之
忆在贞元岁，初登典校司。
身名同日授，心事一言知。
肺腑都无隔，形骸两不羁。
疏狂属年少，闲散为官卑。
分定金兰契，言通药石规。
交贤方汲汲，友直每偲偲。
有月多同赏，无杯不共持。
秋风拂琴匣，夜雪卷书帷。
高上慈恩塔，幽寻皇子陂。
唐昌玉蕊会，崇敬牡丹期。
笑劝迂辛酒，闲吟短李诗。
儒风爱敦质，佛理赏玄师。
度日曾无闷，通宵靡不为。
双声联律句，八面对宫棋。
往往游三省，腾腾出九逵。
寒销直城路，春到曲江池。
树暖枝条弱，山晴彩翠奇。
峰攒石绿点，柳宛麹尘丝。
岸草烟铺地，园花雪压枝。
早光红照耀，新溜碧逶迤。
幄幕侵堤布，盘筵占地施。
征伶皆绝艺，选伎悉名姬。
粉黛凝春态，金钿耀水嬉。
风流夸堕髻，时世斗啼眉。
密坐随欢促，华尊逐胜移。
香飘歌袂动，翠落舞钗遗。
筹插红螺碗，觥飞白玉卮。
打嫌调笑易，饮讶卷波迟。
残席喧哗散，归鞍酩酊骑。
酡颜乌帽侧，醉袖玉鞭垂。
紫陌传钟鼓，红尘塞路岐。
几时曾暂别，何处不相随。
荏苒星霜换，回环节候催。
两衙多请告，三考欲成资。
运启千年圣，天成万物宜。
皆当少壮日，同惜盛明时。
光景嗟虚掷，云霄窃暗窥。
攻文朝矻矻，讲学夜孜孜。
策目穿如札，锋毫锐若锥。
繁张获鸟网，坚守钓鱼坻。
并受夔龙荐，齐陈晁董词。
万言经济略，三策太平基。
中第争无敌，专场战不疲。
辅车排胜阵，掎角搴降旗。
双阙纷容卫，千僚俨等衰。
恩随紫泥降，名向白麻披。
既在高科选，还从好爵縻。
东垣君谏诤，西邑我驱驰。
再喜登乌府，多惭侍赤墀。
官班分内外，游处遂参差。
每列鹓鸾序，偏瞻獬豸姿。
简威霜凛冽，衣彩绣葳蕤。
正色摧强御，刚肠嫉喔咿。
常憎持禄位，不拟保妻儿。
养勇期除恶，输忠在灭私。
下鞲惊燕雀，当道慑狐狸。
南国人无怨，东台吏不欺。
理冤多定国，切谏甚辛毗。
造次行于是，平生志在兹。
道将心共直，言与行兼危。
水暗波翻覆，山藏路险巇。
未为明主识，已被倖臣疑。
木秀遭风折，兰芳遇霰萎。
千钧势易压，一柱力难支。
腾口因成痏，吹毛遂得疵。
忧来吟贝锦，谪去咏江蓠。
邂逅尘中遇，殷勤马上辞。
贾生离魏阙，王粲向荆夷。
水过清源寺，山经绮季祠。
心摇汉皋珮，泪堕岘亭碑。
驿路缘云际，城楼枕水湄。
思乡多绕泽，望阙独登陴。
林晚青萧索，江平绿渺瀰。
野秋鸣蟋蟀，沙冷聚鸬鹚。
官舍黄茅屋，人家苦竹篱。
白醪充夜酌，红粟备晨炊。
寡鹤摧风翮，鳏鱼失水鬐。
暗雏啼渴旦，凉叶坠相思。
一点寒灯灭，三声晓角吹。
蓝衫经雨故，骢马卧霜羸。
念涸谁濡沫，嫌醒自歠醨。
耳垂无伯乐，舌在有张仪。
负气冲星剑，倾心向日葵。
金言自销铄，玉性肯磷缁。
伸屈须看蠖，穷通莫问龟。
定知身是患，应用道为医。
想子今如彼，嗟予独在斯。
无憀当岁杪，有梦到天涯。
坐阻连襟带，行乖接履綦。
润销衣上雾，香散室中芝。
念远缘迁贬，惊时为别离。
素书三往复，明月七盈亏。
旧里非难到，馀欢不可追。
树依兴善老，草傍静安衰。
前事思如昨，中怀写向谁。
北村寻古柏，南宅访辛夷。
此日空搔首，何人共解颐。
病多知夜永，年长觉秋悲。
不饮长如醉，加餐亦似饥。
狂吟一千字，因使寄微之。
+++白居易
++++和郑元及第后秋归洛下闲居（ 同高侍郎下隔年及第）
勤苦成名后，优游得意间。
玉怜同匠琢，桂恨隔年攀。
山静豹难隐，谷幽莺暂还。
微吟诗引步，浅酌酒开颜。
门迥暮临水，窗深朝对山。
云衢日相待，莫误许身闲。
+++白居易
++++与诸同年贺座主侍郎新拜太常，同宴萧尚书亭子
宠新卿典礼，会盛客征文。
不失迁莺侣，因成贺燕群。
池台晴间雪，冠盖暮和云。
共仰曾攀处，年深桂尚熏。
+++白居易
++++东都冬日会诸同年宴郑家林亭（得先字）
盛时陪上第，暇日会群贤。
桂折因同树，莺迁各异年。
宾阶纷组佩，妓席俨花钿。
促膝齐荣贱，差肩次后先。
助歌林下水，销酒雪中天。
他日升沉者，无忘共此筵。
+++白居易
++++叙德书情四十韵，上宣歙翟中丞
元圣生乘运，忠贤出应期。
还将稽古力，助立太平基。
土控吴兼越，州连歙与池。
山河地襟带，军镇国藩维。
廉察安江甸，澄清肃海夷。
股肱分外守，耳目付中司。
楚老歌来暮，秦人咏去思。
望如时雨至，福是岁星移。
政静民无讼，刑行吏不欺。
撝谦惊主宠，阴德畏人知。
白玉惭温色，朱绳让直辞。
行为时领袖，言作世蓍龟。
盛幕招贤士，连营训锐师。
光华下鹓鹭，气色动熊罴。
出入麾幢引，登临剑戟随。
好风迎解榻，美景待搴帷。
晴野霞飞绮，春郊柳宛丝。
城乌惊画角，江雁避红旗。
藉草朱轮驻，攀花紫绶垂。
山宜谢公屐，洲称柳家诗。
酒气和芳杜，弦声乱子规。
分球齐马首，列舞匝蛾眉。
醉惜年光晚，欢怜日影迟。
回塘排玉棹，归路拥金羁。
自顾龙钟者，尝蒙噢咻之。
仰山尘不让，涉海水难为。
身忝乡人荐，名因国士推。
提携增善价，拂拭长妍姿。
射策端心术，迁乔整羽仪。
幸穿杨远叶，谬折桂高枝。
佩德潜书带，铭仁暗勒肌。
饬躬趋馆舍，拜手挹阶墀。
霄汉程虽在，风尘迹尚卑。
敝衣羞布素，败屋厌茅茨。
养乏晨昏膳，居无伏腊资。
盛时贫可耻，壮岁病堪嗤。
擢第名方立，耽书力未疲。
磨铅重剸割，策蹇再奔驰。
相马须怜瘦，呼鹰正及饥。
扶摇重即事，会有答恩时。
+++白居易
++++和渭北刘大夫借便秋遮虏，寄朝中亲友
巨镇为邦屏，全材作国桢。
韬钤汉上将，文墨鲁诸生。
豹虎关西卒，金汤渭北城。
宠深初受棨，威重正扬兵。
阵占山河布，军谙水草行。
夏苗侵虎落，宵遁失蕃营。
云队攒戈戟，风行卷旆旌。
堠空烽火灭，气胜鼓鼙鸣。
胡马辞南牧，周师罢北征。
回头问天下，何处有欃枪。
+++白居易
++++题故曹王宅（宅在檀溪）
甲第何年置，朱门此地开。
山当宾阁出，溪绕妓堂回。
覆井桐新长，阴窗竹旧栽。
池荒红菡萏，砌老绿莓苔。
捐馆梁王去，思人楚客来。
西园飞盖处，依旧月裴回。
+++白居易
++++自江陵之徐州路上寄兄弟
岐路南将北，离忧弟与兄。
关河千里别，风雪一身行。
夕宿劳乡梦，晨装惨旅情。
家贫忧后事，日短念前程。
烟雁翻寒渚，霜乌聚古城。
谁怜陟冈者，西楚望南荆。
+++白居易
++++酬哥舒大见赠
去岁欢游何处去，曲江西岸杏园东。
花下忘归因美景，尊前劝酒是春风。
各从微宦风尘里，共度流年离别中。
今日相逢愁又喜，八人分散两人同。
+++白居易
++++和谈校书秋夜感怀，呈朝中亲友
遥夜凉风楚客悲，清砧繁漏月高时。
秋霜似鬓年空长，春草如袍位尚卑。
词赋擅名来已久，烟霄得路去何迟。
汉庭卿相皆知己，不荐扬雄欲荐谁。
+++白居易
++++感秋寄远
惆怅时节晚，两情千里同。
离忧不散处，庭树正秋风。
燕影动归翼，蕙香销故丛。
佳期与芳岁，牢落两成空。
+++白居易
++++春题华阳观（观即华阳公主故宅有旧内人存焉）
帝子吹箫逐凤凰，空留仙洞号华阳。
落花何处堪惆怅，头白宫人扫影堂。
+++白居易
++++秋雨中赠元九
不堪红叶青苔地，又是凉风暮雨天。
莫怪独吟秋思苦，比君校近二毛年。
+++白居易
++++城东闲游
宠辱忧欢不到情，任他朝市自营营。
独寻秋景城东去，白鹿原头信马行。
+++白居易
++++答韦八
丽句劳相赠，佳期恨有违。
早知留酒待，悔不趁花归。
春尽绿醅老，雨多红萼稀。
今朝如一醉，犹得及芳菲。
+++白居易
++++华阳观桃花时招李六拾遗饮
华阳观里仙桃发，把酒看花心自知。
争忍开时不同醉，明朝后日即空枝。
+++白居易
++++和友人洛中春感
莫悲金谷园中月，莫叹天津桥上春。
若学多情寻往事，人间何处不伤神。
+++白居易
++++送张南简入蜀
昨日诏书下，求贤访陆沉。
无论能与否，皆起徇名心。
君独南游去，云山蜀路深。
+++白居易
++++寄陆补阙（前年同登科）
忽忆前年科第后，此时鸡鹤暂同群。
秋风惆怅须吹散，鸡在中庭鹤在云。
+++白居易
++++华阳观中八月十五日夜招友玩月
人道秋中明月好，欲邀同赏意如何。
华阳洞里秋坛上，今夜清光此处多。
+++白居易
++++曲江忆元九
春来无伴闲游少，行乐三分减二分。
何况今朝杏园里，闲人逢尽不逢君。
+++白居易
++++过刘三十二故宅
不见刘君来近远，门前两度满枝花。
朝来惆怅宣平过，柳巷当头第一家。
+++白居易
++++下邽庄南桃花
村南无限桃花发，唯我多情独自来。
日暮风吹红满地，无人解惜为谁开。
+++白居易
++++三月三十日题慈恩寺
慈恩春色今朝尽，尽日裴回倚寺门。
惆怅春归留不得，紫藤花下渐黄昏。
+++白居易
++++看恽家牡丹花戏赠李二十
香胜烧兰红胜霞，城中最数令公家。
人人散后君须看，归到江南无此花。
+++白居易
++++春中与卢四周谅华阳观同居
性情懒慢好相亲，门巷萧条称作邻。
背烛共怜深夜月，蹋花同惜少年春。
杏坛住僻虽宜病，芸阁官微不救贫。
文行如君尚憔悴，不知霄汉待何人。
+++白居易
++++自城东至以诗代书，戏招李六拾遗、崔二十六先辈
青门走马趁心期，惆怅归来已校迟。
应过唐昌玉蕊后，犹当崇敬牡丹时。
暂游还忆崔先辈，欲醉先邀李拾遗。
尚残半月芸香俸，不作归粮作酒赀。
+++白居易
++++盩厔县北楼望山（自此后诗为畿尉时作）
一为趋走吏，尘土不开颜。
孤负平生眼，今朝始见山。
+++白居易
++++县西郊秋寄赠马造
紫阁峰西清渭东，野烟深处夕阳中。
风荷老叶萧条绿，水蓼残花寂寞红。
我厌宦游君失意，可怜秋思两心同。
+++白居易
++++别韦苏州
百年愁里过，万感醉中来。
惆怅城西别，愁眉两不开。
+++白居易
++++戏题新栽蔷薇（时尉盩厔）
移根易地莫憔悴，野外庭前一种春。
少府无妻春寂寞，花开将尔当夫人。
+++白居易
++++酬王十八、李大见招游山
自怜幽会心期阻，复愧嘉招书信频。
王事牵身去不得，满山松雪属他人。
+++白居易
++++县南花下醉中留刘五
百岁几回同酩酊，一年今日最芳菲。
愿将花赠天台女，留取刘郎到夜归。
+++白居易
++++宿杨家
杨氏弟兄俱醉卧，披衣独起下高斋。
夜深不语中庭立，月照藤花影上阶。
+++白居易
++++醉中留别杨六兄弟（三月二十日别）
春初携手春深散，无日花间不醉狂。
别后何人堪共醉，犹残十日好风光。
+++白居易
++++醉中归盩厔
金光门外昆明路，半醉腾腾信马回。
数日非关王事系，牡丹花尽始归来。
+++白居易
++++游云居寺，赠穆三十六地主
乱峰深处云居路，共蹋花行独惜春。
胜地本来无定主，大都山属爱山人。
+++白居易
++++和王十八蔷薇涧花时有怀萧侍御兼见赠
霄汉风尘俱是系，蔷薇花委故山深。
怜君独向涧中立，一把红芳三处心。
+++白居易
++++再因公事到骆口驿
今年到时夏云白，去年来时秋树红。
两度见山心有愧，皆因王事到山中。
+++白居易
++++期李二十文略、王十八质夫不至，独宿仙游寺
文略也从牵吏役，质夫何故恋嚣尘。
始知解爱山中宿，千万人中无一人。
+++白居易
++++酬赵秀才赠新登科诸先辈
莫羡蓬莱鸾鹤侣，道成羽翼自生身。
君看名在丹台者，尽是人间修道人。
+++白居易
++++过天门街
雪尽终南又欲春，遥怜翠色对红尘。
千车万马九衢上，回首看山无一人。
+++白居易
++++惜玉蕊花，有怀集贤王校书起
芳意将阑风又吹，白云离叶雪辞枝。
集贤雠校无闲日，落尽瑶花君不知。
+++白居易
++++春送卢秀才下第游太原谒严尚书
未将时会合，且与俗浮沉。
鸿养青冥翮，蛟潜云雨心。
烟郊春别远，风碛暮程深。
墨客投何处，并州旧翰林。
+++白居易
++++长安送柳大东归
白社羁游伴，青门远别离。
浮名相引住，归路不同归。
+++白居易
++++送文畅上人东游
得道即无著，随缘西复东。
貌依年腊老，心到夜禅空。
山宿驯溪虎，江行滤水虫。
悠悠尘客思，春满碧云中。
+++白居易
++++社日关路作
晚景函关路，凉风社日天。
青岩新有燕，红树欲无蝉。
愁立驿楼上，厌行官堠前。
萧条秋兴苦，渐近二毛年。
+++白居易
++++重到毓村宅有感
欲入中门泪满巾，庭花无主两回春。
轩窗帘幕皆依旧，只是堂前欠一人。
+++白居易
++++乱后过流沟寺
九月徐州新战后，悲风杀气满山河。
唯有流沟山下寺，门前依旧白云多。
+++白居易
++++叹发落
多病多愁心自知，行年未老发先衰。
随梳落去何须惜，不落终须变作丝。
+++白居易
++++留别吴七正字
成名共记甲科上，署吏同登芸阁间。
唯是尘心殊道性，秋蓬常转水长闲。
+++白居易
++++除夜宿洺州
家寄关西住，身为河北游。
萧条岁除夜，旅泊在洺州。
+++白居易
++++邯郸冬至夜思家
邯郸驿里逢冬至，抱膝灯前影伴身。
想得家中夜深坐，还应说著远行人。
+++白居易
++++冬至夜怀湘灵
艳质无由见，寒衾不可亲。
何堪最长夜，俱作独眠人。
+++白居易
++++感故张仆射诸妓
黄金不惜买蛾眉，拣得如花三四枝。
歌舞教成心力尽，一朝身去不相随。
+++白居易
++++游仙游山
暗将心地出人间，五六年来人怪闲。
自嫌恋著未全尽，犹爱云泉多在山。
+++白居易
++++见尹公亮新诗，偶赠绝句
袖里新诗十首馀，吟看句句是琼琚。
如何持此将干谒，不及公卿一字书。
+++白居易
++++长安闲居
风竹松烟昼掩关，意中长似在深山。
无人不怪长安住，何独朝朝暮暮间。
+++白居易
++++早春独游曲江（时为校书郎）
散职无羁束，羸骖少送迎。
朝从直城出，春傍曲江行。
风起池东暖，云开山北晴。
冰销泉脉动，雪尽草芽生。
露杏红初坼，烟杨绿未成。
影迟新度雁，声涩欲啼莺。
闲地心俱静，韶光眼共明。
酒狂怜性逸，药效喜身轻。
慵慢疏人事，幽栖逐野情。
回看芸阁笑，不似有浮名。
+++白居易
++++秘书省中忆旧山
厌从薄宦校青简，悔别故山思白云。
犹喜兰台非傲吏，归时应免动移文。
+++白居易
++++凉夜有怀（自此后诗并未应举时作）
清风吹枕席，白露湿衣裳。
好是相亲夜，漏迟天气凉。
+++白居易
++++送武士曹归蜀（士曹即武中丞兄）
花落鸟嘤嘤，南归称野情。
月宜秦岭宿，春好蜀江行。
乡路通云栈，郊扉近锦城。
乌台陟冈送，人羡别时荣。
+++白居易
++++江南送北客，因凭寄徐州兄弟书（时年十五）
故园望断欲何如，楚水吴山万里馀。
今日因君访兄弟，数行乡泪一封书。
+++白居易
++++赋得古原草送别
离离原上草，一岁一枯荣。
野火烧不尽，春风吹又生。
远芳侵古道，晴翠接荒城。
又送王孙去，萋萋满别情。
+++白居易
++++夜哭李夷道
逝者绝影响，空庭朝复昏。
家人哀临毕，夜锁寿堂门。
无妻无子何人葬，空见铭旌向月翻。
+++白居易
++++病中作（时年十八）
久为劳生事，不学摄生道。
年少已多病，此身岂堪老。
+++白居易
++++秋江晚泊
扁舟泊云岛，倚棹念乡国。
四望不见人，烟江澹秋色。
客心贫易动，日入愁未息。
+++白居易
++++旅次景空寺宿幽上人院
不与人境接，寺门开向山。
暮钟寒鸟聚，秋雨病僧闲。
月隐云树外，萤飞廊宇间。
幸投花界宿，暂得静心颜。
+++白居易
++++长安正月十五日
喧喧车骑帝王州，羁病无心逐胜游。
明月春风三五夜，万人行乐一人愁。
+++白居易
++++过高将军墓
原上新坟委一身，城中旧宅有何人。
妓堂宾阁无归日，野草山花又欲春。
门客空将感恩泪，白杨风里一沾巾。
+++白居易
++++寒食卧病
病逢佳节长叹息，春雨濛濛榆柳色。
羸坐全非旧日容，扶行半是他人力。
喧喧里巷蹋青归，笑闭柴门度寒食。
+++白居易
++++宿桐庐馆，同崔存度醉后作
江海漂漂共旅游，一尊相劝散穷愁。
夜深醒后愁还在，雨滴梧桐山馆秋。
+++白居易
++++江楼望归（时避难在越中）
满眼云水色，月明楼上人。
旅愁春入越，乡梦夜归秦。
道路通荒服，田园隔虏尘。
悠悠沧海畔，十载避黄巾。
+++白居易
++++除夜寄弟妹
感时思弟妹，不寐百忧生。
万里经年别，孤灯此夜情。
病容非旧日，归思逼新正。
早晚重欢会，羁离各长成。
+++白居易
++++寒食月夜
风香露重梨花湿，草舍无灯愁未入。
南邻北里歌吹时，独倚柴门月中立。
+++白居易
++++感芍药花，寄正一上人
今日阶前红芍药，几花欲老几花新。
开时不解比色相，落后始知如幻身。
空门此去几多地，欲把残花问上人。
+++白居易
++++晚秋闲居
地僻门深少送迎，披衣闲坐养幽情。
秋庭不扫携藤杖，闲蹋梧桐黄叶行。
+++白居易
++++秋暮郊居书怀
郊居人事少，昼卧对林峦。
穷巷厌多雨，贫家愁早寒。
葛衣秋未换，书卷病仍看。
若问生涯计，前溪一钓竿。
+++白居易
++++为薛台悼亡
半死梧桐老病身，重泉一念一伤神。
手携稚子夜归院，月冷空房不见人。
+++白居易
++++途中寒食
路旁寒食行人尽，独占春愁在路旁。
马上垂鞭愁不语，风吹百草野田香。
+++白居易
++++题流沟寺古松
烟叶葱茏苍麈尾，霜皮剥落紫龙鳞。
欲知松老看尘壁，死却题诗几许人。
+++白居易
++++感月悲逝者
存亡感月一潸然，月色今宵似往年。
何处曾经同望月，樱桃树下后堂前。
+++白居易
++++代邻叟言怀
人生何事心无定，宿昔如今意不同。
宿昔愁身不得老，如今恨作白头翁。
+++白居易
++++自河南经乱关内阻饥兄弟离散各在一处…符离及下邽弟妹
时难年饥世业空，弟兄羁旅各西东。
田园寥落干戈后，骨肉流离道路中。
吊影分为千里雁，辞根散作九秋蓬。
共看明月应垂泪，一夜乡心五处同。
+++白居易
++++长安早春旅怀
轩车歌吹喧都邑，中有一人向隅立。
夜深明月卷帘愁，日暮青山望乡泣。
风吹新绿草芽坼，雨洒轻黄柳条湿。
此生知负少年春，不展愁眉欲三十。
+++白居易
++++寒闺夜
夜半衾裯冷，孤眠懒未能。
笼香销尽火，巾泪滴成冰。
为惜影相伴，通宵不灭灯。
+++白居易
++++寄湘灵
泪眼凌寒冻不流，每经高处即回头。
遥知别后西楼上，应凭栏干独自愁。
+++白居易
++++冬至宿杨梅馆
十一月中长至夜，三千里外远行人。
若为独宿杨梅馆，冷枕单床一病身。
+++白居易
++++临江送夏瞻（瞻年七十馀）
悲君老别我沾巾，七十无家万里身。
愁见舟行风又起，白头浪里白头人。
+++白居易
++++冬夜示敏巢（时在东都宅）
炉火欲销灯欲尽，夜长相对百忧生。
他时诸处重相见，莫忘今宵灯下情。
+++白居易
++++客中守岁（在柳家庄）
守岁尊无酒，思乡泪满巾。
始知为客苦，不及在家贫。
畏老偏惊节，防愁预恶春。
故园今夜里，应念未归人。
+++白居易
++++问淮水
自嗟名利客，扰扰在人间。
何事长淮水，东流亦不闲。
+++白居易
++++宿樟亭驿
夜半樟亭驿，愁人起望乡。
月明何所见，潮水白茫茫。
+++白居易
++++及第后忆旧山
偶献子虚登上第，却吟招隐忆中林。
春萝秋桂莫惆怅，纵有浮名不系心。
+++白居易
++++题李次云窗竹
不用裁为鸣凤管，不须截作钓鱼竿。
千花百草凋零后，留向纷纷雪里看。
+++白居易
++++花下自劝酒
酒盏酌来须满满，花枝看即落纷纷。
莫言三十是年少，百岁三分已一分。
+++白居易
++++题李十一东亭
相思夕上松台立，蛩思蝉声满耳秋。
惆怅东亭风月好，主人今夜在鄜州。
+++白居易
++++春村
二月村园暖，桑间戴胜飞。
农夫舂旧谷，蚕妾捣新衣。
牛马因风远，鸡豚过社稀。
黄昏林下路，鼓笛赛神归。
+++白居易
++++题施山人野居
得道应无著，谋生亦不妨。
春泥秧稻暖，夜火焙茶香。
水巷风尘少，松斋日月长。
高闲真是贵，何处觅侯王。

++中卷四百三十七
  
+++白居易
++++翰林中送独孤二十七起居罢职出院
碧落留云住，青冥放鹤还。
银台向南路，从此到人间。
+++白居易
++++重寻杏园
忽忆芳时频酩酊，却寻醉处重裴回。
杏花结子春深后，谁解多情又独来。
+++白居易
++++曲江独行（自此后在翰林时作）
独来独去何人识，厩马朝衣野客心。
闲爱无风水边坐，杨花不动树阴阴。
+++白居易
++++同李十一醉忆元九
花时同醉破春愁，醉折花枝当酒筹。
忽忆故人天际去，计程今日到凉州。
+++白居易
++++同钱员外题绝粮僧巨川
三十年来坐对山，唯将无事化人间。
斋时往往闻钟笑，一食何如不食闲。
+++白居易
++++绝句代书赠钱员外
欲寻秋景闲行去，君病多慵我兴孤。
可惜今朝山最好，强能骑马出来无。
+++白居易
++++晚秋有怀郑中旧隐
天高风袅袅，乡思绕关河。
寥落归山梦，殷勤采蕨歌。
病添心寂寞，愁入鬓蹉跎。
晚树蝉鸣少，秋阶日上多。
长闲羡云鹤，久别愧烟萝。
其奈丹墀上，君恩未报何。
+++白居易
++++禁中九日对菊花酒忆元九
赐酒盈杯谁共持，宫花满把独相思。
相思只傍花边立，尽日吟君咏菊诗。
+++白居易
++++送王十八归山，寄题仙游寺
曾于太白峰前住，数到仙游寺里来。
黑水澄时潭底出，白云破处洞门开。
林间暖酒烧红叶，石上题诗扫绿苔。
惆怅旧游那复到，菊花时节羡君回。
+++白居易
++++答张籍，因以代书
怜君马瘦衣裘薄，许到江东访鄙夫。
今日正闲天又暖，可能扶病暂来无。
+++白居易
++++曲江早春
曲江柳条渐无力，杏园伯劳初有声。
可怜春浅游人少，好傍池边下马行。
+++白居易
++++见元九悼亡诗，因以此寄
夜泪暗销明月幌，春肠遥断牡丹庭。
人间此病治无药，唯有楞伽四卷经。
+++白居易
++++寒食夜
无月无灯寒食夜，夜深犹立暗花前。
忽因时节惊年几，四十如今欠一年。
+++白居易
++++杏园花落时招钱员外同醉
花园欲去去应迟，正是风吹狼藉时。
近西数树犹堪醉，半落春风半在枝。
+++白居易
++++重题西明寺牡丹（时元九在江陵）
往年君向东都去，曾叹花时君未回。
今年况作江陵别，惆怅花前又独来。
只愁离别长如此，不道明年花不开。
+++白居易
++++同钱员外禁中夜直
宫漏三声知半夜，好风凉月满松筠。
此时闲坐寂无语，药树影中唯两人。
+++白居易
++++禁中夜作，书与元九
心绪万端书两纸，欲封重读意迟迟。
五声宫漏初鸣夜，一点窗灯欲灭时。
+++白居易
++++八月十五日夜禁中独直，对月忆元九
银台金阙夕沈沈，独宿相思在翰林。
三五夜中新月色，二千里外故人心。
渚宫东面烟波冷，浴殿西头钟漏深。
犹恐清光不同见，江陵卑湿足秋阴。
+++白居易
++++寄陈式五兄
年来白发两三茎，忆别君时髭未生。
惆怅料君应满鬓，当初是我十年兄。
+++白居易
++++庾顺之以紫霞绮远赠，以诗答之
千里故人心郑重，一端香绮紫氛氲。
开缄日映晚霞色，满幅风生秋水纹。
为褥欲裁怜叶破，制裘将翦惜花分。
不如缝作合欢被，寤寐相思如对君。
+++白居易
++++送元八归凤翔
莫道岐州三日程，其如风雪一身行。
与君况是经年别，暂到城来又出城。
+++白居易
++++雨雪放朝，因怀微之
归骑纷纷满九衢，放朝三日为泥涂。
不知雨雪江陵府，今日排衙得免无。
+++白居易
++++咏怀
岁去年来尘土中，眼看变作白头翁。
如何办得归山计，两顷村田一亩宫。
+++白居易
++++闻微之江陵卧病以大通中散碧腴垂云膏寄之因题四韵
已题一帖红消散，又封一合碧云英。
凭人寄向江陵去，道路迢迢一月程。
未必能治江上瘴，且图遥慰病中情。
到时想得君拈得，枕上开看眼暂明。
+++白居易
++++酬钱员外雪中见寄
松雪无尘小院寒，闭门不似住长安。
烦君想我看心坐，报道心空无可看。
+++白居易
++++重酬钱员外
雪中重寄雪山偈，问答殷勤四句中。
本立空名缘破妄，若能无妄亦无空。
+++白居易
++++独酌忆微之（时对所赠醆）
独酌花前醉忆君，与君春别又逢春。
惆怅银杯来处重，不曾盛酒劝闲人。
+++白居易
++++微之宅残牡丹
残红零落无人赏，雨打风摧花不全。
诸处见时犹怅望，况当元九小亭前。
+++白居易
++++新磨镜
衰容常晚栉，秋镜偶新磨。
一与清光对，方知白发多。
鬓毛从幻化，心地付头陀。
任意浑成雪，其如似梦何。
+++白居易
++++感发落
昔日愁头白，谁知未白衰。
眼看应落尽，无可变成丝。
+++白居易
++++八月十五日夜闻崔大员外翰林独直对酒玩月…偶题是诗
秋月高悬空碧外，仙郎静玩禁闱间。
岁中唯有今宵好，海内无如此地闲。
皓色分明双阙榜，清光深到九门关。
遥闻独醉还惆怅，不见金波照玉山。
+++白居易
++++酬王十八见寄
秋思太白峰头雪，晴忆仙游洞口云。
未报皇恩归未得，惭君为寄北山文。
+++白居易
++++立春日酬钱员外曲江同行见赠
下直遇春日，垂鞭出禁闱。
两人携手语，十里看山归。
柳色早黄浅，水文新绿微。
风光向晚好，车马近南稀。
机尽笑相顾，不惊鸥鹭飞。
+++白居易
++++和钱员外青龙寺上方望旧山
旧峰松雪旧溪云，怅望今朝遥属君。
共道使臣非俗吏，南山莫动北山文。
+++白居易
++++宴周皓大夫光福宅（座上作）
何处风光最可怜，妓堂阶下砌台前。
轩车拥路光照地，丝管入门声沸天。
绿蕙不香饶桂酒，红樱无色让花钿。
野人不敢求他事，唯借泉声伴醉眠。
+++白居易
++++晚秋夜
碧空溶溶月华静，月里愁人吊孤影。
花开残菊傍疏篱，叶下衰桐落寒井。
塞鸿飞急觉秋尽，邻鸡鸣迟知夜永。
凝情不语空所思，风吹白露衣裳冷。
+++白居易
++++惜牡丹花二首
惆怅阶前红牡丹，晚来唯有两枝残。
明朝风起应吹尽，夜惜衰红把火看。
寂寞萎红低向雨，离披破艳散随风。
晴明落地犹惆怅，何况飘零泥土中。
+++白居易
++++答元奉礼同宿见赠
相逢俱叹不闲身，直日常多斋日频。
晓鼓一声分散去，明朝风景属何人。
+++白居易
++++答马侍御见赠
谬入金门侍玉除，烦君问我意何如。
蟠木讵堪明主用，笼禽徒与故人疏。
苑花似雪同随辇，宫月如眉伴直庐。
浅薄求贤思自代，嵇康莫寄绝交书。
+++白居易
++++上巳日恩赐曲江宴会即事
赐欢仍许醉，此会兴如何。
翰苑主恩重，曲江春意多。
花低羞艳妓，莺散让清歌。
共道升平乐，元和胜永和。
+++白居易
++++夜惜禁中桃花，因怀钱员外
前日归时花正红，今夜宿时枝半空。
坐惜残芳君不见，风吹狼藉月明中。
+++白居易
++++和钱员外早冬玩禁中新菊
禁署寒气迟，孟冬菊初坼。
新黄间繁绿，烂若金照碧。
仙郎小隐日，心似陶彭泽。
秋怜潭上看，日惯篱边摘。
今来此地赏，野意潜自适。
金马门内花，玉山峰下客。
寒芳引清句，吟玩烟景夕。
赐酒色偏宜，握兰香不敌。
凄凄百卉死，岁晚冰霜积。
唯有此花开，殷勤助君惜。
+++白居易
++++答刘戒之早秋别墅见寄
凉风木槿篱，暮雨槐花枝。
并起新秋思，为得故人诗。
避地鸟择木，升朝鱼在池。
城中与山下，喧静暗相思。
+++白居易
++++凉夜有怀
念别感时节，早蛩闻一声。
风帘夜凉入，露簟秋意生。
灯尽梦初罢，月斜天未明。
暗凝无限思，起傍药阑行。
+++白居易
++++秋思
病眠夜少梦，闲立秋多思。
寂寞馀雨晴，萧条早寒至。
鸟栖红叶树，月照青苔地。
何况镜中年，又过三十二。
+++白居易
++++禁中闻蛩
悄悄禁门闭，夜深无月明。
西窗独暗坐，满耳新蛩声。
+++白居易
++++秋虫
切切暗窗下，喓喓深草里。
秋天思妇心，雨夜愁人耳。
+++白居易
++++赠别宣上人
上人处世界，清净何所似。
似彼白莲花，在水不著水。
性真悟泡幻，行洁离尘滓。
修道来几时，身心俱到此。
嗟余牵世网，不得长依止。
离念与碧云，秋来朝夕起。
+++白居易
++++春夜喜雪，有怀王二十二
夜雪有佳趣，幽人出书帷。
微寒生枕席，轻素对阶墀。
坐罢楚弦曲，起吟班扇诗。
明宜灭烛后，净爱褰帘时。
窗引曙色早，庭销春气迟。
山阴应有兴，不卧待徽之。
+++白居易
++++酬和元九东川路诗十二首 骆口驿旧题诗
拙诗在壁无人爱，鸟污苔侵文字残。
唯有多情元侍御，绣衣不惜拂尘看。
+++白居易
++++酬和元九东川路诗十二首 南秦雪
往岁曾为西邑吏，惯从骆口到南秦。
三时云冷多飞雪，二月山寒少有春。
我思旧事犹惆怅，君作初行定苦辛。
仍赖愁猿寒不叫，若闻猿叫更愁人。
+++白居易
++++酬和元九东川路诗十二首 山枇杷花二首
万重青嶂蜀门口，一树红花山顶头。
春尽忆家归未得，低红如解替君愁。
叶如裙色碧绡浅，花似芙蓉红粉轻。
若使此花兼解语，推囚御史定违程。
+++白居易
++++酬和元九东川路诗十二首 江楼月
嘉陵江曲曲江池，明月虽同人别离。
一宵光景潜相忆，两地阴晴远不知。
谁料江边怀我夜，正当池畔望君时。
今朝共语方同悔，不解多情先寄诗。
+++白居易
++++酬和元九东川路诗十二首 亚枝花
山邮花木似平阳，愁杀多情骢马郎。
还似升平池畔坐，低头向水自看妆。
+++白居易
++++酬和元九东川路诗十二首 江上笛
江上何人夜吹笛，声声似忆故园春。
此时闻者堪头白，况是多愁少睡人。
+++白居易
++++酬和元九东川路诗十二首 嘉陵夜有怀二首
露湿墙花春意深，西廊月上半床阴。
怜君独卧无言语，唯我知君此夜心。
不明不暗胧胧月，不暖不寒慢慢风。
独卧空床好天气，平明闲事到心中。
+++白居易
++++酬和元九东川路诗十二首 夜深行
百牢关外夜行客，三殿角头宵直人。
莫道近臣胜远使，其如同是不闲身。
+++白居易
++++酬和元九东川路诗十二首 望驿台（三月三十日）
靖安宅里当窗柳，望驿台前扑地花。
两处春光同日尽，居人思客客思家。
+++白居易
++++酬和元九东川路诗十二首 江岸梨花
梨花有思缘和叶，一树江头恼杀君。
最似孀闺少年妇，白妆素袖碧纱裙。
+++白居易
++++答谢家最小偏怜女（感元九悼亡诗，因为代答三首）
嫁得梁鸿六七年，耽书爱酒日高眠。
雨荒春圃唯生草，雪压朝厨未有烟。
身病忧来缘女少，家贫忘却为夫贤。
谁知厚俸今无分，枉向秋风吹纸钱。
+++白居易
++++答骑马入空台
君入空台去，朝往暮还来。
我入泉台去，泉门无复开。
鳏夫仍系职，稚女未胜哀。
寂寞咸阳道，家人覆墓回。
+++白居易
++++答山驿梦
入君旅梦来千里，闭我幽魂欲二年。
莫忘平生行坐处，后堂阶下竹丛前。
+++白居易
++++和元九与吕二同宿话旧感赠
见君新赠吕君诗，忆得同年行乐时。
争入杏园齐马首，潜过柳曲斗蛾眉。
八人云散俱游宦，七度花开尽别离。
闻道秋娘犹且在，至今时复问微之。
+++白居易
++++忆元九
渺渺江陵道，相思远不知。
近来文卷里，半是忆君诗。
+++白居易
++++萧员外寄新蜀茶
蜀茶寄到但惊新，渭水煎来始觉珍。
满瓯似乳堪持玩，况是春深酒渴人。
+++白居易
++++寄上大兄（已后诗在邽林居作）
秋鸿过尽无书信，病戴纱巾强出门。
独上荒台东北望，日西愁立到黄昏。
+++白居易
++++病中哭金銮子（小女子名）
岂料吾方病，翻悲汝不全。
卧惊从枕上，扶哭就灯前。
有女诚为累，无儿岂免怜。
病来才十日，养得已三年。
慈泪随声迸，悲肠遇物牵。
故衣犹架上，残药尚头边。
送出深村巷，看封小墓田。
莫言三里地，此别是终天。
+++白居易
++++寄内
条桑初绿即为别，柿叶半红犹未归。
不如村妇知时节，解为田夫秋捣衣。
+++白居易
++++病气
自知气发每因情，情在何由气得平。
若问病根深与浅，此身应与病齐生。
+++白居易
++++叹元九
不入城门来五载，同时班列尽官高。
何人牢落犹依旧，唯有江陵元士曹。
+++白居易
++++眼暗
早年勤倦看书苦，晚岁悲伤出泪多。
眼损不知都自取，病成方悟欲如何。
夜昏乍似灯将灭，朝暗长疑镜未磨。
千药万方治不得，唯应闭目学头陀。
+++白居易
++++得袁相书
谷苗深处一农夫，面黑头斑手把锄。
何意使人犹识我，就田来送相公书。
+++白居易
++++病中作
病来城里诸亲故，厚薄亲疏心总知。
唯有蔚章于我分，深于同在翰林时。
+++白居易
++++感化寺见元九、刘三十二题名处
微之谪去千馀里，太白无来十一年。
今日见名如见面，尘埃壁上破窗前。
+++白居易
++++游悟贞寺回山下别张殷衡
世缘未了治不得，孤负青山心共知。
愁君又入都门去，即是红尘满眼时。
+++白居易
++++村居寄张殷衡
金氏村中一病夫，生涯濩落性灵迂。
唯看老子五千字，不蹋长安十二衢。
药铫夜倾残酒暖，竹床寒取旧毡铺。
闻君欲发江东去，能到茅庵访别无。
+++白居易
++++病中得樊大书
荒村破屋经年卧，寂绝无人问病身。
唯有东都樊著作，至今书信尚殷勤。
+++白居易
++++开元九诗书卷
红笺白纸两三束，半是君诗半是书。
经年不展缘身病，今日开看生蠹鱼。
+++白居易
++++昼卧
抱枕无言语，空房独悄然。
谁知尽日卧，非病亦非眠。
+++白居易
++++夜坐
庭前尽日立到夜，灯下有时坐彻明。
此情不语何人会，时复长吁一两声。
+++白居易
++++暮立
黄昏独立佛堂前，满地槐花满树蝉。
大抵四时心总苦，就中肠断是秋天。
+++白居易
++++有感
绝弦与断丝，犹有却续时。
唯有衷肠断，应无续得期。
+++白居易
++++答友问
似玉童颜尽，如霜病鬓新。
莫惊身顿老，心更老于身。
+++白居易
++++村夜
霜草苍苍虫切切，村南村北行人绝。
独出前门望野田，月明荞麦花如雪。
+++白居易
++++闻虫
暗虫唧唧夜绵绵，况是秋阴欲雨天。
犹恐愁人暂得睡，声声移近卧床前。
+++白居易
++++寒食夜有怀
寒食非长非短夜，春风不热不寒天。
可怜时节堪相忆，何况无灯各早眠。
+++白居易
++++赠内
漠漠暗苔新雨地，微微凉露欲秋天。
莫对月明思往事，损君颜色减君年。
+++白居易
++++得钱舍人书问眼疾
春来眼暗少心情，点尽黄连尚未平。
唯得君书胜得药，开缄未读眼先明。
+++白居易
++++还李十一马
传语李君劳寄马，病来唯著杖扶身。
纵拟强骑无出处，却将牵与趁朝人。
+++白居易
++++九日寄行简
摘得菊花携得酒，绕村骑马思悠悠。
下邽田地平如掌，何处登高望梓州。
+++白居易
++++夜坐
斜月入前楹，迢迢夜坐情。
梧桐上阶影，蟋蟀近床声。
曙傍窗间至，秋从簟上生。
感时因忆事，不寝到鸡鸣。
+++白居易
++++村居二首
田园莽苍经春早，篱落萧条尽日风。
若问经过谈笑者，不过田舍白头翁。
门闭仍逢雪，厨寒未起烟。
贫家重寥落，半为日高眠。
+++白居易
++++早春
雪散因和气，冰开得暖光。
春销不得处，唯有鬓边霜。
+++白居易
++++和梦游春诗一百韵
昔君梦游春，梦游仙山曲。
怳若有所遇，似惬平生欲。
因寻菖蒲水，渐入桃花谷。
到一红楼家，爱之看不足。
池流渡清泚，草嫩蹋绿蓐。
门柳暗全低，檐樱红半熟。
转行深深院，过尽重重屋。
乌龙卧不惊，青鸟飞相逐。
渐闻玉珮响，始辨珠履躅。
遥见窗下人，娉婷十五六。
霞光抱明月，莲艳开初旭。
缥缈云雨仙，氛氲兰麝馥。
风流薄梳洗，时世宽妆束。
袖软异文绫，裾轻单丝縠。
裙腰银线压，梳掌金筐蹙。
带襭紫蒲萄，袴花红石竹。
凝情都未语，付意微相瞩。
眉敛远山青，鬟低片云绿。
帐牵翡翠带，被解鸳鸯襆。
秀色似堪餐，秾华如可掬。
半卷锦头席，斜铺绣腰褥。
朱唇素指匀，粉汗红绵扑。
心惊睡易觉，梦断魂难续。
笼委独栖禽，剑分连理木。
存诚期有感，誓志贞无黩。
京洛八九春，未曾花里宿。
壮年徒自弃，佳会应无复。
鸾歌不重闻，凤兆从兹卜。
韦门女清贵，裴氏甥贤淑。
罗扇夹花灯，金鞍攒绣毂。
既倾南国貌，遂坦东床腹。
刘阮心渐忘，潘杨意方睦。
新修履信第，初食尚书禄。
九酝备圣贤，八珍穷水陆。
秦家重萧史，彦辅怜卫叔。
朝馔馈独盘，夜醪倾百斛。
亲宾盛辉赫，妓乐纷晔煜。
宿醉才解酲，朝欢俄枕麹。
饮过君子争，令甚将军酷。
酩酊歌鹧鸪，颠狂舞鸲鹆。
月流春夜短，日下秋天速。
谢傅隙过驹，萧娘风过烛。
全凋蕣花折，半死梧桐秃。
暗镜对孤鸾，哀弦留寡鹄。
凄凄隔幽显，冉冉移寒燠。
万事此时休，百身何处赎。
提携小儿女，将领旧姻族。
再入朱门行，一傍青楼哭。
枥空无厩马，水涸失池鹜。
摇落废井梧，荒凉故篱菊。
莓苔上几阁，尘土生琴筑。
舞榭缀蟏蛸，歌梁聚蝙蝠。
嫁分红粉妾，卖散苍头仆。
门客思彷徨，家人泣咿噢。
心期正萧索，宦序仍拘跼。
怀策入崤函，驱车辞郏鄏。
逢时念既济，聚学思大畜。
端详筮仕蓍，磨拭穿杨镞。
始从雠校职，首中贤良目。
一拔侍瑶墀，再升纡绣服。
誓酬君王宠，愿使朝廷肃。
密勿奏封章，清明操宪牍。
鹰鞲中病下，豸角当邪触。
纠谬静东周，申冤动南蜀。
危言诋阍寺，直气忤钧轴。
不忍曲作钩，乍能折为玉。
扪心无愧畏，腾口有谤讟。
只要明是非，何曾虞祸福。
车摧太行路，剑落酆城狱。
襄汉问修途，荆蛮指殊俗。
谪为江府掾，遣事荆州牧。
趋走谒麾幢，喧烦视鞭朴。
簿书常自领，缧囚每亲鞫。
竟日坐官曹，经旬旷休沐。
宅荒渚宫草，马瘦畬田粟。
薄俸等涓毫，微官同桎梏。
月中照形影，天际辞骨肉。
鹤病翅羽垂，兽穷爪牙缩。
行看须间白，谁劝杯中绿。
时伤大野麟，命问长沙鵩。
夏梅山雨渍，秋瘴江云毒。
巴水白茫茫，楚山青簇簇。
吟君七十韵，是我心所蓄。
既去诚莫追，将来幸前勖。
欲除忧恼病，当取禅经读。
须悟事皆空，无令念将属。
请思游春梦，此梦何闪倏。
艳色即空花，浮生乃焦谷。
良姻在嘉偶，顷克为单独。
入仕欲荣身，须臾成黜辱。
合者离之始，乐兮忧所伏。
愁恨僧祇长，欢荣刹那促。
觉悟因傍喻，迷执由当局。
膏明诱暗蛾，阳焱奔痴鹿。
贪为苦聚落，爱是悲林麓。
水荡无明波，轮回死生辐。
尘应甘露洒，垢待醍醐浴。
障要智灯烧，魔须慧刀戮。
外熏性易染，内战心难衄。
法句与心王，期君日三复。
+++白居易
++++王昭君二首（时年十七）
满面胡沙满鬓风，眉销残黛脸销红。
愁苦辛勤憔悴尽，如今却似画图中。
汉使却回凭寄语，黄金何日赎蛾眉。
君王若问妾颜色，莫道不如宫里时。

++中卷四百三十八
  
+++白居易
++++渭村退居，寄礼部崔侍郎、翰林钱舍人诗一百韵
圣代元和岁，闲居渭水阳。
不才甘命舛，多幸遇时康。
朝野分伦序，贤愚定否臧。
重文疏卜式，尚少弃冯唐。
由是推天运，从兹乐性场。
笼禽放高翥，雾豹得深藏。
世虑休相扰，身谋且自强。
犹须务衣食，未免事农桑。
薙草通三径，开田占一坊。
昼扉扃白版，夜碓扫黄粱。
隙地治场圃，闲时粪土疆。
枳篱编刺夹，薤垄擘科秧。
穑力嫌身病，农心愿岁穰。
朝衣典杯酒，佩剑博牛羊。
困倚栽松锸，饥提采蕨筐。
引泉来后涧，移竹下前冈。
生计虽勤苦，家资甚渺茫。
尘埃常满甑，钱帛少盈囊。
弟病仍扶杖，妻愁不出房。
传衣念蓝缕，举案笑糟糠。
犬吠村胥闹，蝉鸣织妇忙。
纳租看县帖，输粟问军仓。
夕歇攀村树，秋行绕野塘。
云容阴惨澹，月色冷悠扬。
荞麦铺花白，棠梨间叶黄。
早寒风摵摵，新霁月苍苍。
园菜迎霜死，庭芜过雨荒。
檐空愁宿燕，壁暗思啼螀。
眼为看书损，肱因运甓伤。
病骸浑似木，老鬓欲成霜。
少睡知年长，端忧觉夜长。
旧游多废忘，往事偶思量。
忽忆烟霄路，常陪剑履行。
登朝思检束，入阁学趋跄。
命偶风云会，恩覃雨露霶。
沾枯发枝叶，磨钝起锋铓。
崔阁连镳骛，钱兄接翼翔。
齐竽混韶夏，燕石厕琳琅。
同日升金马，分宵直未央。
共词加宠命，合表谢恩光。
厩马骄初跨，天厨味始尝。
朝晡颁饼饵，寒暑赐衣裳。
对秉鹅毛笔，俱含鸡舌香。
青缣衾薄絮，朱里幕高张。
昼食恒连案，宵眠每并床。
差肩承诏旨，连署进封章。
起草偏同视，疑文最共详。
灭私容点窜，穷理析毫芒。
便共输肝胆，何曾异肺肠。
慎微参石奋，决密与张汤。
禁闼青交琐，宫垣紫界墙。
井阑排菡萏，檐瓦斗鸳鸯。
楼额题鳷鹊，池心浴凤凰。
风枝万年动，温树四时芳。
宿露凝金掌，晨晖上璧珰。
砌筠涂绿粉，庭果滴红浆。
晓从朝兴庆，春陪宴柏梁。
传呼鞭索索，拜舞珮锵锵。
仙仗环双阙，神兵辟两厢。
火翻红尾旆，冰卓白竿枪。
滉漾经鱼藻，深沈近浴堂。
分庭皆命妇，对院即储皇。
贵主冠浮动，亲王辔闹装。
金钿相照耀，朱紫间荧煌。
球簇桃花绮，歌巡竹叶觞。
洼银中贵带，昂黛内人妆。
赐禊东城下，颁酺曲水傍。
尊罍分圣酒，妓乐借仙倡。
浅酌看红药，徐吟把绿杨。
宴回过御陌，行歇入僧房。
白鹿原东脚，青龙寺北廊。
望春花景暖，避暑竹风凉。
下直闲如社，寻芳醉似狂。
有时还后到，无处不相将。
鸡鹤初虽杂，萧兰久乃彰。
来燕隗贵重，去鲁孔恓惶。
聚散期难定，飞沉势不常。
五年同昼夜，一别似参商。
屈折孤生竹，销摧百炼钢。
途穷任憔悴，道在肯彷徨。
尚念遗簪折，仍怜病雀疮。
恤寒分赐帛，救馁减馀粮。
药物来盈裹，书题寄满箱。
殷勤翰林主，珍重礼闱郎。
喣沫诚多谢，抟扶岂所望。
提携劳气力，吹簸不飞扬。
拙劣才何用，龙钟分自当。
妆嫫徒费黛，磨甋讵成璋。
习隐将时背，干名与道妨。
外身宗老氏，齐物学蒙庄。
疏放遗千虑，愚蒙守一方。
乐天无怨叹，倚命不劻勷。
愤懑胸须豁，交加臂莫攘。
珠沉犹是宝，金跃未为祥。
泥尾休摇掉，灰心罢激昂。
渐闲亲道友，因病事医王。
息乱归禅定，存神入坐亡。
断痴求慧剑，济苦得慈航。
不动为吾志，无何是我乡。
可怜身与世，从此两相忘。
+++白居易
++++酬卢秘书二十韵（时初奉诏除赞善大夫）
谬历文场选，惭非翰苑才。
云霄高暂致，毛羽弱先摧。
识分忘轩冕，知归返草莱。
杜陵书积蠹，丰狱剑生苔。
晦厌鸣鸡雨，春惊震蛰雷。
旧恩收坠履，新律动寒灰。
凤诏容徐起，鹓行许重陪。
衰颜虽拂拭，蹇步尚低徊。
睡少钟偏警，行迟漏苦摧。
风霜趁朝去，泥雪拜陵回。
上感君犹念，傍惭友或推。
石顽镌费匠，女丑嫁劳媒。
倏忽青春度，奔波白日颓。
性将时共背，病与老俱来。
闻有蓬壶客，知怀杞梓材。
世家标甲第，官职滞麟台。
笔尽铅黄点，诗成锦绣堆。
尝思豁云雾，忽喜访尘埃。
心为论文合，眉因劝善开。
不胜珍重意，满袖写琼瑰。
+++白居易
++++题卢秘书夏日新栽竹二十韵
湘竹初封植，卢生此考槃。
久持霜节苦，新托露根难。
等度须当砌，疏稠要满阑。
买怜分薄俸，栽称作闲官。
叶翦蓝罗碎，茎抽玉琯端。
几声清淅沥，一簇绿檀栾。
未夜青岚入，先秋白露团。
拂肩摇翡翠，熨手弄琅玕。
韵透窗风起，阴铺砌月残。
炎天闻觉冷，窄地见疑宽。
梢动胜摇扇，枝低好挂冠。
碧笼烟幕幕，珠洒雨珊珊。
晚箨晴云展，阴芽蛰虺蟠。
爱从抽马策，惜未截鱼竿。
松韵徒烦听，桃夭不足观。
梁惭当家杏，台陋本司兰。
撑拨诗人兴，勾牵酒客欢。
静连芦簟滑，凉拂葛衣单。
岂止消时暑，应能保岁寒。
莫同凡草木，一种夏中看。
+++白居易
++++渭村酬李二十见寄
百里音书何太迟，暮秋把得暮春诗。
柳条绿日君相忆，梨叶红时我始知。
莫叹学官贫冷落，犹胜村客病支离。
形容意绪遥看取，不似华阳观里时。
+++白居易
++++初授赞善大夫早朝，寄李二十助教
病身初谒青宫日，衰貌新垂白发年。
寂寞曹司非热地，萧条风雪是寒天。
远坊早起常侵鼓，瘦马行迟苦费鞭。
一种共君官职冷，不如犹得日高眠。
+++白居易
++++欲与元八卜邻，先有是赠
平生心迹最相亲，欲隐墙东不为身。
明月好同三径夜，绿杨宜作两家春。
每因暂出犹思伴，岂得安居不择邻。
何独终身数相见，子孙长作隔墙人。
+++白居易
++++游城南，留元九、李二十晚归
老游春饮莫相违，不独花稀人亦稀。
更劝残杯看日影，犹应趁得鼓声归。
+++白居易
++++广宣上人以应制诗见示因以赠…居安国寺红楼院以诗供奉
道林谈论惠休诗，一到人天便作师。
香积筵承紫泥诏，昭阳歌唱碧云词。
红楼许住请银钥，翠辇陪行蹋玉墀。
惆怅甘泉曾侍从，与君前后不同时。
+++白居易
++++重过秘书旧房，因题长句（时为赞善大夫）
阁前下马思裴回，第二房门手自开，昔为白面书郎去，今作苍须赞善来。
吏人不识多新补，松竹相亲是旧栽。
应有题墙名姓在，试将衫袖拂尘埃。
+++白居易
++++重到城七绝句 见元九
容貌一日减一日，心情十分无九分。
每逢陌路犹嗟叹，何况今朝是见君。
+++白居易
++++重到城七绝句 高相宅
青苔故里怀恩地，白发新生抱病身。
涕泪虽多无哭处，永宁门馆属他人。
+++白居易
++++重到城七绝句 张十八
谏垣几见迁遗补，宪府频闻转殿监。
独有咏诗张太祝，十年不改旧官衔。
+++白居易
++++重到城七绝句 刘家花
刘家墙上花还发，李十门前草又春。
处处伤心心始悟，多情不及少情人。
+++白居易
++++重到城七绝句 裴五
莫怪相逢无笑语，感今思旧戟门前。
张家伯仲偏相似，每见清扬一惘然。
+++白居易
++++重到城七绝句 仇家酒
年年老去欢情少，处处春来感事深。
时到仇家非爱酒，醉时心胜醒时心。
+++白居易
++++重到城七绝句 恒寂师
旧游分散人零落，如此伤心事几条。
会逐禅师坐禅去，一时灭尽定中消。
+++白居易
++++靖安北街赠李二十
榆荚抛钱柳展眉，两人并马语行迟。
还似往年安福寺，共君私试却回时。
+++白居易
++++重伤小女子
学人言语凭床行，嫩似花房脆似琼。
才知恩爱迎三岁，未辨东西过一生。
汝异下殇应杀礼，吾非上圣讵忘情。
伤心自叹鸠巢拙，长堕春雏养不成。
+++白居易
++++过颜处士墓
向坟道径没荒榛，满室诗书积暗尘。
长夜肯教黄壤晓，悲风不许白杨春。
箪瓢颜子生仍促，布被黔娄死更贫。
未会悠悠上天意，惜将富寿与何人。
+++白居易
++++题周皓大夫新亭子二十二韵
东道常为主，南亭别待宾。
规模何日创，景致一时新。
广砌罗红药，疏窗荫绿筠。
锁开宾阁晓，梯上妓楼春。
置醴宁三爵，加笾过八珍。
茶香飘紫笋，脍缕落红鳞。
辉赫车舆闹，珍奇鸟兽驯。
猕猴看枥马，鹦鹉唤家人。
锦额帘高卷，银花醆慢巡。
劝尝光禄酒，许看洛川神。
敛翠凝歌黛，流香动舞巾。
裙翻绣鸂鶒，梳陷钿麒麟。
笛怨音含楚，筝娇语带秦。
侍儿催画烛，醉客吐文茵。
投辖多连夜，鸣珂便达晨。
入朝纡紫绶，待漏拥朱轮。
贵介交三事，光荣照四邻。
甘浓将奉客，稳暖不缘身。
十载歌钟地，三朝节钺臣。
爱才心倜傥，敦旧礼殷勤。
门以招贤盛，家因好事贫。
始知豪杰意，富贵为交亲。
+++白居易
++++赋得听边鸿
惊风吹起塞鸿群，半拂平沙半入云。
为问昭君月下听，何如苏武雪中闻。
+++白居易
++++见杨弘贞诗赋，因题绝句以自谕
赋句诗章妙入神，未年三十即无身。
常嗟薄命形憔悴，若比弘贞是幸人。
+++白居易
++++病中早春
今朝枕上觉头轻，强起阶前试脚行。
膻腻断来无气力，风痰恼得少心情。
暖消霜瓦津初合，寒减冰渠冻不成。
唯有愁人鬓间雪，不随春尽逐春生。
+++白居易
++++送人贬信州判官
地僻山深古上饶，土风贫薄道程遥。
不唯迁客须恓屑，见说居人也寂寥。
溪畔毒沙藏水弩，城头枯树下山魈。
若于此郡为卑吏，刺史厅前又折腰。
+++白居易
++++曲江醉后赠诸亲故
郭东丘墓何年客，江畔风光几日春。
只合殷勤逐杯酒，不须疏索向交亲。
中天或有长生药，下界应无不死人。
除却醉来开口笑，世间何事更关身。
+++白居易
++++和元八侍御升平新居四绝句 看花屋
忽惊映树新开屋，却似当檐故种花。
可惜年年红似火，今春始得属元家。
+++白居易
++++和元八侍御升平新居四绝句 累土山
堆土渐高山意出，终南移入户庭间。
玉峰蓝水应惆怅，恐见新山望旧山。
+++白居易
++++和元八侍御升平新居四绝句 高亭
亭脊太高君莫拆，东家留取当西山。
好看落日斜衔处，一片春岚映半环。
+++白居易
++++和元八侍御升平新居四绝句 松树
白金换得青松树，君既先栽我不栽。
幸有西风易凭仗，夜深偷送好声来。
+++白居易
++++醉后却寄元九
蒲池村里匆匆别，沣水桥边兀兀回。
行到城门残酒醒，万重离恨一时来。
+++白居易
++++重寄（一作重寄元九）
萧散弓惊雁，分飞剑化龙。
悠悠天地内，不死会相逢。
+++白居易
++++李十一舍人松园饮小酎酒得元八侍御诗叙云在台…酬四韵
爱酒舍人开小酌，能文御史寄新诗。
乱松园里醉相忆，古柏厅前忙不知。
早夏我当逃暑日，晚衙君是虑囚时。
唯应清夜无公事，新草亭中好一期。
+++白居易
++++重到华阳观旧居
忆昔初年三十二，当时秋思已难堪。
若为重入华阳院，病鬓愁心四十三。
+++白居易
++++答劝酒
莫怪近来都不饮，几回因醉却沾巾。
谁料平生狂酒客，如今变作酒悲人。
+++白居易
++++题王侍御池亭
朱门深锁春池满，岸落蔷薇水浸莎。
毕竟林塘谁是主，主人来少客来多。
+++白居易
++++听水部吴员外新诗，因赠绝句
朱绂仙郎白雪歌，和人虽少爱人多。
明朝说与诗人道，水部如今不姓何。
+++白居易
++++雨夜忆元九
天阴一日便堪愁，何况连宵雨不休。
一种雨中君最苦，偏梁阁道向通州。
+++白居易
++++雨中携元九诗访元八侍御
微之诗卷忆同开，假日多应不入台。
好句无人堪共咏，冲泥蹋水就君来。
+++白居易
++++赠杨秘书巨源
早闻一箭取辽城，相识虽新有故情。
清句三朝谁是敌，白须四海半为兄。
贫家薙草时时入，瘦马寻花处处行。
不用更教诗过好，折君官职是声名。
+++白居易
++++和武相公感韦令公旧池孔雀（同用深字）
索莫少颜色，池边无主禽。
难收带泥翅，易结著人心。
顶毳落残碧，尾花销暗金。
放归飞不得，云海故巢深。
+++白居易
++++寄生衣与微之，因题封上
浅色縠衫轻似雾，纺花纱袴薄于云。
莫嫌轻薄但知著，犹恐通州热杀君。
+++白居易
++++白牡丹
白花冷澹无人爱，亦占芳名道牡丹。
应似东宫白赞善，被人还唤作朝官。
+++白居易
++++梦旧
别来老大苦修道，炼得离心成死灰。
平生忆念消磨尽，昨夜因何入梦来。
+++白居易
++++戏题卢秘书新移蔷薇
风动翠条腰袅娜，露垂红萼泪阑干。
移他到此须为主，不别花人莫使看。
+++白居易
++++曲江夜归，闻元八见访
自入台来见面稀，班中遥得揖容辉。
早知相忆来相访，悔待江头明月归。
+++白居易
++++苦热题恒寂师禅室
人人避暑走如狂，独有禅师不出房。
可是禅房无热到，但能心静即身凉。
+++白居易
++++微之到通州日授馆未安见尘壁间有数行字读之…因酬长句
十五年前似梦游，曾将诗句结风流。
偶助笑歌嘲阿软，可知传诵到通州。
昔教红袖佳人唱，今遣青衫司马愁。
惆怅又闻题处所，雨淋江馆破墙头。
+++白居易
++++得微之到官后书备知通州之事怅然有感因成四章
来书子细说通州，州在山根峡岸头。
四面千重火云合，中心一道瘴江流。
虫蛇白昼拦官道，蚊蚋黄昏扑郡楼。
何罪遣君居此地，天高无处问来由。
匼匝巅山万仞馀，人家应似甑中居。
寅年篱下多逢虎，亥日沙头始卖鱼。
衣斑梅雨长须熨，米涩畬田不解锄。
努力安心过三考，已曾愁杀李尚书。
人稀地僻医巫少，夏旱秋霖瘴疟多。
老去一身须爱惜，别来四体得如何。
侏儒饱笑东方朔，薏苡谗忧马伏波。
莫遣沉愁结成病，时时一唱濯缨歌。
通州海内恓惶地，司马人间冗长官。
伤鸟有弦惊不定，卧龙无水动应难。
剑埋狱底谁深掘，松偃霜中尽冷看。
举目争能不惆怅，高车大马满长安。
+++白居易
++++病中答招饮者
顾我镜中悲白发，尽君花下醉青春。
不缘眼痛兼身病，可是尊前第二人。
+++白居易
++++燕子楼三首
满窗明月满帘霜，被冷灯残拂卧床。
燕子楼中霜月夜，秋来只为一人长。
钿晕罗衫色似烟，几回欲著即潸然。
自从不舞霓裳曲，叠在空箱十一年。
今春有客洛阳回，曾到尚书墓上来。
见说白杨堪作柱，争教红粉不成灰。
+++白居易
++++初贬官过望秦岭（自此后诗江州路上作）
草草辞家忧后事，迟迟去国问前途。
望秦岭上回头立，无限秋风吹白须。
+++白居易
++++蓝桥驿见元九诗（诗中云：江陵归时逢春雪）
蓝桥春雪君归日，秦岭秋风我去时。
每到驿亭先下马，循墙绕柱觅君诗。
+++白居易
++++韩公堆寄元九
韩公堆北涧西头，冷雨凉风拂面秋。
努力南行少惆怅，江州犹似胜通州。
+++白居易
++++发商州
商州馆里停三日，待得妻孥相逐行。
若比李三犹自胜，儿啼妇哭不闻声。
+++白居易
++++武关南见元九题山石榴花见寄
往来同路不同时，前后相思两不知。
行过关门三四里，榴花不见见君诗。
+++白居易
++++红鹦鹉（商山路逢）
安南远进红鹦鹉，色似桃花语似人。
文章辩慧皆如此，笼槛何年出得身。
+++白居易
++++题四皓庙（一作题商山庙）
卧逃秦乱起安刘，舒卷如云得自由。
若有精灵应笑我，不成一事谪江州。
+++白居易
++++罢药
自学坐禅休服药，从他时复病沉沉。
此身不要全强健，强健多生人我心。
+++白居易
++++白鹭
人生四十未全衰，我为愁多白发垂。
何故水边双白鹭，无愁头上亦垂丝。
+++白居易
++++襄阳舟夜
下马襄阳郭，移舟汉阴驿。
秋风截江起，寒浪连天白。
本是多愁人，复此风波夕。
+++白居易
++++江夜舟行
烟淡月濛濛，舟行夜色中。
江铺满槽水，帆展半樯风。
叫曙嗷嗷雁，啼秋唧唧虫。
只应催北客，早作白须翁。
+++白居易
++++红藤杖
交亲过浐别，车马到江回。
唯有红藤杖，相随万里来。
+++白居易
++++江上吟元八绝句
大江深处月明时，一夜吟君小律诗。
应有水仙潜出听，翻将唱作步虚词。
+++白居易
++++途中感秋
节物行摇落，年颜坐变衰。
树初黄叶日，人欲白头时。
乡国程程远，亲朋处处辞。
唯残病与老，一步不相离。
+++白居易
++++登郢州白雪楼
白雪楼中一望乡，青山蔟蔟水茫茫。
朝来渡口逢京使，说道烟尘近洛阳。
+++白居易
++++舟夜赠内
三声猿后垂乡泪，一叶舟中载病身。
莫凭水窗南北望，月明月暗总愁人。
+++白居易
++++逢旧
我梳白发添新恨，君扫青蛾减旧容。
应被傍人怪惆怅，少年离别老相逢。
+++白居易
++++臼口阻风十日
洪涛白浪塞江津，处处邅回事事迍。
世上方为失途客，江头又作阻风人。
鱼虾遇雨腥盈鼻，蚊蚋和烟痒满身。
老大光阴能几日，等闲臼口坐经旬。
+++白居易
++++浦中夜泊
暗上江堤还独立，水风霜气夜棱棱。
回看深浦停舟处，芦荻花中一点灯。
+++白居易
++++卢侍御与崔评事为予于黄鹤楼置宴，宴罢同望
江边黄鹤古时楼，劳置华筵待我游。
楚思淼茫云水冷，商声清脆管弦秋。
白花浪溅头陀寺，红叶林笼鹦鹉洲。
总是平生未行处，醉来堪赏醒堪愁。
+++白居易
++++舟中读元九诗
把君诗卷灯前读，诗尽灯残天未明。
眼痛灭灯犹暗坐，逆风吹浪打船声。
+++白居易
++++舟行阻风，寄李十一舍人
扁舟厌泊烟波上，轻策闲寻浦屿间。
虎蹋青泥稠似印，风吹白浪大于山。
且愁江郡何时到，敢望京都几岁还。
今日料君朝退后，迎寒新酎暖开颜。
+++白居易
++++雨中题衰柳
湿屈青条折，寒飘黄叶多。
不知秋雨意，更遣欲如何。
+++白居易
++++题王处士郊居
半依云渚半依山，爱此令人不欲还。
负郭田园九八顷，向阳茅屋两三间。
寒松纵老风标在，野鹤虽饥饮啄闲。
一卧江村来早晚，著书盈帙鬓毛斑。
+++白居易
++++岁晚旅望
朝来暮去星霜换，阴惨阳舒气序牵。
万物秋霜能坏色，四时冬日最凋年。
烟波半露新沙地，鸟雀群飞欲雪天。
向晚苍苍南北望，穷阴旅思两无边。
+++白居易
++++晏坐闲吟
昔为京洛声华客，今作江湖潦倒翁。
意气销磨群动里，形骸变化百年中。
霜侵残鬓无多黑，酒伴衰颜只暂红。
愿学禅门非想定，千愁万念一时空。
+++白居易
++++题李山人
厨无烟火室无妻，篱落萧条屋舍低。
每日将何疗饥渴，井华云粉一刀圭。
+++白居易
++++读庄子
去国辞家谪异方，中心自怪少忧伤。
为寻庄子知归处，认得无何是本乡。
+++白居易
++++江楼偶宴赠同座
南浦闲行罢，西楼小宴时。
望湖凭槛久，待月放杯迟。
江果尝卢橘，山歌听竹枝。
相逢且同乐，何必旧相知。
+++白居易
++++放言五首
朝真暮伪何人辨，古往今来底事无。
但爱臧生能诈圣，可知宁子解佯愚。
草萤有耀终非火，荷露虽团岂是珠。
不取燔柴兼照乘，可怜光彩亦何殊。
世途倚伏都无定，尘网牵缠卒未休。
祸福回还车转毂，荣枯反覆手藏钩。
龟灵未免刳肠患，马失应无折足忧。
不信君看弈棋者，输赢须待局终头。
赠君一法决狐疑，不用钻龟与祝蓍。
试玉要烧三日满，辨材须待七年期。
周公恐惧流言后，王莽谦恭未篡时。
向使当初身便死，一生真伪复谁知。
谁家第宅成还破，何处亲宾哭复歌。
昨日屋头堪炙手，今朝门外好张罗。
北邙未省留闲地，东海何曾有定波。
莫笑贱贫夸富贵，共成枯骨两如何。
泰山不要欺毫末，颜子无心羡老彭。
松树千年终是朽，槿花一日自为荣。
何须恋世常忧死，亦莫嫌身漫厌生。
生去死来都是幻，幻人哀乐系何情。
+++白居易
++++岁暮道情二首
壮日苦曾惊岁月，长年都不惜光阴。
为学空门平等法，先齐老少死生心。
半故青衫半白头，雪风吹面上江楼。
禅功自见无人觉，合是愁时亦不愁。
+++白居易
++++读李杜诗集，因题卷后
翰林江左日，员外剑南时。
不得高官职，仍逢苦乱离。
暮年逋客恨，浮世谪仙悲。
吟咏留千古，声名动四夷。
文场供秀句，乐府待新词。
天意君须会，人间要好诗。
+++白居易
++++强酒
若不坐禅销妄想，即须行醉放狂歌。
不然秋月春风夜，争那闲思往事何。
+++白居易
++++独树浦雨夜寄李六郎中
忽忆两家同里巷，何曾一处不追随。
闲游预算分朝日，静语多同待漏时。
花下放狂冲黑饮，灯前起坐彻明棋。
可知风雨孤舟夜，芦苇丛中作此诗。
+++白居易
++++听崔七妓人筝
花脸云鬟坐玉楼，十三弦里一时愁。
凭君向道休弹去，白尽江州司马头。
+++白居易
++++望江州
江回望见双华表，知是浔阳西郭门。
犹去孤舟三四里，水烟沙雨欲黄昏。
+++白居易
++++初到江州
浔阳欲到思无穷，庾亮楼南湓口东。
树木凋疏山雨后，人家低湿水烟中。
菰蒋喂马行无力，芦荻编房卧有风。
遥见朱轮来出郭，相迎劳动使君公。
+++白居易
++++醉后题李、马二妓
行摇云髻花钿节，应似霓裳趁管弦。
艳动舞裙浑是火，愁凝歌黛欲生烟。
有风纵道能回雪，无水何由忽吐莲。
疑是两般心未决，雨中神女月中仙。
+++白居易
++++卢侍御小妓乞诗，座上留赠
郁金香汗裛歌巾，山石榴花染舞裙。
好似文君还对酒，胜于神女不归云。
梦中那及觉时见，宋玉荆王应羡君。

++中卷四百三十九
  
+++白居易
++++东南行一百韵寄通州元九侍御澧州李十一舍人…窦七校书
南去经三楚，东来过五湖。
山头看候馆，水面问征途。
地远穷江界，天低极海隅。
飘零同落叶，浩荡似乘桴。
渐觉乡原异，深知土产殊。
夷音语嘲哳，蛮态笑睢盱。
水市通闤闠，烟村混舳舻。
吏征渔户税，人纳火田租。
亥日饶虾蟹，寅年足虎貙。
成人男作丱，事鬼女为巫。
楼暗攒倡妇，堤长簇贩夫。
夜船论铺赁，春酒断瓶酤。
见果皆卢橘，闻禽悉鹧鸪。
山歌猿独叫，野哭鸟相呼。
岭徼云成栈，江郊水当郛。
月移翘柱鹤，风泛飐樯乌。
鳌碍潮无信，蛟惊浪不虞。
鼍鸣江擂鼓，蜃气海浮图。
树裂山魈穴，沙含水弩枢。
喘牛犁紫芋，羸马放青菰。
绣面谁家婢，鸦头几岁奴。
泥中采菱芡，烧后拾樵苏。
鼎腻愁烹鳖，盘腥厌脍鲈。
钟仪徒恋楚，张翰浪思吴。
气序凉还热，光阴旦复晡。
身方逐萍梗，年欲近桑榆。
渭北田园废，江西岁月徂。
忆归恒惨淡，怀旧忽踟蹰。
自念咸秦客，尝为邹鲁儒。
蕴藏经国术，轻弃度关繻。
赋力凌鹦鹉，词锋敌辘轳。
战文重掉鞅，射策一弯弧。
崔杜鞭齐下，元韦辔并驱。
名声逼扬马，交分过萧朱。
世务轻摩揣，周行窃觊觎。
风云皆会合，雨露各沾濡。
共遇升平代，偏惭固陋躯。
承明连夜直，建礼拂晨趋。
美服颁王府，珍羞降御厨。
议高通白虎，谏切伏青蒲。
柏殿行陪宴，花楼走看酺。
神旗张鸟兽，天籁动笙竽。
戈剑星芒耀，鱼龙电策驱。
定场排越伎，促坐进吴歈。
缥缈疑仙乐，婵娟胜画图。
歌鬟低翠羽，舞汗堕红珠。
别选闲游伴，潜招小饮徒。
一杯愁已破，三醆气弥粗。
软美仇家酒，幽闲葛氏姝。
十千方得斗，二八正当垆。
论笑杓胡律，谈怜巩嗫嚅。
李酣犹短窦，庾醉更蔫迂。
鞍马呼教住，骰盘喝遣输。
长驱波卷白，连掷采成卢。
筹并频逃席，觥严列置盂。
满卮那可灌，颓玉不胜扶。
入视中枢草，归乘内厩驹。
醉曾冲宰相，骄不揖金吾。
日近恩虽重，云高势却孤。
翻身落霄汉，失脚倒泥涂。
博望移门籍，浔阳佐郡符。
时情变寒暑，世利算锱铢。
即日辞双阙，明朝别九衢。
播迁分郡国，次第出京都。
秦岭驰三驿，商山上二邘。
岘阳亭寂寞，夏口路崎岖。
大道全生棘，中丁尽执殳。
江关未撤警，淮寇尚稽诛。
林对东西寺，山分大小姑。
庐峰莲刻削，湓浦带萦纡。
九派吞青草，孤城覆绿芜。
黄昏钟寂寂，清晓角呜呜。
春色辞门柳，秋声到井梧。
残芳悲鶗鴂，暮节感茱萸。
蕊坼金英菊，花飘雪片芦。
波红日斜没，沙白月平铺。
几见林抽笋，频惊燕引雏。
岁华何倏忽，年少不须臾。
眇默思千古，苍茫想八区。
孔穷缘底事，颜夭有何辜。
龙智犹经醢，龟灵未免刳。
穷通应已定，圣哲不能逾。
况我身谋拙，逢他厄运拘。
漂流随大海，锤锻任洪炉。
险阻尝之矣，栖迟命也夫。
沉冥消意气，穷饿耗肌肤。
防瘴和残药，迎寒补旧襦。
书床鸣蟋蟀，琴匣网蜘蛛。
贫室如悬磬，端忧剧守株。
时遭人指点，数被鬼揶揄。
兀兀都疑梦，昏昏半是愚。
女惊朝不起，妻怪夜长吁。
万里抛朋侣，三年隔友于。
自然悲聚散，不是恨荣枯。
去夏微之疟，今春席八殂。
天涯书达否，泉下哭知无。
谩写诗盈卷，空盛酒满壶。
只添新怅望，岂复旧欢娱。
壮志因愁减，衰容与病俱。
相逢应不识，满颔白髭须。
+++白居易
++++谪居
面瘦头斑四十四，远谪江州为郡吏。
逢时弃置从不才，未老衰羸为何事。
火烧寒涧松为烬，霜降春林花委地。
遭时荣悴一时间，岂是昭昭上天意。
+++白居易
++++初到江州寄翰林张、李、杜三学士
早攀霄汉上天衢，晚落风波委世途。
雨露施恩无厚薄，蓬蒿随分有荣枯。
伤禽侧翅惊弓箭，老妇低颜事舅姑。
碧落三仙曾识面，年深记得姓名无。
+++白居易
++++庾楼晓望
独凭朱槛立凌晨，山色初明水色新。
竹雾晓笼衔岭月，蘋风暖送过江春。
子城阴处犹残雪，衙鼓声前未有尘。
三百年来庾楼上，曾经多少望乡人。
+++白居易
++++宿西林寺
木落天晴山翠开，爱山骑马入山来。
心知不及柴桑令，一宿西林便却回。
+++白居易
++++江楼宴别
楼中别曲催离酌，灯下红裙间绿袍。
缥缈楚风罗绮薄，铮鏦越调管弦高。
寒流带月澄如镜，夕吹和霜利似刀。
尊酒未空欢未尽，舞腰歌袖莫辞劳。
+++白居易
++++题山石榴花
一丛千朵压阑干，翦碎红绡却作团。
风袅舞腰香不尽，露销妆脸泪新干。
蔷薇带刺攀应懒，菡萏生泥玩亦难。
争及此花檐户下，任人采弄尽人看。
+++白居易
++++代春赠
山吐晴岚水放光，辛夷花白柳梢黄。
但知莫作江西意，风景何曾异帝乡。
+++白居易
++++答春
草烟低重水花明，从道风光似帝京。
其奈山猿江上叫，故乡无此断肠声。
+++白居易
++++樱桃花下叹白发
逐处花皆好，随年貌自衰。
红樱满眼日，白发半头时。
倚树无言久，攀条欲放迟。
临风两堪叹，如雪复如丝。
+++白居易
++++惜落花，赠崔二十四
漠漠纷纷不奈何，狂风急雨两相和。
晚来怅望君知否，枝上稀疏地上多。
+++白居易
++++移山樱桃
亦知官舍非吾宅，且劚山樱满院栽。
上佐近来多五考，少应四度见花开。
+++白居易
++++官舍闲题
职散优闲地，身慵老大时。
送春唯有酒，销日不过棋。
禄米獐牙稻，园蔬鸭脚葵。
饱餐仍晏起，馀暇弄龟儿。
+++白居易
++++晚春登大云寺南楼，赠常禅师
花尽头新白，登楼意若何。
岁时春日少，世界苦人多。
愁醉非因酒，悲吟不是歌。
求师治此病，唯劝读楞伽。
+++白居易
++++北楼送客归上都
凭高眺远一凄凄，却下朱阑即解携。
京路人归天直北，江楼客散日平西。
长津欲度回渡尾，残酒重倾簇马蹄。
不独别君须强饮，穷愁自要醉如泥。
+++白居易
++++北亭招客
疏散郡丞同野客，幽闲官舍抵山家。
春风北户千茎竹，晚日东园一树花。
小醆吹醅尝冷酒，深炉敲火炙新茶。
能来尽日观棋否，太守知慵放晚衙。
+++白居易
++++宿西林寺，早赴东林满上人之会因寄崔二十二员外
谪辞魏阙鹓鸾隔，老入庐山麋鹿随。
薄暮萧条投寺宿，凌晨清净与僧期。
双林我起闻钟后，只日君趋入阁时。
鹏鷃高低分皆定，莫劳心力远相思。
+++白居易
++++游宝称寺
竹寺初晴日，花塘欲晓春。
野猿疑弄客，山鸟似呼人。
酒嫩倾金液，茶新碾玉尘。
可怜幽静地，堪寄老慵身。
+++白居易
++++早春闻提壶鸟，因题邻家
厌听秋猿催下泪，喜闻春鸟劝提壶。
谁家红树先花发，何处青楼有酒酤。
进士粗豪寻静尽，拾遗风采近都无。
欲期明日东邻醉，变作腾腾一俗夫。
+++白居易
++++见紫薇花忆微之
一丛暗淡将何比，浅碧笼裙衬紫巾。
除却微之见应爱，人间少有别花人。
+++白居易
++++蔷薇花一丛独死，不知其故，因有是篇
柯条未尝损，根蕟不曾移。
同类今齐茂，孤芳忽独萎。
仍怜委地日，正是带花时。
碎碧初凋叶，燋红尚恋枝。
乾坤无厚薄，草木自荣衰。
欲问因何事，春风亦不知。
+++白居易
++++湖亭望水
久雨南湖涨，新晴北客过。
日沉红有影，风定绿无波。
岸没闾阎少，滩平船舫多。
可怜心赏处，其奈独游何。
+++白居易
++++闲游
外事因慵废，中怀与静期。
寻泉上山远，看笋出林迟。
白石磨樵斧，青竿理钓丝。
澄清深浅好，最爱夕阳时。
+++白居易
++++忆微之伤仲远（李三仲远去年春丧）
幽独辞群久，漂流去国赊。
只将琴作伴，唯以酒为家。
感逝因看水，伤离为见花。
李三埋地底，元九谪天涯。
举眼青云远，回头白日斜。
可能胜贾谊，犹自滞长沙。
+++白居易
++++过郑处士
闻道移居村坞间，竹林多处独开关。
故来不是求他事，暂借南亭一望山。
+++白居易
++++霖雨苦多，江湖暴涨，块然独望，因题北亭
自作浔阳客，无如苦雨何。
阴昏晴日少，闲闷睡时多。
湖阔将天合，云低与水和。
篱根舟子语，巷口钓人歌。
雾岛沉黄气，风帆蹙白波。
门前车马道，一宿变江河。
+++白居易
++++春末夏初闲游江郭二首
闲出乘轻屐，徐行蹋软沙。
观鱼傍湓浦，看竹入杨家。
林迸穿篱笋，藤飘落水花。
雨埋钓舟小，风飏酒旗斜。
嫩剥青菱角，浓煎白茗芽。
淹留不知夕，城树欲栖鸦。
柳影繁初合，莺声涩渐稀。
早梅迎夏结，残絮送春飞。
西日韶光尽，南风暑气微。
展张新小簟，熨帖旧生衣。
绿蚁杯香嫩，红丝脍缕肥。
故园无此味，何必苦思归。
+++白居易
++++红藤杖（杖出南蛮）
南诏红藤杖，西江白首人。
时时携步月，处处把寻春。
劲健孤茎直，疏圆六节匀。
火山生处远，泸水洗来新。
粗细才盈手，高低仅过身。
天边望乡客，何日拄归秦。
+++白居易
++++风雨中寻李十一，因题船上
匹马来郊外，扁舟在水滨。
可怜冲雨客，来访阻风人。
小榼酤清醑，行厨煮白鳞。
停杯看柳色，各忆故园春。
+++白居易
++++题庐山山下汤泉
一眼汤泉流向东，浸泥浇草暖无功。
骊山温水因何事，流入金铺玉甃中。
+++白居易
++++寄蕲州簟与元九，因题六韵（时元九鳏居）
笛竹出蕲春，霜刀劈翠筠。
织成双锁簟，寄与独眠人。
卷作筒中信，舒为席上珍。
滑如铺薤叶，冷似卧龙鳞。
清润宜乘露，鲜华不受尘。
通州炎瘴地，此物最关身。
+++白居易
++++秋热
西江风候接南威，暑气常多秋气微。
犹道江州最凉冷，至今九月著生衣。
+++白居易
++++题元八溪居
溪岚漠漠树重重，水槛山窗次第逢。
晚叶尚开红踯躅，秋芳初结白芙蓉。
声来枕上千年鹤，影落杯中五老峰。
更愧殷勤留客意，鱼鲜饭细酒香浓。
+++白居易
++++晚出西郊
散吏闲如客，贫州冷似村。
早凉湖北岸，残照郭西门。
懒镊从须白，休治任眼昏。
老来何所用，少兴不多言。
+++白居易
++++阶下莲
叶展影翻当砌月，花开香散入帘风。
不如种在天池上，犹胜生于野水中。
+++白居易
++++端居咏怀
贾生俟罪心相似，张翰思归事不如。
斜日早知惊鵩鸟，秋风悔不忆鲈鱼。
胸襟曾贮匡时策，怀袖犹残谏猎书。
从此万缘都摆落，欲携妻子买山居。
+++白居易
++++夜宿江浦，闻元八改官，因寄此什
君游丹陛已三迁，我泛沧浪欲二年。
剑珮晓趋双凤阙，烟波夜宿一渔船。
交亲尽在青云上，乡国遥抛白日边。
若报生涯应笑杀，结茅栽芋种畬田。
+++白居易
++++百花亭
朱槛在空虚，凉风八月初。
山形如岘首，江色似桐庐。
佛寺乘船入，人家枕水居。
高亭仍有月，今夜宿何如。
+++白居易
++++江楼早秋
南国虽多热，秋来亦不迟。
湖光朝霁后，竹气晚凉时。
楼阁宜佳客，江山入好诗。
清风水蘋叶，白露木兰枝。
欲作云泉计，须营伏腊资。
匡庐一步地，官满更何之。
+++白居易
++++送客之湖南
年年渐见南方物，事事堪伤北客情。
山鬼趫跳唯一足，峡猿哀怨过三声。
帆开青草湖中去，衣湿黄梅雨里行。
别后双鱼难定寄，近来潮不到湓城。
+++白居易
++++百花亭晚望夜归
百花亭上晚裴回，云影阴晴掩复开。
日色悠扬映山尽，雨声萧飒渡江来。
鬓毛遇病双如雪，心绪逢秋一似灰。
向夜欲归愁未了，满湖明月小船回。
+++白居易
++++西楼
小郡大江边，危楼夕照前。
青芜卑湿地，白露泬寥天。
乡国此时阻，家书何处传。
仍闻陈蔡戍，转战已三年。
+++白居易
++++寻李道士山居，兼呈元明府
尽日行还歇，迟迟独上山。
攀藤老筋力，照水病容颜。
陶巷招居住，茅家许往还。
饱谙荣辱事，无意恋人间。
+++白居易
++++四十五
行年四十五，两鬓半苍苍。
清瘦诗成癖，粗豪酒放狂。
老来尤委命，安处即为乡。
或拟庐山下，来春结草堂。
+++白居易
++++寄李相公、崔侍郎、钱舍人
曾陪鹤驭两三仙，亲侍龙舆四五年。
天上欢华春有限，世间漂泊海无边。
荣枯事过都成梦，忧喜心忘便是禅。
官满更归何处去，香炉峰在宅门前。
+++白居易
++++厅前桂
天台岭上凌霜树，司马厅前委地丛。
一种不生明月里，山中犹校胜尘中。
+++白居易
++++寻王道士药堂，因有题赠
行行觅路缘松峤，步步寻花到杏坛。
白石先生小有洞，黄芽姹女大还丹。
常悲东郭千家冢，欲乞西山五色丸。
但恐长生须有籍，仙台试为检名看。
+++白居易
++++秋晚
篱菊花稀砌桐落，树阴离离日色薄。
单幕疏帘贫寂寞，凉风冷露秋萧索。
光阴流转忽已晚，颜色凋残不如昨。
莱妻卧病月明时，不捣寒衣空捣药。
+++白居易
++++南浦岁暮对酒，送王十五归京
腊后冰生覆湓水，夜来云暗失庐山。
风飘细雪落如米，索索萧萧芦苇间。
此地二年留我住，今朝一酌送君还。
相看渐老无过醉，聚散穷通总是闲。
+++白居易
++++除夜
薄晚支颐坐，中宵枕臂眠。
一从身去国，再见日周天。
老度江南岁，春抛渭北田。
浔阳来早晚，明日是三年。
+++白居易
++++闻李十一出牧澧州，崔二十二出牧果州，因寄绝句
平生相见即眉开，静念无如李与崔。
各是天涯为刺史，缘何不觅九江来。
+++白居易
++++元和十二年淮寇未平诏停岁仗愤然有感率尔成章
闻停岁仗轸皇情，应为淮西寇未平。
不分气从歌里发，无明心向酒中生。
愚计忽思飞短檄，狂心便欲请长缨。
从来妄动多如此，自笑何曾得事成。
+++白居易
++++庾楼新岁
岁时销旅貌，风景触乡愁。
牢落江湖意，新年上庾楼。
+++白居易
++++上香炉峰
倚石攀萝歇病身，青筇竹杖白纱巾。
他时画出庐山障，便是香炉峰上人。
+++白居易
++++忆微之
与君何日出屯蒙，鱼恋江湖鸟厌笼。
分手各抛沧海畔，折腰俱老绿衫中。
三年隔阔音尘断，两地飘零气味同。
又被新年劝相忆，柳条黄软欲春风。
+++白居易
++++雨夜赠元十八
卑湿沙头宅，连阴雨夜天。
共听檐溜滴，心事两悠然。
把酒循环饮，移床曲尺眠。
莫言非故旧，相识已三年。
+++白居易
++++寒食江畔
草香沙暖水云晴，风景令人忆帝京。
还似往年春气味，不宜今日病心情。
闻莺树下沈吟立，信马江头取次行。
忽见紫桐花怅望，下邽明日是清明。
+++白居易
++++三月三日登庾楼寄庾三十二
三日欢游辞曲水，二年愁卧在长沙。
每登高处长相忆，何况兹楼属庾家。
+++白居易
++++闻李六景俭自河东令授唐邓行军司马，以诗贺之
谁能淮上静风波，闻道河东应此科。
不独文词供奏记，定将谈笑解兵戈。
泥埋剑戟终难久，水借蛟龙可在多。
四十著绯军司马，男儿官职未蹉跎。
+++白居易
++++石榴树（一作石楠树）
可怜颜色好阴凉，叶翦红笺花扑霜。
伞盖低垂金翡翠，熏笼乱搭绣衣裳。
春芽细炷千灯焰，夏蕊浓焚百和香。
见说上林无此树，只教桃柳占年芳。
+++白居易
++++大林寺桃花
人间四月芳菲尽，山寺桃花始盛开。
长恨春归无觅处，不知转入此中来。
+++白居易
++++咏怀
自从委顺任浮沈，渐觉年多功用深。
面上减除忧喜色，胸中消尽是非心。
妻儿不问唯耽酒，冠盖皆慵只抱琴。
长笑灵均不知命，江蓠丛畔苦悲吟。
+++白居易
++++早发楚城驿
雨过尘埃灭，沿江道径平。
月乘残夜出，人趁早凉行。
寂历闲吟动，冥濛暗思生。
荷塘翻露气，稻垄泻泉声。
宿犬闻铃起，栖禽见火惊。
曨曨烟树色，十里始天明。
+++白居易
++++箬岘东池
箬岘亭东有小池，早荷新荇绿参差。
中宵把火行人发，惊起双栖白鹭鸶。
+++白居易
++++建昌江
建昌江水县门前，立马教人唤渡船。
忽似往年归蔡渡，草风沙雨渭河边。
+++白居易
++++哭从弟
伤心一尉便终身，叔母年高新妇贫。
一片绿衫消不得，腰金拖紫是何人。
+++白居易
++++香炉峰下新卜山居，草堂初成，偶题东壁
五架三间新草堂，石阶桂柱竹编墙。
南檐纳日冬天暖，北户迎风夏月凉。
洒砌飞泉才有点，拂窗斜竹不成行。
来春更葺东厢屋，纸阁芦帘著孟光。
+++白居易
++++重题
喜入山林初息影，厌趋朝市久劳生。
早年薄有烟霞志，岁晚深谙世俗情。
已许虎溪云里卧，不争龙尾道前行。
从兹耳界应清净，免见啾啾毁誉声。
长松树下小溪头，班鹿胎巾白布裘。
药圃茶园为产业，野麋林鹤是交游。
云生涧户衣裳润，岚隐山厨火烛幽。
最爱一泉新引得，清泠屈曲绕阶流。
日高睡足犹慵起，小阁重衾不怕寒。
遗爱寺钟欹枕听，香炉峰雪拨帘看。
匡庐便是逃名地，司马仍为送老官。
心泰身宁是归处，故乡何独在长安。
宦途自此心长别，世事从今口不言。
岂止形骸同土木，兼将寿夭任乾坤。
胸中壮气犹须遣，身外浮荣何足论。
还有一条遗恨事，高家门馆未酬恩。
+++白居易
++++山中问月
为问长安月，谁教不相离。
昔随飞盖处，今照入山时。
借助秋怀旷，留连夜卧迟。
如归旧乡国，似对好亲知。
松下行为伴，溪头坐有期。
千岩将万壑，无处不相随。
+++白居易
++++正月十五日夜东林寺学禅偶怀蓝田杨主簿因呈智禅师
新年三五东林夕，星汉迢迢钟梵迟。
花县当君行乐夜，松房是我坐禅时。
忽看月满还相忆，始叹春来自不知。
不觉定中微念起，明朝更问雁门师。
+++白居易
++++临水坐
昔为东掖垣中客，今作西方社内人。
手把杨枝临水坐，闲思往事似前身。
+++白居易
++++山居
山斋方独往，尘事莫相仍。
蓝舆辞鞍马，缁徒换友朋。
朝餐唯药菜，夜伴只纱灯。
除却青衫在，其馀便是僧。
+++白居易
++++遗爱寺
弄日临溪坐，寻花绕寺行。
时时闻鸟语，处处是泉声。
+++白居易
++++山中与元九书，因题书后
忆昔封书与君夜，金銮殿后欲明天。
今夜封书在何处，庐山庵里晚灯前。
笼鸟槛猿俱未死，人间相见是何年。
+++白居易
++++黄石岩下作
久别鹓鸾侣，深随鸟兽群。
教他远亲故，何处觅知闻。
昔日青云意，今移向白云。
+++白居易
++++戏赠李十三判官
垂鞭相送醉醺醺，遥见庐山指似君。
想君初觉从军乐，未爱香炉峰上云。
+++白居易
++++醉中戏赠郑使君（时使君先归，留妓乐重饮）
密座移红毯，酡颜照渌杯。
双娥留且住，五马任先回。
醉耳歌催醒，愁眉笑引开。
平生少年兴，临老暂重来。
+++白居易
++++江亭夕望
凭高望远思悠哉，晚上江亭夜未回。
日欲没时红浪沸，月初生处白烟开。
辞枝雪蕊将春去，满镊霜毛送老来。
争敢三年作归计，心知不及贾生才。
+++白居易
++++酬元员外三月三十日慈恩寺相忆见寄
怅望慈恩三月尽，紫桐花落鸟关关。
诚知曲水春相忆，其奈长沙老未还。
赤岭猿声催白首，黄茅瘴色换朱颜。
谁言南国无霜雪，尽在愁人鬓发间。
+++白居易
++++偶然二首
楚怀邪乱灵均直，放弃合宜何恻恻。
汉文明圣贾生贤，谪向长沙堪叹息。
事多端何足怪，天文至信犹差忒。
月离于毕合滂沱，有时不雨何能测。
火发城头鱼水里，救火竭池鱼失水。
乖龙藏在牛领中，雷击龙来牛枉死。
道蓍神龟骨灵，试卜鱼牛那至此。
六十四卦七十钻，毕竟不能知所以。
+++白居易
++++中秋月
万里清光不可思，添愁益恨绕天涯，谁人陇外久征戍，何处庭前新别离。
失宠故姬归院夜，没蕃老将上楼时。
照他几许人肠断，玉兔银蟾远不知。
+++白居易
++++谢李六郎中寄新蜀茶
故情周匝向交亲，新茗分张及病身。
红纸一封书后信，绿芽十片火前春。
汤添勺水煎鱼眼，末下刀圭搅麹尘。
不寄他人先寄我，应缘我是别茶人。
+++白居易
++++携诸山客同上香炉峰遇雨而还沾濡狼藉互相笑谑题此解嘲
萧洒登山去，龙钟遇雨回。
磴危攀薜荔，石滑践莓苔。
袜污君相谑，鞋穿我自咍。
莫欺泥土脚，曾蹋玉阶来。
+++白居易
++++彭蠡湖晚归
彭蠡湖天晚，桃花水气春。
鸟飞千白点，日没半红轮。
何必为迁客，无劳是病身。
何来临此望，少有不愁人。
+++白居易
++++酬赠李炼师见招
几年司谏直承明，今日求真礼上清。
曾犯龙鳞容不死，欲骑鹤背觅长生。
刘纲有妇仙同得，伯道无儿累更轻。
若许移家相近住，便驱鸡犬上层城。
+++白居易
++++西河雨夜送客
云黑雨翛翛，江昏水暗流。
有风催解缆，无月伴登楼。
酒罢无多兴，帆开不少留。
唯看一点火，遥认是行舟。
+++白居易
++++登西楼忆行简
每因楼上西南望，始觉人间道路长。
碍日暮山青蔟蔟，漫天秋水白茫茫。
风波不见三年面，书信难传万里肠。
早晚东归来下峡，稳乘船舫过瞿唐。
+++白居易
++++罗子
有女名罗子，生来才两春。
我今年已长，日夜二毛新。
顾念娇啼面，思量老病身。
直应头似雪，始得见成人。
+++白居易
++++读僧灵彻诗
东林寺里西廊下，石片镌题数首诗。
言句怪来还校别，看名知是老汤师。
+++白居易
++++听李士良琵琶（人各赋二十八字）
声似胡儿弹舌语，愁如塞月恨边云。
闲人暂听犹眉敛，可使和蕃公主闻。
+++白居易
++++昭君怨
明妃风貌最娉婷，合在椒房应四星。
只得当年备宫掖，何曾专夜奉帏屏。
见疏从道迷图画，知屈那教配虏庭。
自是君恩薄如纸，不须一向恨丹青。
+++白居易
++++闲吟
自从苦学空门法，销尽平生种种心。
唯有诗魔降未得，每逢风月一闲吟。
+++白居易
++++戏问山石榴
小树山榴近砌栽，半含红萼带花来。
争知司马夫人妒，移到庭前便不开。
+++白居易
++++编集拙诗成一十五卷因题卷末戏赠元九、李二十
一篇长恨有风情，十首秦吟近正声。
每被老元偷格律，苦教短李伏歌行。
世间富贵应无分，身后文章合有名。
莫怪气粗言语大，新排十五卷诗成。
+++白居易
++++湖上闲望
藤花浪拂紫茸条，菰叶风翻绿剪刀。
闲弄水芳生楚思，时时合眼咏离骚。

++中卷四百四十
  
+++白居易
++++江南谪居十韵
自哂沉冥客，曾为献纳臣。
壮心徒许国，薄命不如人。
才展凌云翅，俄成失水鳞。
葵枯犹向日，蓬断即辞春。
泽畔长愁地，天边欲老身。
萧条残活计，冷落旧交亲。
草合门无径，烟消甑有尘。
忧方知酒圣，贫始觉钱神。
虎尾难容足，羊肠易覆轮。
行藏与通塞，一切任陶钧。
+++白居易
++++江楼夜吟元九律诗，成三十韵
昨夜江楼上，吟君数十篇。
词飘朱槛底，韵堕渌江前。
清楚音谐律，精微思入玄。
收将白雪丽，夺尽碧云妍。
寸截金为句，双雕玉作联。
八风凄间发，五彩烂相宣。
冰扣声声冷，珠排字字圆。
文头交比绣，筋骨软于绵。
澒涌同波浪，铮鏦过管弦。
醴泉流出地，钧乐下从天。
神鬼闻如泣，鱼龙听似禅。
星回疑聚集，月落为留连。
雁感无鸣者，猿愁亦悄然。
交流迁客泪，停住贾人船。
暗被歌姬乞，潜闻思妇传。
斜行题粉壁，短卷写红笺。
肉味经时忘，头风当日痊。
老张知定伏，短李爱应颠。
道屈才方振，身闲业始专。
天教声烜赫，理合命迍邅。
顾我文章劣，知他气力全。
工夫虽共到，巧拙尚相悬。
各有诗千首，俱抛海一边。
白头吟处变，青眼望中穿。
酬答朝妨食，披寻夜废眠。
老偿文债负，宿结字因缘。
每叹陈夫子，常嗟李谪仙。
名高折人爵，思苦减天年。
不得当时遇，空令后代怜。
相悲今若此，湓浦与通川。
+++白居易
++++浔阳岁晚，寄元八郎中、庾三十二员外
阅水年将暮，烧金道未成。
丹砂不肯死，白发自须生。
病肺惭杯满，衰颜忌镜明。
春深旧乡梦，岁晚故交情。
一别浮云散，双瞻列宿荣。
螭头阶下立，龙尾道前行。
封事频闻奏，除书数见名。
虚怀事僚友，平步取公卿。
漏尽鸡人报，朝回幼女迎。
可怜白司马，老大在湓城。
+++白居易
++++元九以绿丝布白轻褣见寄制成衣服以诗报知
绿丝文布素轻褣，珍重京华手自封。
贫友远劳君寄附，病妻亲为我裁缝。
袴花白似秋去薄，衫色青于春草浓。
欲著却休知不称，折腰无复旧形容。
+++白居易
++++清明日送韦侍御贬虔州
寂寞清明日，萧条司马家。
留饧和冷粥，出火煮新茶。
欲别能无酒，相留亦有花。
南迁更何处，此地已天涯。
+++白居易
++++九江春望
淼茫积水非吾土，飘泊浮萍自我身。
身外信缘为活计，眼前随事觅交亲。
炉烟岂异终南色，湓草宁殊渭北春。
此地何妨便终老，譬如元是九江人。
+++白居易
++++晚题东林寺双池
向晚双池好，初晴百物新。
袅枝翻翠羽，溅水跃红鳞。
萍泛同游子，莲开当丽人。
临流一惆怅，还忆曲江春。
+++白居易
++++赠内子
白发长兴叹，青娥亦伴愁。
寒衣补灯下，小女戏床头。
暗淡屏帏故，凄凉枕席秋。
贫中有等级，犹胜嫁黔娄。
+++白居易
++++送客春游岭南二十韵
已讶游何远，仍嗟别太频。
离容君蹙促，赠语我殷勤。
迢递天南面，苍茫海北漘。
诃陵国分界，交趾郡为邻。
蓊郁三光晦，温暾四气匀。
阴晴变寒暑，昏晓错星辰。
瘴地难为老，蛮陬不易驯。
土民稀白首，洞主尽黄巾。
战舰犹惊浪，戎车未息尘。
红旗围卉服，紫绶裹文身。
面苦桄榔裛，浆酸橄榄新。
牙樯迎海舶，铜鼓赛江神。
不冻贪泉暖，无霜毒草春。
云烟蟒蛇气，刀剑鳄鱼鳞。
路足羁栖客，官多谪逐臣。
天黄生飓母，雨黑长枫人。
回使先传语，征轩早返轮。
须防杯里蛊，莫爱橐中珍。
北与南殊俗，身将货孰亲。
尝闻君子诫，忧道不忧贫。
+++白居易
++++自题
功名宿昔人多许，宠辱斯须自不知。
一旦失恩先左降，三年随例未量移。
马头觅角生何日，石火敲光住几时。
前事是身俱若此，空门不去欲何之。
+++白居易
++++自悲
火宅煎熬地，霜松摧折身。
因知群动内，易死不过人。
+++白居易
++++寻郭道士不遇
郡中乞假来相访，洞里朝元去不逢。
看院只留双白鹤，入门惟见一青松。
药炉有火丹应伏，云碓无人水自舂。
欲问参同契中事，更期何日得从容。
+++白居易
++++浔阳春三首（元和十二年作） 春生
春生何处暗周游，海角天涯遍始休。
先遣和风报消息，续教啼鸟说来由。
展张草色长河畔，点缀花房小树头。
若到故园应觅我，为传沦落在江州。
+++白居易
++++浔阳春三首 春来
春来触地故乡情，忽见风光忆两京。
金谷踏花香骑入，曲江碾草钿车行。
谁家绿酒欢连夜，何处红楼睡失明。
独有不眠不醉客，经春冷坐古湓城。
+++白居易
++++浔阳春三首 春去
一从泽畔为迁客，两度江头送暮春。
白发更添今日鬓，青衫不改去年身。
百川未有回流水，一老终无却少人。
四十六时三月尽，送春争得不殷勤。
+++白居易
++++梦微之（十二年八月二十日夜）
晨起临风一惆怅，通川湓水断相闻。
不知忆我因何事，昨夜三回梦见君。
+++白居易
++++赠韦炼师
浔阳迁客为居士，身似浮云心似灰。
上界女仙无嗜欲，何因相顾两裴回。
共疑过去人间世，曾作谁家夫妇来。
+++白居易
++++问刘十九
绿蚁新醅酒，红泥小火垆。
晚来天欲雪，能饮一杯无。
+++白居易
++++得行简书，闻欲下峡，先以诗寄
朝来又得东川信，欲取春初发梓州。
书报九江闻暂喜，路经三峡想还愁。
潇湘瘴雾加餐饭，滟滪惊波稳泊舟。
欲寄两行迎尔泪，长江不肯向西流。
+++白居易
++++南湖早春
风回云断雨初晴，返照湖边暖复明。
乱点碎红山杏发，平铺新绿水蘋生。
翅低白雁飞仍重，舌涩黄鹂语未成。
不道江南春不好，年年衰病减心情。
+++白居易
++++元十八从事南海欲出庐山临别旧居有恋泉声之什…伸别情
贤侯辟士礼从容，莫恋泉声问所从。
雨露初承黄纸诏，烟霞欲别紫霄峰。
伤弓未息新惊鸟，得水难留久卧龙。
我正退藏君变化，一杯可易得相逢。
+++白居易
++++题韦家泉池
泉落青山出白云，萦村绕郭几家分。
自从引作池中水，深浅方圆一任君。
+++白居易
++++醉中对红叶
临风杪秋树，对酒长年人。
醉貌如霜叶，虽红不是春。
+++白居易
++++遣怀
羲和走驭趁年光，不许人间日月长。
遂使四时都似电，争教两鬓不成霜。
荣销枯去无非命，壮尽衰来亦是常。
已共身心要约定，穷通生死不惊忙。
+++白居易
++++点额鱼
龙门点额意何如，红尾青鬐却返初。
见说在天行雨苦，为龙未必胜为鱼。
+++白居易
++++闻龟儿咏诗
怜渠已解咏诗章，摇膝支颐学二郎。
莫学二郎吟太苦，才年四十鬓如霜。
+++白居易
++++对酒
未济卦中休卜命，参同契里莫劳心。
无如饮此销愁物，一饷愁消直万金。
+++白居易
++++东墙夜合树去秋为风雨所摧，今年花时，怅然有感
碧荑红缕今何在，风雨飘将去不回。
惆怅去年墙下地，今春唯有荠花开。
+++白居易
++++病起
病不出门无限时，今朝强出与谁期。
经年不上江楼醉，劳动春风飏酒旗。
+++白居易
++++梦亡友刘太白同游彰敬寺
三千里外卧江州，十五年前哭老刘。
昨夜梦中彰敬寺，死生魂魄暂同游。
+++白居易
++++与果上人殁时题此诀别，兼简二林僧社
本结菩提香火社，为嫌烦恼电泡身。
不须惆怅从师去，先请西方作主人。
+++白居易
++++赠写真者
子骋丹青日，予当丑老时。
无劳役神思，更画病容仪。
迢递麒麟阁，图功未有期。
区区尺素上，焉用写真为。
+++白居易
++++刘十九同宿（时淮寇初破）
红旗破贼非吾事，黄纸除书无我名。
唯共嵩阳刘处士，围棋赌酒到天明。
+++白居易
++++十二年冬江西温暖，喜元八寄金石棱到，因题此诗
今冬腊候不严凝，暖雾温风气上腾。
山脚崦中才有雪，江流慢处亦无冰。
欲将何药防春瘴，只有元家金石棱。
+++白居易
++++闲意
不争荣耀任沉沦，日与时疏共道亲。
北省朋僚音信断，东林长老往还频。
病停夜食闲如社，慵拥朝裘暖似春。
渐老渐谙闲气味，终身不拟作忙人。
+++白居易
++++送友人上峡赴东川辟命
见说瞿塘峡，斜衔滟滪根。
难于寻鸟路，险过上龙门。
羊角风头急，桃花水色浑。
山回若鳌转，舟入似鲸吞。
岸合愁天断，波跳恐地翻。
怜君经此去，为感主人恩。
+++白居易
++++夜送孟司功
浔阳白司马，夜送孟功曹。
江暗管弦急，楼明灯火高。
湖波翻似箭，霜草杀如刀。
且莫开征棹，阴风正怒号。
+++白居易
++++衰病
老辞游冶寻花伴，病别荒狂旧酒徒。
更恐五年三岁后，些些谭笑亦应无。
+++白居易
++++题诗屏风绝句
相忆采君诗作障，自书自勘不辞劳。
障成定被人争写，从此南中纸价高。
+++白居易
++++答微之
君写我诗盈寺壁，我题君句满屏风。
与君相遇知何处，两叶浮萍大海中。
+++白居易
++++偶宴有怀
遇兴寻文客，因欢命酒徒。
春游忆亲故，夜会似京都。
诗思闲仍在，乡愁醉暂无。
狂来欲起舞，惭见白髭须。
+++白居易
++++山中酬江州崔使君见寄
眷眄情无恨，优容礼有馀。
三年为郡吏，一半许山居。
酒熟心相待，诗来手自书。
庾楼春好醉，明月且回车。
+++白居易
++++山枇杷
深山老去惜年华，况对东溪野枇杷。
火树风来翻绛焰，琼枝日出晒红纱。
回看桃李都无色，映得芙蓉不是花。
争奈结根深石底，无因移得到人家。
+++白居易
++++闻李尚书拜相，因以长句寄贺微之
怜君不久在通川，知已新提造化权。
夔契定求才济世，张雷应辨气冲天。
那知沦落天涯日，正是陶钧海内年。
肯向泥中抛折剑，不收重铸作龙泉。
+++白居易
++++岁暮
穷阴急景坐相催，壮齿韶颜去不回。
旧病重因年老发，新愁多是夜长来。
膏明自爇缘多事，雁默先烹为不才。
祸福细寻无会处，不如且进手中杯。
+++白居易
++++雨中赴刘十九二林之期及到寺刘已先去因以四韵寄之
云中台殿泥中路，既阻同游懒却还。
将谓独愁犹对雨，不知多兴已寻山。
才应行到千峰里，只校来迟半日间。
最惜杜鹃花烂漫，春风吹尽不同攀。
+++白居易
++++蔷薇正开春酒初熟因招刘十九张大夫崔二十四同饮
瓮头竹叶经春熟，阶底蔷薇入夏开。
似火浅深红压架，如饧气味绿粘台。
试将诗句相招去，倘有风情或可来。
明日早花应更好，心期同醉卯时杯。
+++白居易
++++李白墓
采石江边李白坟，绕田无限草连云。
可怜荒垄穷泉骨，曾有惊天动地文。
但是诗人多薄命，就中沦落不过君。
+++白居易
++++对酒
漫把参同契，难烧伏火砂。
有时成白首，无处问黄芽。
幻世如泡影，浮生抵眼花。
唯将绿醅酒，且替紫河车。
+++白居易
++++戏答诸少年
顾我长年头似雪，饶君壮岁气如云。
朱颜今日虽欺我，白发他时不放君。
+++白居易
++++风雨晚泊
苦竹林边芦苇丛，停舟一望思无穷。
青苔扑地连春雨，白浪掀天尽日风。
忽忽百年行欲半，茫茫万事坐成空。
此生飘荡何时定，一缕鸿毛天地中。
+++白居易
++++题崔使君新楼
忧人何处可销忧，碧瓮红栏湓水头。
从此浔阳风月夜，崔公楼替庾公楼。
+++白居易
++++山中戏问韦侍御
我抱栖云志，君怀济世才。
常吟反招隐，那得入山来。
+++白居易
++++赠昙禅师（梦中作）
五年不入慈恩寺，今日寻师始一来。
欲知火宅焚烧苦，方寸如今化作灰。
+++白居易
++++寄微之
帝城行乐日纷纷，天畔穷愁我与君。
秦女笑歌春不见，巴猿啼哭夜常闻。
何处琵琶弦似语，谁家呙堕髻如云。
人生多少欢娱事，那独千分无一分。
+++白居易
++++醉吟二首
空王百法学未得，姹女丹砂烧即飞。
事事无成身老也，醉乡不去欲何归。
两鬓千茎新似雪，十分一醆欲如泥。
酒狂又引诗魔发，日午悲吟到日西。
+++白居易
++++晓寝
转枕重安寝，回头一欠伸。
纸窗明觉晓，布被暖知春。
莫强疏慵性，须安老大身。
鸡鸣一觉睡，不博早朝人。
+++白居易
++++答元八郎中、杨十二博士
身觉浮云无所著，心同止水有何情。
但知潇洒疏朝市，不要崎岖隐姓名。
尽日观鱼临涧坐，有时随鹿上山行。
谁能抛得人间事，来共腾腾过此生。
+++白居易
++++湖亭与行简宿
浔阳少有风情客，招宿湖亭尽却回。
水槛虚凉风月好，夜深谁共阿怜来。
+++白居易
++++八月十五日夜湓亭望月
昔年八月十五夜，曲江池畔杏园边。
今年八月十五夜，湓浦沙头水馆前。
西北望乡何处是，东南见月几回圆。
临风一叹无人会，今夜清光似往年。
+++白居易
++++赠江客
江柳影寒新雨地，塞鸿声急欲霜天。
愁君独向沙头宿，水绕芦花月满船。
+++白居易
++++残暑招客
云截山腰断，风驱雨脚回。
早阴江上散，残热日中来。
却取生衣著，重拈竹簟开。
谁能淘晚热，闲饮两三杯。
+++白居易
++++浔阳秋怀，赠许明府
霜红二林叶，风白九江波。
暝色投烟鸟，秋声带雨荷。
马闲无处出，门冷少人过。
卤莽还乡梦，依稀望阙歌。
共思除醉外，无计奈愁何。
试问陶家酒，新篘得几多。
+++白居易
++++九日醉吟
有恨头还白，无情菊自黄。
一为州司马，三见岁重阳。
剑匣尘埃满，笼禽日月长。
身从渔父笑，门任雀罗张。
问疾因留客，听吟偶置觞。
叹时论倚伏，怀旧数存亡。
奈老应无计，治愁或有方。
无过学王绩，唯以醉为乡。
+++白居易
++++问韦山人山甫
身名身事两蹉跎，试就先生问若何。
从此神仙学得否，白须虽有未为多。
+++白居易
++++送萧炼师步虚词十首，卷后以二绝继之
欲上瀛州临别时，赠君十首步虚词。
天仙若爱应相问，可道江州司马诗。
花纸瑶缄松墨字，把将天上共谁开。
试呈王母如堪唱，发遣双成更取来。
+++白居易
++++赠李兵马使
身得贰师馀气概，家藏都尉旧诗章。
江南别有楼船将，燕颔虬须不姓杨。
+++白居易
++++题遗爱寺前溪松
偃亚长松树，侵临小石溪。
静将流水对，高共远峰齐。
翠盖烟笼密，花幢雪压低。
与僧清影坐，借鹤稳枝栖。
笔写形难似，琴偷韵易迷。
暑天风槭槭，晴夜露凄凄。
独契依为舍，闲行绕作蹊。
栋梁君莫采，留著伴幽栖。
+++白居易
++++庐山草堂夜雨独宿寄牛二、李七、庾三十二员外
丹霄携手三君子，白发垂头一病翁。
兰省花时锦帐下，庐山雨夜草庵中。
终身胶漆心应在，半路云泥迹不同。
唯有无生三昧观，荣枯一照两成空。
+++白居易
++++闻杨十二新拜省郎，遥以诗贺
文昌新入有光辉，紫界宫墙白粉闱。
晓日鸡人传漏箭，春风侍女护朝衣。
雪飘歌句高难和，鹤拂烟霄老惯飞。
官职声名俱入手，近来诗客似君稀。
+++白居易
++++三月三日怀微之
良时光景长虚掷，壮岁风情已暗销。
忽忆同为校书日，每年同醉是今朝。
+++白居易
++++赠韦八
辞君岁久见君初，白发惊嗟两有馀。
容鬓别来今至此，心情料取合何如。
曾同曲水花亭醉，亦共华阳竹院居。
岂料天南相见夜，哀猿瘴雾宿匡庐。
+++白居易
++++春江闲步，赠张山人
江景又妍和，牵愁发浩歌。
晴沙金屑色，春水麹尘波。
红簇交枝杏，青含卷叶荷。
藉莎怜软暖，憩树爱婆娑。
书信朝贤断，知音野老多。
相逢不闲语，争奈日长何。
+++白居易
++++春听琵琶，兼简长孙司户
四弦不似琵琶声，乱写真珠细撼铃。
指底商风悲飒飒，舌头胡语苦醒醒。
如言都尉思京国，似诉明妃厌虏庭。
迁客共君想劝谏，春肠易断不须听。
+++白居易
++++吴宫辞
一入吴王殿，无人睹翠娥。
楼高时见舞，宫静夜闻歌。
半露胸如雪，斜回脸似波。
妍媸各有分，谁敢妒恩多。
+++白居易
++++送韦侍御量移金州司马（时予官独未出）
春欢雨露同沾泽，冬叹风霜独满衣。
留滞多时如我少，迁移好处似君稀。
卧龙云到须先起，蛰燕雷惊尚未飞。
莫恨东西沟水别，沧溟长短拟同归。
+++白居易
++++自到浔阳生三女子，因诠真理，用遣妄怀
宦途本自安身拙，世累由来向老多。
远谪四年徒已矣，晚生三女拟如何。
预愁嫁娶真成患，细念因缘尽是魔。
赖学空王治苦法，须抛烦恼入头陀。
+++白居易
++++江西裴常侍以优礼见待又蒙赠诗辄叙鄙诚用伸感谢
一从簪笏事金貂，每借温颜放折腰。
长觉身轻离泥滓，忽惊手重捧琼瑶。
马因回顾虽增价，桐遇知音已半焦。
他日秉钧如见念，壮心直气未全销。
+++白居易
++++自江州司马授忠州刺史，仰荷圣泽，聊书鄙诚
炎瘴抛身远，泥涂索脚难。
网初鳞拨剌，笼久翅摧残。
雷电颁时令，阳和变岁寒。
遗簪承旧念，剖竹授新官。
乡觉前程近，心随外事宽。
生还应有分，西笑问长安。
+++白居易
++++除忠州，寄谢崔相公
提拔出泥知力竭，吹嘘生翅见情深。
剑锋缺折难冲斗，桐尾烧焦岂望琴。
感旧两行年老泪，酬恩一寸岁寒心。
忠州好恶何须问，鸟得辞笼不择林。
+++白居易
++++初除官蒙裴常侍赠鹘衔瑞草绯袍鱼袋因谢惠贶兼抒离情
新授铜符未著绯，因君装束始光辉。
惠深范叔绨袍赠，荣过苏秦佩印归。
鱼缀白金随步跃，鹘衔红绶绕身飞。
明朝恋别朱门泪，不敢多垂恐污衣。
+++白居易
++++洪州逢熊孺登
靖安院里辛夷下，醉笑狂吟气最粗。
莫问别来多少苦，低头看取白髭须。
+++白居易
++++初著刺史绯，答友人见赠
故人安慰善为辞，五十专城道未迟。
徒使花袍红似火，其如蓬鬓白成丝。
且贪薄俸君应惜，不称衰容我自知。
银印可怜将底用，只堪归舍吓妻儿。
+++白居易
++++又答贺客
银章暂假为专城，贺客来多懒起迎。
似挂绯衫衣架上，朽株枯竹有何荣。
+++白居易
++++别草堂三绝句
正听山鸟向阳眠，黄纸除书落枕前。
为感君恩须暂起，炉峰不拟住多年。
久眠褐被为居士，忽挂绯袍作使君。
身出草堂心不出，庐山未要勒移文。
三间茅舍向山开，一带山泉绕舍回。
山色泉声莫惆怅，三年官满却归来。
+++白居易
++++钟陵饯送
翠幕红筵高在云，歌钟一曲万家闻。
路人指点滕王阁，看送忠州白使君。
+++白居易
++++浔阳宴别（此后忠州路上作）
鞍马军城外，笙歌祖帐前。
乘潮发湓口，带雪别庐山。
暮景牵行色，春寒散醉颜。
共嗟炎瘴地，尽室得生还。
+++白居易
++++戏赠户部李巡官
好去民曹李判官，少贪公事且谋欢。
男儿未死争能料，莫作忠州刺史看。
+++白居易
++++行次夏口，先寄李大夫
连山断处大江流，红旆逶迤镇上游。
幕下翱翔秦御史，军前奔走汉诸侯。
曾陪剑履升鸾殿，欲谒旌幢入鹤楼。
假著绯袍君莫笑，恩深始得向忠州。
+++白居易
++++重赠李大夫
早接清班登玉陛，同承别诏直金銮。
凤巢阁上容身稳，鹤锁笼中展翅难。
流落多年应是命，量移远郡未成官。
惭君独不欺憔悴，犹作银台旧眼看。
+++白居易
++++对镜吟
闲看明镜坐清晨，多病姿容半老身。
谁论情性乖时事，自想形骸非贵人。
三殿失恩宜放弃，九宫推命合漂沦。
如今所得须甘分，腰佩银龟朱两轮。
+++白居易
++++江州赴忠州，至江陵已来，舟中示舍弟五十韵
昔作咸秦客，常思江海行。
今来仍尽室，此去又专城。
典午犹为幸，分忧固是荣。
簈星州乘送，艛艓驿船迎。
共载皆妻子，同游即弟兄。
宁辞浪迹远，且贵赏心并。
云展帆高挂，飙驰棹迅征。
溯流从汉浦，循路转荆衡。
山逐时移色，江随地改名。
风光近东早，水木向南清。
夏口烟孤起，湘川雨半晴。
日煎红浪沸，月射白砂明。
北渚寒留雁，南枝暖待莺。
骈朱桃露萼，点翠柳含萌。
亥市鱼盐聚，神林鼓笛鸣。
壶浆椒叶气，歌曲竹枝声。
系缆怜沙静，垂纶爱岸平。
水餐红粒稻，野茹紫花菁。
瓯泛茶如乳，台粘酒似饧。
脍长抽锦缕，藕脆削琼英。
容易来千里，斯须进一程。
未曾劳气力，渐觉有心情。
卧稳添春睡，行迟带酒酲。
忽愁牵世网，便欲濯尘缨。
早接文场战，曾争翰苑盟。
掉头称俊造，翘足取公卿。
且昧随时义，徒输报国诚。
众排恩易失，偏压势先倾。
虎尾忧危切，鸿毛性命轻。
烛蛾谁救活，蚕茧自缠萦。
敛手辞双阙，回眸望两京。
长沙抛贾谊，漳浦卧刘桢。
鶗鴂鸣还歇，蟾蜍破又盈。
年光同激箭，乡思极摇旌。
潦倒亲知笑，衰羸旧识惊。
乌头因感白，鱼尾为劳赪。
剑学将何用，丹烧竟不成。
孤舟萍一叶，双鬓雪千茎。
老见人情尽，闲思物理精。
如汤探冷热，似博斗输赢。
险路应须避，迷途莫共争。
此心知止足，何物要经营。
玉向泥中洁，松经雪后贞。
无妨隐朝市，不必谢寰瀛。
但在前非悟，期无后患婴。
多知非景福，少语是元亨。
晦即全身药，明为伐性兵。
昏昏随世俗，蠢蠢学黎甿。
鸟以能言𦃪，龟缘入梦烹。
之一何晚，犹足保馀生。
+++白居易
++++题岳阳楼
岳阳城下水漫漫，独上危楼倚曲栏。
春岸绿时连梦泽，夕波红处近长安。
猿攀树立啼何苦，雁点湖飞渡亦难。
此地唯堪画图障，华堂张与贵人看。
+++白居易
++++入峡次巴东
不知远郡何时到，犹喜全家此去同。
万里王程三峡外，百年生计一舟中。
巫山暮足沾花雨，陇水春多逆浪风。
两片红旌数声鼓，使君艛艓上巴东。
+++白居易
++++十年三月三十日别微之于沣上十四年…为他年会话张本也
沣水店头春尽日，送君上马谪通川。
夷陵峡口明月夜，此处逢君是偶然。
一别五年方见面，相携三宿未回船。
坐从日暮唯长叹，语到天明竟未眠。
齿发蹉跎将五十，关河迢递过三千。
生涯共寄沧江上，乡国俱抛白日边。
往事渺茫都似梦，旧游流落半归泉。
醉悲洒泪春杯里，吟苦支颐晓烛前。
莫问龙钟恶官职，且听清脆好文篇。
别来只是成诗癖，老去何曾更酒颠。
各限王程须去住，重开离宴贵留连。
黄牛渡北移征棹，白狗崖东卷别筵。
神女台云闲缭绕，使君滩水急潺湲，风凄暝色愁杨柳，月吊宵声哭杜鹃。
万丈赤幢潭底日，一条白练峡中天。
君还秦地辞炎徼，我向忠州入瘴烟。
未死会应相见在，又知何地复何年。

+++白居易
++++题峡中石上
巫女庙花红似粉，昭君村柳翠于眉。
诚知老去风情少，见此争无一句诗。

++中卷四百四十一
  
+++白居易
++++夜入瞿唐峡
瞿唐天下险，夜上信难哉。
岸似双屏合，天如匹帛开。
逆风惊浪起，拔稔暗船来。
欲识愁多少，高于滟滪堆。
+++白居易
++++初到忠州赠李六（一作李大夫）
好在天涯李使君，江头相见日黄昏。
吏人生梗都如鹿，市井疏芜只抵村。
一只兰船当驿路，百层石磴上州门。
更无平地堪行处，虚受朱轮五马恩。
+++白居易
++++郡斋暇日忆庐山草堂兼寄二林僧社三十韵多叙…出处之意
谏诤知无补，迁移分所当。
不堪匡圣主，只合事空王。
龙象投新社，鹓鸾失故行。
沉吟辞北阙，诱引向西方。
便住双林寺，仍开一草堂。
平治行道路，安置坐禅床。
手版支为枕，头巾阁在墙。
先生乌几舄，居士白衣裳。
竟岁何曾闷，终身不拟忙。
灭除残梦想，换尽旧心肠。
世界多烦恼，形神久损伤。
正从风鼓浪，转作日销霜。
吾道寻知止，君恩偶未忘。
忽蒙颁凤诏，兼谢剖鱼章。
莲静方依水，葵枯重仰阳。
三车犹夕会，五马已晨装。
去似寻前世，来如别故乡。
眉低出鹫岭，脚重下蛇冈。
渐望庐山远，弥愁峡路长。
香炉峰隐隐，巴字水茫茫。
瓢挂留庭树，经收在屋梁。
春抛红药圃，夏忆白莲塘。
唯拟捐尘事，将何答宠光。
有期追永远，无政继龚黄。
南国秋犹热，西斋夜暂凉。
闲吟四句偈，静对一炉香。
身老同丘井，心空是道场。
觅僧为去伴，留俸作归粮。
为报山中侣，凭看竹下房。
会应归去在，松菊莫教荒。
+++白居易
++++赠康叟
八十秦翁老不归，南宾太守乞寒衣。
再三怜汝非他意，天宝遗民见渐稀。
+++白居易
++++鹦鹉
竟日语还默，中宵栖复惊。
身囚缘彩翠，心苦为分明。
暮起归巢思，春多忆侣声。
谁能拆笼破，从放快飞鸣。
+++白居易
++++京使回，累得南省诸公书因以长句诗寄谢萧五刘二…员外
雪压泥埋未死身，每劳存问愧交亲。
浮萍飘泊三千里，列宿参差十五人。
禁月落时君待漏，畬烟深处我行春。
瘴乡得老犹为幸，岂敢伤嗟白发新。
+++白居易
++++东城春意
风软云不动，郡城东北隅。
晚来春澹澹，天气似京都。
弦管随宜有，杯觞不道无。
其如亲故远，无可共欢娱。
+++白居易
++++木莲树生巴峡山谷间巴民亦呼为黄心树大者…题三绝句云
如折芙蓉栽旱地，似抛芍药挂高枝。
云埋水隔无人识，唯有南宾太守知。
红似燕支腻如粉，伤心好物不须臾。
山中风起无时节，明日重来得在无。
已愁花落荒岩底，复恨根生乱石间。
几度欲移移不得，天教抛掷在深山。
+++白居易
++++种桃杏
无论海角与天涯，大抵心安即是家。
路远谁能念乡曲，年深兼欲忘京华。
忠州且作三年计，种杏栽桃拟待花。
+++白居易
++++新秋
二毛生镜日，一叶落庭时。
老去争由我，愁来欲泥谁。
空销闲岁月，不见旧亲知。
唯弄扶床女，时时强展眉。
+++白居易
++++龙昌寺荷池
冷碧新秋水，残红半破莲。
从来寥落意，不似此池边。
+++白居易
++++听竹枝赠李侍御
巴童巫女竹枝歌，懊恼何人怨咽多。
暂听遣君犹怅望，长闻教我复如何。
+++白居易
++++寄胡饼与杨万州
胡麻饼样学京都，面脆油香新出炉。
寄与饥馋杨大使，尝看得似辅兴无。
+++白居易
++++感樱桃花，因招饮客
樱桃昨夜开如雪，鬓发今年白似霜。
渐觉花前成老丑，何曾酒后更颠狂。
谁能闻此来相劝，共泥春风醉一场。
+++白居易
++++东亭闲望
东亭尽日坐，谁伴寂寥身。
绿桂为佳客，红蕉当美人。
笑言虽不接，情状似相亲。
不作悠悠想，如何度晚春。
+++白居易
++++画木莲花图寄元郎中
花房腻似红莲朵，艳色鲜如紫牡丹。
唯有诗人能解爱，丹青写出与君看。
+++白居易
++++和李澧州题韦开州经藏诗
既悟莲花藏，须遗贝叶书。
菩提无处所，文字本空虚。
观指非知月，忘筌是得鱼。
闻君登彼岸，舍筏复何如。
+++白居易
++++九日题涂溪
蕃草席铺枫叶岸，竹枝歌送菊花杯。
明年尚作南宾守，或可重阳更一来。
+++白居易
++++即事寄微之
畬田涩米不耕锄，旱地荒园少菜蔬。
想念土风今若此，料看生计合何如。
衣缝纰颣黄丝绢，饭下腥咸白小鱼。
饱暖饥寒何足道，此身长短是空虚。
+++白居易
++++题郡中荔枝诗十八韵，兼寄万州杨八使君
奇果标南土，芳林对北堂。
素华春漠漠，丹实夏煌煌。
叶捧低垂户，枝擎重压墙。
始因风弄色，渐与日争光。
夕讶条悬火，朝惊树点妆。
深于红踯躅，大校白槟榔。
星缀连心朵，珠排耀眼房。
紫罗裁衬壳，白玉裹填瓤。
早岁曾闻说，今朝始摘尝。
嚼疑天上味，嗅异世间香。
润胜莲生水，鲜逾橘得霜。
燕支掌中颗，甘露舌头浆。
物少尤珍重，天高苦渺茫。
已教生暑月，又使阻遐方。
粹液灵难驻，妍姿嫩易伤。
近南光景热，向北道途长。
不得充王赋，无由寄帝乡。
唯君堪掷赠，面白似潘郎。
+++白居易
++++留北客
峡外相逢远，樽前一会难。
即须分手别，且强展眉欢。
楚袖萧条舞，巴弦趣数弹。
笙歌随分有，莫作帝乡看。
+++白居易
++++重寄荔枝与杨使君，时闻杨使君欲种植故有落句之戏
摘来正带凌晨露，寄去须凭下水船。
映我绯衫浑不见，对公银印最相鲜。
香连翠叶真堪画，红透青笼实可怜。
闻道万州方欲种，愁君得吃是何年。
+++白居易
++++和万州杨使君四绝句 竞渡
竞渡相传为汨罗，不能止遏意无他。
自经放逐来憔悴，能校灵均死几多。
+++白居易
++++和万州杨使君四绝句 江边草
闻君泽畔伤春草，忆在天门街里时。
漠漠凄凄愁满眼，就中惆怅是江蓠。
+++白居易
++++和万州杨使君四绝句 嘉庆李
东都绿李万州栽，君手封题我手开。
把得欲尝先怅望，与渠同别故乡来。
+++白居易
++++和万州杨使君四绝句 白槿花
秋蕣晚英无艳色，何因栽种在人家。
使君自别罗敷面，争解回头爱白花。
+++白居易
++++和行简望郡南山
反照前山云树明，从君苦道似华清。
试听肠断巴猿叫，早晚骊山有此声。
+++白居易
++++种荔枝
红颗珍珠诚可爱，白须太守亦何痴。
十年结子知谁在，自向庭中种荔枝。
+++白居易
++++阴雨
岚雾今朝重，江山此地深。
滩声秋更急，峡气晓多阴。
望阙云遮眼，思乡雨滴心。
将何慰幽独，赖此北窗琴。
+++白居易
++++送客归京
水陆四千里，何时归到秦。
舟辞三峡雨，马入九衢尘。
有酒留行客，无书寄贵人。
唯凭远传语，好在曲江春。
+++白居易
++++送萧处士游黔南
能文好饮老萧郎，身似浮云鬓似霜。
生计抛来诗是业，家园忘却酒为乡。
江从巴峡初成字，猿过巫阳始断肠。
不醉黔中争去得，磨围山月正苍苍。
+++白居易
++++东楼醉
天涯深峡无人地，岁暮穷阴欲夜天。
不向东楼时一醉，如何拟过二三年。
+++白居易
++++寄微之（时微之为虢州司马）
高天默默物茫茫，各有来由致损伤。
鹦为能言长剪翅，龟缘难死久支床。
莫嫌冷落抛闲地，犹胜炎蒸卧瘴乡。
外物竟关身底事，谩排门戟系腰章。
+++白居易
++++东楼招客夜饮
莫辞数数醉东楼，除醉无因破得愁。
唯有绿樽红烛下，暂时不似在忠州。
+++白居易
++++醉后戏题
自知清冷似冬凌，每被人呼作律僧。
今夜酒醺罗绮暖，被君融尽玉壶冰。
+++白居易
++++冬至夜
老去襟怀常濩落，病来须鬓转苍浪。
心灰不及炉中火，鬓雪多于砌下霜。
三峡南宾城最远，一年冬至夜偏长。
今宵始觉房栊冷，坐索寒衣托孟光。
+++白居易
++++竹枝词四首
瞿唐峡口水烟低，白帝城头月向西。
唱到竹枝声咽处，寒猿暗鸟一时啼。
竹枝苦怨怨何人，夜静山空歇又闻。
蛮儿巴女齐声唱，愁杀江楼病使君。
巴东船舫上巴西，波面风生雨脚齐。
水蓼冷花红簇簇，江蓠湿叶碧凄凄。
江畔谁人唱竹枝，前声断咽后声迟。
怪来调苦缘词苦，多是通州司马诗。
+++白居易
++++酬严中丞晚眺黔江见寄
江水三回曲，愁人两地情。
磨围山下色，明月峡中声。
晚后连天碧，秋来彻底清。
临流有新恨，照见白须生。
+++白居易
++++寄题杨万州四望楼
江上新楼名四望，东西南北水茫茫。
无由得与君携手，同凭栏干一望乡。
+++白居易
++++答杨使君登楼见忆
忠万楼中南北望，南州烟水北州云。
两州何事偏相忆，各是笼禽作使君。
+++白居易
++++除夜
岁暮纷多思，天涯渺未归。
老添新甲子，病减旧容辉。
乡国仍留念，功名已息机。
明朝四十九，应转悟前非。
+++白居易
++++闻雷
瘴地风霜早，温天气候催。
穷冬不见雪，正月已闻雷。
震蛰虫蛇出，惊枯草木开。
空馀客方寸，依旧似寒灰。
+++白居易
++++春至
若为南国春还至，争向东楼日又长。
白片落梅浮涧水，黄梢新柳出城墙。
闲拈蕉叶题诗咏，闷取藤枝引酒尝。
乐事渐无身渐老，从今始拟负风光。
+++白居易
++++感春
巫峡中心郡，巴城四面春。
草青临水地，头白见花人。
忧喜皆心火，荣枯是眼尘。
除非一杯酒，何物更关身。
+++白居易
++++春江
炎凉昏晓苦推迁，不觉忠州已二年。
闭阁只听朝暮鼓，上楼空望往来船。
莺声诱引来花下，草色句留坐水边。
唯有春江看未厌，萦砂绕石渌潺湲。
+++白居易
++++题东楼前李使君所种樱桃花
身入青云无见日，手栽红树又逢春。
唯留花向楼前著，故故抛愁与后人。
+++白居易
++++巴水
城下巴江水，春来似麹尘。
软沙如渭曲，斜岸忆天津。
影蘸新黄柳，香浮小白蘋。
临流搔首坐，惆怅为何人。
+++白居易
++++野行
草润衫襟重，沙干屐齿轻。
仰头听鸟立，信脚望花行。
暇日无公事，衰年有道情。
浮生短于梦，梦里莫营营。
+++白居易
++++送高侍御使回，因寄杨八
明月峡边逢制使，黄茅岸上是忠州。
到城莫说忠州恶，无益虚教杨八愁。
+++白居易
++++奉酬李相公见示绝句（时初闻国丧）
碧油幢下捧新诗，荣贱虽殊共一悲。
涕泪满襟君莫怪，甘泉侍从最多时。
+++白居易
++++喜山石榴花开（去年自庐山移来）
忠州州里今日花，庐山山头去时树。
已怜根损斩新栽，还喜花开依旧数。
赤玉何人少琴轸，红缬谁家合罗袴。
但知烂熳恣情开，莫怕南宾桃李妒。
+++白居易
++++戏赠萧处士、清禅师
三杯嵬峨忘机客，百衲头陀任运僧。
又有放慵巴郡守，不营一事共腾腾。
+++白居易
++++钱虢州以三堂绝句见寄，因以本韵和之
同事空王岁月深，相思远寄定中吟。
遥知清净中和化，只用金刚三昧心。
+++白居易
++++三月三日
暮春风景初三日，流世光阴半百年。
欲作闲游无好伴，半江惆怅却回船。
+++白居易
++++寒食夜
四十九年身老日，一百五夜月明天。
抱膝思量何事在，痴男騃女唤秋千。
+++白居易
++++代州民问
龙昌寺底开山路，巴子台前种柳林。
官职家乡都忘却，谁人会得使君心。
+++白居易
++++答州民
宦情斗擞随尘去，乡思销磨逐日无。
唯拟腾腾作闲事，遮渠不道使君愚。
+++白居易
++++荔枝楼对酒
荔枝新熟鸡冠色，烧酒初开琥珀香。
欲摘一枝倾一醆，西楼无客共谁尝。
+++白居易
++++房家夜宴喜雪，戏赠主人
风头向夜利如刀，赖此温炉软锦袍。
桑落气薰珠翠暖，柘枝声引管弦高。
酒钩送醆推莲子，烛泪粘盘垒蒲萄。
不醉遣侬争散得，门前雪片似鹅毛。
+++白居易
++++醉后赠人
香球趁拍回环匼，花醆抛巡取次飞。
自入春来未同醉，那能夜去独先归。
+++白居易
++++初除尚书郎，脱刺史绯
亲宾相贺问何如，服色恩光尽反初。
头白喜抛黄草峡，眼明惊拆紫泥书。
便留朱绂还铃阁，却著青袍侍玉除。
无奈娇痴三岁女，绕腰啼哭觅金鱼。
+++白居易
++++留题开元寺上方
东寺台阁好，上方风景清。
数来犹未厌，长别岂无情。
恋水多临坐，辞花剩绕行。
最怜新岸柳，手种未全成。
+++白居易
++++别种东坡花树两绝
三年留滞在江城，草树禽鱼尽有情。
何处殷勤重回首，东坡桃李种新成。
花林好住莫憔悴，春至但知依旧春。
楼上明年新太守，不妨还是爱花人。
+++白居易
++++别桥上竹
穿桥迸竹不依行，恐碍行人被损伤。
我去自惭遗爱少，不教君得似甘棠。
+++白居易
++++发白狗峡，次黄牛峡登高寺，却望忠州
白狗次黄牛，滩如竹节稠。
路穿天地险，人续古今愁。
忽见千花塔，因停一叶舟。
畏途常迫促，静境暂淹留。
巴曲春全尽，巫阳雨半收。
北归虽引领，南望亦回头。
昔去悲殊俗，今来念旧游。
别僧山北寺，抛竹水西楼。
郡树花如雪，军厨酒似油。
时时大开口，自笑忆忠州。
+++白居易
++++棣华驿见杨八题梦兄弟诗
遥闻旅宿梦兄弟，应为邮亭名棣华。
名作棣华来早晚，自题诗后属杨家。
+++白居易
++++商山路有感
万里路长在，六年身始归。
所经多旧馆，大半主人非。
+++白居易
++++商山路驿桐树，昔与微之前后题名处
与君前后多迁谪，五度经过此路隅。
笑问中庭老桐树，这回归去免来无。
+++白居易
++++恻恻吟
恻恻复恻恻，逐臣返乡国。
前事难重论，少年不再得。
泥涂绛老头班白，炎瘴灵均面黎黑。
六年不死却归来，道著姓名人不识。

+++白居易
++++德宗皇帝挽歌词四首
执象宗玄祖，贻谋启孝孙。
文高柏梁殿，礼薄霸陵原。
宫仗辞天阙，朝仪出国门。
生成不可报，二十七年恩。
虞帝南巡后，殷宗谅暗中。
初辞铸鼎地，已闭望仙宫。
晓落当陵月，秋生满旆风。
前星承帝座，不使北辰空。
业大承宗祖，功成付子孙。
睿文诗播乐，遗训史标言。
节表中和德，方垂广利恩。
悬知千载后，理代数贞元。
梦减三龄寿，哀延七月期。
寝园愁望远，宫仗哭行迟。
云日添寒惨，笳箫向晚悲。
因山有遗诏，如葬汉文时。
+++白居易
++++昭德皇后挽歌词
仙去逍遥境，诗留窈窕章。
春归金屋少，夜入寿宫长。
凤引曾辞辇，蚕休昔采桑。
阴灵何处感，沙麓月无光。
+++白居易
++++太平乐词二首（已下七首在翰林院时奉敕撰进）
岁丰仍节俭，时泰更销兵。
圣念长如此，何忧不太平。
湛露浮尧酒，薰风起舜歌。
愿同尧舜意，所乐在人和。
+++白居易
++++小曲新词二首
霁色鲜宫殿，秋声脆管弦。
圣明千岁乐，岁岁似今年。
红裾明月夜，碧簟早秋时。
好向昭阳宿，天凉玉漏迟。
+++白居易
++++闺怨词三首
朝憎莺百啭，夜妒燕双栖。
不惯经春别，谁知到晓啼。
珠箔笼寒月，纱窗背晓灯。
夜来巾上泪，一半是春冰。
关山征戍远，闺阁别离难。
苦战应憔悴，寒衣不要宽。
+++白居易
++++残春曲（禁中口号）
禁苑残莺三四声，景迟风慢暮春情。
日西无事墙阴下，闲蹋宫花独自行。
+++白居易
++++长安春
青门柳枝软无力，东风吹作黄金色。
街东酒薄醉易醒，满眼春愁销不得。
+++白居易
++++长乐坡送人，赋得愁字
行人南北分征路，流水东西接御沟。
终日坡前恨离别，谩名长乐是长愁。
+++白居易
++++独眠吟二首
夜长无睡起阶前，寥落星河欲曙天。
十五年来明月夜，何曾一夜不孤眠。
独眠客，夜夜可怜长寂寂。
就中今夜最愁人，凉月清风满床席。

+++白居易
++++期不至
红烛清樽久延伫，出门入门天欲曙。
星稀月落竟不来，烟柳胧胧鹊飞去。
+++白居易
++++长洲苑
春入长洲草又生，鹧鸪飞起少人行。
年深不辨娃宫处，夜夜苏台空月明。
+++白居易
++++忆江柳
曾栽杨柳江南岸，一别江南两度春。
遥忆青青江岸上，不知攀折是何人。
+++白居易
++++南浦别
南浦凄凄别，西风袅袅秋。
一看肠一断，好去莫回头。
+++白居易
++++三年别
悠悠一别已三年，相望相思明月天。
肠断青天望明月，别来三十六回圆。
+++白居易
++++伤春词
深浅檐花千万枝，碧纱窗外啭黄鹂。
残妆含泪下帘坐，尽日伤春春不知。
+++白居易
++++后宫词
泪湿罗巾梦不成，夜深前殿按歌声。
红颜未老恩先断，斜倚薰笼坐到明。

++中卷四百四十二
  
+++白居易
++++吟元郎中白须诗，兼饮雪水茶，因题壁上
吟咏霜毛句，闲尝雪水茶。
城中展眉处，只是有元家。
+++白居易
++++吴七郎中山人，待制班中，偶赠绝句
金马东门只日开，汉庭待诏重仙才。
第三松树非华表，那得辽东鹤下来。
+++白居易
++++和张十八秘书谢裴相公寄马
齿齐膘足毛头腻，秘阁张郎叱拨驹。
洗了颔花翻假锦，走时蹄汗蹋真珠。
青衫乍见曾惊否，红粟难赊得饱无。
丞相寄来应有意，遣君骑去上云衢。
+++白居易
++++答山侣
颔下髭须半是丝，光阴向后几多时。
非无解挂簪缨意，未有支持伏腊资。
冒热冲寒徒自取，随行逐队欲何为。
更惭山侣频传语，五十归来道未迟。
+++白居易
++++早朝思退居
霜严月苦欲明天，忽忆闲居思浩然。
自问寒灯夜半起，何如暖被日高眠。
唯惭老病披朝服，莫虑饥寒计俸钱。
随有随无且归去，拟求丰足是何年。
+++白居易
++++曲江亭晚望
曲江岸北凭栏干，水面阴生日脚残。
尘路行多绿袍故，风亭立久白须寒。
诗成暗著闲心记，山好遥偷病眼看。
不被马前提省印，何人信道是郎官。
+++白居易
++++初除主客郎中知制诰与王十一李七元九…同宿话旧感怀
闲宵静话喜还悲，聚散穷通不自知。
已分云泥行异路，忽惊鸡鹤宿同枝。
紫垣曹署荣华地，白发郎官老丑时。
莫怪不如君气味，此中来校十年迟。
+++白居易
++++西省对花忆忠州东坡新花树，因寄题东楼
每看阙下丹青树，不忘天边锦绣林。
西掖垣中今日眼，南宾楼上去年心。
花含春意无分别，物感人情有浅深。
最忆东坡红烂熳，野桃山杏水林檎。
+++白居易
++++寄题忠州小楼桃花
再游巫峡知何日，总是秦人说向谁。
长忆小楼风月夜，红栏干上两三枝。
+++白居易
++++中书连直，寒食不归，因怀元九
去岁清明日，南巴古郡楼。
今年寒食夜，西省凤池头。
并上新人直，难随旧伴游。
诚知视草贵，未免对花愁。
鬓发茎茎白，光阴寸寸流。
经春不同宿，何异在忠州。
+++白居易
++++春忆二林寺旧游，因寄朗、满、晦三上人
一别东林三度春，每春常似忆情亲。
头陀会里为逋客，供奉班中作老臣。
清净久辞香火伴，尘劳难索幻泡身。
最惭僧社题桥处，十八人名空一人。
+++白居易
++++和元少尹新授官
官稳身应泰，春风信马行。
纵忙无苦事，虽病有心情。
厚禄儿孙饱，前驱道路荣。
花时八入直，无暇贺元兄。
+++白居易
++++朝回和元少尹绝句
朝客朝回回望好，尽纡朱紫佩金银。
此时独与君为伴，马上青袍唯两人。
+++白居易
++++重和元少尹
凤阁舍人京亚尹，白头俱未著绯衫。
南宫起请无消息，朝散何时得入衔。
+++白居易
++++中书夜直梦忠州
阁下灯前梦，巴南城里游。
觅花来渡口，寻寺到山头。
江色分明绿，猿声依旧愁。
禁钟惊睡觉，唯不上东楼。
+++白居易
++++醉后
酒后高歌且放狂，门前闲事莫思量。
犹嫌小户长先醒，不得多时住醉乡。
+++白居易
++++待漏入阁书事，奉赠元九学士阁老
衙排宣政仗，门启紫宸关。
彩笔停书命，花砖趁立班。
稀星点银砾，残月堕金环。
暗漏犹传水，明河渐下山。
从东分地色，向北仰天颜。
碧缕炉烟直，红垂佩尾闲。
纶闱惭并入，翰苑忝先攀。
笑我青袍故，饶君茜绶殷。
诗仙归洞里，酒病滞人间。
好去鸳鸾侣，冲天便不还。
+++白居易
++++晚春重到集贤院
官曹清切非人境，风月鲜明是洞天。
满砌荆花铺紫毯，隔墙榆荚撒青钱。
前时谪去三千里，此地辞来十四年。
虚薄至今惭旧职，院名抬举号为贤。
+++白居易
++++紫薇花
丝纶阁下文书静，钟鼓楼中刻漏长。
独坐黄昏谁是伴，紫薇花对紫微郎。
+++白居易
++++后宫词
雨露由来一点恩，争能遍布及千门。
三千宫女胭脂面，几个春来无泪痕。
+++白居易
++++卜居
游宦京都二十春，贫中无处可安贫。
长羡蜗牛犹有舍，不如硕鼠解藏身。
且求容立锥头地，免似漂流木偶人。
但道吾庐心便足，敢辞湫隘与嚣尘。
+++白居易
++++题新居寄元八
青龙冈北近西边，移入新居便泰然。
冷巷闭门无客到，暖檐移榻向阳眠。
阶庭宽窄才容足，墙壁高低粗及肩。
莫羡升平元八宅，自思买用几多钱。
+++白居易
++++登龙尾道南望，忆庐山旧隐
龙尾道边来一望，香炉峰下去无因。
青山举眼三千里，白发平头五十人。
自笑形骸纡组绶，将何言语掌丝纶。
君恩壮健犹难报，况被年年老逼身。
+++白居易
++++冯阁老处见与严郎中酬和诗，因戏赠绝句
乍来天上宜清净，不用回头望故山。
纵有旧游君莫忆，尘心起即堕人间。
+++白居易
++++见于给事暇日上直寄南省诸郎官诗，因以戏赠
倚作天仙弄地仙，夸张一日抵千年。
黄麻敕胜长生箓，白纻词嫌内景篇。
云彩误居青琐地，风流合在紫微天。
东曹渐去西垣近，鹤驾无妨更著鞭。
+++白居易
++++题新昌所居
宅小人烦闷，泥深马钝顽。
街东闲处住，日午热时还。
院窄难栽竹，墙高不见山。
唯应方寸内，此地觅宽闲。
+++白居易
++++西省北院新构小亭种竹开窗东通骑省…隔窗小饮各题四韵
结托白须伴，因依青竹丛。
题诗新壁上，过酒小窗中。
深院晚无日，虚檐凉有风。
金貂醉看好，回首紫垣东。
+++白居易
++++酬元郎中同制加朝散大夫，书怀见赠
命服虽同黄纸上，官班不共紫垣前。
青衫脱早差三日，白发生迟校九年。
曩者定交非势利，老来同病是诗篇。
终身拟作卧云伴，逐月须收烧药钱。
五品足为婚嫁主，绯袍著了好归田。

+++白居易
++++初著绯戏赠元九
晚遇缘才拙，先衰被病牵。
那知垂白日，始是著绯年。
身外名徒尔，人间事偶然。
我朱君紫绶，犹未得差肩。
+++白居易
++++和韩侍郎苦雨
润气凝柱础，繁声注瓦沟。
暗留窗不晓，凉引簟先秋。
叶湿蚕应病，泥稀燕亦愁。
仍闻放朝夜，误出到街头。
+++白居易
++++连雨
风雨暗萧萧，鸡鸣暮复朝。
碎声笼苦竹，冷翠落芭蕉。
水鸟投檐宿，泥蛙入户跳。
仍闻蕃客见，明日欲追朝。
+++白居易
++++初加朝散大夫又转上柱国
紫微今日烟霄地，赤岭前年泥土身。
得水鱼还动鳞鬣，乘轩鹤亦长精神。
且惭身忝官阶贵，未敢家嫌活计贫。
柱国勋成私自问，有何功德及生人。
+++白居易
++++行简初授拾遗，同早朝入阁，因示十二韵
夜色尚苍苍，槐阴夹路长。
听钟出长乐，传鼓到新昌。
宿雨沙堤润，秋风桦烛香。
马骄欺地软，人健得天凉。
待漏排阊阖，停珂拥建章。
尔随黄閤老，吾次紫微郎。
并入连称籍，齐趋对折方。
斗班花接萼，绰立雁分行。
近职诚为美，微才岂合当。
纶言难下笔，谏纸易盈箱。
老去何侥幸，时来不料量。
唯求杀身地，相誓答恩光。
+++白居易
++++立秋日登乐游园
独行独语曲江头，回马迟迟上乐游。
萧飒凉风与衰鬓，谁教计会一时秋。
+++白居易
++++新秋早起，有怀元少尹
秋来转觉此身衰，晨起临阶盥漱时。
漆匣镜明头尽白，铜瓶水冷齿先知。
光阴纵惜留难住，官职虽荣得已迟。
老去相逢无别计，强开笑口展愁眉。
+++白居易
++++夜筝
紫袖红弦明月中，自弹自感暗低容。
弦凝指咽声停处，别有深情一万重。
+++白居易
++++妻初授邑号告身
弘农旧县授新封，钿轴金泥诰一通。
我转官阶常自愧，君加邑号有何功。
花笺印了排窠湿，锦褾装来耀手红。
倚得身名便慵堕，日高犹睡绿窗中。
+++白居易
++++送客南迁
我说南中事，君应不愿听。
曾经身困苦，不觉语叮咛。
烧处愁云梦，波时忆洞庭。
春畬烟勃勃，秋瘴露冥冥。
蚊蚋经冬活，鱼龙欲雨腥。
水虫能射影，山鬼解藏形。
穴掉巴蛇尾，林飘鸩鸟翎。
飓风千里黑，𦶟草四时青。
客似惊弦雁，舟如委浪萍。
谁人劝言笑，何计慰漂零。
慎勿琴离膝，长须酒满瓶。
大都从此去，宜醉不宜醒。
+++白居易
++++暮归
不觉百年半，何曾一日闲。
朝随烛影出，暮趁鼓声还。
瓮里非无酒，墙头亦有山。
归来长困卧，早晚得开颜。
+++白居易
++++寄远
欲忘忘未得，欲去去无由。
两腋不生翅，二毛空满头。
坐看新落叶，行上最高楼。
暝色无边际，茫茫尽眼愁。
+++白居易
++++旧房
远壁秋声虫络丝，入檐新影月低眉。
床帷半故帘旌断，仍是初寒欲夜时。
+++白居易
++++钱侍郎使君以题庐山草堂诗见寄，因酬之
殷勤江郡守，怅望掖垣郎。
惭见新琼什，思归旧草堂。
事随心未得，名与道相妨。
若不休官去，人间到老忙。
+++白居易
++++寄山僧（时年五十）
眼看过半百，早晚扫岩扉。
白首谁能住，青山自不归。
百千万劫障，四十九年非。
会拟抽身去，当风斗擞衣。
+++白居易
++++慈恩寺有感（时杓直初逝，居敬方病）
自问有何惆怅事，寺门临入却迟回。
李家哭泣元家病，柿叶红时独自来。
+++白居易
++++酬严十八郎中见示
口厌含香握厌兰，紫微青琐举头看。
忽惊鬓后苍浪发，未得心中本分官。
夜酌满容花色暖，秋吟切骨玉声寒。
承明长短君应入，莫忆家江七里滩。
+++白居易
++++寄王秘书
霜菊花萎日，风梧叶碎时。
怪来秋思苦，缘咏秘书诗。
+++白居易
++++中书寓直（一作中书直堂）
缭绕宫墙围禁林，半开阊阖晓沈沈。
天晴更觉南山近，月出方知西掖深。
病对词头惭彩笔，老看镜面愧华簪。
自嫌野物将何用，土木形骸麋鹿心。
+++白居易
++++自问
黑花满眼丝满头，早衰因病病因愁。
宦途气味已谙尽，五十不休何日休。
+++白居易
++++曲江独行，招张十八
曲江新岁后，冰与水相和。
南岸犹残雪，东风未有波。
偶游身独自，相忆意如何。
莫待春深去，花时鞍马多。
+++白居易
++++新居早春二首
静巷无来客，深居不出门。
铺沙盖苔面，扫雪拥松根。
渐暖宜闲步，初晴爱小园。
觅花都未有，唯觉树枝繁。
地润东风暖，闲行蹋草芽。
呼童遣移竹，留客伴尝茶。
溜滴檐冰尽，尘浮隙日斜。
新居未曾到，邻里是谁家。
+++白居易
++++新昌新居书事四十韵，因寄元郎中、张博士
冒宠已三迁，归期始二年。
囊中贮馀俸，园外买闲田。
狐兔同三径，蒿莱共一廛。
新园聊刬秽，旧屋且扶颠。
檐漏移倾瓦，梁欹换蠹椽。
平治绕台路，整顿近阶砖。
巷狭开容驾，墙低垒过肩。
门闾堪驻盖，堂室可铺筵。
丹凤楼当后，青龙寺在前。
市街尘不到，宫树影相连。
省史嫌坊远，豪家笑地偏。
敢劳宾客访，或望子孙传。
不觅他人爱，唯将自性便。
等闲栽树木，随分占风烟。
逸致因心得，幽期遇境牵。
松声疑涧底，草色胜河边。
虚润冰销地，晴和日出天。
苔行滑如簟，莎坐软于绵。
帘每当山卷，帷多带月褰。
篱东花掩映，窗北竹婵娟。
迹慕青门隐，名惭紫禁仙。
假归思晚沐，朝去恋春眠。
拙薄才无取，疏慵职不专。
题墙书命笔，沽酒率分钱。
柏杵舂灵药，铜瓶漱暖泉。
炉香穿盖散，笼烛隔纱然。
陈室何曾扫，陶琴不要弦。
屏除俗事尽，养活道情全。
尚有妻孥累，犹为组绶缠。
终须抛爵禄，渐拟断腥膻。
大抵宗庄叟，私心事竺乾。
浮荣水划字，真谛火生莲。
梵部经十二，玄书字五千。
是非都付梦，语默不妨禅。
博士官犹冷，郎中病已痊。
多同僻处住，久结静中缘。
缓步携筇杖，徐吟展蜀笺。
老宜闲语话，闷忆好诗篇。
蛮榼来方泻，蒙茶到始煎。
无辞数相见，鬓发各苍然。
+++白居易
++++喜敏中及第，偶示所怀
自知群从为儒少，岂料词场中第频。
桂折一枝先许我，杨穿三叶尽惊人。
转于文墨须留意，贵向烟霄早致身。
莫学尔兄年五十，蹉跎始得掌丝纶。
+++白居易
++++久不见韩侍郎，戏题四韵以寄之
近来韩阁老，疏我我心知。
户大嫌甜酒，才高笑小诗。
静吟乖月夜，闲醉旷花时。
还有愁同处，春风满鬓丝。
+++白居易
++++寄白头陀
近见头陀伴，云师老更慵。
性灵闲似鹤，颜状古于松。
山里犹难觅，人间岂易逢。
仍闻移住处，太白最高峰。
+++白居易
++++和韩侍郎题杨舍人林池见寄
渠水暗流春冻解，风吹日炙不成凝。
凤池冷暖君谙在，二月因何更有冰。
+++白居易
++++勤政楼西老柳
半朽临风树，多情立马人。
开元一株柳，长庆二年春。
+++白居易
++++偶题阁下厅
静爱青苔院，深宜白鬓翁。
貌将松共瘦，心与竹俱空。
暖有低檐日，春多飏幕风。
平生闲境界，尽在五言中。
+++白居易
++++予与故刑部李侍郎早结道友以药术为事…旧游因贻同志
从哭李来伤道气，自亡元后减诗情。
金丹同学都无益，水竹邻居竟不成。
月夜若为游曲水，花时那忍到升平。
如年七十身犹在，但恐伤心无处行。
+++白居易
++++送冯舍人阁老往襄阳
紫微阁底送君回，第二厅帘下不开。
莫恋汉南风景好，岘山花尽早归来。
+++白居易
++++莫走柳条词送别
南陌伤心别，东风满把春。
莫欺杨柳弱，劝酒胜于人。
+++白居易
++++酬韩侍郎、张博士雨后游曲江见寄
小园新种红樱树，闲绕花行便当游。
何必更随鞍马队，冲泥蹋雨曲江头。
+++白居易
++++元家花
今日元家宅，樱桃发几枝。
稀稠与颜色，一似去年时。
失却东园主，春风可得知。
+++白居易
++++代人赠王员外
好在王员外，平生记得不。
共赊黄叟酒，同上莫愁楼。
静接殷勤语，狂随烂熳游。
那知今日眼，相见冷于秋。
+++白居易
++++惜小园花
晓来红萼凋零尽，但见空枝四五株。
前日狂风昨夜雨，残芳更合得存无。
+++白居易
++++萧相公宅遇自远禅师，有感而赠
宦途堪笑不胜悲，昨日荣华今日衰。
转似秋蓬无定处，长于春梦几多时。
半头白发惭萧相，满面红尘问远师。
应是世间缘未尽，欲抛官去尚迟疑。
+++白居易
++++草词毕遇芍药初开因咏小谢红药当阶翻诗…偶成十六韵
罢草紫泥诏，起吟红药诗。
词头封送后，花口拆开时。
坐对钩帘久，行观步履迟。
两三丛烂熳，十二叶参差。
背日房微敛，当阶朵旋欹。
钗葶抽碧股，粉蕊扑黄丝。
动荡情无限，低斜力不支。
周回看未足，比谕语难为。
勾漏丹砂里，僬侥火焰旗。
彤云剩根蒂，绛帻欠缨緌。
况有晴风度，仍兼宿露垂。
疑香薰罨画，似泪著胭脂。
有意留连我，无言怨思谁。
应愁明日落，如恨隔年期。
菡萏泥连萼，玫瑰刺绕枝。
等量无胜者，唯眼与心知。
+++白居易
++++喜张十八博士除水部员外郎
老何殁后吟声绝，虽有郎官不爱诗。
无复篇章传道路，空留风月在曹司。
长嗟博士官犹屈，亦恐骚人道渐衰。
今日闻君除水部，喜于身得省郎时。
+++白居易
++++与沈、杨二舍人阁老同食敕赐樱桃玩物感恩因成十四韵
清晓趋丹禁，红樱降紫宸。
驱禽养得熟，和叶摘来新。
圆转盘倾玉，鲜明笼透银。
内园题两字，四掖赐三臣。
荧惑晶华赤，醍醐气味真。
如珠未穿孔，似火不烧人。
杏俗难为对，桃顽讵可伦。
肉嫌卢橘厚，皮笑荔枝皴。
琼液酸甜足，金丸大小匀。
偷须防曼倩，惜莫掷安仁。
手擘才离核，匙抄半是津。
甘为舌上露，暖作腹中春。
已惧长尸禄，仍惊数食珍。
最惭恩未报，饱喂不才身。
+++白居易
++++送严大夫赴桂州
地压坤方重，官兼宪府雄。
桂林无瘴气，柏署有清风。
山水衙门外，旌旗艛艓中。
大夫应绝席，诗酒与谁同。
+++白居易
++++春夜宿直
三月十四夜，西垣东北廊。
碧梧叶重叠，红药树低昂。
月砌漏幽影，风帘飘暗香。
禁中无宿客，谁伴紫微郎。
+++白居易
++++夏夜宿直
人少庭宇旷，夜凉风露清。
槐花满院气，松子落阶声。
寂寞挑灯坐，沉吟蹋月行。
年衰自无趣，不是厌承明。
+++白居易
++++七言十二句赠驾部吴郎中七兄
四月天气和且清，绿槐阴合沙堤平。
独骑善马衔镫稳，初著单衣肢体轻。
退朝下直少徒侣，归舍闭门无送迎。
风生竹夜窗间卧，月照松时台上行。
春酒冷尝三数醆，晓琴闲弄十馀声。
幽怀静境何人别，唯有南宫老驾兄。
+++白居易
++++玉真张观主下小女冠阿容
绰约小天仙，生来十六年。
姑山半峰雪，瑶水一枝莲。
晚院花留立，春窗月伴眠。
回眸虽欲语，阿母在傍边。
+++白居易
++++龙花寺主家小尼（郭代公爱姬薛氏幼尝为尼小名仙人子）
头青眉眼细，十四女沙弥。
夜静双林怕，春深一食饥。
步慵行道困，起晚诵经迟。
应似仙人子，花宫未嫁时。
+++白居易
++++访陈二
晓垂朱绶带，晚著白纶巾。
出去为朝客，归来是野人。
两餐聊过日，一榻足容身。
此外皆闲事，时时访老陈。
+++白居易
++++晚亭逐凉
送客出门后，移床下砌初。
趁凉行绕竹，引睡卧看书。
老更为官拙，慵多向事疏。
松窗倚藤杖，人道似僧居。
+++白居易
++++曲江忆李十一
李君殁后共谁游，柳岸荷亭两度秋。
独绕曲江行一匝，依前还立水边愁。
+++白居易
++++江亭玩春
江亭乘晓阅众芳，春妍景丽草树光。
日消石桂绿岚气，风坠木兰红露浆。
水蒲渐展书带叶，山榴半含琴轸房。
何物春风吹不变，愁人依旧鬓苍苍。
+++白居易
++++闻夜砧
谁家思妇秋捣帛，月苦风凄砧杵悲。
八月九月正长夜，千声万声无了时。
应到天明头尽白，一声添得一茎丝。
+++白居易
++++板桥路
梁苑城西二十里，一渠春水柳千条。
若为此路今重过，十五年前旧板桥。
曾共玉颜桥上别，不知消息到今朝。
+++白居易
++++青门柳
青青一树伤心色，曾入几人离恨中。
为近都门多送别，长条折尽减春风。
+++白居易
++++梨园弟子
白头垂泪话梨园，五十年前雨露恩。
莫问华清今日事，满山红叶锁宫门。
+++白居易
++++暮江吟
一道残阳铺水中，半江瑟瑟半江红。
可怜九月初三夜，露似真珠月似弓。
+++白居易
++++思妇眉
春风摇荡自东来，折尽樱桃绽尽梅。
惟馀思妇愁眉结，无限春风吹不开。
+++白居易
++++怨词
夺宠心那惯，寻思倚殿门。
不知移旧爱，何处作新恩。
+++白居易
++++空闺怨
寒月沈沈洞房静，真珠帘外梧桐影。
秋霜欲下手先知，灯底裁缝剪刀冷。
+++白居易
++++秋房夜
云露青天月漏光，中庭立久却归房。
水窗席冷未能卧，挑尽残灯秋夜长。
+++白居易
++++采莲曲
菱叶萦波荷飐风，荷花深处小船通。
逢郎欲语低头笑，碧玉搔头落水中。
+++白居易
++++邻女
娉婷十五胜天仙，白日姮娥旱地莲。
何处闲教鹦鹉语，碧纱窗下绣床前。
+++白居易
++++闺妇
斜凭绣床愁不动，红绡带缓绿鬟低。
辽阳春尽无消息，夜合花前日又西。
+++白居易
++++移牡丹栽
金钱买得牡丹栽，何处辞丛别主来。
红芳堪惜还堪恨，百处移将百处开。
+++白居易
++++听夜筝有感
江州去日听筝夜，白发新生不愿闻。
如今格是头成雪，弹到天明亦任君。
+++白居易
++++代谢好妓答崔员外（谢好，妓也）
青娥小谢娘，白发老崔郎。
谩爱胸前雪，其如头上霜。
别后曹家碑背上，思量好字断君肠。
+++白居易
++++琵琶
弦清拨剌语铮铮，背却残灯就月明。
赖是心无惆怅事，不然争奈子弦声。
+++白居易
++++和殷协律琴思
秋水莲冠春草裙，依稀风调似文君。
烦君玉指分明语，知是琴心佯不闻。
+++白居易
++++寄李苏州，兼示杨琼
真娘墓头春草碧，心奴鬓上秋霜白。
为问苏台酒席中，使君歌笑与谁同。
就中犹有杨琼在，堪上东山伴谢公。
+++白居易
++++听弹湘妃怨
玉轸朱弦瑟瑟徽，吴娃徵调奏湘妃。
分明曲里愁云雨，似道萧萧郎不归。
+++白居易
++++闲坐
暖拥红炉火，闲搔白发头。
百年慵里过，万事醉中休。
有室同摩诘，无儿比邓攸。
莫论身在日，身后亦无忧。
+++白居易
++++不睡
焰短寒缸尽，声长晓漏迟。
年衰自无睡，不是守三尸。

++中卷四百四十三
  
+++白居易
++++初罢中书舍人
自惭拙宦叨清贵，还有痴心怕素餐。
或望君臣相献替，可图妻子免饥寒。
性疏岂合承恩久，命薄元知济事难。
分寸宠光酬未得，不休更拟觅何官。
+++白居易
++++宿阳城驿对月（自此后诗赴杭州路中作）
亲故寻回驾，妻孥未出关。
凤凰池上月，送我过商山。
+++白居易
++++商山路有感
忆昨征还日，三人归路同。
此生都是梦，前事旋成空。
杓直泉埋玉，虞平烛过风。
唯残乐天在，头白向江东。
+++白居易
++++重感
停骖歇路隅，重感一长吁。
扰扰生还死，纷纷荣又枯。
困支青竹杖，闲捋白髭须。
莫叹身衰老，交游半已无。
+++白居易
++++逢张十八员外籍
旅思正茫茫，相逢此道傍。
晓岚林叶暗，秋露草花香。
白发江城守，青衫水部郎。
客亭同宿处，忽似夜归乡。
+++白居易
++++赴杭州重宿棣华驿，见杨八旧诗，感题一绝
往恨今愁应不殊，题诗梁下又踟蹰。
羡君犹梦见兄弟，我到天明睡亦无。
+++白居易
++++寓言题僧
劫风火起烧荒宅，苦海波生荡破船。
力小无因救焚溺，清凉山下且安禅。
+++白居易
++++内乡村路作
日下风高野路凉，缓驱疲马暗思乡。
渭村秋物应如此，枣赤梨红稻穗黄。
+++白居易
++++路上寄银匙与阿龟
谪宦心都惯，辞乡去不难。
缘留龟子住，涕泪一阑干。
小子须娇养，邹婆为好看。
银匙封寄汝，忆我即加餐。
+++白居易
++++山泉煎茶有怀
坐酌泠泠水，看煎瑟瑟尘。
无由持一碗，寄与爱茶人。
+++白居易
++++郢州赠别王八使君
昔是诗狂客，今为酒病夫。
强吟翻怅望，纵醉不欢娱。
鬓发三分白，交亲一半无。
郢城君莫厌，犹校近京都。
+++白居易
++++吉祥寺见钱侍郎题名
云雨三年别，风波万里行。
愁来正萧索，况见古人名。
+++白居易
++++重到江州感旧游，题郡楼十一韵
掌纶知是忝，剖竹信为荣。
才薄官仍重，恩深责尚轻。
昔征从典午，今出自承明。
凤诏休挥翰，渔歌欲濯缨。
还乘小艛艓，却到古湓城。
醉客临江待，禅僧出郭迎。
青山满眼在，白发半头生。
又校三年老，何曾一事成。
重过萧寺宿，再上庾楼行。
云水新秋思，闾阎旧日情。
郡民犹认得，司马咏诗声。
+++白居易
++++赠江州李十使君员外十二韵
我本江湖上，悠悠任运身。
朝随卖药客，暮伴钓鱼人。
迹为烧丹隐，家缘嗜酒贫。
经过剡溪雪，寻觅武陵春。
岂有疏狂性，堪为侍从臣。
仰头惊凤阙，下口触龙鳞。
剑佩辞天上，风波向海滨。
非贤虚偶圣，无屈敢求伸。
昔去曾同日，今来即后尘。
中年俱白发，左宦各朱轮。
长短才虽异，荣枯事略均。
殷勤李员外，不合不相亲。
+++白居易
++++题别遗爱草堂兼呈李十使君（李亦庐山人，常隐白鹿洞）
曾住炉峰下，书堂对药台。
斩新萝径合，依旧竹窗开。
砌水亲开决，池荷手自栽。
五年方暂至，一宿又须回。
纵未长归得，犹胜不到来。
君家白鹿洞，闻道亦生苔。
+++白居易
++++重题（一作重题别遗爱草堂）
泉石尚依依，林疏僧亦稀。
何年辞水阁，今夜宿云扉。
谩献长杨赋，虚抛薜荔衣。
不能成一事，赢得白头归。
+++白居易
++++夜泊旅望
少睡多愁客，中宵起望乡。
沙明连浦月，帆白满船霜。
近海江弥阔，迎秋夜更长。
烟波三十宿，犹未到钱唐。
+++白居易
++++九江北岸遇风雨
黄梅县边黄梅雨，白头浪里白头翁。
九江阔处不见岸，五月尽时多恶风。
间稳路应无限，何事抛身在此中。
+++白居易
++++舟中晚起
日高犹掩水窗眠，枕簟清凉八月天。
泊处或依沽酒店，宿时多伴钓鱼船。
退身江海应无用，忧国朝廷自有贤。
且向钱唐湖上去，冷吟闲醉二三年。
+++白居易
++++秋寒
雪鬓年颜老，霜庭景气秋。
病看妻检药，寒遣婢梳头。
身外名何有，人间事且休。
澹然方寸内，唯拟学虚舟。
+++白居易
++++初到郡斋寄钱湖州李苏州（聊取二郡一哂故有落句之戏）
俱来沧海郡，半作白头翁。
谩道风烟接，何曾笑语同。
吏稀秋税毕，客散晚庭空。
霁后当楼月，潮来满座风。
霅溪殊冷僻，茂苑太繁雄。
唯此钱唐郡，闲忙恰得中。
+++白居易
++++对酒自勉
五十江城守，停杯一自思。
头仍未尽白，官亦不全卑。
荣宠寻过分，欢娱已校迟。
肺伤虽怕酒，心健尚夸诗。
夜舞吴娘袖，春歌蛮子词。
犹堪三五岁，相伴醉花时。
+++白居易
++++郡楼夜宴留客
北客劳相访，东楼为一开。
褰帘待月出，把火看潮来。
艳听竹枝曲，香传莲子杯。
寒天殊未晓，归骑且迟回。
+++白居易
++++醉题候仙亭
蹇步垂朱绶，华缨映白须。
何因驻衰老，只有且欢娱。
酒兴还应在，诗情可便无。
登山与临水，犹未要人扶。
+++白居易
++++东院
松下轩廊竹下房，暖檐晴日满绳床。
净名居士经三卷，荣启先生琴一张。
老去齿衰嫌橘醋，病来肺渴觉茶香。
有时闲酌无人伴，独自腾腾入醉乡。
+++白居易
++++虚白堂
虚白堂前衙退后，更无一事到中心。
移床就日檐间卧，卧咏闲诗侧枕琴。
+++白居易
++++闲夜咏怀，因招周协律，刘、薛二秀才
世名检束为朝士，心性疏慵是野夫。
高置寒灯如客店，深藏夜火似僧炉。
香浓酒熟能尝否，冷淡诗成肯和无。
若厌雅吟须俗饮，妓筵勉力为君铺。
+++白居易
++++晚兴
极浦收残雨，高城驻落晖。
山明虹半出，松暗鹤双归。
将吏随衙散，文书入务稀。
闲吟倚新竹，筠粉污朱衣。
+++白居易
++++衰病
老与病相仍，华簪发不胜。
行多朝散药，睡少夜停灯。
禄食分供鹤，朝衣减施僧。
性多移不得，郡政谩如绳。
+++白居易
++++病中对病鹤
同病病夫怜病鹤，精神不损翅翎伤。
未堪再举摩霄汉，只合相随觅稻粱。
但作悲吟和嘹唳，难将俗貌对昂藏。
唯应一事宜为伴，我发君毛俱似霜。
+++白居易
++++夜归
半醉闲行湖岸东，马鞭敲镫辔珑璁。
万株松树青山上，十里沙堤明月中。
楼角渐移当路影，潮头欲过满江风。
归来未放笙歌散，画戟门开蜡烛红。
+++白居易
++++腊后岁前遇景咏意
海梅半白柳微黄，冻水初融日欲长。
度腊都无苦霜霰，迎春先有好风光。
郡中起晚听衙鼓，城上行慵倚女墙。
公事渐闲身且健，使君殊未厌馀杭。
+++白居易
++++白发
雪发随梳落，霜毛绕鬓垂。
加添老气味，改变旧容仪。
不肯长如漆，无过总作丝。
最憎明镜里，黑白半头时。
+++白居易
++++钱湖州以箬下酒李苏州以…酒相次寄到无因同饮聊咏所怀
劳将箬下忘忧物，寄与江城爱酒翁。
铛脚三州何处会，瓮头一醆几时同。
倾如竹叶盈樽绿，饮作桃花上面红。
莫怪殷勤醉相忆，曾陪西省与南宫。
+++白居易
++++花楼望雪命宴赋诗
连天际海白皑皑，好上高楼望一回。
何处更能分道路，此时兼不认池台。
万重云树山头翠，百尺花楼江畔开。
素壁联题分韵句，红炉巡饮暖寒杯。
冰铺湖水银为面，风卷汀沙玉作堆。
绊惹舞人春艳曳，句留醉客夜裴回。
输将虚白堂前鹤，失却樟亭驿后梅。
别有故情偏忆得，曾经穷苦照书来。

+++白居易
++++晚岁
壮岁忽已去，浮荣何足论。
身为百口长，官是一州尊。
不觉白双鬓，徒言朱两轓。
病难施郡政，老未答君恩。
岁暮别兄弟，年衰无子孙。
惹愁谙世网，治苦赖空门。
揽带知腰瘦，看灯觉眼昏。
不缘衣食系，寻合返丘园。
+++白居易
++++宿竹阁
晚坐松檐下，宵眠竹阁间。
清虚当服药，幽独抵归山。
巧未能胜拙，忙应不及闲。
无劳别修道，即此是玄关。
+++白居易
++++岁暮枉衢州张使君书并诗，因以长句报之
西州彼此意何如，官职蹉跎岁欲除。
浮石潭边停五马，望涛楼上得双鱼。
万言旧手才难敌，五字新题思有馀。
贫薄诗家无好物，反投桃李报琼琚。
+++白居易
++++和薛秀才寻梅花同饮见赠
忽惊林下发寒梅，便试花前饮冷杯。
白马走迎诗客去，红筵铺待舞人来。
歌声怨处微微落，酒气熏时旋旋开。
若到岁寒无雨雪，犹应醉得两三回。
+++白居易
++++与诸客空腹饮
隔宿书招客，平明饮暖寒。
麹神寅日合，酒圣卯时欢。
促膝才飞白，酡颜已渥丹。
碧筹攒米碗，红袖拂骰盘。
醉后歌尤异，狂来舞不难。
抛杯语同坐，莫作老人看。
+++白居易
++++小岁日对酒吟钱湖州所寄诗
独酌无多兴，闲吟有所思。
一杯新岁酒，两句故人诗。
杨柳初黄日，髭须半白时。
蹉跎春气味，彼此老心知。
+++白居易
++++钱唐湖春行
孤山寺北贾亭西，水面初平云脚低。
几处早莺争暖树，谁家新燕啄春泥。
乱花渐欲迷人眼，浅草才能没马蹄。
最爱湖东行不足，绿杨阴里白沙堤。
+++白居易
++++题灵隐寺红辛夷花，戏酬光上人
紫粉笔含尖火焰，红胭脂染小莲花。
芳情乡思知多少，恼得山僧悔出家。
+++白居易
++++重向火
火销灰复死，疏弃已经旬。
岂是人情薄，其如天气春。
风寒忽再起，手冷重相亲。
却就红炉坐，心如逢故人。
+++白居易
++++候仙亭同诸客醉作
谢安山下空携妓，柳恽洲边只赋诗。
争及湖亭今日会，嘲花咏水赠蛾眉。
+++白居易
++++城上
城上冬冬鼓，朝衙复晚衙。
为君慵不出，落尽绕城花。
+++白居易
++++早行林下
披衣未冠栉，晨起入前林。
宿露残花气，朝光新叶阴。
傍松人迹少，隔竹鸟声深。
闲倚小桥立，倾头时一吟。
+++白居易
++++送李校书趁寒食归义兴山居
大见腾腾诗酒客，不忧生计似君稀。
到舍将何作寒食，满船唯载树阴归。
+++白居易
++++题孤山寺山石榴花示诸僧众
山榴花似结红巾，容艳新妍占断春。
色相故关行道地，香尘拟触坐禅人。
瞿昙弟子君知否，恐是天魔女化身。
+++白居易
++++独行
暗诵黄庭经在口，闲携青竹杖随身。
晚花新笋堪为伴，独入林行不要人。
+++白居易
++++二月五日花下作
二月五日花如雪，五十二人头似霜。
闻有酒时须笑乐，不关身事莫思量。
羲和趁日沉西海，鬼伯驱人葬北邙。
只有且来花下醉，从人笑道老颠狂。
+++白居易
++++戏题木兰花
紫房日照胭脂拆，素艳风吹腻粉开。
怪得独饶脂粉态，木兰曾作女郎来。
+++白居易
++++清明日观妓舞听客诗
看舞颜如玉，听诗韵似金。
绮罗从许笑，弦管不妨吟。
可惜春风老，无嫌酒醆深。
辞花送寒食，并在此时心。
+++白居易
++++西湖晚归，回望孤山寺，赠诸客
柳湖松岛莲花寺，晚动归桡出道场。
卢橘子低山雨重，棕榈叶战水风凉。
烟波澹荡摇空碧，楼殿参差倚夕阳。
到岸请君回首望，蓬莱宫在海中央。
+++白居易
++++湖中自照
重重照影看容鬓，不见朱颜见白丝。
失却少年无处觅，泥他湖水欲何为。
+++白居易
++++赠苏炼师
两鬓苍然心浩然，松窗深处药炉前。
携将道士通宵语，忘却花时尽日眠。
明镜懒开长在匣，素琴欲弄半无弦。
犹嫌庄子多词句，只读逍遥六七篇。
+++白居易
++++杭州春望
望海楼明照曙霞，护江堤白蹋晴沙。
涛声夜入伍员庙，柳色春藏苏小家。
红袖织绫夸柿蒂，青旗沽酒趁梨花。
谁开湖寺西南路，草绿裙腰一道斜。
+++白居易
++++饮散夜归赠诸客
鞍马夜纷纷，香街起暗尘。
回鞭招饮妓，分火送归人。
风月应堪惜，杯觞莫厌频。
明朝三月尽，忍不送残春。
+++白居易
++++湖亭晚归
尽日湖亭卧，心闲事亦稀。
起因残醉醒，坐待晚凉归。
松雨飘藤帽，江风透葛衣。
柳堤行不厌，沙软絮霏霏。
+++白居易
++++东楼南望八韵
不厌东南望，江楼对海门。
风涛生有信，天水合无痕。
鹢带云帆动，鸥和雪浪翻。
鱼盐聚为市，烟火起成村。
日脚金波碎，峰头钿点繁。
送秋千里雁，报暝一声猿。
已豁烦襟闷，仍开病眼昏。
郡中登眺处，无胜此东轩。
+++白居易
++++醉中酬殷协律
泗水亭边一分散，浙江楼上重游陪。
挥鞭二十年前别，命驾三千里外来。
醉袖放狂相向舞，愁眉和笑一时开。
留君夜住非无分，且尽青娥红烛台。
+++白居易
++++孤山寺遇雨
拂波云色重，洒叶雨声繁。
水鹭双飞起，风荷一向翻。
空濛连北岸，萧飒入东轩。
或拟湖中宿，留船在寺门。
+++白居易
++++樟亭双樱树
南馆西轩两树樱，春条长足夏阴成。
素华朱实今虽尽，碧叶风来别有情。
+++白居易
++++湖上夜饮
郭外迎人月，湖边醒酒风。
谁留使君饮，红烛在舟中。
+++白居易
++++赠沙鸥
老逼教垂白，官科遣著绯。
形骸虽有累，方寸却无机。
遇酒多先醉，逢山爱晚归。
沙鸥不知我，犹避隼旟飞。
+++白居易
++++馀杭形胜
馀杭形胜四方无，州傍青山县枕湖。
绕郭荷花三十里，拂城松树一千株。
梦儿亭古传名谢，教妓楼新道姓苏。
独有使君年太老，风光不称白髭须。
+++白居易
++++江楼夕望招客
海天东望夕茫茫，山势川形阔复长。
灯火万家城四畔，星河一道水中央。
风吹古木晴天雨，月照平沙夏夜霜。
能就江楼销暑否，比君茅舍较清凉。
+++白居易
++++新秋病起
一叶落梧桐，年光半又空。
秋多上阶日，凉足入怀风。
病瘦形如鹤，愁焦鬓似蓬。
损心诗思里，伐性酒狂中。
华盖何曾惜，金丹不致功。
犹须自惭愧，得作白头翁。
+++白居易
++++木芙蓉花下招客饮
晚凉思饮两三杯，召得江头酒客来。
莫怕秋无伴醉物，水莲花尽木莲开。
+++白居易
++++悲歌
白头新洗镜新磨，老逼身来不奈何。
耳里频闻故人死，眼前唯觉少年多。
塞鸿遇暖犹回翅，江水因潮亦反波。
独有衰颜留不得，醉来无计但悲歌。
+++白居易
++++江楼晚眺，景物鲜奇，吟玩成篇，寄水部张员外
澹烟疏雨间斜阳，江色鲜明海气凉。
蜃散云收破楼阁，虹残水照断桥梁。
风翻白浪花千片，雁点青天字一行。
好著丹青图画取，题诗寄与水曹郎。
+++白居易
++++夜招周协律，兼答所赠
满眼虽多客，开眉复向谁。
少年非我伴，秋夜与君期。
落魄俱耽酒，殷勤共爱诗。
相怜别有意，彼此老无儿。
+++白居易
++++重酬周判官
秋爱冷吟春爱醉，诗家眷属酒家仙。
若教早被浮名系，可得闲游三十年。
+++白居易
++++饮后夜醒
黄昏饮散归来卧，夜半人扶强起行。
枕上酒容和睡醒，楼前海月伴潮生。
将归梁燕还重宿，欲灭窗灯却复明。
直至晓来犹妄想，耳中如有管弦声。
+++白居易
++++代卖薪女赠诸妓
乱蓬为鬓布为巾，晓蹋寒山自负薪。
一种钱唐江畔女，著红骑马是何人。
+++白居易
++++奉和李大夫题新诗二首各六韵 因严亭
箕颍人穷独，蓬壶路阻难。
何如兼吏隐，复得事跻攀。
岩树罗阶下，江云贮栋间。
似移天目石，疑入武丘山。
清景徒堪赏，皇恩肯放闲。
遥知兴未足，即被诏征还。
+++白居易
++++奉和李大夫题新诗二首各六韵 忘筌亭
翠巘公门对，朱轩野径连。
只开新户牖，不改旧风烟。
虚室闲生白，高情澹入玄。
酒容同座劝，诗借属城传。
自笑沧江畔，遥思绛帐前。
亭台随处有，争敢比忘筌。
+++白居易
++++予以长庆二年冬十月到杭州明年秋九月始与范…遂留绝句
云水埋藏恩德洞，簪裾束缚使君身。
暂来不宿归州去，应被山呼作俗人。
+++白居易
++++早冬
十月江南天气好，可怜冬景似春华。
霜轻未杀萋萋草，日暖初干漠漠沙。
老柘叶黄如嫩树，寒樱枝白是狂花。
此时却羡闲人醉，五马无由入酒家。
+++白居易
++++岁假内命酒赠周判官、萧协律
共知欲老流年急，且喜新正假日频。
闻健此时相劝醉，偷闲何处共寻春。
脚随周叟行犹疾，头比萧翁白未匀。
岁酒先拈辞不得，被君推作少年人。
+++白居易
++++与诸客携酒寻去年梅花有感
马上同携今日杯，湖边共觅去春梅。
年年只是人空老，处处何曾花不开。
诗思又牵吟咏发，酒酣闲唤管弦来。
樽前百事皆依旧，点检惟无薛秀才。
+++白居易
++++醉送李协律赴湖南辟命，因寄沈八中丞
富阳山底樟亭畔，立马停舟飞酒盂。
曾共中丞情缱绻，暂留协律语踟蹰。
紫微星北承恩去，青草湖南称意无。
不羡君官羡君幕，幕中收得阮元瑜。
+++白居易
++++内道场永讙上人就郡见访善说维摩经临别请诗因以此赠
五夏登坛内殿师，水为心地玉为仪。
正传金粟如来偈，何用钱唐太守诗。
苦海出来应有路，灵山别后可无期。
他生莫忘今朝会，虚白亭中法乐时。
+++白居易
++++见李苏州示男阿武诗，自感成咏
遥羡青云里，祥鸾正引雏。
自怜沧海伴，老蚌不生珠。
+++白居易
++++正月十五日夜月
岁熟人心乐，朝游复夜游。
春风来海上，明月在江头。
灯火家家市，笙歌处处楼。
无妨思帝里，不合厌杭州。
+++白居易
++++题州北路傍老柳树
皮枯缘受风霜久，条短为应攀折频。
但见半衰当此路，不知初种是何人。
雪花零碎逐年减，烟叶稀疏随分新。
莫道老株芳意少，逢春犹胜不逢春。
+++白居易
++++题清头陀
头陀独宿寺西峰，百尺禅庵半夜钟。
烟月苍苍风瑟瑟，更无杂树对山松。
+++白居易
++++自叹二首
形羸自觉朝餐减，睡少偏知夜漏长。
实事渐消虚事在，银鱼金带绕腰光。
二毛晓落梳头懒，两眼春昏点药频。
唯有闲行犹得在，心情未到不如人。
+++白居易
++++湖上醉中代诸妓寄严郎中
笙歌杯酒正欢娱，忽忆仙郎望帝都。
借问连宵直南省，何如尽日醉西湖。
蛾眉别久心知否，鸡舌含多口厌无。
还有些些惆怅事，春来山路见蘼芜。
+++白居易
++++自咏
闷发每吟诗引兴，兴来兼酌酒开颜。
欲逢假日先招客，正对衙时亦望山。
句检簿书多卤莽，堤防官吏少机关。
谁能头白劳心力，人道无才也是闲。
+++白居易
++++晚兴
草浅马翩翩，新晴薄暮天。
柳条春拂面，衫袖醉垂鞭。
立语花堤上，行吟水寺前。
等闲消一日，不觉过三年。
+++白居易
++++早兴
晨光出照屋梁明，初打开门鼓一声。
犬上阶眠知地湿，鸟临窗语报天晴。
半销宿酒头仍重，新脱冬衣体乍轻。
睡觉心空思想尽，近来乡梦不多成。
+++白居易
++++竹楼宿
小书楼下千竿竹，深火炉前一醆灯。
此处与谁相伴宿，烧丹道士坐禅僧。
+++白居易
++++湖上招客送春泛舟
欲送残春招酒伴，客中谁最有风情。
两瓶箬下新开得，一曲霓裳初教成。
排比管弦行翠袖，指麾船舫点红旌。
慢牵好向湖心去，恰似菱花镜上行。
+++白居易
++++戏醉客
莫言鲁国书生懦，莫把杭州刺史欺。
醉客请君开眼望，绿杨风下有红旗。
+++白居易
++++紫阳花
何年植向仙坛上，早晚移栽到梵家。
虽在人间人不识，与君名作紫阳花。

++中卷四百四十四
  
+++白居易
++++郡斋旬假始命宴呈座客示郡寮（自此后在苏州作）
公门日两衙，公假月三旬。
衙用决簿领，旬以会亲宾。
公多及私少，劳逸常不均。
况为剧郡长，安得闲宴频。
下车已二月，开筵始今晨。
初黔军厨突，一拂郡榻尘。
既备献酬礼，亦具水陆珍。
萍醅箬溪醑，水鲙松江鳞。
侑食乐悬动，佐欢妓席陈。
风流吴中客，佳丽江南人。
歌节点随袂，舞香遗在茵。
清奏凝未阕，酡颜气已春。
众宾勿遽起，群寮且逡巡。
无轻一日醉，用犒九日勤。
微彼九日勤，何以治吾民。
微此一日醉，何以乐吾身。
+++白居易
++++题西亭
朝亦视簿书，暮亦视簿书。
簿书视未竟，蟋蟀鸣座隅。
始觉芳岁晚，复嗟尘务拘。
西园景多暇，可以少踌躇。
池鸟澹容与，桥柳高扶疏。
烟蔓袅青薜，水花披白蕖。
何人造兹亭，华敞绰有馀。
四檐轩鸟翅，复屋罗蜘蛛。
直廊抵曲房，窈窕深且虚。
修竹夹左右，清风来徐徐。
此宜宴佳宾，鼓瑟吹笙竽。
荒淫即不可，废旷将何如。
幸有酒与乐，及时欢且娱。
忽其解郡印，他人来此居。
+++白居易
++++郡中西园
闲园多芳草，春夏香靡靡。
深树足佳禽，旦暮鸣不已。
院门闭松竹，庭径穿兰芷。
爱彼池上桥，独来聊徙倚。
鱼依藻长乐，鸥见人暂起。
有时舟随风，尽日莲照水。
谁知郡府内，景物闲如此。
始悟喧静缘，何尝系远迩。
+++白居易
++++北亭卧
树绿晚阴合，池凉朝气清。
莲开有佳色，鹤唳无凡声。
唯此闲寂境，惬我幽独情。
病假十五日，十日卧兹亭。
明朝吏呼起，还复视黎甿。
+++白居易
++++一叶落
烦暑郁未退，凉飙潜已起。
寒温与盛衰，递相为表里。
萧萧秋林下，一叶忽先委。
勿言微摇落，摇落从此始。
+++白居易
++++崔湖州赠红石琴荐焕如锦文，无以答之，以诗酬谢
赪锦支绿绮，韵同相感深。
千年古涧石，八月秋堂琴。
引出山水思，助成金玉音。
间无可比，比我与君心。
+++白居易
++++九日宴集，醉题郡楼，兼呈周、殷二判官
前年九日馀杭郡，呼宾命宴虚白堂。
去年九日到东洛，今年九日来吴乡。
两边蓬鬓一时白，三处菊花同色黄。
一日日知添老病，一年年觉惜重阳。
江南九月未摇落，柳青蒲绿稻穗香。
姑苏台榭倚苍霭，太湖山水含清光。
可怜假日好天色，公门吏静风景凉。
榜舟鞭马取宾客，扫楼拂席排壶觞。
胡琴铮鏦指拨剌。
吴娃美丽眉眼长。
笙歌一曲思凝绝，金钿再拜光低昂。
日脚欲落备灯烛，风头渐高加酒浆。
觥醆艳翻菡萏叶，舞鬟摆落茱萸房。
半酣凭槛起四顾，七堰八门六十坊。
远近高低寺间出，东西南北桥相望。
水道脉分棹鳞次，里闾棋布城册方。
人烟树色无隙罅，十里一片青茫茫。
自问有何才与政，高厅大馆居中央。
铜鱼今乃泽国节，刺史是古吴都王。
郊无戎马郡无事，门有棨戟腰有章。
盛时傥来合惭愧，壮岁忽去还感伤。
从事醒归应不可，使君醉倒亦何妨。
请君停杯听我语，此语真实非虚狂。
五旬已过不为夭，七十为期盖是常。
须知菊酒登高会，从此多无二十场。
+++白居易
++++同微之赠别郭虚舟炼师五十韵
我为江司马，君为荆判司。
俱当愁悴日，始识虚舟师。
师年三十馀，白皙好容仪。
专心在铅汞，馀力工琴棋。
静弹弦数声，闲饮酒一卮。
因指尘土下，蜉蝣良可悲。
不闻姑射上，千岁冰雪肌。
不见辽城外，古今冢累累。
嗟我天地间，有术人莫知。
得可逃死籍，不唯走三尸。
授我参同契，其辞妙且微。
六一閟扃鐍，子午守雄雌。
我读随日悟，心中了无疑。
黄芽与紫车，谓其坐致之。
自负因自叹，人生号男儿。
若不佩金印，即合翳玉芝。
高谢人间世，深结山中期。
泥坛方合矩，铸鼎圆中规。
炉橐一以动，瑞气红辉辉。
心独叹拜，中夜偷一窥。
二物正訢合，厥状何怪奇。
绸缪夫妇体，狎猎鱼龙姿。
简寂馆钟后，紫霄峰晓时。
心尘未净洁，火候遂参差。
万寿觊刀圭，千功失毫厘。
先生弹指起，姹女随烟飞。
始知缘会间，阴骘不可移。
药灶今夕罢，诏书明日追。
追我复追君，次第承恩私。
官虽小大殊，同立白玉墀。
我直紫微闼，手进赏罚词。
君侍玉皇座，口含生杀机。
直躬易媒孽，浮俗我瑕疵。
转徙今安在，越峤吴江湄。
一提支郡印，一建连帅旗。
何言四百里，不见如天涯。
秋风旦夕来，白日西南驰。
雪霜各满鬓，朱紫徒为衣。
师从庐山洞，访旧来于斯。
寻君又觅我，风驭纷逶迤。
帔裾曳黄绢，须发垂青丝。
逢人但敛手，问道亦颔颐。
孤云难久留，十日告将归。
款曲话平昔，殷勤勉衰羸。
后会杳何许，前心日磷缁。
俗家无异物，何以充别资。
素笺一百句，题附元家诗。
朱顶鹤一只，与师云间骑。
云间鹤背上，故情若相思。
时时摘一句，唱作步虚辞。
+++白居易
++++霓裳羽衣歌（和微之）
我昔元和侍宪皇，曾陪内宴宴昭阳。
千歌百舞不可数，就中最爱霓裳舞。
舞时寒食春风天，玉钩栏下香案前。
案前舞者颜如玉，不著人家俗衣服。
虹裳霞帔步摇冠，钿璎累累佩珊珊。
娉婷似不任罗绮，顾听乐悬行复止。
磬箫筝笛递相搀，击擫弹吹声逦迤。
散序六奏未动衣，阳台宿云慵不飞。
中序擘騞初入拍，秋竹竿裂春冰拆。
飘然转旋回雪轻，嫣然纵送游龙惊。
小垂手后柳无力，斜曳裾时云欲生。
烟蛾敛略不胜态，风袖低昂如有情。
上元点鬟招萼绿，王母挥袂别飞琼。
繁音急节十二遍，跳珠撼玉何铿铮。
翔鸾舞了却收翅，唳鹤曲终长引声。
当时乍见惊心目，凝视谛听殊未足。
一落人间八九年，耳冷不曾闻此曲。
湓城但听山魈语，巴峡唯闻杜鹃哭。
移领钱唐第二年，始有心情问丝竹。
玲珑箜篌谢好筝，陈宠觱栗沈平笙。
清弦脆管纤纤手，教得霓裳一曲成。
虚白亭前湖水畔，前后祗应三度按。
便除庶子抛却来，闻道如今各星散。
今年五月至苏州，朝钟暮角催白头。
贪看案牍常侵夜，不听笙歌直到秋。
秋来无事多闲闷，忽忆霓裳无处问。
闻君部内多乐徒，问有霓裳舞者无。
答云七县十万户，无人知有霓裳舞。
唯寄长歌与我来，题作霓裳羽衣谱。
四幅花笺碧间红，霓裳实录在其中。
千姿万状分明见，恰与昭阳舞者同。
眼前仿佛睹形质，昔日今朝想如一。
疑从魂梦呼召来，似著丹青图写出。
我爱霓裳君合知，发于歌咏形于诗。
君不见我歌云，惊破霓裳羽衣曲。
又不见我诗云，曲爱霓裳未拍时。
由来能事皆有主，杨氏创声君造谱。
君言此舞难得人，须是倾城可怜女。
吴妖小玉飞作烟，越艳西施化为土。
娇花巧笑久寂寥，娃馆苎萝空处所。
如君所言诚有是，君试从容听我语。
若求国色始翻传，但恐人间废此舞。
妍媸优劣宁相远，大都只在人抬举。
李娟张态君莫嫌，亦拟随宜且教取。

+++白居易
++++小童薛阳陶吹觱栗歌（和浙西李大夫作）
剪削干芦插寒竹，九孔漏声五音足。
近来吹者谁得名，关璀老死李衮生。
衮今又老谁其嗣，薛氏乐童年十二。
指点之下师授声，含嚼之间天与气。
润州城高霜月明，吟霜思月欲发声。
山头江底何悄悄，猿声不喘鱼龙听。
翕然声作疑管裂，诎然声尽疑刀截。
有时婉软无筋骨，有时顿挫生棱节。
急声圆转促不断，轹轹辚辚似珠贯。
缓声展引长有条，有条直直如笔描。
下声乍坠石沉重，高声忽举云飘萧。
明旦公堂陈宴席，主人命乐娱宾客。
碎丝细竹徒纷纷，宫调一声雄出群。
众音覙缕不落道，有如部伍随将军。
嗟尔阳陶方稚齿，下手发声已如此。
若教头白吹不休，但恐声名压关李。
+++白居易
++++啄木曲
莫买宝剪刀，虚费千金直。
我有心中愁，知君剪不得。
莫磨解结锥，徒劳人气力。
我有肠中结，知君解不得。
莫染红丝线，徒夸好颜色。
我有双泪珠，知君穿不得。
莫近红炉火，炎气徒相逼。
我有两鬓霜，知君销不得。
刀不能剪心愁，锥不能解肠结。
线不能穿泪珠，火不能销鬓雪。
不如饮此神圣杯，万念千忧一时歇。
+++白居易
++++题灵岩寺（寺即吴馆娃宫，鸣屟廊砚池采香径遗迹在焉）
娃宫屟廊寻已倾，砚池香径又欲平。
二三月时何草绿，几百年来空月明。
使君虽老颇多思，携觞领妓处处行。
今愁古恨入丝竹，一曲凉州无限情。
直自当时到今日，中间歌吹更无声。

+++白居易
++++双石
苍然两片石，厥状怪且丑。
俗用无所堪，时人嫌不取。
结从胚浑始，得自洞庭口。
万古遗水滨，一朝入吾手。
担舁来郡内，洗刷去泥垢。
孔黑烟痕深，罅青苔色厚。
老蛟蟠作足，古剑插为首。
忽疑天上落，不似人间有。
一可支吾琴，一可贮吾酒。
峭绝高数尺，坳泓容一斗。
五弦倚其左，一杯置其右。
洼樽酌未空，玉山颓已久。
人皆有所好，物各求其偶。
渐恐少年场，不容垂白叟。
回头问双石，能伴老夫否。
石虽不能言，许我为三友。
+++白居易
++++宿东亭晓兴
温温土炉火，耿耿纱笼烛。
独抱一张琴，夜入东斋宿。
窗声度残漏，帘影浮初旭。
头痒晓梳多，眼昏春睡足。
负暄檐宇下，散步池塘曲。
南雁去未回，东风来何速。
雪依瓦沟白，草绕墙根绿。
何言万户州，太守常幽独。
+++白居易
++++日渐长，赠周、殷二判官
日渐长，春尚早。
墙头半露红萼枝，池岸新铺绿芽草。
蹋草攀枝仰头叹，何人知此春怀抱。
年颜盛壮名未成，官职欲高身已老。
万茎白发真堪恨，一片绯衫何足道。
赖得君来劝一杯，愁开闷破心头好。
+++白居易
++++花前叹
前岁花前五十二，今年花前五十五。
岁课年功头发知，从霜成雪君看取。
几人得老莫自嫌，樊李吴韦尽成土。
南州桃李北州梅，且喜年年作花主。
花前置酒谁相劝，容坐唱歌满起舞。
欲散重拈花细看，争知明日无风雨。
+++白居易
++++自咏五首
朝亦随群动，暮亦随群动。
荣华瞬息间，求得将何用。
形骸与冠盖，假合相戏弄。
但异睡著人，不知梦是梦。
一家五十口，一郡十万户。
出为差科头，入为衣食主。
水旱合心忧，饥寒须手抚。
何异食蓼虫，不知苦是苦。
公私颇多事，衰惫殊少欢。
迎送宾客懒，鞭笞黎庶难。
老耳倦声乐，病口厌杯盘。
既无可恋者，何以不休官。
一日复一日，自问何留滞。
为贪逐日俸，拟作归田计。
亦须随丰约，可得无限剂。
若待足始休，休官在何岁。
官舍非我庐，官园非我树。
洛中有小宅，渭上有别墅。
既无婚嫁累，幸有归休处。
归去诚已迟，犹胜不归去。
+++白居易
++++和微之听妻弹别鹤操，因为解释其义，依韵加四句
义重莫若妻，生离不如死。
誓将死同穴，其奈生无子。
商陵追礼教，妇出不能止。
舅姑明旦辞，夫妻中夜起。
起闻双鹤别，若与人相似。
听其悲唳声，亦如不得已。
青田八九月，辽城一万里。
裴回去住云，呜咽东西水。
写之在琴曲，听者酸心髓。
况当秋月弹，先入忧人耳。
怨抑掩朱弦，沉吟停玉指。
一闻无儿叹，相念两如此。
无儿虽薄命，有妻偕老矣。
幸免生别离，犹胜商陵氏。
+++白居易
++++题故元少尹集后二首
黄壤讵知我，白头徒忆君。
唯将老年泪，一洒故人文。
遗文三十轴，轴轴金玉声。
龙门原上土，埋骨不埋名。
+++白居易
++++和微之四月一日作
四月一日天，花稀叶阴薄。
泥新燕影忙，蜜熟蜂声乐。
麦风低冉冉，稻水平漠漠。
芳节或蹉跎，游心稍牢落。
春华信为美，夏景亦未恶。
飐浪嫩青荷，重栏晚红药。
吴宫好风月，越郡多楼阁。
两地诚可怜，其奈久离索。
+++白居易
++++吴中好风景二首
吴中好风景，八月如三月。
水荇叶仍香，木莲花未歇。
海天微雨散，江郭纤埃灭。
暑退衣服干，潮生船舫活。
两衙渐多暇，亭午初无热。
骑吏语使君，正是游时节。
吴中好风景，风景无朝暮。
晓色万家烟，秋声八月树。
舟移管弦动，桥拥旌旗驻。
改号齐云楼，重开武丘路。
况当丰岁熟，好是欢游处。
州民劝使君，且莫抛官去。
+++白居易
++++答刘禹锡白太守行
吏满六百石，昔贤辄去之。
秩登二千石，今我方罢归。
我秩讶已多，我归惭已迟。
犹胜尘土下，终老无休期。
卧乞百日告，起吟五篇诗。
朝与府吏别，暮与州民辞。
去年到郡时，麦穗黄离离。
今年去郡日，稻花白霏霏。
为郡已周岁，半岁罹旱饥。
襦袴无一片，甘棠无一枝。
何乃老与幼，泣别尽沾衣。
下惭苏人泪，上愧刘君辞。
+++白居易
++++别苏州
浩浩姑苏民，郁郁长洲城。
来惭荷宠命，去愧无能名。
青紫行将吏，班白列黎氓。
一时临水拜，十里随舟行。
饯筵犹未收，征棹不可停。
稍隔烟树色，尚闻丝竹声。
怅望武丘路，沉吟浒水亭。
还乡信有兴，去郡能无情。
+++白居易
++++卯时酒
佛法赞醍醐，仙方夸沆瀣。
未如卯时酒，神速功力倍。
一杯置掌上，三咽入腹内。
煦若春贯肠，暄如日炙背。
岂独肢体畅，仍加志气大。
当时遗形骸，竟日忘冠带。
似游华胥国，疑反混元代。
一性既完全，万机皆破碎。
半醒思往来，往来吁可怪。
宠辱忧喜间，惶惶二十载。
前年辞紫闼，今岁抛皂盖。
去矣鱼返泉，超然蝉离蜕。
是非莫分别，行止无疑碍。
浩气贮胸中，青云委身外。
扪心私自语，自语谁能会。
五十年来心，未如今日泰。
况兹杯中物，行坐长相对。
+++白居易
++++自问行何迟
前月发京口，今辰次淮涯。
二旬四百里，自问行何迟。
还乡无他计，罢郡有馀资。
进不慕富贵，退未忧寒饥。
以此易过日，腾腾何所为。
逢山辄倚棹，遇寺多题诗。
酒醒夜深后，睡足日高时。
眼底一无事，心中百不知。
想到京国日，懒放亦如斯。
何必冒风水，促促赴程归。
+++白居易
++++除日答梦得同发楚州
共作千里伴，俱为一郡回。
岁阴中路尽，乡思先春来。
山雪晚犹在，淮冰晴欲开。
归欤吟可作，休恋主人杯。
+++白居易
++++问杨琼
古人唱歌兼唱情，今人唱歌唯唱声。
欲说向君君不会，试将此语问杨琼。
+++白居易
++++有感三首
鬓发已斑白，衣绶方朱紫。
穷贱当壮年，富荣临暮齿。
车舆红尘合，第宅青烟起。
彼来此须去，品物之常理。
第宅非吾庐，逆旅暂留止。
子孙非我有，委蜕而已矣。
有如蚕造茧，又似花生子。
子结花暗凋，茧成蚕老死。
悲哉可奈何，举世皆如此。
莫养瘦马驹，莫教小妓女。
后事在目前，不信君看取。
马肥快行走，妓长能歌舞。
三年五岁间，已闻换一主。
借问新旧主，谁乐谁辛苦。
请君大带上，把笔书此语。
往事勿追思，追思多悲怆。
来事勿相迎，相迎已惆怅。
不如兀然坐，不如塌然卧。
食来即开口，睡来即合眼。
二事最关身，安寝加餐饭。
忘怀任行止，委命随修短。
更若有兴来，狂歌酒一醆。
+++白居易
++++宿荥阳
生长在荥阳，少小辞乡曲。
迢迢四十载，复向荥阳宿。
去时十一二，今年五十六。
追思儿戏时，宛然犹在目。
旧居失处所，故里无宗族。
岂唯变市朝，兼亦迁陵谷。
独有溱洧水，无情依旧绿。
+++白居易
++++经溱洧
落日驻行骑，沉吟怀古情。
郑风变已尽，溱洧至今清。
不见士与女，亦无芍药名。
+++白居易
++++就花枝
就花枝，移酒海，今朝不醉明朝悔。
且算欢娱逐日来，任他容鬓随年改。
醉翻衫袖抛小令，笑掷骰盘呼大采。
自量气力与心情，三五年间犹得在。
+++白居易
++++喜雨
圃旱忧葵堇，农旱忧禾菽。
各有所私，我旱忧松竹。
松干竹焦死，眷眷在心目。
洒叶溉其根，汲水劳僮仆。
油云忽东起，凉雨凄相续。
似面洗垢尘，如头得膏沐。
千柯习习润，万叶欣欣绿。
千日浇灌功，不如一霢霂。
方知宰生灵，何异活草木。
所以圣与贤，同心调玉烛。
+++白居易
++++题道宗上人十韵
如来说偈赞，菩萨著论议。
是故宗律师，以诗为佛事。
一音无差别，四句有诠次。
欲使第一流，皆知不二义。
精洁沾戒体，闲淡藏禅味。
从容恣语言，缥缈离文字。
旁延邦国彦，上达王公贵。
先以诗句牵，后令入佛智。
人多爱师句，我独知师意。
不似休上人，空多碧云思。
+++白居易
++++寄皇甫宾客
名利既两忘，形体方自遂。
卧掩罗雀门，无人惊我睡。
睡足斗擞衣，闲步中庭地。
食饱摩挲腹，心头无一事。
除却玄晏翁，何人知此味。
+++白居易
++++寄庾侍郎
一双华亭鹤，数片太湖石。
巉巉苍玉峰，矫矫青云翮。
是时岁云暮，淡薄烟景夕。
庭霜封石棱，池雪印鹤迹。
幽致竟谁别，闲静聊自适。
怀哉庾顺之，好是今宵客。
+++白居易
++++寄崔少监
微微西风生，稍稍东方明。
入秋神骨爽，琴晓丝桐清。
弹为古宫调，玉水寒泠泠。
自觉弦指下，不是寻常声。
须臾群动息，掩琴坐空庭。
直至日出后，犹得心和平。
惜哉意未已，不使崔君听。
+++白居易
++++醉题沈子明壁
不爱君池东十丛菊，不爱君池南万竿竹。
爱君帘下唱歌人，色似芙蓉声似玉。
我有阳关君未闻，若闻亦应愁杀君。
+++白居易
++++劝酒
劝君一醆君莫辞，劝君两醆君莫疑，劝君三醆君始知。
面上今日老昨日，心中醉时胜醒时。
天地迢遥自长久，白兔赤乌相趁走。
身后堆金拄北斗，不如生前一樽酒。
君不见春明门外天欲明，喧喧歌哭半死生。
游人驻马出不得，白舆素车争路行。
归去来，头已白，典钱将用买酒吃。

+++白居易
++++落花
留春春不住，春归人寂寞。
厌风风不定，风起花萧索。
既兴风前叹，重命花下酌。
劝君尝绿醅，教人拾红萼。
桃飘火焰焰，梨堕雪漠漠。
独有病眼花，春风吹不落。
+++白居易
++++对镜吟
白头老人照镜时，掩镜沉吟吟旧诗。
二十年前一茎白，如今变作满头丝。
吟罢回头索杯酒，醉来屈指数亲知。
老于我者多穷贱，设使身存寒且饥。
少于我者半为土，墓树已抽三五枝。
我今幸得见头白，禄俸不薄官不卑。
眼前有酒心无苦，只合欢娱不合悲。
+++白居易
++++耳顺吟，寄敦诗、梦得
三十四十五欲牵，七十八十百病缠。
五十六十却不恶，恬淡清净心安然。
已过爱贪声利后，犹在病羸昏耄前。
未无筋力寻山水，尚有心情听管弦。
闲开新酒尝数醆，醉忆旧诗吟一篇。
敦诗梦得且相劝，不用嫌他耳顺年。
+++白居易
++++别毡帐火炉
忆昨腊月天，北风三尺雪。
年老不禁寒，夜长安可彻。
赖有青毡帐，风前自张设。
复此红火炉，雪中相暖热。
如鱼入渊水，似兔藏深穴。
婉软蛰鳞苏，温燉冻肌活。
方安阴惨夕，遽变阳和节。
无奈时候迁，岂是恩情绝。
毳䈴逐日卷，香燎随灰灭。
离恨属三春，佳期在十月。
但令此身健，不作多时别。
+++白居易
++++六年春赠分司东都诸公（时为河南尹）
我为同州牧，内愧无才术。
忝擢恩已多，遭逢幸非一。
偶当谷贱岁，适值民安日。
郡县狱空虚，乡闾盗奔逸。
其间最幸者，朝客多分秩。
行接鸳鹭群，坐成芝兰室。
时联拜表骑，间动题诗笔。
夜雪秉烛游，春风携榼出。
花教莺点检，柳付风排比。
法酒淡清浆，含桃袅红实。
洛童调金管，卢女铿瑶瑟。
黛惨歌思深，腰凝舞拍密。
每因同醉乐，自觉忘衰疾。
始悟肘后方，不如杯中物。
生涯随日过，世事何时毕。
老子苦乖慵，希君数牵率。
+++白居易
++++九日代罗、樊二妓招舒著作（齐梁格）
罗敷敛双袂，樊姬献一杯。
不见舒员外，秋菊为谁开。
+++白居易
++++忆旧游（寄刘苏州）
忆旧游，旧游安在哉。
旧游之人半白首，旧游之地多苍苔。
江南旧游凡几处，就中最忆吴江隈。
长洲苑绿柳万树，齐云楼春酒一杯。
阊门晓严旗鼓出，皋桥夕闹船舫回。
修蛾慢脸灯下醉，急管繁弦头上催。
六七年前狂烂熳，三千里外思裴回。
李娟张态一春梦，周五殷三归夜台。
虎丘月色为谁好，娃宫花枝应自开。
赖得刘郎解吟咏，江山气色合归来。

+++白居易
++++答崔宾客晦叔十二月四日见寄（来篇云共相呼唤醉归来）
今岁日馀二十六，来岁年登六十二，尚不能忧眼下身，因何更算人间事。
居士忘筌默默坐，先生枕麹昏昏睡。
早晚相从归醉乡，醉乡去此无多地。
+++白居易
++++劝我酒
劝我酒，我不辞。
请君歌，歌莫迟。
歌声长，辞亦切，此辞听者堪愁绝。
洛阳女儿面似花，河南大尹头如雪。
+++白居易
++++赠韦处士，六年夏大热旱
骄阳连毒暑，动植皆枯槁。
旱日乾密云，炎烟焦茂草。
少壮犹困苦，况予病且老。
脱无白栴檀，何以除热恼。
汗巾束头鬓，膻食熏襟抱。
始觉韦山人，休粮散发好。

++中卷四百四十五
  
+++白居易
++++和微之诗二十三首 和晨霞（此后在上都作）
君歌仙氏真，我歌慈氏真。
慈氏发真念，念此阎浮人。
左命大迦叶，右召桓提因。
千万化菩萨，百亿诸鬼神。
上自非相顶，下及风水轮。
胎卵湿化类，蠢蠢难具陈。
弘愿在救拔，大悲忘辛勤。
无论善不善，岂间冤与亲。
抉开生盲眼，摆去烦恼尘。
烛以智慧日，洒之甘露津。
千界一时度，万法无与邻。
借问晨霞子，何如朝玉宸。
+++白居易
++++和微之诗二十三首 和送刘道士游天台
闻君梦游仙，轻举超世雰。
握持尊皇节，统卫吏兵军。
灵旗星月象，天衣龙凤纹。
佩服交带箓，讽吟蕊珠文。
阆宫缥缈间，钧乐依稀闻。
心谒西母，暝拜朝东君。
烟霏子晋裾，霞烂麻姑裙。
倏忽别真侣，怅望随归云。
人生同大梦，梦与觉谁分。
况此梦中梦，悠哉何足云。
假如金阙顶，设使银河濆。
既未出三界，犹应在五蕴。
饮咽日月精，茹嚼沆瀣芬。
尚是色香味，六尘之所熏。
仙中有大仙，首出梦幻群。
慈光一照烛，奥法相絪缊。
不知万龄暮，不见三光曛。
一性自了了，万缘徒纷纷。
苦海不能漂，劫火不能焚。
此是竺乾教，先生垂典坟。
+++白居易
++++和微之诗二十三首 和栉沐寄道友
栉沐事朝谒，中门初动关。
盛服去尚早，假寐须臾间。
钟声发东寺，夜色藏南山。
停骖待五漏，人马同时闲。
高星粲金粟，落月沉玉环。
出门向关路，坦坦无阻艰。
始出里北閈，稍转市西闤。
晨烛照朝服，紫烂复朱殷。
由来朝廷士，一入多不还。
因循掷白日，积渐凋朱颜。
青云已难致，碧落安能攀。
但且知止足，尚可销忧患。
+++白居易
++++和微之诗二十三首 和祝苍华
日居复月诸，环回照下土。
使我玄云发，化为素丝缕。
禀质本羸劣，养生仍莽卤。
痛饮困连宵，悲吟饥过午。
遂令头上发，种种无尺五。
根稀比黍苗，梢细同钗股。
岂是乏膏沐，非关栉风雨。
最为悲伤多，心焦衰落苦。
馀者能有几，落者不可数。
秃似鹊填河，堕如乌解羽。
苍华何用祝，苦辞亦休吐。
匹如剃头僧，岂要巾冠主。
+++白居易
++++和微之诗二十三首 和我年三首
我年五十七，荣名得几许。
甲乙三道科，苏杭两州主。
才能本浅薄，心力虚劳苦。
可能随众人，终老于尘土。
我年五十七，归去诚已迟。
历官十五政，数若珠累累。
野萍始宾荐，场苗初絷维。
因读管萧书，窃慕大有为。
及遭荣遇来，乃觉才力羸。
黄纸诏频草，朱轮车载脂。
妻孥及仆使，皆免寒与饥。
省躬私自愧，知我者微之。
永怀山阴守，未遂嵩阳期。
如何坐留滞，头白江之湄。
我年五十七，荣名得非少。
报国竟何如，谋身犹未了。
昔尝速官谤，恩大而惩小。
一黜鹤辞轩，七年鱼在沼。
将枯鳞再跃，经铩翮重矫。
白日上昭昭，青云高渺渺。
平生颇同病，老大宜相晓。
紫绶足可荣，白头不为夭。
夙怀慕箕颍，晚节期松筱。
何当阙下来，同拜陈情表。
+++白居易
++++和微之诗二十三首 和三月三十日四十韵
送春君何在，君在山阴署。
忆我苏杭时，春游亦多处。
为君歌往事，岂敢辞劳虑。
莫怪言语狂，须知酬答遽。
江南腊月半，水冻凝如瘀。
寒景尚苍茫，和风已吹嘘。
女墙城似灶，雁齿桥如锯。
鱼尾上奫沦，草芽生沮洳。
律迟太簇管，日缓羲和驭。
布泽木龙催，迎春土牛助。
雨师习习洒，云将飘飘翥。
四野万里晴，千山一时曙。
杭土丽且康，苏民富而庶。
善恶有惩劝，刚柔无吐茹。
两衙少辞牒，四境稀书疏。
俗以劳俫安，政因闲暇著。
仙亭日登眺，虎丘时游豫。
寻幽驻旌轩，选胜回宾御。
舟移溪鸟避，乐作林猿觑。
池古莫耶沉，石奇罗刹踞。
水苗泥易耨，畬粟灰难锄。
紫蕨抽出畦，白莲埋在淤。
萎花红带黯，湿叶黄含菸。
镜动波飐菱，雪回风旋絮。
手经攀桂馥，齿为尝梅楚。
坐并船脚欹，行多马蹄跙。
圣贤清浊醉，水陆鲜肥饫。
鱼鲙芥酱调，水葵盐豉絮。
虽微五袴咏，幸免兆人诅。
但令乐不荒，何必游无倨。
吴苑仆寻罢，越城公尚据。
旧游几客存，新宴谁人与。
莫空文举酒，强下何曾箸。
江上易优游，城中多毁誉。
分应当自尽，事勿求人恕。
我既无子孙，君仍毕婚娶。
久为云雨别，终拟江湖去。
范蠡有扁舟，陶潜有篮舆。
两心苦相忆，两口遥相语。
最恨七年春，春来各一处。
+++白居易
++++和微之诗二十三首 和寄乐天
贤愚类相交，人情之大率。
然自古今来，几人号胶漆。
近闻屈指数，元某与白乙。
旁爱及弟兄，中权避家室。
松筠与金石，未足喻坚密。
在车如轮辕，在身如肘腋。
又如风云会，天使相召匹。
不似势利交，有名而无实。
顷我在杭岁，值君之越日。
望愁来仪迟，宴惜流景疾。
坐耀黄金带，酌酡赪玉质。
酣歌口不停，狂舞衣相拂。
平生赏心事，施展十未一。
会笑始哑哑，离嗟乃唧唧。
饯筵才收拾，征棹遽排比。
后恨苦绵绵，前欢何卒卒。
居人色惨淡，行子心纡郁。
风袂去时挥，云帆望中失。
宿酲和别思，目眩心忽忽。
病魂黯然销，老泪凄其出。
别君只如昨，芳岁换六七。
俱是官家身，后期难自必。
+++白居易
++++和微之诗二十三首 和寄问刘、白
正与刘梦得，醉笑大开口。
适值此诗来，欢喜君知否。
遂令高卷幕，兼遣重添酒。
起望会稽云，东南一回首。
爱君金玉句，举世谁人有。
功用随日新，资材本天授。
吟哦不能散，自午将及酉。
遂留梦得眠，匡床宿东牖。
+++白居易
++++和微之诗二十三首 和新楼北园偶集从孙公度…皆先归
闻君新楼宴，下对北园花。
既贤豪，宾客皆才华。
初筵日未高，中饮景已斜。
天地为幕席，富贵如泥沙。
嵇刘陶阮徒，不足置齿牙。
卧瓮鄙毕卓，落帽嗤孟嘉。
芳草供枕藉，乱莺助喧哗。
醉乡得道路，狂海无津涯。
一岁春又尽，百年期不赊。
同醉君莫辞，独醒古所嗟。
销愁若沃雪，破闷如割瓜。
称觞起为寿，此乐无以加。
歌声凝贯珠，舞袖飘乱麻。
相公谓四座，今日非自夸。
有奴善吹笙，有婢弹琵琶。
十指纤若笋，双鬟黳如鸦。
履舄起交杂，杯盘散纷拏。
归去勿拥遏，倒载逃难遮。
明日宴东武，后日游若耶。
岂独相公乐，讴歌千万家。
+++白居易
++++和微之诗二十三首 和除夜作
君赋此诗夜，穷阴岁之馀。
我和此诗日，微和春之初。
老知颜状改，病觉肢体虚。
头上毛发短，口中牙齿疏。
一落老病界，难逃生死墟。
况此促促世，与君多索居。
君在浙江东，荣驾方伯舆。
我在魏阙下，谬乘大夫车。
妻孥常各饱，奴婢亦盈庐。
唯是利人事，比君全不如。
我统十郎官，君领百吏胥。
我掌四曹局，君管十乡闾。
君为父母君，大惠在资储。
我为刀笔吏，小恶乃诛锄。
君提七郡籍，我按三尺书。
俱已佩金印，尝同趋玉除。
外宠信非薄，中怀何不摅。
恩光未报答，日月空居诸。
磊落尝许君，跼促应笑予。
所以自知分，欲先歌归欤。
+++白居易
++++和微之诗二十三首 和知非
因君知非问，诠较天下事。
第一莫若禅，第二无如醉。
禅能泯人我，醉可忘荣悴。
与君次第言，为我少留意。
儒教重礼法，道家养神气。
重礼足滋彰，养神多避忌。
不如学禅定，中有甚深味。
旷廓了如空，澄凝胜于睡。
屏除默默念，销尽悠悠思。
春无伤春心，秋无感秋泪。
坐成真谛乐，如受空王赐。
既得脱尘劳，兼应离惭愧。
除禅其次醉，此说非无谓。
一酌机即忘，三杯性咸遂。
逐臣去室妇，降虏败军帅。
思苦膏火煎，忧深扃锁秘。
须凭百杯沃，莫惜千金费。
便似罩中鱼，脱飞生两翅。
劝君虽老大，逢酒莫回避。
不然即学禅，两途同一致。
+++白居易
++++和微之诗二十三首 和望晓
休吟稽山晓，听咏秦城旦。
鸣鸡初有声，宿鸟犹未散。
丁丁漏向尽，冬冬鼓过半。
南山青沈沈，东方白漫漫。
街心若流水，城角如断岸。
星河稍隅落，宫阙方轮焕。
朝车雷四合，骑火星一贯。
赫奕冠盖盛，荧煌朱紫烂。
沙堤亘蟆池，市路绕龙断。
白日忽照耀，红尘纷散乱。
贵教过客避，荣任行人看。
祥烟满虚空，春色无边畔。
鹓行候晷刻，龙尾登霄汉。
台殿暖宜攀，风光晴可玩。
草铺地茵褥，云卷天帏幔。
莺杂佩锵锵，花饶衣粲粲。
何言终日乐，独起临风叹。
叹我同心人，一别春七换。
相望山隔碍，欲去官羁绊。
何日到江东，超然似张翰。
+++白居易
++++和微之诗二十三首 和李势女
减一分太短，增一分太长。
不朱面若花，不粉肌如霜。
色为天下艳，心乃女中郎。
自言重不幸，家破身未亡。
人各有一死，此死职所当。
忍将先人体，与主为疣疮。
妾死主意快，从此两无妨。
愿信赤心语，速即白刃光。
南郡忽感激，却立舍锋铓。
抚背称阿姉，归我如归乡。
竟以恩信待，岂止猜妒忘。
由来几上肉，不足挥干将。
南郡死已久，骨枯墓苍苍。
愿于墓上头，立石镌此章。
劝诫天下妇，不令阴胜阳。
+++白居易
++++和微之诗二十三首 和酬郑侍御东阳春闷放怀追越游见寄
君得嘉鱼置宾席，乐如南有嘉鱼时。
劲气森爽竹竿竦，妍文焕烂芙蓉披。
载笔在幕名已重，补衮于朝官尚卑。
一缄疏入掩谷永，三都赋成排左思。
自言拜辞主人后，离心荡飏风前旗。
东南门馆别经岁，春眼怅望秋心悲。
昨日嘉鱼来访我，方驾同出何所之。
乐游原头春尚早，百舌新语声椑椑。
日趁花忙向南拆，风催柳急从东吹。
流年惝怳不饶我，美景鲜妍来为谁。
红尘三条界阡陌，碧草千里铺郊畿。
馀霞断时绮幅裂，斜云展处罗文纰。
暮钟远近声互动，暝鸟高下飞追随。
酒酣将归未能去，怅然回望天四垂。
生何足养嵇著论，途何足泣杨涟洏。
胡不花下伴春醉，满酌绿酒听黄鹂。
嘉鱼点头时一叹，听我此言不知疲。
语终兴尽各分散，东西轩骑分逶迤。
此诗勿遣闲人见，见恐与他为笑资。
白首旧寮知我者，凭君一咏向周师。

+++白居易
++++和微之诗二十三首 和自劝二首
稀稀疏疏绕篱竹，窄窄狭狭向阳屋。
屋中有一曝背翁，委置形骸如土木。
日暮半炉麸炭火，夜深一醆纱笼烛。
不知有益及民无，二十年来食官禄。
就暖移盘檐下食，防寒拥被帷中宿。
秋官月俸八九万，岂徒遣尔身温足。
勤操丹笔念黄沙，莫使饥寒囚滞狱。
急景凋年急于水，念此揽衣中夜起。
门无宿客共谁言，暖酒挑灯对妻子。
身饮数杯妻一醆，馀酌分张与儿女。
微酣静坐未能眠，风霰萧萧打窗纸。
自问有何才与术，入为丞郎出刺史。
争知寿命短复长，岂得营营心不止。
请看韦孔与钱崔，半月之间四人死。
+++白居易
++++和微之诗二十三首 和雨中花
真宰倒持生杀柄，闲物命长人短命。
松枝上鹤蓍下龟，千年不死仍无病。
生不得似龟鹤，少去老来同旦暝。
何异花开旦暝间，未落仍遭风雨横。
草得经年菜连月，唯花不与多时节。
一年三百六十日，花能几日供攀折。
桃李无言难自诉，黄莺解语凭君说。
莺虽为说不分明，叶底枝头谩饶舌。

+++白居易
++++和微之诗二十三首 和晨兴因报问龟儿
冬旦寒惨澹，云日无晶辉。
当此岁暮感，见君晨兴诗。
君诗亦多苦，苦在兄远离。
我苦不在远，缠绵肝与脾。
西院病孀妇，后床孤侄儿。
黄昏一恸后，夜半十起时。
病眼两行血，衰鬓万茎丝。
咽绝五脏脉，瘦消百骸脂。
双目失一目，四肢断两肢。
不如溘然逝，安用半活为。
谁谓荼檗苦，荼檗甘如饴。
谁谓汤火热，汤火冷如澌。
前时君寄诗，忧念问阿龟。
喉燥声气窒，经年无报辞。
及睹晨兴句，未吟先涕垂。
因兹涟洳际，一吐心中悲。
茫茫四海间，此苦唯君知。
去我四千里，使我告诉谁。
仰头向青天，但见雁南飞。
凭雁寄一语，为我达微之。
弦绝有续胶，树斩可接枝。
唯我中肠断，应无连得期。
+++白居易
++++和微之诗二十三首 和朝回与王炼师游南山下
蔼蔼春景馀，峨峨夏云初。
躞蹀退朝骑，飘飖随风裾。
晨从四丞相，入拜白玉除。
暮与一道士，出寻青溪居。
吏隐本齐致，朝野孰云殊。
道在有中适，机忘无外虞。
但愧烟霄上，鸾凤为吾徒。
又惭云林间，鸥鹤不我疏。
坐倾数杯酒，卧枕一卷书。
兴酣头兀兀，睡觉心于于。
以此送日月，问师为何如。
+++白居易
++++和微之诗二十三首 和尝新酒
空腹尝新酒，偶成卯时醉。
醉来拥褐裘，直至斋时睡。
睡酣不语笑，真寝无梦寐。
殆欲忘形骸，讵知属天地。
醒馀和未散，起坐澹无事。
举臂一欠伸，引琴弹秋思。
+++白居易
++++和微之诗二十三首 和顺之琴者
阴阴花院月，耿耿兰房烛。
中有弄琴人，声貌俱如玉。
清泠石泉引，雅澹风松曲。
遂使君子心，不爱凡丝竹。
+++白居易
++++感旧写真
李放写我真，写来二十载。
莫问真何如，画亦销光彩。
朱颜与玄鬓，日夜改复改。
无磋貌遽非，且喜身犹在。
+++白居易
++++授太子宾客归洛（自此后东都作）
南省去拂衣，东都来掩扉。
病将老齐至，心与身同归。
白首外缘少，红尘前事非。
怀哉紫芝叟，千载心相依。
+++白居易
++++秋池二首
身闲无所为，心闲无所思。
况当故园夜，复此新秋池。
岸暗鸟栖后，桥明月出时。
菱风香散漫，桂露光参差。
静境多独得，幽怀竟谁知。
悠然心中语，自问来何迟。
朝衣薄且健，晚簟清仍滑。
社近燕影稀，雨馀蝉声歇。
闲中得诗境，此境幽难说。
露荷珠自倾，风竹玉相戛。
谁能一同宿，共玩新秋月。
暑退早凉归，池边好时节。
+++白居易
++++中隐
大隐住朝市，小隐入丘樊。
丘樊太冷落，朝市太嚣喧。
不如作中隐，隐在留司官。
似出复似处，非忙亦非闲。
不劳心与力，又免饥与寒。
终岁无公事，随月有俸钱。
君若好登临，城南有秋山。
君若爱游荡，城东有春园。
君若欲一醉，时出赴宾筵。
洛中多君子，可以恣欢言。
君若欲高卧，但自深掩关。
亦无车马客，造次到门前。
人生处一世，其道难两全。
贱即苦冻馁，贵则多忧患。
唯此中隐士，致身吉且安。
穷通与丰约，正在四者间。
+++白居易
++++问秋光
殷卿领北镇，崔尹开南幕。
外事信为荣，中怀未必乐。
何如不才者，兀兀无所作。
不引窗下琴，即举池上酌。
淡交唯对水，老伴无如鹤。
自适颇从容，旁观诚濩落。
身心转恬泰，烟景弥淡泊。
回首语秋光，东来应不错。
+++白居易
++++引泉
一为止足限，二为衰疾牵。
邴罢不因事，陶归非待年。
归来嵩洛下，闭户何翛然。
静扫林下地，闲疏池畔泉。
伊流狭似带，洛石大如拳。
谁教明月下，为我声溅溅。
竟夕舟中坐，有时桥上眠。
何用施屏障，水竹绕床前。
+++白居易
++++知足吟（和崔十八未贫作）
不种一陇田，仓中有馀粟。
不采一株桑，箱中有馀服。
官闲离忧责，身泰无羁束。
中人百户税，宾客一年禄。
樽中不乏酒，篱下仍多菊。
是物皆有馀，非心无所欲。
吟君未贫作，同歌知足曲。
自问此时心，不足何时足。
+++白居易
++++酬集贤刘郎中对月见寄，兼怀元浙东
月在洛阳天，天高净如水。
下有白头人，揽衣中夜起。
思远镜亭上，光深书殿里。
眇然三处心，相去各千里。
+++白居易
++++太湖石
远望老嵯峨，近观怪嶔崟。
才高八九尺，势若千万寻。
嵌空华阳洞，重叠匡山岑。
邈矣仙掌迥，呀然剑门深。
形质冠今古，气色通晴阴。
未秋已瑟瑟，欲雨先沈沈。
天姿信为异，时用非所任。
磨刀不如砺，捣帛不如砧。
何乃主人意，重之如万金。
岂伊造物者，独能知我心。
+++白居易
++++偶作二首
扰扰贪生人，几何不夭阏。
遑遑爱名人，几何能贵达。
伊余信多幸，拖紫垂白发。
身为三品官，年已五十八。
筋骸虽早衰，尚未苦羸惙。
资产虽不丰，亦不甚贫竭。
登山力犹在，遇酒兴时发。
无事日月长，不羁天地阔。
安身有处所，适意无时节。
解带松下风，抱琴池上月。
人间所重者，相印将军钺。
谋虑系安危，威权主生杀。
焦心一身苦，炙手旁人热。
未必方寸间，得如吾快活。
日出起盥栉，振衣入道场。
寂然无他念，但对一炉香。
日高始就食，食亦非膏粱。
精粗随所有，亦足饱充肠。
日午脱巾簪，燕息窗下床。
清风飒然至，卧可致羲皇。
日西引杖屦，散步游林塘。
或饮茶一醆，或吟诗一章。
日入多不食，有时唯命觞。
何以送闲夜，一曲秋霓裳。
一日分五时，作息率有常。
自喜老后健，不嫌闲中忙。
是非一以贯，身世交相忘。
若问此何许，此是无何乡。
+++白居易
++++葺池上旧亭
池月夜凄凉，池风晓萧飒。
欲入池上冬，先葺池上閤。
向暖窗户开，迎寒帘幕合。
苔封旧瓦木，水照新朱蜡。
软火深土炉，香醪小瓷榼。
中有独宿翁，一灯对一榻。
+++白居易
++++崔十八新池
爱君新小池，池色无人知。
见底月明夜，无波风定时。
忽看不似水，一泊稀琉璃。
+++白居易
++++玩止水
动者乐流水，静者乐止水。
利物不如流，鉴形不如止。
凄清早霜降，淅沥微风起。
中面红叶开，四隅绿萍委。
广狭八九丈，湾环有涯涘。
浅深三四尺，洞彻无表里。
净分鹤翘足，澄见鱼掉尾。
迎眸洗眼尘，隔胸荡心滓。
定将禅不别，明与诚相似。
清能律贪夫，淡可交君子。
岂唯空狎玩，亦取相伦拟。
欲识静者心，心源只如此。
+++白居易
++++闻崔十八宿予新昌弊宅时予亦宿崔家依仁新亭…聊以写怀
陋巷掩弊庐，高居敞华屋。
新昌七株松，依仁万茎竹。
松前月台白，竹下风池绿。
君向我斋眠，我在君亭宿。
平生有微尚，彼此多幽独。
何必本主人，两心聊自足。
+++白居易
++++日长
日长昼加餐，夜短朝馀睡。
春来寝食间，虽老犹有味。
林塘得芳景，园曲生幽致。
爱水多棹舟，惜花不扫地。
幸无眼下病，且向樽前醉。
身外何足言，人间本无事。
+++白居易
++++三月三十日作
今朝三月尽，寂寞春事毕。
黄鸟渐无声，朱樱新结实。
临风独长叹，此叹意非一。
半百过九年，艳阳残一日。
随年减欢笑，逐日添衰疾。
且遣花下歌，送此杯中物。
+++白居易
++++慵不能
架上非无书，眼慵不能看。
匣中亦有琴，手慵不能弹。
腰慵不能带，头慵不能冠。
午后恣情寝，午时随事餐。
一餐终日饱，一寝至夜安。
饥寒亦闲事，况乃不饥寒。
+++白居易
++++晨兴
宿鸟动前林，晨光上东屋。
铜炉添早香，纱笼灭残烛。
头醒风稍愈，眼饱睡初足。
起坐兀无思，叩齿三十六。
何以解宿斋，一杯云母粥。
+++白居易
++++朝课
平甃白石渠，静扫青苔院。
池上好风来，新荷大如扇。
小亭中何有，素琴对黄卷。
蕊珠讽数篇，秋思弹一遍。
从容朝课毕，方与客相见。
+++白居易
++++天竺寺七叶堂避暑
郁郁复郁郁，伏热何时毕。
行入七叶堂，烦暑随步失。
檐雨稍霏微，窗风正萧瑟。
清宵一觉睡，可以销百疾。
+++白居易
++++香山寺石楼潭夜浴
炎光昼方炽，暑气宵弥毒。
摇扇风甚微，褰裳汗霢霂。
起向月下行，来就潭中浴。
平石为浴床，洼石为浴斛。
绡巾薄露顶，草屦轻乘足。
清凉咏而归，归上石楼宿。
+++白居易
++++嗟发落
朝亦嗟发落，暮亦嗟发落。
落尽诚可嗟，尽来亦不恶。
既不劳洗沐，又不烦梳掠。
最宜湿暑天，头轻无髻缚。
脱置垢巾帻，解去尘缨络。
银瓶贮寒泉，当顶倾一勺。
有如醍醐灌，坐受清凉乐。
因悟自在僧，亦资于剃削。
+++白居易
++++安稳眠
家虽日渐贫，犹未苦饥冻。
身虽日渐老，幸无急病痛。
眼逢闹处合，心向闲时用。
既得安稳眠，亦无颠倒梦。
+++白居易
++++池上夜境
晴空星月落池塘，澄鲜净绿表里光。
露簟清莹迎夜滑，风襟潇洒先秋凉。
无人惊处野禽下，新睡觉时幽草香。
但问尘埃能去否，濯缨何必向沧浪。
+++白居易
++++书绅
仕有职役劳，农有畎亩勤。
优哉分司叟，心力无苦辛。
岁晚头又白，自问何欣欣。
新酒始开瓮，旧谷犹满囷。
吾尝静自思，往往夜达晨。
何以送吾老，何以安吾贫。
岁计莫如谷，饱则不干人。
日计莫如醉，醉则兼忘身。
诚知有道理，未敢劝交亲。
恐为人所哂，聊自书诸绅。
+++白居易
++++秋游平泉，赠韦处士、闲禅师
秋景引闲步，山游不知疲。
杖藜舍舆马，十里与僧期。
昔尝忧六十，四体不支持。
今来已及此，犹未苦衰羸。
心兴遇境发，身力因行知。
寻云到起处，爱泉听滴时。
南村韦处士，西寺闲禅师。
山头与涧底，闻健且相随。
+++白居易
++++游坊口悬泉，偶题石上（时为河南尹）
济源山水好，老尹知之久。
常日听人言，今秋入吾手。
孔山刀剑立，沁水龙蛇走。
危磴上悬泉，澄湾转坊口。
虚明见深底，净绿无纤垢。
仙棹浪悠扬，尘缨风斗薮。
岩寒松柏短，石古莓苔厚。
锦坐缨高低，翠屏张左右。
虽无安石妓，不乏文举酒。
谈笑逐身来，管弦随事有。
时逢杖锡客，或值垂纶叟。
相与澹忘归，自辰将及酉。
公门欲返驾，溪路犹回首。
早晚重来游，心期罢官后。
+++白居易
++++对火玩雪
平生所心爱，爱火兼怜雪。
火是腊天春，雪为阴夜月。
鹅毛纷正堕，兽炭敲初折。
盈尺白盐寒，满炉红玉热。
稍宜杯酌动，渐引笙歌发。
但识欢来由，不知醉时节。
银盘堆柳絮，罗袖抟琼屑。
共愁明日销，便作经年别。
+++白居易
++++六年寒食洛下宴游，赠冯、李二少尹
丰年寒食节，美景洛阳城。
三尹皆强健，七日尽晴明。
东郊蹋青草，南园攀紫荆。
风拆海榴艳，露坠木兰英。
假开春未老，宴合日屡倾。
珠翠混花影，管弦藏水声。
佳会不易得，良辰亦难并。
听吟歌暂辍，看舞杯徐行。
米价贱如土，酒味浓于饧。
此时不尽醉，但恐负平生。
殷勤二曹长，各捧一银觥。
+++白居易
++++苦热中寄舒员外
何堪日衰病，复此时炎燠。
厌对俗杯盘，倦听凡丝竹。
藤床铺晚雪，角枕截寒玉。
安得清瘦人，新秋夜同宿。
非君固不可，何夕枉高躅。
+++白居易
++++闲夕
一声早蝉发，数点新萤度。
兰釭耿无烟，筠簟清有露。
未归后房寝，且下前轩步。
斜月入低廊，凉风满高树。
放怀常自适，遇境多成趣。
何法使之然，心中无细故。
+++白居易
++++寄情
灼灼早春梅，东南枝最早。
持来玩未足，花向手中老。
芳香销掌握，怅望生怀抱。
岂无后开花，念此先开好。
+++白居易
++++舒员外游香山寺数日不归兼辱尺书大夸胜事…长句以赠之
香山石楼倚天开，翠屏壁立波环回。
黄菊繁时好客到，碧云合处佳人来。
酡颜一笑夭桃绽，清吟数声寒玉哀。
轩骑逶迟棹容与，留连三日不能回。
白头老尹府中坐，早衙才退暮衙催。
庭前阶上何所有，累囚成贯案成堆。
岂无池塘长秋草，亦有丝竹生尘埃。
今日清光昨夜月，竟无人来劝一杯。

+++白居易
++++早冬游王屋自灵都抵阳台上方望天坛偶吟成章寄…李相公
霜降山水清，王屋十月时。
石泉碧漾漾，岩树红离离。
朝为灵都游，暮有阳台期。
飘然世尘外，鸾鹤如可追。
忽念公程尽，复惭身力衰。
天坛在天半，欲上心迟迟。
尝闻此游者，隐客与损之。
各抱贵仙骨，俱非泥垢姿。
二人相顾言，彼此称男儿。
若不为松乔，即须作皋夔。
今果如其语，光彩双葳蕤。
一人佩金印，一人翳玉芝。
我来高其事，咏叹偶成诗。
为君题石上，欲使故山知。
+++白居易
++++吴宫辞
淡红花帔浅檀蛾，睡脸初开似剪波。
坐对珠笼闲理曲，琵琶鹦鹉语相和。

++中卷四百四十六
  
+++白居易
++++元微之除浙东观察使，喜得杭越邻州，先赠长句
稽山镜水欢游地，犀带金章荣贵身。
官职比君虽校小，封疆与我且为邻。
郡楼对玩千峰月，江界平分两岸春。
杭越风光诗酒主，相看更合与何人。
+++白居易
++++席上答微之
我住浙江西，君去浙江东。
勿言一水隔，便与千里同。
富贵无人劝君酒，今宵为我尽杯中。
+++白居易
++++答微之上船后留别
烛下尊前一分手，舟中岸上两回头。
归来虚白堂中梦，合眼先应到越州。
+++白居易
++++答微之泊西陵驿见寄（一无泊字）
烟波尽处一点白，应是西陵古驿台。
知在台边望不见，暮潮空送渡船回。
+++白居易
++++答微之夸越州州宅
贺上人回得报书，大夸州宅似仙居。
厌看冯翊风沙久，喜见兰亭烟景初。
日出旌旗生气色，月明楼阁在空虚。
知君暗数江南郡，除却馀杭尽不如。
+++白居易
++++微之重夸州居其落句有西州罗刹之谑因嘲兹石聊以寄怀
君问西州城下事，醉中叠纸为君书。
嵌空石面标罗刹，压捺潮头敌子胥。
神鬼曾鞭犹不动，波涛虽打欲何如。
谁知太守心相似，抵滞坚顽两有馀。
+++白居易
++++张十八员外以新诗二十五首见寄郡楼月下吟玩…寄微之
秦城南省清秋夜，江郡东楼明月时。
去我三千六百里，得君二十五篇诗。
阳春曲调高难和，淡水交情老始知。
坐到天明吟未足，重封转寄与微之。
+++白居易
++++酬微之
满帙填箱唱和诗，少年为戏老成悲。
声声丽曲敲寒玉，句句妍辞缀色丝。
吟玩独当明月夜，伤嗟同是白头时。
由来才命相磨折，天遣无儿欲怨谁。
+++白居易
++++馀思未尽，加为六韵，重寄微之
海内声华并在身，箧中文字绝无伦。
遥知独对封章草，忽忆同为献纳臣。
走笔往来盈卷轴，除官递互掌丝纶。
制从长庆辞高古，诗到元和体变新。
各有文姬才稚齿，俱无通子继馀尘。
琴书何必求王粲，与女犹胜与外人。
+++白居易
++++答微之咏怀见寄
閤中同直前春事，船里相逢昨日情。
分袂二年劳梦寐，并床三宿话平生。
紫微北畔辞宫阙，沧海西头对郡城。
聚散穷通何足道，醉来一曲放歌行。
+++白居易
++++酬微之夸镜湖
我嗟身老岁方徂，君更官高兴转孤。
军门郡阁曾闲否，禹穴耶溪得到无。
酒盏省陪波卷白，骰盘思共彩呼卢。
一泓镜水谁能羡，自有胸中万顷湖。
+++白居易
++++雪中即事答微之
连夜江云黄惨澹，平明山雪白模糊。
银河沙涨三千里，梅岭花排一万株。
北市风生飘散面，东楼日出照凝酥。
谁家高士关门户，何处行人失道途。
舞鹤庭前毛稍定，捣衣砧上练新铺。
戏团稚女呵红手，愁坐衰翁对白须。
压瘴一州除疾苦，呈丰万井尽欢娱。
润含玉德怀君子，寒助霜威忆大夫。
莫道烟波一水隔，何妨气候两乡殊。
越中地暖多成雨，还有瑶台琼树无。
+++白居易
++++醉封诗筒寄微之
一生休戚与穷通，处处相随事事同。
未死又怜沧海郡，无儿俱作白头翁。
展眉只仰三杯后，代面唯凭五字中。
为向两州邮吏道，莫辞来去递诗筒。
+++白居易
++++除夜寄微之
鬓毛不觉白毵毵，一事无成百不堪。
共惜盛时辞阙下，同嗟除夜在江南。
家山泉石寻常忆，世路风波子细谙。
老校于君合先退，明年半百又加三。
+++白居易
++++苏州李中丞以元日郡斋感怀诗寄微之及予辄依…兼呈微之
白首馀杭白太守，落魄抛名来已久。
一辞渭北故园春，再把江南新岁酒。
杯前笑歌徒勉强，镜里形容渐衰朽。
领郡惭当潦倒年，邻州喜得平生友。
长洲草接松江岸，曲水花连镜湖口。
老去还能痛饮无，春来曾作闲游否。
凭莺传语报李六，倩雁将书与元九。
莫嗟一日日催人，且贵一年年入手。

+++白居易
++++早春西湖闲游怅然兴怀忆与微之同赏…偶成十八韵寄微之
上马复呼宾，湖边景气新。
管弦三数事，骑从十馀人。
立换登山屐，行携漉酒巾。
逢花看当妓，遇草坐为茵。
西日笼黄柳，东风荡白蘋。
小桥装雁齿，轻浪甃鱼鳞。
画舫牵徐转，银船酌慢巡。
野情遗世累，醉态任天真。
彼此年将老，平生分最亲。
高天从所愿，远地得为邻。
云树分三驿，烟波限一津。
翻嗟寸步隔，却厌尺书频。
浙右称雄镇，山阴委重臣。
贵垂长紫绶，荣驾大朱轮。
出动刀枪队，归生道路尘。
雁惊弓易散，鸥怕鼓难驯。
百吏瞻相面，千夫捧拥身。
自然闲兴少，应负镜湖春。
+++白居易
++++答微之见寄（时在郡楼对雪）
可怜风景浙东西，先数馀杭次会稽。
禹庙未胜天竺寺，钱湖不羡若耶溪。
摆尘野鹤春毛暖，拍水沙鸥湿翅低。
更对雪楼君爱否，红栏碧甃点银泥。
+++白居易
++++祭社宵兴灯前偶作
城头传鼓角，灯下整衣冠。
夜镜藏须白，秋泉漱齿寒。
欲将闲送老，须著病辞官。
更待年终后，支持归计看。
+++白居易
++++闲卧
尽日前轩卧，神闲境亦空。
有山当枕上，无事到心中。
帘卷侵床日，屏遮入座风。
望春春未到，应在海门东。
+++白居易
++++新春江次
浦干潮未应，堤湿冻初销。
粉片妆梅朵，金丝刷柳条。
鸭头新绿水，雁齿小红桥。
莫怪珂声碎，春来五马骄。
+++白居易
++++春题湖上
湖上春来似画图，乱峰围绕水平铺。
松排山面千重翠，月点波心一颗珠。
碧毯线头抽早稻，青罗裙带展新蒲。
未能抛得杭州去，一半句留是此湖。
+++白居易
++++早春忆微之
昏昏老与病相和，感物思君叹复歌。
声早鸡先知夜短，色浓柳最占春多。
沙头雨染斑斑草，水面风驱瑟瑟波。
可道眼前光景恶，其如难见故人何。
+++白居易
++++失鹤
失为庭前雪，飞因海上风。
九霄应得侣，三夜不归笼。
声断碧云外，影沉明月中。
郡斋从此后，谁伴白头翁。
+++白居易
++++自感
宴游寝食渐无味，杯酒管弦徒绕身。
宾客欢娱僮仆饱，始知官职为他人。
+++白居易
++++得湖州崔十八使君书喜与杭越邻郡因成长句代贺兼寄微之
三郡何因此结缘，贞元科第忝同年。
故情欢喜开书后，旧事思量在眼前。
越国封疆吞碧海，杭城楼閤入青烟。
吴兴卑小君应屈，为是蓬莱最后仙。
+++白居易
++++同诸客携酒早看樱桃花
晓报樱桃发，春携酒客过。
绿饧粘盏杓，红雪压枝柯。
天色晴明少，人生事故多。
停杯替花语，不醉拟如何。
+++白居易
++++柳絮
三月尽是头白日，与春老别更依依。
凭莺为向杨花道，绊惹春风莫放归。
+++白居易
++++早饮湖州酒，寄崔使君
一榼扶头酒，泓澄泻玉壶。
十分蘸甲酌，潋艳满银盂。
捧出光华动，尝看气味殊。
手中稀琥珀，舌上冷醍醐。
瓶里有时尽，江边无处沽。
不知崔太守，更有寄来无。
+++白居易
++++病中书事
三载卧山城，闲知节物情。
莺多过春语，蝉不待秋鸣。
气嗽因寒发，风痰欲雨生。
病身无所用，唯解卜阴晴。
+++白居易
++++与微之唱和来去常以竹筒贮诗陈协律美而成篇因以此答
拣得琅玕截作筒，缄题章句写心胸。
随风每喜飞如鸟，渡水常忧化作龙。
粉节坚如太守信，霜筠冷称大夫容。
烦君赞咏心知愧，鱼目骊珠同一封。
+++白居易
++++醉戏诸妓
席上争飞使君酒，歌中多唱舍人诗。
不知明日休官后，逐我东山去是谁。
+++白居易
++++北院
北院人稀到，东窗事最偏。
竹烟行灶上，石壁卧房前。
性拙身多暇，心慵事少缘。
还如病居士，唯置一床眠。
+++白居易
++++酬周协律
五十钱唐守，应为送老官。
滥蒙辞客爱，犹作近臣看。
凿落愁须饮，琵琶闷遣弹。
白头虽强醉，不似少年欢。
+++白居易
++++题石山人
腾腾兀兀在人间，贵贱贤愚尽往还。
膻腻筵中唯饮酒，歌钟会处独思山。
存神不许三尸住，混俗无妨两鬓斑。
除却馀杭白太守，何人更解爱君闲。
+++白居易
++++诗解
新篇日日成，不是爱声名。
旧句时时改，无妨悦性情。
但令长守郡，不觉却归城。
只拟江湖上，吟哦过一生。
+++白居易
++++潮
早潮才落晚潮来，一月周流六十回。
不独光阴朝复暮，杭州老去被潮催。
+++白居易
++++闻歌妓唱严郎中诗，因以绝句寄之（严前为郡守）
已留旧政布中和，又付新词与艳歌。
但是人家有遗爱，就中苏小感恩多。
+++白居易
++++柘枝妓
平铺一合锦筵开，连击三声画鼓催。
红蜡烛移桃叶起，紫罗衫动柘枝来。
带垂钿胯花腰重，帽转金铃雪面回。
看即曲终留不住，云飘雨送向阳台。
+++白居易
++++急乐世辞（《乐府诗》作《急世乐》）
正抽碧线绣红罗，忽听黄莺敛翠蛾。
秋思冬愁春怅望，大都不称意时多。
+++白居易
++++天竺寺送坚上人归庐山
锡杖登高寺，香炉忆旧峰。
偶来舟不系，忽去鸟无踪。
岂要留离偈，宁劳动别容。
与师俱是梦，梦里暂相逢。
+++白居易
++++除官赴阙，留赠微之
去年十月半，君来过浙东。
今年五月尽，我发向关中。
两乡默默心相别，一水盈盈路不通。
从此津人应省事，寂寥无复递诗筒。

+++白居易
++++留题郡斋
吟山歌水嘲风月，便是三年官满时。
春为醉眠多闭閤，秋因晴望暂褰帷。
更无一事移风俗，唯化州民解咏诗。
+++白居易
++++别州民
耆老遮归路，壶浆满别筵。
甘棠无一树，那得泪潸然。
税重多贫户，农饥足旱田。
唯留一湖水，与汝救凶年。
+++白居易
++++留题天竺、灵隐两寺
在郡六百日，入山十二回。
宿因月桂落，醉为海榴开。
黄纸除书到，青宫诏命催。
僧徒多怅望，宾从亦裴回。
寺闇烟埋竹，林香雨落梅。
别桥怜白石，辞洞恋青苔。
渐出松间路，犹飞马上杯。
谁教冷泉水，送我下山来。
+++白居易
++++西湖留别
征途行色惨风烟，祖帐离声咽管弦。
翠黛不须留五马，皇恩只许住三年。
绿藤阴下铺歌席，红藕花中泊妓船。
处处回头尽堪恋，就中难别是湖边。
+++白居易
++++重寄别微之
凭仗江波寄一辞，不须惆怅报微之。
犹胜往岁峡中别，滟滪堆边招手时。
+++白居易
++++重题别东楼
东楼胜事我偏知，气象多随昏旦移。
湖卷衣裳白重叠，山张屏障绿参差。
海仙楼塔晴方出，江女笙箫夜始吹。
春雨星攒寻蟹火，秋风霞飐弄涛旗。
宴宜云髻新梳后，曲爱霓裳未拍时。
太守三年嘲不尽，郡斋空作百篇诗。
+++白居易
++++别周军事
主人头白官仍冷，去后怜君是底人。
试谒会稽元相去，不妨相见却殷勤。
+++白居易
++++看常州柘枝，赠贾使君
莫惜新衣舞柘枝，也从尘污汗沾垂。
料君即却归朝去，不见银泥衫故时。
+++白居易
++++汴河路有感
三十年前路，孤舟重往还。
绕身新眷属，举目旧乡关。
事去唯留水，人非但见山。
啼襟与愁鬓，此日两成斑。
+++白居易
++++埇桥旧业
别业埇城北，抛来二十春。
改移新径路，变换旧村邻。
有税田畴薄，无官弟侄贫。
田园何用问，强半属他人。
+++白居易
++++茅城驿
汴河无景思，秋日又凄凄。
地薄桑麻瘦，村贫屋舍低。
早苗多间草，浊水半和泥。
最是萧条处，茅城驿向西。
+++白居易
++++河阴夜泊忆微之
忆君我正泊行舟，望我君应上郡楼。
万里月明同此夜，黄河东面海西头。
+++白居易
++++杭州回舫
自别钱塘山水后，不多饮酒懒吟诗。
欲将此意凭回棹，报与西湖风月知。
+++白居易
++++途中题山泉
决决涌岩穴，溅溅出洞门。
向东应入海，从此不归源。
似叶飘辞树，如云断别根。
吾身亦如此，何日返乡园。
+++白居易
++++欲到东洛，得杨使君书，因以此报
向公心切向财疏，淮上休官洛下居。
三郡政能从独步，十年生计复何如。
使君滩上久分手，别驾渡头先得书。
且喜平安又相见，其馀外事尽空虚。
+++白居易
++++洛下寓居
秋馆清凉日，书因解闷看。
夜窗幽独处，琴不为人弹。
游宴慵多废，趋朝老渐难。
禅僧教断酒，道士劝休官。
渭曲庄犹在，钱唐俸尚残。
如能便归去，亦不至饥寒。
+++白居易
++++味道
叩齿晨兴秋院静，焚香冥坐晚窗深。
七篇真诰论仙事，一卷檀经说佛心。
此日尽知前境妄，多生曾被外尘侵。
自嫌习性犹残处，爱咏闲诗好听琴。
+++白居易
++++好听琴
本性好丝桐，尘机闻即空。
一声来耳里，万事离心中。
清畅堪销疾，恬和好养蒙。
尤宜听三乐，安慰白头翁。
+++白居易
++++爱咏诗
辞章讽咏成千首，心行归依向一乘。
坐倚绳床闲自念，前生应是一诗僧。
+++白居易
++++酬皇甫庶子见寄
掌纶不称吾应笑，典郡无能我自知。
别诏忽惊新命出，同寮偶与夙心期。
春坊潇洒优闲地，秋鬓苍浪老大时。
独占二疏应未可，龙楼见拟觅分司。
+++白居易
++++卧疾
闲官卧疾绝经过，居处萧条近洛河。
水北水南秋月夜，管弦声少杵声多。
+++白居易
++++远师
东宫白庶子，南寺远禅师。
何处遥相见，心无一事时。
+++白居易
++++问远师
荤膻停夜食，吟咏散秋怀。
笑问东林老，诗应不破斋。
+++白居易
++++小院酒醒
酒醒闲独步，小院夜深凉。
一领新秋簟，三间明月廊。
未收残盏杓，初换热衣裳。
好是幽眠处，松阴六尺床。
+++白居易
++++赠侯三郎中
老爱东都好寄身，足泉多竹少埃尘。
年丰最喜唯贫客，秋冷先知是瘦人。
幸有琴书堪作伴，苦无田宅可为邻。
洛中纵未长居得，且与苏田游过春。
+++白居易
++++求分司东都，寄牛相公十韵
忽忽心如梦，星星鬓似丝。
纵贫长有酒，虽老未抛诗。
俭薄身都惯，疏顽性颇宜。
饭粗餐亦饱，被暖起常迟。
万里归何得，三年伴是谁。
华亭鹤不去，天竺石相随。
王尹贳将马，田家卖与池。
开门闲坐日，绕水独行时。
懒慢交游许，衰羸相府知。
官寮幸无事，可惜不分司。
+++白居易
++++酬杨八
君以旷怀宜静境，我因蹇步称闲官。
闭门足病非高士，劳作云心鹤眼看。
+++白居易
++++履道新居二十韵
履道坊西角，官河曲北头。
林园四邻好，风景一家秋。
门闭深沈树，池通浅沮沟。
拔青松直上，铺碧水平流。
篱菊黄金合，窗筠绿玉稠。
疑连紫阳洞，似到白蘋洲。
僧至多同宿，宾来辄少留。
岂无诗引兴，兼有酒销忧。
移榻临平岸，携茶上小舟。
果穿闻鸟啄，萍破见鱼游。
地与尘相远，人将境共幽。
泛潭菱点镜，沉浦月生钩。
厨晓烟孤起，庭寒雨半收。
老饥初爱粥，瘦冷早披裘。
洛下招新隐，秦中忘旧游。
辞章留凤阁，班籍寄龙楼。
病惬官曹静，闲惭俸禄优。
琴书中有得，衣食外何求。
济世才无取，谋身智不周。
应须共心语，万事一时休。
+++白居易
++++九日思杭州旧游，寄周判官及诸客
忽忆郡南山顶上，昔时同醉是今辰。
笙歌委曲声延耳，金翠动摇光照身。
风景不随宫相去，欢娱应逐使君新。
江山宾客皆如旧，唯是当筵换主人。
+++白居易
++++秋晚
烟景淡濛濛，池边微有风。
觉寒蛩近壁，知暝鹤归笼。
长貌随年改，衰情与物同。
夜来霜厚薄，梨叶半低红。
+++白居易
++++分司
散秩留司殊有味，最宜病拙不才身。
行香拜表为公事，碧洛青嵩当主人。
已出闲游多到夜，却归慵卧又经旬。
钱唐五马留三匹，还拟骑游搅扰春。
+++白居易
++++河南王尹初到，以诗代书先问之
别来王阁老，三岁似须臾。
鬓上斑多少，杯前兴有无。
官从分紧慢，情莫问荣枯。
许入朱门否，篮舆一病夫。
+++白居易
++++池西亭
朱栏映晚树，金魄落秋池。
还似钱唐夜，西楼月出时。
+++白居易
++++临池闲卧
小竹围庭匝，平池与砌连。
闲多临水坐，老爱向阳眠。
营役抛身外，幽奇送枕前。
谁家卧床脚，解系钓鱼船。
+++白居易
++++吾庐
吾庐不独贮妻儿，自觉年侵身力衰。
眼下营求容足地，心中准拟挂冠时。
新昌小院松当户，履道幽居竹绕池。
莫道两都空有宅，林泉风月是家资。
+++白居易
++++题新居，寄宣州崔相公（所居南邻即崔家池）
门庭有水巷无尘，好称闲官作主人。
冷似雀罗虽少客，宽于蜗舍足容身。
疏通竹径将迎月，扫掠莎台欲待春。
济世料君归未得，南园北曲谩为邻。
+++白居易
++++忆杭州梅花，因叙旧游，寄萧协律
三年闲闷在馀杭，曾为梅花醉几场。
伍相庙边繁似雪，孤山园里丽如妆。
蹋随游骑心长惜，折赠佳人手亦香。
赏自初开直至落，欢因小饮便成狂。
薛刘相次埋新垄，沈谢双飞出故乡。
歌伴酒徒零散尽，唯残头白老萧郎。
+++白居易
++++病中辱张常侍题集贤院诗，因以继和
天禄阁门开，甘泉侍从回。
图书皆帝籍，寮友尽仙才。
骑省通中掖，龙楼隔上台。
犹怜病宫相，诗寄洛阳来。
+++白居易
++++早春晚归
晚归骑马过天津，沙白桥红返照新。
草色连延多隙地，鼓声闲缓少忙人。
还如南国饶沟水，不似西京足路尘。
金谷风光依旧在，无人管领石家春。
+++白居易
++++赠杨使君
曾嗟放逐同巴峡，且喜归还会洛阳。
时命到来须作用，功名未立莫思量。
银衔叱拨欺风雪，金屑琵琶费酒浆。
更待城东桃李发，共君沉醉两三场。
+++白居易
++++赠皇甫庶子
何因散地共徘徊，人道君才我不才。
骑少马蹄生易蹶，用稀印锁涩难开。
妻知年老添衣絮，婢报天寒拨酒醅。
更愧小胥咨拜表，单衫冲雪夜深来。
+++白居易
++++池上竹下作
穿篱绕舍碧逶迤，十亩闲居半是池。
食饱窗间新睡后，脚轻林下独行时。
水能性淡为吾友，竹解心虚即我师。
何必悠悠人世上，劳心费目觅亲知。
+++白居易
++++闲出觅春，戏赠诸郎官
年来数出觅风光，亦不全闲亦不忙。
放鞚体安骑稳马，隔袍身暖照晴阳。
迎春日日添诗思，送老时时放酒狂。
除却髭须白一色，其馀未伏少年郎。
+++白居易
++++别春炉
暖阁春初入，温炉兴稍阑。
晚风犹冷在，夜火且留看。
独宿相依久，多情欲别难。
谁能共天语，长遣四时寒。
+++白居易
++++泛小䑳二首
水一塘，䑳一只。
䑳头漾漾知风起，䑳背萧萧闻雨滴。
醉卧船中欲醒时，忽疑身是江南客。
船缓进，水平流。
一茎竹篙剔船尾，两幅青幕覆船头。
亚竹乱藤多照岸，如从凤口向湖州。
+++白居易
++++梦行简
天气妍和水色鲜，闲吟独步小桥边。
池塘草绿无佳句，虚卧春窗梦阿怜。
+++白居易
++++题新居呈王尹，兼简府中三掾
弊宅须重葺，贫家乏羡财。
桥凭川守造，树倩府僚栽。
朱板新犹湿，红英暖渐开。
仍期更携酒，倚槛看花来。
+++白居易
++++云和
非琴非瑟亦非筝，拨柱推弦调未成。
欲散白头千万恨，只消红袖两三声。
+++白居易
++++春老
欲随年少强游春，自觉风光不属身。
歌舞屏风花障上，几时曾画白头人。
+++白居易
++++春雪过皇甫家
晚来篮舆雪中回，喜遇君家门正开。
唯要主人青眼待，琴诗谈笑自将来。
+++白居易
++++崔侍御以孩子三日示其所生诗见示因以二绝句和之
洞房门上挂桑弧，香水盆中浴凤雏。
还似初生三日魄，嫦娥满月即成珠。
爱惜肯将同宝玉，喜欢应胜得王侯。
弄璋诗句多才思，愁杀无儿老邓攸。
+++白居易
++++与皇甫庶子同游城东
闲游何必多徒侣，相劝时时举一杯。
博望苑中无职役，建春门外足池台。
绿油剪叶蒲新长，红蜡黏枝杏欲开。
白马朱衣两宫相，可怜天气出城来。
+++白居易
++++洛城东花下作
记得旧诗章，花多数洛阳。
及逢枝似雪，已是鬓成霜。
向后光阴促，从前事意忙。
无因重年少，何计驻时芳。
欲送愁离面，须倾酒入肠。
白头无藉在，醉倒亦何妨。
+++白居易
++++晚春寄微之并崔湖州
洛阳陌上少交亲，履道城边欲暮春。
崔在吴兴元在越，出门骑马觅何人。
+++白居易
++++城东闲行，因题尉迟司业水阁
闲绕洛阳城，无人知姓名。
病乘篮舆出，老著茜衫行。
处处花相引，时时酒一倾。
借君溪阁上，醉咏两三声。
+++白居易
++++寄皇甫七
孟夏爱吾庐，陶潜语不虚。
花樽飘落酒，风案展开书。
邻女偷新果，家僮漉小鱼。
不知皇甫七，池上兴何如。
+++白居易
++++访皇甫七
上马行数里，逢花倾一杯。
更无停泊处，还是觅君来。

++中卷四百四十七
  
+++白居易
++++除苏州刺史，别洛城东花
乱雪千花落，新丝两鬓生。
老除吴郡守，春别洛阳城。
江上今重去，城东更一行。
别花何用伴，劝酒有残莺。
+++白居易
++++奉和汴州令狐令公二十二韵（同用淹字）
客有东征者，夷门一落帆。
二年方得到，五日未为淹。
在浚旌重葺，游梁馆更添。
心因好善乐，貌为礼贤谦。
俗阜知敦劝，民安见察廉。
仁风扇道路，阴雨膏闾阎。
文律操将柄，兵机钓得钤。
碧幢油叶叶，红旆火襜襜。
景象春加丽，威容晓助严。
枪森赤豹尾，纛吒黑龙髯。
门静尘初敛，城昏日半衔。
选幽开后院，占胜坐前檐。
平展丝头毯，高褰锦额帘。
雷捶柘枝鼓，雪摆胡腾衫。
发滑歌钗坠，妆光舞汗沾。
回灯花簇簇，过酒玉纤纤。
馔盛盘心殢，醅浓盏底黏。
陆珍熊掌烂，海味蟹螯咸。
福履千夫祝，形仪四座瞻。
羊公长在岘，傅说莫归岩。
眷爱人人遍，风情事事兼。
犹嫌客不醉，同赋夜厌厌。
+++白居易
++++船夜援琴
鸟栖鱼不动，月照夜江深。
身外都无事，舟中只有琴。
七弦为益友，两耳是知音。
心静即声淡，其间无古今。
+++白居易
++++答刘和州禹锡
换印虽频命未通，历阳湖上又秋风。
不教才展休明代，为罚诗争造化功。
我亦思归田舍下，君应厌卧郡斋中。
好相收拾为闲伴，年齿官班约略同。
+++白居易
++++渡淮
淮水东南阔，无风渡亦难。
孤烟生乍直，远树望多圆。
春浪棹声急，夕阳帆影残。
清流宜映月，今夜重吟看。
+++白居易
++++赴苏州至常州，答贾舍人
杭城隔岁转苏台，还拥前时五马回。
厌见簿书先眼合，喜逢杯酒暂眉开。
未酬恩宠年空去，欲立功名命不来。
一别承明三领郡，甘从人道是粗才。
+++白居易
++++去岁罢杭州今春领吴郡惭无善政聊写鄙怀兼寄三相公
为问三丞相，如何秉国钧。
那将最剧郡，付与苦慵人。
岂有吟诗客，堪为持节臣。
不才空饱暖，无惠及饥贫。
昨卧南城月，今行北境春。
铅刀磨欲尽，银印换何频。
杭老遮车辙，吴童扫路尘。
虚迎复虚送，惭见两州民。
+++白居易
++++宣武令狐相公以诗寄赠传播吴中聊奉短草用申酬谢
新诗传咏忽纷纷，楚老吴娃耳遍闻。
尽解呼为好才子，不知官是上将军。
辞人命薄多无位，战将功高少有文。
谢脁篇章韩信钺，一生双得不如君。
+++白居易
++++自咏
形容瘦薄诗情苦，岂是人间有相人。
只合一生眠白屋，何因三度拥朱轮。
金章未佩虽非贵，银榼常携亦不贫。
唯是无儿头早白，被天磨折恰平均。
+++白居易
++++吟前篇，因寄微之
君颜贵茂不清羸，君句雄华不苦悲。
何事遣君还似我，髭须早白亦无儿。
+++白居易
++++紫薇花
紫薇花对紫微翁，名目虽同貌不同。
独占芳菲当夏景，不将颜色托春风。
浔阳官舍双高树，兴善僧庭一大丛。
何似苏州安置处，花堂栏下月明中。
+++白居易
++++自到郡斋仅经旬日方专公务未及宴游偷闲…仍呈吴中诸客
渭北离乡客，江南守土臣。
涉途初改月，入境已经旬。
甲郡标天下，环封极海滨。
版图十万户，兵籍五千人。
自顾才能少，何堪宠命频。
冒荣惭印绶，虚奖负丝纶。
候病须通脉，防流要塞津。
救烦无若静，补拙莫如勤。
削使科条简，摊令赋役均。
以兹为报效，安敢不躬亲。
襦袴提于手，韦弦佩在绅。
敢辞称俗吏，且愿活疲民。
常未征黄霸，湖犹借寇恂。
愧无铛脚政，徒忝犬牙邻。
制诰夸黄绢，诗篇占白蘋。
铜符抛不得，琼树见无因。
警寐钟传夜，催衙鼓报晨。
唯知对胥吏，未暇接亲宾。
色变云迎夏，声残鸟过春。
麦风非逐扇，梅雨异随轮。
武寺山如故，王楼月自新。
池塘闲长草，丝竹废生尘。
暑遣烧神酎，晴教晒舞茵。
待还公事了，亦拟乐吾身。
+++白居易
++++题笼鹤
经旬不饮酒，逾月未闻歌。
岂是风情少，其如尘事多。
虎丘惭客问，娃馆妒人过。
莫笑笼中鹤，相看去几何。
+++白居易
++++答客问杭州
为我踟蹰停酒盏，与君约略说杭州。
山名天竺堆青黛，湖号钱唐泻绿油。
大屋檐多装雁齿，小航船亦画龙头。
所嗟水路无三百，官系何因得再游。
+++白居易
++++登阊门闲望
阊门四望郁苍苍，始觉州雄土俗强。
十万夫家供课税，五千子弟守封疆。
阖闾城碧铺秋草，乌鹊桥红带夕阳。
处处楼前飘管吹，家家门外泊舟航。
云埋虎寺山藏色，月耀娃宫水放光。
曾赏钱唐嫌茂苑，今来未敢苦夸张。
+++白居易
++++代诸妓赠送周判官
妓筵今夜别姑苏，客棹明朝向镜湖。
莫泛扁舟寻范蠡，且随五马觅罗敷。
兰亭月破能回否，娃馆秋凉却到无。
好与使君为老伴，归来休染白髭须。
+++白居易
++++秋寄微之十二韵
娃馆松江北，稽城浙水东。
屈君为长吏，伴我作衰翁。
旌旆知非远，烟云望不通。
忙多对酒榼，兴少阅诗筒。
淡白秋来日，疏凉雨后风。
馀霞数片绮，新月一张弓。
影满衰桐树，香凋晚蕙丛。
饥啼春谷鸟，寒怨络丝虫。
览镜头虽白，听歌耳未聋。
老愁从此遣，醉笑与谁同。
清旦方堆案，黄昏始退公。
可怜朝暮景，销在两衙中。
+++白居易
++++池上早秋
荷芰绿参差，新秋水满池。
早凉生北槛，残照下东篱。
露饱蝉声懒，风干柳意衰。
过潘二十岁，何必更愁悲。
+++白居易
++++郡西亭偶咏
常爱西亭面北林，公私尘事不能侵。
共闲作伴无如鹤，与老相宜只有琴。
莫遣是非分作界，须教吏隐合为心。
可怜此道人皆见，但要修行功用深。
+++白居易
++++故衫
闇淡绯衫称老身，半披半曳出朱门。
袖中吴郡新诗本，襟上杭州旧酒痕。
残色过梅看向尽，故香因洗嗅犹存。
曾经烂熳三年著，欲弃空箱似少恩。
+++白居易
++++郡中夜听李山人弹三乐
风琴秋拂匣，月户夜开关。
荣启先生乐，姑苏太守闲。
传声千古后，得意一时间。
却怪钟期耳，唯听水与山。
+++白居易
++++东城桂三首
子堕本从天竺寺，根盘今在阖闾城。
当时应逐南风落，落向人间取次生。
霜雪压多虽不死，荆榛长疾欲相埋。
长忧落在樵人手，卖作苏州一束柴。
遥知天上桂花孤，试问嫦娥更要无。
月宫幸有闲田地，何不中央种两株。
+++白居易
++++闻行简恩赐章服，喜成长句寄之
吾年五十加朝散，尔亦今年赐服章。
齿发恰同知命岁，官衔俱是客曹郎。
荣传锦帐花联萼，彩动绫袍雁趁行。
大抵著绯宜老大，莫嫌秋鬓数茎霜。
+++白居易
++++唤笙歌
露坠萎花槿，风吹败叶荷。
老心欢乐少，秋眼感伤多。
芳岁今如此，衰翁可奈何。
犹应不如醉，试遣唤笙歌。
+++白居易
++++对酒吟
一抛学士笔，三佩使君符。
未换银青绶，唯添雪白须。
公门衙退掩，妓席客来铺。
履舄从相近，讴吟任所须。
金衔嘶五马，钿带舞双姝。
不得当年有，犹胜到老无。
合声歌汉月，齐手拍吴歈。
今夜还先醉，应烦红袖扶。
+++白居易
++++偶饮
三盏醺醺四体融，妓亭檐下夕阳中。
千声方响敲相续，一曲云和戛未终。
今日心情如往日，秋风气味似春风。
唯憎小吏樽前报，道去衙时水五筒。
+++白居易
++++早发赴洞庭舟中作
阊门曙色欲苍苍，星月高低宿水光。
棹举影摇灯烛动，舟移声拽管弦长。
渐看海树红生日，遥见包山白带霜。
出郭已行十五里，唯消一曲慢霓裳。
+++白居易
++++宿湖中
水天向晚碧沉沉，树影霞光重叠深。
浸月冷波千顷练，苞霜新橘万株金。
幸无案牍何妨醉，纵有笙歌不废吟。
十只画船何处宿，洞庭山脚太湖心。
+++白居易
++++拣贡橘书情
洞庭贡橘拣宜精，太守勤王请自行。
珠颗形容随日长，琼浆气味得霜成。
登山敢惜驽骀力，望阙难伸蝼蚁情。
疏贱无由亲跪献，愿凭朱实表丹诚。
+++白居易
++++夜泛阳坞入明月湾即事，寄崔湖州
湖山处处好淹留，最爱东湾北坞头。
掩映橘林千点火，泓澄潭水一盆油。
龙头画舸衔明月，鹊脚红旗蘸碧流。
为报茶山崔太守，与君各是一家游。
+++白居易
++++泛太湖书事，寄微之
烟渚云帆处处通，飘然舟似入虚空。
玉杯浅酌巡初匝，金管徐吹曲未终。
黄夹缬林寒有叶，碧琉璃水净无风。
避旗飞鹭翩翻白，惊鼓跳鱼拨剌红。
涧雪压多松偃蹇，岩泉滴久石玲珑。
书为故事留湖上，吟作新诗寄浙东。
军府威容从道盛，江山气色定知同。
报君一事君应羡，五宿澄波皓月中。

+++白居易
++++题新馆
曾为白社羁游子，今作朱门醉饱身。
十万户州尤觉贵，二千石禄敢言贫。
重裘每念单衣士，兼味尝思旅食人。
新馆寒来多少客，欲回歌酒暖风尘。
+++白居易
++++西楼喜雪命宴
宿云黄惨澹，晓雪白飘飖。
散面遮槐市，堆花压柳桥。
四郊铺缟素，万室甃琼瑶。
银榼携桑落，金炉上丽谯。
光迎舞妓动，寒近醉人销。
歌乐虽盈耳，惭无五袴谣。
+++白居易
++++新栽梅
池边新种七株梅，欲到花时点检来。
莫怕长洲桃李妒，今年好为使君开。
+++白居易
++++酬刘和州戏赠
钱唐山水接苏台，两地褰帷愧不才。
政事素无争学得，风情旧有且将来。
双蛾解珮啼相送，五马鸣珂笑却回。
不似刘郎无景行，长抛春恨在天台。
+++白居易
++++戏和贾常州醉中二绝句
闻道毗陵诗酒兴，近来积渐学姑苏。
罨头新令从偷去，刮骨清吟得似无。
越调管吹留客曲，吴吟诗送暖寒杯。
娃宫无限风流事，好遣孙心暂学来。
+++白居易
++++岁暮寄微之三首
微之别久能无叹，知退书稀岂免愁。
甲子百年过半后，光阴一岁欲终头。
池冰晓合胶船底，楼雪晴销露瓦沟。
自觉欢情随日减，苏州心不及杭州。
荣进虽频退亦频，与君才命不调匀。
若不九重中掌事，即须千里外抛身。
紫垣南北厅曾对，沧海东西郡又邻。
唯欠结庐嵩洛下，一时归去作闲人。
白头岁暮苦相思，除却悲吟无可为。
枕上从妨一夜睡，灯前读尽十年诗。
龙钟校正骑驴日，憔悴通江司马时。
若并如今是全活，纡朱拖紫且开眉。
+++白居易
++++岁日家宴戏示弟侄等兼呈张侍御二十八丈殷判官二十三兄
弟妹妻孥小侄甥，娇痴弄我助欢情。
岁盏后推蓝尾酒，春盘先劝胶牙饧。
形骸潦倒虽堪叹，骨肉团圆亦可荣。
犹有夸张少年处，笑呼张丈唤殷兄。
+++白居易
++++正月三日闲行
黄鹂巷口莺欲语，乌鹊河头冰欲销。
绿浪东西南北水，红栏三百九十桥。
鸳鸯荡漾双双翅，杨柳交加万万条。
借问春风来早晚，只从前日到今朝。
+++白居易
++++夜归
逐胜移朝宴，留欢放晚衙。
宾寮多谢客，骑从半吴娃。
到处销春景，归时及月华。
城阴一道直，烛焰两行斜。
东吹先催柳，南霜不杀花。
皋桥夜沽酒，灯火是谁家。
+++白居易
++++自叹
岂独年相迫，兼为病所侵。
春来痰气动，老去嗽声深。
眼暗犹操笔，头斑未挂簪。
因循过日月，真是俗人心。
+++白居易
++++郡中闲独，寄微之及崔湖州
少年宾旅非吾辈，晚岁簪缨束我身。
酒散更无同宿客，诗成长作独吟人。
蘋洲会面知何日，镜水离心又一春。
两处也应相忆在，官高年长少情亲。
+++白居易
++++小舫
小舫一艘新造了，轻装梁柱庳安篷。
深坊静岸游应遍，浅水低桥去尽通。
黄柳影笼随棹月，白蘋香起打头风。
慢牵欲傍樱桃泊，借问谁家花最红。
+++白居易
++++马坠强出，赠同座
足伤遭马坠，腰重倩人抬。
只合窗间卧，何由花下来。
坐依桃叶枝，行呷地黄杯。
强出非他意，东风落尽梅。
+++白居易
++++夜闻贾常州、崔湖州茶山境会想羡欢宴因寄此诗
遥闻境会茶山夜，珠翠歌钟俱绕身。
盘下中分两州界，灯前合作一家春。
青娥递舞应争妙，紫笋齐尝各斗新。
自叹花时北窗下，蒲黄酒对病眠人。
+++白居易
++++酬微之开拆新楼初毕相报末联见戏之作
海山郁郁石棱棱，新豁高居正好登。
南临赡部三千界，东对蓬宫十二层。
报我楼成秋望月，把君诗读夜回灯。
无妨却有他心眼，妆点亭台即不能。
+++白居易
++++病中多雨逢寒食
水国多阴常懒出，老夫饶病爱闲眠。
三旬卧度莺花月，一半春销风雨天。
薄暮何人吹觱篥，新晴几处缚秋千。
彩绳芳树长如旧，唯是年年换少年。
+++白居易
++++清明夜
好风胧月清明夜，碧砌红轩刺史家。
独绕回廊行复歇，遥听弦管暗看花。
+++白居易
++++苏州柳
金谷园中黄袅娜，曲江亭畔碧婆娑。
老来处处游行遍，不似苏州柳最多。
絮扑白头条拂面，使君无计奈春何。
+++白居易
++++三月二十八日赠周判官
一春惆怅残三日，醉问周郎忆得无。
柳絮送人莺劝酒，去年今日别东都。
+++白居易
++++偶作
红杏初生叶，青梅已缀枝。
阑珊花落后，寂寞酒醒时。
坐闷低眉久，行慵举足迟。
少年君莫怪，头白自应知。
+++白居易
++++重答刘和州
分无佳丽敌西施，敢有文章替左司。
随分笙歌聊自乐，等闲篇咏被人知。
花边妓引寻香径，月下僧留宿剑池。
可惜当时好风景，吴王应不解吟诗。
+++白居易
++++奉送三兄
少年曾管二千兵，昼听笙歌夜斫营。
自反丘园头尽白，每逢旗鼓眼犹明。
杭州暮醉连床卧，吴郡春游并马行。
自愧阿连官职慢，只教兄作使君兄。
+++白居易
++++城上夜宴
留春不住登城望，惜夜相将秉烛游。
风月万家河两岸，笙歌一曲郡西楼。
诗听越客吟何苦，酒被吴娃劝不休。
从道人生都是梦，梦中欢笑亦胜愁。
+++白居易
++++重题小舫，赠周从事，兼戏微之
细篷青篾织鱼鳞，小眼红窗衬麹尘。
阔狭才容从事座，高低恰称使君身。
舞筵须拣腰轻女，仙棹难胜骨重人。
不似镜湖廉使出，高樯大艑闹惊春。
+++白居易
++++吴樱桃
含桃最说出东吴，香色鲜秾气味殊。
洽恰举头千万颗，婆娑拂面两三株。
鸟偷飞处衔将火，人摘争时蹋破珠。
可惜风吹兼雨打，明朝后日即应无。
+++白居易
++++春尽劝客酒
林下春将尽，池边日半斜。
樱桃落砌颗，夜合隔帘花。
尝酒留闲客，行茶使小娃。
残杯劝不饮，留醉向谁家。
+++白居易
++++仲夏斋居，偶题八韵，寄微之及崔湖州
腥血与荤蔬，停来一月馀。
肌肤虽瘦损，方寸任清虚。
体适通宵坐，头慵隔日梳。
眼前无俗物，身外即僧居。
水榭风来远，松廊雨过初。
褰帘放巢燕，投食施池鱼。
久别闲游伴，频劳问疾书。
不知湖与越，吏隐兴何如。
+++白居易
++++官宅
红紫共纷纷，祗承老使君。
移舟木兰棹，行酒石榴裙。
水色窗窗见，花香院院闻。
恋他官舍住，双鬓白如云。
+++白居易
++++六月三日夜闻蝉
荷香清露坠，柳动好风生。
微月初三夜，新蝉第一声。
乍闻愁北客，静听忆东京。
我有竹林宅，别来蝉再鸣。
不知池上月，谁拨小船行。
+++白居易
++++莲石
青石一两片，白莲三四枝。
寄将东洛去，心与物相随。
石倚风前树，莲栽月下池。
遥知安置处，预想发荣时。
领郡来何远，还乡去已迟。
莫言千里别，岁晚有心期。
+++白居易
++++眼病二首
散乱空中千片雪，蒙笼物上一重纱。
纵逢晴景如看雾，不是春天亦见花。
僧说客尘来眼界，医言风眩在肝家。
两头治疗何曾瘥，药力微茫佛力赊。
眼藏损伤来已久，病根牢固去应难。
医师尽劝先停酒，道侣多教早罢官。
案上谩铺龙树论，盒中虚撚决明丸。
人间方药应无益，争得金篦试刮看。
+++白居易
++++题东武丘寺六韵
香刹看非远，祇园入始深。
龙蟠松矫矫，玉立竹森森。
怪石千僧坐，灵池一剑沉。
海当亭两面，山在寺中心。
酒熟凭花劝，诗成倩鸟吟。
寄言轩冕客，此地好抽簪。
+++白居易
++++夜游西武丘寺八韵
不厌西丘寺，闲来即一过。
舟船转云岛，楼阁出烟萝。
路入青松影，门临白月波。
鱼跳惊秉烛，猿觑怪鸣珂。
摇曳双红旆，娉婷十翠娥。
香花助罗绮，钟梵避笙歌。
领郡时将久，游山数几何。
一年十二度，非少亦非多。
+++白居易
++++咏怀
苏杭自昔称名郡，牧守当今当好官。
两地江山蹋得遍，五年风月咏将残。
几时酒醆曾抛却，何处花枝不把看。
白发满头归得也，诗情酒兴渐阑珊。
+++白居易
++++重咏
日觉双眸暗，年惊两鬓苍。
病应无处避，老更不宜忙。
徇俗心情少，休官道理长。
今秋归去定，何必重思量。
+++白居易
++++百日假满
心中久有归田计，身上都无济世才。
长告初从百日满，故乡元约一年回。
马辞辕下头高举，鹤出笼中翅大开。
但拂衣行莫回顾，的无官职趁人来。
+++白居易
++++九日寄微之
眼闇头风事事妨，绕篱新菊为谁黄。
闲游日久心慵倦，痛饮年深肺损伤。
吴郡两回逢九月，越州四度见重阳。
怕飞杯酒多分数，厌听笙歌旧曲章。
蟋蟀声寒初过雨，茱萸色浅未经霜。
去秋共数登高会，又被今年减一场。
+++白居易
++++题报恩寺
好是清凉地，都无系绊身。
晚晴宜野寺，秋景属闲人。
净石堪敷坐，寒泉可濯巾。
自惭容鬓上，犹带郡庭尘。
+++白居易
++++晚起
卧听冬冬衙鼓声，起迟睡足长心情。
华簪脱后头虽白，堆案抛来眼校明。
闲上篮舆乘兴出，醉回花舫信风行。
明朝更濯尘缨去，闻道松江水最清。
+++白居易
++++自思益寺次楞伽寺作
朝从思益峰游后，晚到楞伽寺歇时。
照水姿容虽已老，上山筋力未全衰。
行逢禅客多相问，坐倚渔舟一自思，犹去悬车十五载，休官非早亦非迟。
+++白居易
++++松江亭携乐观渔宴宿
震泽平芜岸，松江落叶波。
在官常梦想，为客始经过。
水面排罾网，船头簇绮罗。
朝盘鲙红鲤，夜烛舞青娥。
雁断知风急，潮平见月多。
繁丝与促管，不解和渔歌。
+++白居易
++++宿灵岩寺上院
高高白月上青林，客去僧归独夜深。
荤血屏除唯对酒，歌钟放散只留琴。
更无俗物当人眼，但有泉声洗我心。
最爱晓亭东望好，太湖烟水绿沉沉。
+++白居易
++++酬别周从事二首
腰痛拜迎人客倦，眼昏勾押簿书难。
辞官归去缘衰病，莫作陶潜范蠡看。
洛下田园久抛掷，吴中歌酒莫留连。
嵩阳云树伊川月，已校归迟四五年。
+++白居易
++++武丘寺路（去年重开寺路桃李莲荷约种数千株）
自开山寺路，水陆往来频。
银勒牵骄马，花船载丽人。
芰荷生欲遍，桃李种仍新。
好住湖堤上，长留一道春。
+++白居易
++++齐云楼晚望偶题十韵兼呈冯侍御，周、殷二协律
潦倒宦情尽，萧条芳岁阑。
欲辞南国去，重上北城看。
复叠江山壮，平铺井邑宽。
稠过杨府，坊闹半长安。
插雾峰头没，穿霞日脚残。
水光红漾漾，树色绿漫漫。
约略留遗爱，殷勤念旧欢。
病抛官职易，老别友朋难。
九月全无热，西风亦未寒。
齐云楼北面，半日凭栏干。
+++白居易
++++河亭晴望（九月八日）
风转云头敛，烟销水面开。
晴虹桥影出，秋雁橹声来。
郡静官初罢，乡遥信未回。
明朝是重九，谁劝菊花杯。
+++白居易
++++留别微之
干时久与本心违，悟道深知前事非。
犹厌劳形辞郡印，那将趁伴著朝衣。
五千言里教知足，三百篇中劝式微。
少室云边伊水畔，比君校老合先归。
+++白居易
++++自喜
自喜天教我少缘，家徒行计两翩翩。
身兼妻子都三口，鹤与琴书共一船。
僮仆减来无冗食，资粮算外有馀钱。
携将贮作丘中费，犹免饥寒得数年。
+++白居易
++++武丘寺路宴留别诸妓
银泥裙映锦障泥，画舸停桡马簇蹄。
清管曲终鹦鹉语，红旗影动䮂䮧嘶。
渐消醉色朱颜浅，欲语离情翠黛低。
莫忘使君吟咏处，女坟湖北武丘西。
+++白居易
++++江上对酒二首
酒助疏顽性，琴资缓慢情。
有慵将送老，无智可劳生。
忽忽忘机坐，伥伥任运行。
家乡安处是，那独在神京。
久贮沧浪意，初辞桎梏身。
昏昏常带酒，默默不应人。
坐稳便箕踞，眠多爱欠伸。
客来存礼数，始著白纶巾。
+++白居易
++++望亭驿酬别周判官
何事出长洲，连宵饮不休。
醒应难作别，欢渐少于愁。
灯火穿村市，笙歌上驿楼。
何言五十里，已不属苏州。
+++白居易
++++见小侄龟儿咏灯诗并腊娘制衣，因寄行简
已知腊子能裁服，复报龟儿解咏灯。
巧妇才人常薄命，莫教男女苦多能。
+++白居易
++++酒筵上答张居士
但要前尘减，无妨外相同。
虽过酒肆上，不离道场中。
弦管声非实，花钿色是空。
何人知此义，唯有净名翁。
+++白居易
++++鹦鹉
陇西鹦鹉到江东，养得经年觜渐红。
常恐思归先剪翅，每因喂食暂开笼。
怜巧语情虽重，鸟忆高飞意不同。
应似朱门歌舞妓，深藏牢闭后房中。
+++白居易
++++听琵琶妓弹略略
腕软拨头轻，新教略略成。
四弦千遍语，一曲万重情。
法向师边得，能从意上生。
莫欺江外手，别是一家声。
+++白居易
++++写新诗寄微之，偶题卷后
写了吟看满卷愁，浅红笺纸小银钩。
未容寄与微之去，已被人传到越州。
+++白居易
++++宝历二年八月三十日夜梦后作
尘缨忽解诚堪喜，世网重来未可知。
莫忘全吴馆中梦，岭南泥雨步行时。
+++白居易
++++与梦得同登栖灵塔（一无栖字）
半月悠悠在广陵，何楼何塔不同登。
共怜筋力犹堪在，上到栖灵第九层。
+++白居易
++++梦苏州水阁，寄冯侍御
扬州驿里梦苏州，梦到花桥水阁头。
觉后不知冯侍御，此中昨夜共谁游。
+++白居易
++++喜罢郡
五年两郡亦堪嗟，偷出游山走看花。
自此光阴为己有，从前日月属官家。
樽前免被催迎使，枕上休闻报坐衙。
睡到午时欢到夜，回看官职是泥沙。
+++白居易
++++答次休上人
姓白使君无丽句，名休座主有新文。
禅心不合生分别，莫爱馀霞嫌碧云。

++中卷四百四十八
  
+++白居易
++++感悟妄缘，题如上人壁
自从为騃童，直至作衰翁。
所好随年异，为忙终日同。
弄沙成佛塔，锵玉谒王宫。
彼此皆儿戏，须臾即色空。
有营非了义，无著是真宗。
兼恐勤修道，犹应在妄中。
+++白居易
++++思子台有感二首
曾家机上闻投杼，尹氏园中见掇蜂。
但以恩情生隙罅，何人不解作江充。
闇生魑魅蠹生虫，何异谗生疑阻中。
但使武皇心似烛，江充不敢作江充。
+++白居易
++++赋得边城角
边角两三枝，霜天陇上儿。
望乡相并立，向月一时吹。
战马头皆举，征人手尽垂。
呜呜三奏罢，城上展旌旗。
+++白居易
++++忆洛中所居
忽忆东都宅，春来事宛然。
雪销行径里，水上卧房前。
厌绿栽黄竹，嫌红种白莲。
醉教莺送酒，闲遣鹤看船。
幸是林园主，惭为食禄牵。
宦情薄似纸，乡思争于弦。
岂合姑苏守，归休更待年。
+++白居易
++++想归田园
恋他朝市求何事，想取丘园乐此身。
千首恶诗吟过日，一壶好酒醉消春。
归乡年亦非全老，罢郡家仍未苦贫。
快活不知如我者，人间能有几多人。
+++白居易
++++琴茶
兀兀寄形群动内，陶陶任性一生间。
自抛官后春多醉，不读书来老更闲。
琴里知闻唯渌水，茶中故旧是蒙山。
穷通行止长相伴，谁道吾今无往还。
+++白居易
++++赠楚州郭使君
淮水东南第一州，山围雉堞月当楼。
黄金印绶悬腰底，白雪歌诗落笔头。
笑看儿童骑竹马，醉携宾客上仙舟。
当家美事堆身上，何啻林宗与细侯。
+++白居易
++++和郭使君题枸杞（一作枸杞寄郭使君）
山阳太守政严明，吏静人安无犬惊。
不知灵药根成狗，怪得时闻吠夜声。
+++白居易
++++初到洛下闲游
汉庭重少身宜退，洛下闲居迹可逃。
趁伴入朝应老丑，寻春放醉尚粗豪。
诗携彩纸新装卷，酒典绯花旧赐袍。
曾在东方千骑上，至今躞蹀马头高。
+++白居易
++++醉赠刘二十八使君
为我引杯添酒饮，与君把箸击盘歌。
诗称国手徒为尔，命压人头不奈何。
举眼风光长寂寞，满朝官职独蹉跎。
亦知合被才名折，二十三年折太多。
+++白居易
++++太湖石
烟翠三秋色，波涛万古痕。
削成青玉片，截断碧云根。
风气通岩穴，苔文护洞门。
三峰具体小，应是华山孙。
+++白居易
++++过敷水
垂鞭欲渡罗敷水，处分鸣驺且缓驱。
秦氏双蛾久冥漠，苏台五马尚踟蹰。
村童店女仰头笑，今日使君真是愚。
+++白居易
++++南院
林院无情绪，经春不一开。
杨花飞作穗，榆荚落成堆。
壮气从中减，流年逐后催。
只应如过客，病去老迎来。
+++白居易
++++闲咏
步月怜清景，眠松爱绿阴。
早年诗思苦，晚岁道情深。
夜学禅多坐，秋牵兴暂吟。
悠然两事外，无处更留心。
+++白居易
++++初授秘监，拜赐金紫，闲吟小酌，偶写所怀
紫袍新秘监，白首旧书生。
鬓雪人间寿，腰金世上荣。
子孙无可念，产业不能营。
酒引眼前兴，诗留身后名。
闲倾三数酌，醉咏十馀声。
便是羲皇代，先从心太平。
+++白居易
++++新昌闲居，招杨郎中兄弟
纱巾角枕病眠翁，忙少闲多谁与同。
但有双松当砌下，更无一事到心中。
金章紫绶堪如梦，皂盖朱轮别似空。
暑月贫家何所有，客来唯赠北窗风。
+++白居易
++++秘省后厅
槐花雨润新秋地，桐叶风翻欲夜天。
尽日后厅无一事，白头老监枕书眠。
+++白居易
++++松斋偶兴
置心思虑外，灭迹是非间。
约俸为生计，随官换往还。
耳烦闻晓角，眼醒见秋山。
赖此松檐下，朝回半日闲。
+++白居易
++++和杨郎中贺杨仆射致仕后杨侍郎门生合宴席上作
业重关西继大名，恩深阙下遂高情。
祥鳣降伴趋庭鲤，贺燕飞和出谷莺。
范蠡舟中无子弟，疏家席上欠门生。
可怜玉树连桃李，从古无如此会荣。
+++白居易
++++松下琴赠客
松寂风初定，琴清夜欲阑。
偶因群动息，试拨一声看。
寡鹤当徽怨，秋泉应指寒。
惭君此倾听，本不为君弹。
+++白居易
++++秋斋
晨起秋斋冷，萧条称病容。
清风两窗竹，白露一庭松。
阮籍谋身拙，嵇康向事慵。
生涯别有处，浩气在心胸。
+++白居易
++++涂山寺独游
野径行无伴，僧房宿有期。
涂山来去熟，唯是马蹄知。
+++白居易
++++登观音台望城
百千家似围棋局，十二街如种菜畦。
遥认微微入朝火，一条星宿五门西。
+++白居易
++++登灵应台北望
临高始见人寰小，对远方知色界空。
回首却归朝市去，一稊米落太仓中。
+++白居易
++++酬裴相公题兴化小池见招长句
为爱小塘招散客，不嫌老监与新诗。
山公倒载无妨学，范蠡扁舟未要追。
蓬断偶飘桃李径，鸥惊误拂凤凰池。
敢辞课拙酬高韵，一勺争禁万顷陂。
+++白居易
++++闲行
五十年来思虑熟，忙人应未胜闲人。
林园傲逸真成贵，衣食单疏不是贫。
专掌图书无过地，遍寻山水自由身。
傥年七十犹强健，尚得闲行十五春。
+++白居易
++++闲出
兀兀出门何处去，新昌街晚树阴斜。
马蹄知意缘行熟，不向杨家即庾家。
+++白居易
++++与僧智如夜话
懒钝尤知命，幽栖渐得朋。
门闲无谒客，室静有禅僧。
炉向初冬火，笼停半夜灯。
忧劳缘智巧，自喜百无能。
+++白居易
++++忆庐山旧隐及洛下新居
形骸黾勉班行内，骨肉句留俸禄中。
无奈攀缘随手长，亦知恩爱到头空。
草堂久闭庐山下，竹院新抛洛水东。
自是未能归去得，世间谁要白须翁。
+++白居易
++++晚寒（晚一作暝）
急景流如箭，凄风利似刀。
暝催鸡翅敛，寒束树枝高。
缩水浓和酒，加绵厚絮袍。
可怜冬计毕，暖卧醉陶陶。
+++白居易
++++偶眠（偶一作醉）
放杯书案上，枕臂火炉前。
老爱寻思事，慵多取次眠。
妻教卸乌帽，婢与展青毡。
便是屏风样，何劳画古贤。
+++白居易
++++华城西北雉堞最高崔相公首创楼台钱左丞继种…怅然成咏
高居称君子，潇洒四无邻。
丞相栋梁久，使君桃李新。
凝情看丽句，驻步想清尘。
况是寒天客，楼空无主人。
+++白居易
++++奉使途中，戏赠张常侍
早风吹土满长衢，驿骑星轺尽疾驱。
共笑篮舁亦称使，日驰一驿向东都。
+++白居易
++++有小白马乘驭多时奉使东行至稠桑驿溘然而毙…题二十韵
能骤复能驰，翩翩白马儿。
毛寒一团雪，鬃薄万条丝。
皂盖春行日，骊驹晓从时。
双旌前独步，五马内偏骑。
芳草承蹄叶，垂杨拂顶枝。
跨将迎好客，惜不换妖姬。
慢鞚游萧寺，闲驱醉习池。
睡来乘作梦，兴发倚成诗。
鞭为驯难下，鞍缘稳不离。
北归还共到，东使亦相随。
赭白何曾变，玄黄岂得知。
嘶风觉声急，踏雪怪行迟。
昨夜犹刍秣，今朝尚絷维。
卧槽应不起，顾主遂长辞。
尘灭駸駸迹，霜留皎皎姿。
度关形未改，过隙影难追。
念倍燕求骏，情深项别骓。
银收钩臆带，金卸络头羁。
何处埋奇骨，谁家觅弊帷。
稠桑驿门外，吟罢涕双垂。
+++白居易
++++题喷玉泉（泉在寿安山下高百馀尺直泻潭中）
泉喷声如玉，潭澄色似空。
练垂青嶂上，珠泻绿盆中。
溜滴三秋雨，寒生六月风。
何时此岩下，来作濯缨翁。
+++白居易
++++酬皇甫宾客
闲官兼慢使，著处易停轮。
况欲逢新岁，仍初见故人。
冒寒寻到洛，待暖始归秦。
亦拟同携手，城东略看春。
+++白居易
++++种白莲
吴中白藕洛中栽，莫恋江南花懒开。
万里携归尔知否，红蕉朱槿不将来。
+++白居易
++++答苏庶子
偶作关东使，重陪洛下游。
病来从断酒，老去可禁愁。
款曲偏青眼，蹉跎各白头。
蓬山闲气味，依约似龙楼。
+++白居易
++++答尉迟少监水阁重宴
人情依旧岁华新，今日重招往日宾。
鸡黍重回千里驾，林园闇换四年春。
水轩平写琉璃镜，草岸斜铺翡翠茵。
闻道经营费心力，忍教成后属他人。
+++白居易
++++和刘郎中伤鄂姬
不独君嗟我亦嗟，西风北雪杀南花。
不知月夜魂归处，鹦鹉洲头第几家。
+++白居易
++++赠东邻王十三
携手池边月，开襟竹下风。
驱愁知酒力，破睡见茶功。
居处东西接，年颜老少同。
能来为伴否，伊上作渔翁。
+++白居易
++++早春同刘郎中寄宣武令狐相公
梁园不到一年强，遥想清吟对绿觞。
更有何人能饮酌，新添几卷好篇章。
马头拂柳时回辔，豹尾穿花暂亚枪。
谁引相公开口笑，不逢白监与刘郎。
+++白居易
++++寄太原李相公
闻道北都今一变，政和军乐万人安。
绮罗二八围宾榻，组练三千夹将坛。
蝉鬓应夸丞相少，貂裘不觉太原寒。
世间大有虚荣贵，百岁无君一日欢。
+++白居易
++++雪中寄令狐相公，兼呈梦得
兔园春雪梁王会，想对金罍咏玉尘。
今日相如身在此，不知客右坐何人。
+++白居易
++++出使在途所骑马死改乘肩舆将归长安偶咏…寄太原李相公
驿路崎岖泥雪寒，欲登篮舆一长叹。
风光不见桃花骑，尘土空留杏叶鞍。
丧乘独归殊不易，脱骖相赠岂为难。
并州好马应无数，不怕旌旄试觅看。
+++白居易
++++有双鹤留在洛中忽见刘郎中依然鸣顾刘因为鹤叹…答之
辞乡远隔华亭水，逐我来栖缑岭云。
惭愧稻粱长不饱，未曾回眼向鸡群。
荒草院中池水畔，衔恩不去又经春。
见君惊喜双回顾，应为吟声似主人。
+++白居易
++++宿窦使君庄水亭
使君何在在江东，池柳初黄杏欲红。
有兴即来闲便宿，不知谁是主人翁。
+++白居易
++++龙门下作
龙门涧下濯尘缨，拟作闲人过此生。
筋力不将诸处用，登山临水咏诗行。
+++白居易
++++姚侍御见过，戏赠
晚起春寒慵裹头，客来池上偶同游。
东台御史多提举，莫按金章系布裘。
+++白居易
++++履道春居
微雨洒园林，新晴好一寻。
低风洗池面，斜日拆花心。
暝助岚阴重，春添水色深。
不如陶省事，犹抱有弦琴。
+++白居易
++++题洛中第宅
水木谁家宅，门高占地宽。
悬鱼挂青甃，行马护朱栏。
春榭笼烟暖，秋庭锁月寒。
松胶黏琥珀，筠粉扑琅玕。
试问池台主，多为将相官。
终身不曾到，唯展宅图看。
+++白居易
++++寄殷协律（多叙江南旧游）
五岁优游同过日，一朝消散似浮云。
琴诗酒伴皆抛我，雪月花时最忆君。
几度听鸡歌白日，亦曾骑马咏红裙。
吴娘暮雨萧萧曲，自别江南更不闻。
+++白居易
++++洛下诸客就宅相送，偶题西亭
几榻临池坐，轩车冒雪过。
交亲致杯酒，僮仆解笙歌。
流岁行将晚，浮荣得几多。
林泉应问我，不住意如何。
+++白居易
++++答林泉
好住旧林泉，回头一怅然。
渐知吾潦倒，深愧尔留连。
欲作栖云计，须营种黍钱。
更容求一郡，不得亦归田。
+++白居易
++++将发洛中枉令狐相公手札兼辱二篇宠行以长句答之
尺素忽惊来梓泽，双金不惜送蓬山。
八行落泊飞云雨，五字枪鏦动珮环。
玉韵乍听堪醒酒，银钩细读当披颜。
收藏便作终身宝，何啻三年怀袖间。
+++白居易
++++临都驿答梦得六言二首
扬子津头月下，临都驿里灯前。
昨日老于前日，去年春似今年。
谢守归为秘监，冯公老作郎官。
前事不须问著，新诗且更吟看。
+++白居易
++++喜钱左丞再除华州，以诗伸贺
左辖辍中台，门东委上才。
彤襜经宿到，绛帐及春开。
民望恳难夺，天心慈易回。
那知不隔岁，重借寇恂来。
+++白居易
++++和钱华州题少华清光绝句
高情雅韵三峰守，主领清光管白云。
自笑亦曾为刺史，苏州肥腻不如君。
+++白居易
++++送陕府王大夫
金马门前回剑珮，铁牛城下拥旌旗。
他时万一为交代，留取甘棠三两枝。
+++白居易
++++代迎春花招刘郎中
幸与松筠相近栽，不随桃李一时开。
杏园岂敢妨君去，未有花时且看来。
+++白居易
++++玩迎春花赠杨郎中
金英翠萼带春寒，黄色花中有几般。
恁君与向游人道，莫作蔓菁花眼看。
+++白居易
++++闲出
身外无羁束，心中少是非。
被花留便住，逢酒醉方归。
人事行时少，官曹入日稀。
春寒游正好，稳马薄绵衣。
+++白居易
++++座上赠卢判官
把酒承花花落频，花香酒味相和春。
莫言不是江南会，虚白亭中旧主人。
+++白居易
++++曲江有感
曲江西岸又春风，万树花前一老翁。
遇酒逢花还且醉，若论惆怅事何穷。
+++白居易
++++杏园花下赠刘郎中
怪君把酒偏惆怅，曾是贞元花下人。
自别花来多少事，东风二十四回春。
+++白居易
++++花前有感，兼呈崔相公、刘郎中
落花如雪鬓如霜，醉把花看益自伤。
少日为名多检束，长年无兴可颠狂。
四时轮转春常少，百刻支分夜苦长。
何事同生壬子岁，老于崔相及刘郎。
+++白居易
++++微之就拜尚书居易续除刑部因书贺意兼咏离怀
我为宪部入南宫，君作尚书镇浙东。
老去一时成白首，别来七度换春风。
簪缨假合虚名在，筋力销磨实事空。
远地官高亲故少，些些谈笑与谁同。
+++白居易
++++喜与韦左丞同入南省，因叙旧以赠之
早年同遇陶钧主，利钝精粗共在熔。
金剑淬来长透匣，铅刀磨尽不成锋。
差肩北省惭非据，接武南宫幸再容。
跛鳖虽迟骐骥疾，何妨中路亦相逢。
+++白居易
++++伊州
老去将何散老愁，新教小玉唱伊州。
亦应不得多年听，未教成时已白头。
+++白居易
++++早朝
鼓动出新昌，鸡鸣赴建章。
翩翩稳鞍马，楚楚健衣裳。
宫漏传残夜，城阴送早凉。
月堤槐露气，风烛桦烟香。
双阙龙相对，千官雁一行。
汉庭方尚少，惭叹鬓如霜。
+++白居易
++++答裴相公乞鹤（一作酬裴相公乞予双鹤）
警露声音好，冲天相貌殊。
终宜向辽廓，不称在泥涂。
白首劳为伴，朱门幸见呼。
不知疏野性，解爱凤池无。
+++白居易
++++晚从省归
朝回北阙值清晨，晚出南宫送暮春。
入去丞郎非散秩，归来诗酒是闲人。
犹思泉石多成梦，尚叹簪裾未离身。
终是不如山下去，心头眼底两无尘。
+++白居易
++++北窗闲坐
虚窗两丛竹，静室一炉香。
门外红尘合，城中白日忙。
无烦寻道士，不要学仙方。
自有延年术，心闲岁月长。
+++白居易
++++酬严给事（闻玉蕊花下有游仙绝句）
嬴女偷乘凤去时，洞中潜歇弄琼枝。
不缘啼鸟春饶舌，青琐仙郎可得知。
+++白居易
++++京路
西来为看秦山雪，东去缘寻洛苑春。
来去腾腾两京路，闲行除我更无人。
+++白居易
++++华州西
每逢人静慵多歇，不计程行困即眠。
上得篮舆未能去，春风敷水店门前。
+++白居易
++++从陕至东京
从陕至东京，山低路渐平。
风光四百里，车马十三程。
花共垂鞭看，杯多并辔倾。
笙歌与谈笑，随分自将行。
+++白居易
++++送春
银花凿落从君劝，金屑琵琶为我弹。
不独送春兼送老，更尝一着更听看。
+++白居易
++++宿杜曲花下
觅得花千树，携来酒一壶。
懒归兼拟宿，未醉岂劳扶。
但惜春将晚，宁愁日渐晡。
篮舆为卧舍，漆盝是行厨。
斑竹盛茶柜，红泥罨饭炉。
眼前无所阙，身外更何须。
小面琵琶婢，苍头觱篥奴。
从君饱富贵，曾作此游无。
+++白居易
++++逢旧
久别偶相逢，俱疑是梦中。
即今欢乐事，放醆又成空。
+++白居易
++++绣妇叹
连枝花样绣罗襦，本拟新年饷小姑。
自觉逢春饶怅望，谁能每日趁功夫。
针头不解愁眉结，线缕难穿泪脸珠。
虽凭绣床都不绣，同床绣伴得知无。
+++白居易
++++春词
低花树映小妆楼，春入眉心两点愁。
斜倚栏干背鹦鹉，思量何事不回头。
+++白居易
++++恨词
翠黛眉低敛，红珠泪暗销。
从来恨人意，不省似今朝。
+++白居易
++++山石榴花十二韵
晔晔复煌煌，花中无比方。
艳夭宜小院，条短称低廊。
本是山头物，今为砌下芳。
千丛相向背，万朵互低昂。
照灼连朱槛，玲珑映粉墙。
风来添意态，日出助晶光。
渐绽胭脂萼，犹含琴轸房。
离披乱剪彩，斑驳未匀妆。
绛焰灯千炷，红裙妓一行。
此时逢国色，何处觅天香。
恐合栽金阙，思将献玉皇。
好差青鸟使，封作百花王。
+++白居易
++++送敏中归豳宁幕
六十衰翁儿女悲，傍人应笑尔应知。
弟兄垂老相逢日，杯酒临欢欲散时。
前路加餐须努力，今宵尽醉莫推辞。
司徒知我难为别，直过秋归未讶迟。
+++白居易
++++宴散
小宴追凉散，平桥步月回。
笙歌归院落，灯火下楼台。
残暑蝉催尽，新秋雁带来。
将何迎睡兴，临卧举残杯。
+++白居易
++++人定
人定月胧明，香消枕簟清。
翠屏遮烛影，红袖下帘声。
坐久吟方罢，眠初梦未成。
谁家教鹦鹉，故故语相惊。
+++白居易
++++池上
褭褭凉风动，凄凄寒露零。
兰衰花始白，荷破叶犹青。
独立栖沙鹤，双飞照水萤。
若为寥落境，仍值酒初醒。
+++白居易
++++池窗
池晚莲芳谢，窗秋竹意深。
更无人作伴，唯对一张琴。
+++白居易
++++花酒
香醅浅酌浮如蚁，雪鬓新梳薄似蝉。
为报洛城花酒道，莫辞送老二三年。
+++白居易
++++题崔常侍济源庄
谷口谁家住，云扃锁竹泉。
何处去，萝薜换貂蝉。
籍在金闺内，班排玉扆前。
诚知忆山水，归得是何年。
+++白居易
++++认春戏呈冯少尹、李郎中、陈主簿
认得春风先到处，西园南面水东头。
柳初变后条犹重，花未开时枝已稠。
闇助醉欢寻绿酒，潜添睡兴著红楼。
知君未别阳和意，直待春深始拟游。
+++白居易
++++魏堤有怀
魏王堤下水，声似使君滩。
惆怅回头听，踌蹰立马看。
荡风波眼急，翻雪浪心寒。
忆得瞿唐事，重吟行路难。
+++白居易
++++柘枝词
柳闇长廊合，花深小院开。
苍头铺锦褥，皓腕捧银杯。
绣帽珠稠缀，香衫袖窄裁。
将军拄球杖，看按柘枝来。
+++白居易
++++代梦得吟
后来变化三分贵，同辈凋零太半无。
世上争先从尽汝，人间斗在不如吾。
竿头已到应难久，局势虽迟未必输。
不见山苗与林叶，迎春先绿亦先枯。
+++白居易
++++寄答周协律（来诗多叙苏州旧游）
故人叙旧寄新篇，惆怅江南到眼前。
闇想楼台万馀里，不闻歌吹一周年。
桥头谁更看新月，池畔犹应泊旧船。
最忆后庭杯酒散，红屏风掩绿窗眠。

++中卷四百四十九
  
+++白居易
++++太和戊申岁大有年诏赐百寮出城观稼谨书盛事以俟采诗
清晨承诏命，丰岁阅田闾。
膏雨抽苗足，凉风吐穗初。
早禾黄错落，晚稻绿扶疏。
好入诗家咏，宜令史馆书。
散为万姓食，堆作九年储。
莫道如云稼，今秋云不如。
+++白居易
++++赠悼怀太子挽歌辞二首（奉诏撰进）
竹马书薨岁，铜龙表葬时。
永言窀穸事，全用少阳仪。
寿夭由天命，哀荣出圣慈。
恭闻褒赠诏，轸念在与夷。
剪叶藩封早，承华册命尊。
笙歌辞洛苑，风雪蔽梁园。
卤簿凌霜宿，铭旌向月翻。
宫寮不逮事，哭送出都门。
+++白居易
++++雨中招张司业宿
过夏衣香润，迎秋簟色鲜。
斜支花石枕，卧咏蕊珠篇。
泥泞非游日，阴沉好睡天。
能来同宿否，听雨对床眠。
+++白居易
++++和集贤刘学士早朝作
吟君昨日早朝诗，金御炉前唤仗时。
烟吐白龙头宛转，扇开青雉尾参差。
暂留春殿多称屈，合入纶闱即可知。
从此摩霄去非晚，鬓边未有一茎丝。
+++白居易
++++送陕州王司马建赴任（建，善诗者）
陕州司马去何如，养静资贫两有馀。
公事闲忙同少尹，料钱多少敌尚书。
只携美酒为行伴，唯作新诗趁下车。
自有铁牛无咏者，料君投刃必应虚。
+++白居易
++++对琴待月
竹院新晴夜，松窗未卧时。
共琴为老伴，与月有秋期。
玉轸临风久，金波出雾迟。
幽音待清景，唯是我心知。
+++白居易
++++杨家南亭
小亭门向月斜开，满地凉风满地苔。
此院好弹秋思处，终须一夜抱琴来。
+++白居易
++++早寒
黄叶聚墙角，青苔围柱根。
被经霜后薄，镜遇雨来昏。
半卷寒檐幕，斜开暖阁门。
迎冬兼送老，只仰酒盈尊。
+++白居易
++++斋月静居
病来心静一无思，老去身闲百不为。
忽忽眼尘犹爱睡，些些口业尚夸诗。
荤腥每断斋居月，香火常亲宴坐时。
万虑消停百神泰，唯应寂寞杀三尸。
+++白居易
++++宿裴相公兴化池亭（兼蒙借船舫游泛）
林亭一出宿风尘，忘却平津是要津。
松阁晴看山色近，石渠秋放水声新。
孙弘阁闹无闲客，傅说舟忙不借人。
何似抡才济川外，别开池馆待交亲。
+++白居易
++++和刘郎中望终南山秋雪
遍览古今集，都无秋雪诗。
阳春先唱后，阴岭未消时。
草讶霜凝重，松疑鹤散迟。
清光莫独占，亦对白云司。
+++白居易
++++广府胡尚书频寄诗，因答绝句
尚书清白临南海，虽饮贪泉心不回。
唯向诗中得珠玉，时时寄到帝乡来。
+++白居易
++++送鹤与裴相临别赠诗
司空爱尔尔须知，不信听吟送鹤诗。
羽翮势高宁惜别，稻粱恩厚莫愁饥。
夜栖少共鸡争树，晓浴先饶凤占池。
稳上青云勿回顾，的应胜在白家时。
+++白居易
++++令狐相公拜尚书后有喜从镇归朝之作刘郎中先和因以继之
车骑新从梁苑回，履声珮响入中台。
凤池望在终重去，龙节功成且纳来。
金勒最宜乘雪出，玉觞何必待花开。
尚书首唱郎中和，不计官资只计才。
+++白居易
++++送河南尹冯学士赴任
石渠金谷中间路，轩骑翩翩十日程。
清洛饮冰添苦节，碧嵩看雪助高情。
谩夸河北操旄钺，莫羡江西拥旆旌。
何似府寮京令外，别教三十六峰迎。
+++白居易
++++读鄂公传
高卧深居不见人，功名斗薮似灰尘。
唯留一部清商乐，月下风前伴老身。
+++白居易
++++乌夜啼（一有赋得字）
城上归时晚，庭前宿处危。
月明无叶树，霜滑有风枝。
啼涩饥喉咽，飞低冻翅垂。
画堂鹦鹉鸟，冷暖不相知。
+++白居易
++++镜换杯
欲将珠匣青铜镜，换取金尊白玉卮。
镜里老来无避处，尊前愁至有消时。
茶能散闷为功浅，萱纵忘忧得力迟。
不似杜康神用速，十分一盏便开眉。
+++白居易
++++冬夜闻虫
虫声冬思苦于秋，不解愁人闻亦愁。
我是老翁听不畏，少年莫听白君头。
+++白居易
++++双鹦鹉
绿衣整顿双栖起，红觜分明对语时。
始觉琵琶弦莽卤，方知吉了舌参差。
郑牛识字吾常叹，丁鹤能歌尔亦知。
若称白家鹦鹉鸟，笼中兼合解吟诗。
+++白居易
++++赠朱道士
仪容白皙上仙郎，方寸清虚内道场。
两翼化生因服药，三尸卧死为休粮。
醮坛北向宵占斗，寝室东开早纳阳。
尽日窗间更无事，唯烧一炷降真香。
+++白居易
++++昨以拙诗十首寄西川杜相公相公亦以新作…用伸答谢
诗家律手在成都，权与寻常将相殊。
剪截五言兼用钺，陶钧六义别开炉。
惊人卷轴须知有，随事文章不道无。
篇数虽同光价异，十鱼目换十骊珠。
+++白居易
++++和汴州令狐相公新于郡内栽竹百竿拆壁开轩…七言五韵
梁园修竹旧传名，园废年深竹不生。
千亩荒凉寻未得，百竿青翠种新成。
墙开乍见重添兴，窗静时闻别有情。
烟叶蒙笼侵夜色，风枝萧飒欲秋声。
更登楼望尤堪重，千万人家无一茎。

+++白居易
++++重答汝州李六使君见和忆吴中旧游五首
为忆娃宫与虎丘，玩君新作不能休。
蜀笺写出篇篇好，吴调吟时句句愁。
洛下林园终共住，江南风月会重游。
由来事过多堪惜，何况苏州胜汝州。
+++白居易
++++见殷尧藩侍御忆江南诗三十首诗中多叙苏杭…继和之
江南名郡数苏杭，写在殷家三十章。
君是旅人犹苦忆，我为刺史更难忘。
境牵吟咏真诗国，兴入笙歌好醉乡。
为念旧游终一去，扁舟直拟到沧浪。
+++白居易
++++闻新蝉赠刘二十八
蝉发一声时，槐花带两枝。
只应催我老，兼遣报君知。
白发生头速，青云入手迟。
无过一杯酒，相劝数开眉。
+++白居易
++++赠王山人
玉芝观里王居士，服气餐霞善养身。
夜后不闻龟喘息，秋来唯长鹤精神。
容颜尽怪长如故，名姓多疑不是真。
贵重荣华轻寿命，知君闷见世间人。
+++白居易
++++和刘郎中学士题集贤阁
朱阁青山高庳齐，与君才子作诗题。
傍闻大内笙歌近，下视诸司屋舍低。
万卷图书天禄上，一条风景月华西。
欲知丞相优贤意，百步新廊不蹋泥。
+++白居易
++++观幻
有起皆因灭，无暌不暂同。
从欢终作戚，转苦又成空。
次第花生眼，须臾烛过风。
更无寻觅处，鸟迹印空中。
+++白居易
++++病假中庞少尹携鱼酒相过
宦情牢落年将暮，病假联绵日渐深。
被老相催虽白首，与春无分未甘心。
闲停茶碗从容语，醉把花枝取次吟。
劳动故人庞阁老，提鱼携酒远相寻。
+++白居易
++++听田顺儿歌
戛玉敲冰声未停，嫌云不遏入青冥。
争得黄金满衫袖，一时抛与断年听。
+++白居易
++++听曹刚琵琶兼示重莲
拨拨弦弦意不同，胡啼番语两玲珑。
谁能截得曹刚手，插向重莲衣袖中。
+++白居易
++++酬令狐相公春日寻花见寄六韵
病卧帝王州，花时不得游。
老应随日至，春肯为人留。
粉坏杏将谢，火繁桃尚稠。
白飘僧院地，红落酒家楼。
空里雪相似，晚来风不休。
吟君怅望句，如到曲江头。
+++白居易
++++和刘郎中曲江春望见示
芳景多游客，衰翁独在家。
肺伤妨饮酒，眼痛忌看花。
寺路随江曲，宫墙夹道斜。
羡君犹壮健，不枉度年华。
+++白居易
++++送东都留守令狐尚书赴任
翠华黄屋未东巡，碧洛青嵩付大臣。
地称高情多水竹，山宜闲望少风尘。
龙门即拟为游客，金谷先凭作主人。
歌酒家家花处处，莫空管领上阳春。
+++白居易
++++自题新昌居止，因招杨郎中小饮
地偏坊远巷仍斜，最近东头是白家。
宿雨长齐邻舍柳，晴光照出夹城花。
春风小榼三升酒，寒食深炉一碗茶。
能到南园同醉否，笙歌随分有些些。
+++白居易
++++南园试小乐
小园斑驳花初发，新乐铮摐教欲成。
红萼紫房皆手植，苍头碧玉尽家生。
高调管色吹银字，慢拽歌词唱渭城。
不饮一杯听一曲，将何安慰老心情。
+++白居易
++++和微之春日投简阳明洞天五十韵
青阳行已半，白日坐将徂。
越国强仍大，稽城高且孤。
利饶盐煮海，名胜水澄湖。
牛斗天垂象，台明地展图。
瑰奇填市井，佳丽溢闉闍。
勾践遗风霸，西施旧俗姝。
船头龙夭矫，桥脚兽睢盱。
乡味珍蟛蚏，时鲜贵鹧鸪。
语言诸夏异，衣服一方殊。
捣练蛾眉婢，鸣榔蛙角奴。
江清敌伊洛，山翠胜荆巫。
华表双栖鹤，联樯几点乌。
烟波分渡口，云树接城隅。
涧远松如画，洲平水似铺。
绿科秧早稻，紫笋折新芦。
暖蹋泥中藕，香寻石上蒲。
雨来萌尽达，雷后蛰全苏。
柳眼黄丝颣，花房绛蜡珠。
林风新竹折，野烧老桑枯。
带亸长枝蕙，钱穿短贯榆。
暄和生野菜，卑湿长街芜。
女浣纱相伴，儿烹鲤一呼。
山魈啼稚子，林狖挂山都。
产业论蚕蚁，孳生计鸭雏。
泉岩雪飘洒，苔壁锦漫糊。
堰限舟航路，堤通车马途。
耶溪岸回合，禹庙径盘纡。
洞穴何因凿，星槎谁与刳。
石凹仙药臼，峰峭佛香炉。
去为投金简，来因挈玉壶。
贵仍招客宿，健未要人扶。
闻望贤丞相，仪形美丈夫。
前驱驻旌旆，偏坐列笙竽。
刺史旟翻隼，尚书履曳凫。
学禅超后有，观妙造虚无。
髻里传僧宝，环中得道枢。
登楼诗八咏，置砚赋三都。
捧拥罗将绮，趋跄紫与朱。
庙谟藏稷契，兵略贮孙吴。
令下三军整，风高四海趋。
千家得慈母，六郡事严姑。
重士过三哺，轻财抵一铢。
送觥歌宛转，嘲妓笑卢胡。
佐饮时炮鳖，蠲酲数鲙鲈。
醉乡虽咫尺，乐事亦须臾。
若不中贤圣，何由外智愚。
伊予一生志，我尔百年躯。
江上三千里，城中十二衢。
出多无伴侣，归只对妻孥。
白首青山约，抽身去得无。
+++白居易
++++酬郑侍御多雨春空过诗三十韵（次用本韵）
南雨来多滞，东风动即狂。
月行离毕急，龙走召云忙。
鬼转雷车响，蛇腾电策光。
浸淫天似漏，沮洳地成疮。
惨淡阴烟白，空濛宿雾黄。
暗遮千里目，闷结九回肠。
寂寞羁臣馆，深沉思妇房。
镜昏鸾灭影，衣润麝消香。
兰湿难纫珮，花凋易落妆。
沾黄莺翅重，滋绿草心长。
紫陌皆泥泞，黄污共淼茫。
恐霖成怪沴，望霁剧祯祥。
楚柳腰肢亸，湘筠涕泪滂。
昼昏疑是夜，阴盛胜于阳。
居士巾皆垫，行人盖尽张。
跳蛙还屡出，移蚁欲深藏。
端坐交游废，闲行去步妨。
愁生垂白叟，恼杀蹋青娘。
变海常须虑，为鱼慎勿忘。
此时方共惧，何处可相将。
已望东溟祷，仍封北户禳。
却思逢旱魃，谁喜见商羊。
预怕为蚕病，先忧作麦伤。
惠应施浃洽，政岂假揄扬。
祀典修咸秩，农书振满床。
丹诚期恳苦，白日会昭彰。
赈廪赒饥户，苫城备坏墙。
且当营岁事，宁暇惜年芳。
德胜令灾弭，人安在吏良。
尚书心若此，不枉系金章。
+++白居易
++++和春深二十首
何处春深好，春深富贵家。
马为中路鸟，妓作后庭花。
罗绮驱论队，金银用断车。
眼前何所苦，唯苦日西斜。
何处春深好，春深贫贱家。
荒凉三径草，冷落四邻花。
奴困归佣力，妻愁出赁车。
途穷平路险，举足剧褒斜。
何处春深好，春深执政家。
凤池添砚水，鸡树落衣花。
诏借当衢宅，恩容上殿车。
延英开对久，门与日西斜。
何处春深好，春深方镇家。
通犀排带胯，瑞鹘勘袍花。
飞絮冲球马，垂杨拂妓车。
戎装拜春设，左握宝刀斜。
何处春深好，春深刺史家。
阴繁棠布叶，岐秀麦分花。
五匹鸣珂马，双轮画轼车。
和风引行乐，叶叶隼旟斜。
何处春深好，春深学士家。
凤书裁五色，马鬣剪三花。
蜡炬开明火，银台赐物车。
相逢不敢揖，彼此帽低斜。
何处春深好，春深女学家。
惯看温室树，饱识浴堂花。
御印提随仗，香笺把下车。
宋家宫样髻，一片绿云斜。
何处春深好，春深御史家。
絮萦骢马尾，蝶绕绣衣花。
破柱行持斧，埋轮立驻车。
入班遥认得，鱼贯一行斜。
何处春深好，春深迁客家。
一杯寒食酒，万里故园花。
炎瘴蒸如火，光阴走似车。
为忧鵩鸟至，只恐日光斜。
何处春深好，春深经业家。
唯求太常第，不管曲江花。
折桂名惭郄，收萤志慕车。
官场泥补处，最怕寸阴斜。
何处春深好，春深隐士家。
野衣裁薜叶，山饭晒松花。
兰索纫幽珮，蒲轮驻软车。
林间箕踞坐，白眼向人斜。
何处春深好，春深渔父家。
松湾随棹月，桃浦落船花。
投饵移轻楫，牵轮转小车。
萧萧芦叶里，风起钓丝斜。
何处春深好，春深潮户家。
涛翻三月雪，浪喷四时花。
曳练驰千马，惊雷走万车。
馀波落何处，江转富阳斜。
何处春深好，春深痛饮家。
十分杯里物，五色眼前花。
餔歠眠糟瓮，流涎见麹车。
中山一沉醉，千度日西斜。
何处春深好，春深上巳家。
兰亭席上酒，曲洛岸边花。
弄水游童棹，湔裾小妇车。
齐桡争渡处，一匹锦标斜。
何处春深好，春深寒食家。
玲珑镂鸡子，宛转彩球花。
碧草追游骑，红尘拜扫车。
秋千细腰女，摇曳逐风斜。
何处春深好，春深博弈家。
一先争破眼，六聚斗成花。
鼓应投壶马，兵冲象戏车。
弹棋局上事，最妙是长斜。
何处春深好，春深嫁女家。
紫排襦上雉，黄帖鬓边花。
转烛初移障，鸣环欲上车。
青衣传毡褥，锦绣一条斜。
何处春深好，春深娶妇家。
两行笼里烛，一树扇间花。
宾拜登华席，亲迎障幰车。
催妆诗未了，星斗渐倾斜。
何处春深好，春深妓女家。
眉欺杨柳叶，裙妒石榴花。
兰麝熏行被，金铜钉坐车。
杭州苏小小，人道最夭斜。
+++白居易
++++咏家酝十韵
独醒从古笑灵均，长醉如今斅伯伦。
旧法依稀传自杜，新方要妙得于陈。
井泉王相资重九，麹糵精灵用上寅。
酿糯岂劳炊范黍，撇篘何假漉陶巾。
常嫌竹叶犹凡浊，始觉榴花不正真。
瓮揭开时香酷烈，瓶封贮后味甘辛。
捧疑明水从空化，饮似阳和满腹春。
色洞玉壶无表里，光摇金醆有精神。
能销忙事成闲事，转得忧人作乐人。
应是世间贤圣物，与君还往拟终身。
+++白居易
++++池鹤二首
高竹笼前无伴侣，乱鸡群里有风标。
低头乍恐丹砂落，晒翅常疑白雪消。
转觉鸬鹚毛色下，苦嫌鹦鹉语声娇。
临风一唳思何事，怅望青田云水遥。
池中此鹤鹤中稀，恐是辽东老令威。
带雪松枝翘膝胫，放花菱片缀毛衣。
低回且向林间宿，奋迅终须天外飞。
若问故巢知处在，主人相恋未能归。
+++白居易
++++对酒五首
巧拙贤愚相是非，何如一醉尽忘机。
君知天地中宽窄，雕鹗鸾皇各自飞。
蜗牛角上争何事，石火光中寄此身。
随富随贫且欢乐，不开口笑是痴人。
丹砂见火去无迹，白发泥人来不休。
赖有酒仙相暖热，松乔醉即到前头。
百岁无多时壮健，一春能几日晴明。
相逢且莫推辞醉，听唱阳关第四声。
昨日低眉问疾来，今朝收泪吊人回。
眼前流例君看取，且遣琵琶送一杯。
+++白居易
++++僧院花
欲悟色空为佛事，故栽芳树在僧家。
细看便是华严偈，方便风开智慧花。
+++白居易
++++老戒
我有白头戒，闻于韩侍郎。
老多忧活计，病更恋班行。
矍铄夸身健，周遮说话长。
不知吾免否，两鬓已成霜。
+++白居易
++++洛桥寒食日作十韵
上苑风烟好，中桥道路平。
蹴球尘不起，泼火雨新晴。
宿醉头仍重，晨游眼乍明。
老慵虽省事，春诱尚多情。
遇客踟蹰立，寻花取次行。
连钱嚼金勒，凿落写银罂。
府酝伤教送，官娃岂要迎。
舞腰那及柳，歌舌不如莺。
乡国真堪恋，光阴可合轻。
三年遇寒食，尽在洛阳城。
+++白居易
++++快活
可惜莺啼花落处，一壶浊酒送残春。
可怜月好风凉夜，一部清商伴老身。
饱食安眠消日月，闲谈冷笑接交亲。
谁知将相王侯外，别有优游快活人。
+++白居易
++++送令狐相公赴太原
六纛双旌万铁衣，并汾旧路满光辉。
青衫书记何年去，红旆将军昨日归。
诗作马蹄随笔走，猎酣鹰翅伴觥飞。
此都莫作多时计，再为苍生入紫微。
+++白居易
++++不出
檐前新叶覆残花，席上馀杯对早茶。
好是老身销日处，谁能骑马傍人家。
+++白居易
++++惜落花
夜来风雨急，无复旧花林。
枝上三分落，园中二寸深。
日斜啼鸟思，春尽老人心。
莫怪添杯饮，情多酒不禁。
+++白居易
++++老病
昼听笙歌夜醉眠，若非月下即花前。
如今老病须知分，不负春来二十年。
+++白居易
++++忆晦叔
游山弄水携诗卷，看月寻花把酒杯。
六事尽思君作伴，几时归到洛阳来。
+++白居易
++++送徐州高仆射赴镇
大红旆引碧幢旌，新拜将军指点行。
战将易求何足贵，书生难得始堪荣。
离筵歌舞花丛散，候骑刀枪雪队迎。
应笑蹉跎白头尹，风尘唯管洛阳城。
+++白居易
++++琴酒
耳根得听琴初畅，心地忘机酒半酣。
若使启期兼解醉，应言四乐不言三。
+++白居易
++++听幽兰
琴中古曲是幽兰，为我殷勤更弄看。
欲得身心俱静好，自弹不及听人弹。
+++白居易
++++六年秋重题白莲
素房含露玉冠鲜，绀叶摇风钿扇圆。
本是吴州供进藕，今为伊水寄生莲。
移根到此三千里，结子经今六七年。
不独池中花故旧，兼乘旧日采花船。
+++白居易
++++元相公挽歌词三首
铭旌官重威仪盛，骑吹声繁卤簿长。
后魏帝孙唐宰相，六年七月葬咸阳。
墓门已闭笳箫去，唯有夫人哭不休。
苍苍露草咸阳垄，此是千秋第一秋。
送葬万人皆惨澹，反虞驷马亦悲鸣。
琴书剑珮谁收拾，三岁遗孤新学行。
+++白居易
++++卧听法曲霓裳
金磬玉笙调已久，牙床角枕睡常迟。
朦胧闲梦初成后，宛转柔声入破时。
乐可理心应不谬，酒能陶性信无疑。
起尝残酌听馀曲，斜背银缸半下帷。
+++白居易
++++结之
欢爱今何在，悲啼亦是空。
同为一夜梦，共过十年中。
+++白居易
++++五凤楼晚望（六年八月十日作）
晴阳晚照湿烟销，五凤楼高天泬寥。
野绿全经朝雨洗，林红半被暮云烧。
龙门翠黛眉相对，伊水黄金线一条。
自入秋来风景好，就中最好是今朝。
+++白居易
++++寄刘苏州
去年八月哭微之，今年八月哭敦诗。
何堪老泪交流日，多是秋风摇落时。
泣罢几回深自念，情来一倍苦相思。
同年同病同心事，除却苏州更是谁。
+++白居易
++++送客
病上篮舆相送来，衰容秋思两悠哉。
凉风袅袅吹槐子，却请行人劝一杯。
+++白居易
++++秋思
夕照红于烧，晴空碧胜蓝。
兽形云不一，弓势月初三。
雁思来天北，砧愁满水南。
萧条秋气味，未老已深谙。
+++白居易
++++酬梦得秋夕不寐见寄（次用本韵）
碧簟绛纱帐，夜凉风景清。
病闻和药气，渴听碾茶声。
露竹偷灯影，烟松护月明。
何言千里隔，秋思一时生。
+++白居易
++++题周家歌者
清紧如敲玉，深圆似转簧。
一声肠一断，能有几多肠。
+++白居易
++++忆梦得（梦得能唱竹枝，听者愁绝）
齿发各蹉跎，疏慵与病和。
爱花心在否，见酒兴如何。
年长风情少，官高俗虑多。
几时红烛下，闻唱竹枝歌。
+++白居易
++++赠同座
春黛双蛾嫩，秋蓬两鬓侵。
谋欢身太晚，恨老意弥深。
薄解灯前舞，尤能酒后吟。
花丛便不入，犹自未甘心。
+++白居易
++++失婢
宅院小墙庳，坊门帖榜迟。
旧恩惭自薄，前事悔难追。
笼鸟无常主，风花不恋枝。
今宵在何处，唯有月明知。
+++白居易
++++夜招晦叔
庭草留霜池结冰，黄昏钟绝冻云凝。
碧毡帐上正飘雪，红火炉前初炷灯。
高调秦筝一两弄，小花蛮榼二三升。
为君更奏湘神曲，夜就侬来能不能。
+++白居易
++++戏答皇甫监（时皇甫监初丧偶）
寒宵劝酒君须饮，君是孤眠七十身。
莫道非人身不暖，十分一醆暖于人。
+++白居易
++++和杨师皋伤小姬英英
自从娇騃一相依，共见杨花七度飞。
玳瑁床空收枕席，琵琶弦断倚屏帏。
间有梦何曾入，泉下无家岂是归。
坟上少啼留取泪，明年寒食更沾衣。
+++白居易
++++池边即事
毡帐胡琴出塞曲，兰塘越棹弄潮声。
何言此处同风月，蓟北江南万里情。
+++白居易
++++闻乐感邻
老去亲朋零落尽，秋来弦管感伤多。
尚书宅畔悲邻笛，廷尉门前叹雀罗。
绿绮窗空分妓女，绛纱帐掩罢笙歌。
欢娱未足身先去，争奈书生薄命何。

++中卷四百五十
  
+++白居易
++++戊申岁暮咏怀三首
穷冬月末两三日，半百年过六七时。
龙尾趁朝无气力，牛头参道有心期。
荣华外物终须悟，老病傍人岂得知。
犹被妻儿教渐退，莫求致仕且分司。
唯生一女才十二，只欠三年未六旬。
婚嫁累轻何怕老，饥寒心惯不忧贫。
紫泥丹笔皆经手，赤绂金章尽到身。
更拟踟蹰觅何事，不归嵩洛作闲人。
七年囚闭作笼禽，但愿开笼便入林。
幸得展张今日翅，不能辜负昔时心。
间祸福愚难料，世上风波老不禁。
万一差池似前事，又应追悔不抽簪。
+++白居易
++++赠梦得
心中万事不思量，坐倚屏风卧向阳。
渐觉咏诗犹老丑，岂宜凭酒更粗狂。
头垂白发我思退，脚蹋青云君欲忙。
只有今春相伴在，花前剩醉两三场。
+++白居易
++++想东游五十韵
海内时无事，江南岁有秋。
生民皆乐业，地主尽贤侯。
郊静销戎马，城高逼斗牛。
平河七百里，沃壤二三州。
坐有湖山趣，行无风浪忧。
食宁妨解缆，寝不废乘流。
泉石谙天竺，烟霞识虎丘。
馀芳认兰泽，遗咏思蘋洲。
菡萏红涂粉，菰蒲绿泼油。
鳞差渔户舍，绮错稻田沟。
紫洞藏仙窟，玄泉贮怪湫。
精神昂老鹤，姿彩媚潜虬。
静阅天工妙，闲窥物状幽。
投竿出比目，掷果下猕猴。
味苦莲心小，浆甜蔗节稠。
橘苞从自结，藕孔是谁锼。
逐日移潮信，随风变棹讴。
递夫交烈火，候吏次鸣驺。
梵塔形疑踊，阊门势欲浮。
客迎携酒榼，僧待置茶瓯。
小宴闲谈笑，初筵雅献酬。
稍催朱蜡炬，徐动碧牙筹。
圆醆飞莲子，长裾曳石榴。
柘枝随画鼓，调笑从香球。
幕飏云飘槛，帘褰月露钩。
舞繁红袖凝，歌切翠眉愁。
弦管宁容歇，杯盘未许收。
良辰宜酩酊，卒岁好优游。
鲙缕鲜仍细，莼丝滑且柔。
饱餐为日计，稳睡是身谋。
名愧空虚得，官知止足休。
自嫌犹屑屑，众笑大悠悠。
物表疏形役，人寰足悔尤。
蛾须远灯烛，兔勿近罝罘。
幻世春来梦，浮生水上沤。
百忧中莫入，一醉外何求。
未死痴王湛，无儿老邓攸。
蜀琴安膝上，周易在床头。
去去无程客，行行不系舟。
劳君频问讯，劝我少淹留。
云雨多分散，关山苦阻修。
一吟江月别，七见日星周。
珠玉传新什，鹓鸾念故俦。
悬旌心宛转，束楚意绸缪。
驿舫妆青雀，官槽秣紫骝。
镜湖期远泛，禹穴约冥搜。
预扫题诗壁，先开望海楼。
饮思亲履舄，宿忆并衾裯。
志气吾衰也，风情子在不。
应须相见后，别作一家游。
+++白居易
++++病免后喜除宾客
卧在漳滨满十旬，起为商皓伴三人。
从今且莫嫌身病，不病何由索得身。
+++白居易
++++长乐亭留别
灞浐风烟函谷路，曾经几度别长安。
昔时蹙促为迁客，今日从容自去官。
优诏幸分四皓秩，祖筵惭继二疏欢。
尘缨世网重重缚，回顾方知出得难。
+++白居易
++++陕府王大夫相迎偶赠
紫微阁老自多情，白首园公岂要迎。
伴我绿槐阴下歇，向君红旆影前行。
纶巾发少浑欹仄，篮舆肩齐甚稳平。
但问主人留几日，分司宾客去无程。
+++白居易
++++别陕州王司马
笙歌惆怅欲为别，风景阑珊初过春。
争得遣君诗不苦，黄河岸上白头人。
+++白居易
++++将至东都先寄令狐留守
黄鸟无声叶满枝，闲吟想到洛城时。
惜逢金谷三春尽，恨拜铜楼一月迟。
诗境忽来还自得，醉乡潜去与谁期。
东都添个狂宾客，先报壶觞风月知。
+++白居易
++++答崔十八见寄
明朝欲见琴尊伴，洗拭金杯拂玉徽。
君乞曹州刺史替，我抛刑部侍郎归。
倚疮老马收蹄立，避箭高鸿尽翅飞。
岂料洛阳风月夜，故人垂老得相依。
+++白居易
++++赠皇甫宾客
轻衣稳马槐阴路，渐近东来渐少尘。
耳闹久憎闻俗事，眼明初喜见闲人。
昔曾对作承华相，今复连为博望宾。
始信淡交宜久远，与君转老转相亲。
+++白居易
++++归履道宅
驿吏引藤舆，家童开竹扉。
往时多暂住，今日是长归。
眼下有衣食，耳边无是非。
不论贫与富，饮水亦应肥。
+++白居易
++++问江南物
归来未及问生涯，先问江南物在耶。
引手摩挲青石笋，回头点检白莲花。
苏州舫故龙头暗，王尹桥倾雁齿斜。
别有夜深惆怅事，月明双鹤在裴家。
+++白居易
++++萧庶子相过
半日停车马，何人在白家。
殷勤萧庶子，爱酒不嫌茶。
+++白居易
++++答尉迟少尹问所须
乍到频劳问所须，所须非玉亦非珠。
爱君水阁宜闲咏，每有诗成许去无。
+++白居易
++++咏闲
但有闲销日，都无事系怀。
朝眠因客起，午饭伴僧斋。
树合阴交户，池分水夹阶。
就中今夜好，风月似江淮。
+++白居易
++++同崔十八寄元浙东王陕州
未能同隐云林下，且复相招禄仕间。
随月有钱胜卖药，终年无事抵归山。
镜湖水远何由泛，棠树枝高不易攀。
惆怅八科残四在，两人荣闹两人闲。
+++白居易
++++答苏庶子月夜闻家僮奏乐见赠
墙西明月水东亭，一曲霓裳按小伶。
不敢邀君无别意，弦生管涩未堪听。
+++白居易
++++偶吟
里巷多通水，林园尽不扃。
松身为外户，池面是中庭。
元氏诗三帙，陈家酒一瓶。
醉来狂发咏，邻女映篱听。
+++白居易
++++白莲池泛舟
白藕新花照水开，红窗小舫信风回。
谁教一片江南兴，逐我殷勤万里来。
+++白居易
++++池上即事
行寻甃石引新泉，坐看修桥补钓船。
绿竹挂衣凉处歇，清风展簟困时眠。
身闲当贵真天爵，官散无忧即地仙。
林下水边无厌日，便堪终老岂论年。
+++白居易
++++酬裴相公见寄二绝
习静心方泰，劳生事渐稀。
可怜安稳地，舍此欲何归。
一双垂翅鹤，数首解嘲文。
总是迂闲物，争堪伴相君。
+++白居易
++++答梦得闻蝉见寄（一作新蝉酬刘梦得见寄）
开缄思浩然，独咏晚风前。
貌非前日，蝉声似去年。
槐花新雨后，柳影欲秋天。
听罢无他计，相思又一篇。
+++白居易
++++令狐尚书许过弊居先赠长句
不矜轩冕爱林泉，许到池头一醉眠。
已遣平治行药径，兼教扫拂钓鱼船。
应将笔砚随诗主，定有笙歌伴酒仙。
只候高情无别物，苍苔石笋白花莲。
+++白居易
++++自题
老宜官冷静，贫赖俸优饶。
热月无堆案，寒天不趁朝。
傍看应寂寞，自觉甚逍遥。
徒对盈尊酒，兼无愁可销。
+++白居易
++++答崔十八
劳将白叟比黄公，今古由来事不同。
我有商山君未见，清泉白石在胸中。
+++白居易
++++偶咏
御热蕉衣健，扶羸竹杖轻。
诵经凭槛立，散药绕廊行。
暝槿无风落，秋虫欲雨鸣。
身闲当将息，病亦有心情。
+++白居易
++++答苏六
但喜暑随三伏去，不知秋送二毛来。
更无别计相宽慰，故遣阳关劝一杯。
+++白居易
++++秋游
下马闲行伊水头，凉风清景胜春游。
何事古今诗句里，不多说著洛阳秋。
+++白居易
++++偶作
张翰一杯酒，荣期三乐歌。
聪明伤混沌，烦恼污头陀。
簟冷秋生早，阶闲日上多。
近来门更静，无雀可张罗。
+++白居易
++++游平原赠晦叔
照水容虽老，登山力未衰。
欲眠先命酒，暂歇亦吟诗。
且喜身无缚，终惭鬓有丝。
回头语闲伴，闲校十年迟。
+++白居易
++++不出门
不出门来又数旬，将何销日与谁亲。
鹤笼开处见君子，书卷展时逢古人。
自静其心延寿命，无求于物长精神。
能行便是真修道，何必降魔调伏身。
+++白居易
++++叹鹤病
右翅低垂左胫伤，可怜风貌甚昂藏。
亦知白日青天好，未要高飞且养疮。
+++白居易
++++临都驿送崔十八
勿言临都五六里，扶病出城相送来。
莫道长安一步地，马头西去几时回。
与君后会知何处，为我今朝尽一杯。
+++白居易
++++对镜
三分鬓发二分丝，晓镜秋容相对时。
去作忙官应太老，退为闲叟未全迟。
静中得味何须道，稳处安身更莫疑。
若使至今黄绮在，闻吾此语亦分司。
+++白居易
++++劝酒十四首 何处难忘酒七首
何处难忘酒，长安喜气新。
初登高第后，乍作好官人。
省壁明张榜，朝衣稳称身。
此时无一醆，争奈帝城春。
何处难忘酒，天涯话旧情。
青云俱不达，白发递相惊。
二十年前别，三千里外行。
此时无一醆，何以叙平生。
何处难忘酒，朱门羡少年。
春分花发后，寒食月明前。
小院回罗绮，深房理管弦。
此时无一醆，争过艳阳天。
何处难忘酒，霜庭老病翁。
暗声啼蟋蟀，干叶落梧桐。
鬓为愁先白，颜因醉暂红。
此时无一醆，何计奈秋风。
何处难忘酒，军功第一高。
还乡随露布，半路授旌旄。
玉柱剥葱手，金章烂椹袍。
此时无一醆，何以骋雄豪。
何处难忘酒，青门送别多。
敛襟收涕泪，簇马听笙歌。
烟树灞陵岸，风尘长乐坡。
此时无一醆，争奈去留何。
何处难忘酒，逐臣归故园。
赦书逢驿骑，贺客出都门。
半面瘴烟色，满衫乡泪痕。
此时无一醆，何物可招魂。
+++白居易
++++劝酒十四首 不如来饮酒七首
莫隐深山去，君应到自嫌。
齿伤朝水冷，貌苦夜霜严。
渔去风生浦，樵归雪满岩。
不如来饮酒，相对醉厌厌。
莫作农夫去，君应见自愁。
迎春犁瘦地，趁晚喂羸牛。
数被官加税，稀逢岁有秋。
不如来饮酒，酒伴醉悠悠。
莫作商人去，恓惶君未谙。
雪霜行塞北，风水宿江南。
藏镪百千万，沉舟十二三。
不如来饮酒，仰面醉酣酣。
莫事长征去，辛勤难具论。
何曾画麟阁，只是老辕门。
虮虱衣中物，刀枪面上痕。
不如来饮酒，合眼醉昏昏。
莫学长生去，仙方误杀君。
那将薤上露，拟待鹤边云。
矻矻皆烧药，累累尽作坟。
不如来饮酒，闲坐醉醺醺。
莫上青云去，青云足爱憎。
自贤夸智慧，相纠斗功能。
鱼烂缘吞饵，蛾焦为扑灯。
不如来饮酒，任性醉腾腾。
莫入红尘去，令人心力劳。
相争两蜗角，所得一牛毛。
且灭嗔中火，休磨笑里刀。
不如来饮酒，稳卧醉陶陶。
+++白居易
++++和令狐相公寄刘郎中兼见示长句
日月天衢仰面看，尚淹池凤滞台鸾。
碧幢千里空移镇，赤笔三年未转官。
别后纵吟终少兴，病来虽饮不多欢。
酒军诗敌如相遇，临老犹能一据鞍。
+++白居易
++++即事
见月连宵坐，闻风尽日眠。
室香罗药气，笼暖焙茶烟。
鹤啄新晴地，鸡栖薄暮天。
自看淘酒米，倚杖小池前。
+++白居易
++++期宿客不至
风飘雨洒帘帷故，竹映松遮灯火深。
宿客不来嫌冷落，一尊酒对一张琴。
+++白居易
++++问移竹
问君移竹意如何，慎勿排行但间窠。
多种少栽皆有意，大都少校不如多。
+++白居易
++++重阳席上赋白菊
满园花菊郁金黄，中有孤丛色似霜。
还似今朝歌酒席，白头翁入少年场。
+++白居易
++++偶吟二首
眼下有衣兼有食，心中无喜亦无忧。
正如身后有何事，应向人间无所求。
静念道经深闭目，闲迎禅客小低头。
犹残少许云泉兴，一岁龙门数度游。
晴教晒药泥茶灶，闲看科松洗竹林。
活计纵贫长净洁，池亭虽小颇幽深。
厨香炊黍调和酒，窗暖安弦拂拭琴。
老去生涯只如此，更无馀事可劳心。
+++白居易
++++何处春先到
何处春先到，桥东水北亭。
冻花开未得，冷酒酌难醒。
就日移轻榻，遮风展小屏。
不劳人劝醉，莺语渐丁宁。
+++白居易
++++勉闲游
天时人事常多故，一岁春能几处游。
不是尘埃便风雨，若非疾病即悲忧。
贫穷心苦多无兴，富贵身忙不自由。
唯有分司官恰好，闲游虽老未能休。
+++白居易
++++寄两银榼与裴侍郎，因题两绝句
贫无好物堪为信，双榼虽轻意不轻。
愿奉谢公池上酌，丹心绿酒一时倾。
惯和麹糵堪盛否，重用盐梅试洗看。
小器不知容几许，襄阳米贱酒升宽。
+++白居易
++++小桥柳
细水涓涓似泪流，日西惆怅小桥头。
衰杨叶尽空枝在，犹被霜风吹不休。
+++白居易
++++哭微之二首
八月凉风吹白幕，寝门廊下哭微之。
妻孥朋友来相吊，唯道皇天无所知。
文章卓荦生无敌，风骨英灵殁有神。
哭送咸阳北原上，可能随例作灰尘。
+++白居易
++++马上晚吟
人少街荒已寂寥，风多尘起重萧条。
上阳落叶飘宫树，中渡流澌拥渭桥。
出早冒寒衣校薄，归迟侵黑酒全消。
如今不是闲行日，日短天阴坊曲遥。
+++白居易
++++醉中重留梦得
刘郎刘郎莫先起，苏台苏台隔云水。
酒醆来从一百分，马头去便三千里。
+++白居易
++++雪夜喜李郎中见访，兼酬所赠
可怜今夜鹅毛雪，引得高情鹤氅人。
红蜡烛前明似昼，青毡帐里暖如春。
十分满醆黄金液，一尺中庭白玉尘。
对此欲留君便宿，诗情酒分合相亲。
+++白居易
++++任老
不愁陌上春光尽，亦任庭前日影斜。
面黑眼昏头雪白，老应无可更增加。
+++白居易
++++劝欢
火急欢娱慎勿迟，眼看老病悔难追。
尊前花下歌筵里，会有求来不得时。
+++白居易
++++答王尚书问履道池旧桥
虹梁雁齿随年换，素板朱栏逐日修。
但恨尚书能久别，莫忘州守不频游。
重移旧柱开中眼，乱种新花拥两头。
李郭小船何足问，待君乘过济川舟。
+++白居易
++++晚归府
晚从履道来归府，街路虽长尹不嫌。
马上凉于床上坐，绿槐风透紫蕉衫。
+++白居易
++++从龙潭寺至少林寺，题赠同游者
山屐田衣六七贤，搴芳蹋翠弄潺湲。
九龙潭月落杯酒，三品松风飘管弦。
强健且宜游胜地，清凉不觉过炎天。
始知驾鹤乘云外，别有逍遥地上仙。
+++白居易
++++夜从法王寺下归岳寺
双刹夹虚空，缘云一径通。
似从忉利下，如过剑门中。
灯火光初合，笙歌曲未终。
可怜狮子座，舁出净名翁。
+++白居易
++++宿龙潭寺
夜上九潭谁是伴，云随飞盖月随杯。
明年尚作三川守，此地兼将歌舞来。
+++白居易
++++嵩阳观夜奏霓裳
开元遗曲自凄凉，况近秋天调是商。
爱者谁人唯白尹，奏时何处在嵩阳。
回临山月声弥怨，散入松风韵更长。
子晋少姨闻定怪，人间亦便有霓裳。
+++白居易
++++过元家履信宅
鸡犬丧家分散后，林园失主寂寥时。
落花不语空辞树，流水无情自入池。
风荡宴船初破漏，雨淋歌阁欲倾欹。
前庭后院伤心事，唯是春风秋月知。
+++白居易
++++和杜录事题红叶
寒山十月旦，霜叶一时新。
似烧非因火，如花不待春。
连行排绛帐，乱落剪红巾。
解驻篮舆看，风前唯两人。
+++白居易
++++题崔常侍济上别墅（时常侍以长告罢归，今故先报泉石）
求荣争宠任纷纷，脱叶金貂只有君。
散员疏去未为贵，小邑陶休何足云。
山色好当晴后见，泉声宜向醉中闻。
主人忆尔尔知否，抛却青云归白云。
+++白居易
++++过温尚书旧庄
白石清泉抛济口，碧幢红旆照河阳。
村人都不知时事，犹自呼为处士庄。
+++白居易
++++天坛峰下赠杜录事
年颜气力渐衰残，王屋中峰欲上难。
顶上将探小有洞，喉中须咽大还丹。
河车九转宜精炼，火候三年在好看。
他日药成分一粒，与君先去扫天坛。
+++白居易
++++赠僧五首 钵塔院如大师（师年八十三）
百千万劫菩提种，八十三年功德林。
若不秉持僧行苦，将何报答佛恩深。
慈悲不瞬诸天眼，清净无尘几地心。
每岁八关蒙九授，殷勤一戒重千金。
+++白居易
++++赠僧五首 神照上人（照以说坛为佛事）
心如定水随形应，口似悬河逐病治。
曾向众中先礼拜，西方去日莫相遗。
+++白居易
++++赠僧五首 自远禅师（远以无事为佛事）
自出家来长自在，缘身一衲一绳床。
令人见即心无事，每一相逢是道场。
+++白居易
++++赠僧五首 宗实上人（实即樊司空之子舍官位妻子出家）
荣华恩爱弃成唾，戒定真如和作香。
今古虽殊同一法，瞿昙抛却转轮王。
+++白居易
++++赠僧五首 清闲上人（自蜀入洛，于长寿寺说法度人）
梓潼眷属何年别，长寿坛场近日开。
应是蜀人皆度了，法轮移向洛中来。
+++白居易
++++弹秋思
信意闲弹秋思时，调清声直韵疏迟。
近来渐喜无人听，琴格高低心自知。
+++白居易
++++自咏
随宜饮食聊充腹，取次衣裘亦暖身。
未必得年非瘦薄，无妨长福是单贫。
老龟岂羡牺牲饱，蟠木宁争桃李春。
随分自安心自断，是非何用问闲人。
+++白居易
++++分司初到洛中，偶题六韵，兼戏呈冯尹
相府念多病，春宫容不才。
官衔依口得，俸料逐身来。
白首林园在，红尘车马回。
招呼新客侣，扫掠旧池台。
小舫宜携乐，新荷好盖杯。
不知金谷主，早晚贺筵开。
+++白居易
++++春风
春风先发苑中梅，樱杏桃梨次第开。
荠花榆荚深村里，亦道春风为我来。

++中卷四百五十一
  
+++白居易
++++洛阳春
洛阳陌上春长在，惜别今来二十年。
唯觅少年心不得，其馀万事尽依然。
+++白居易
++++恨去年
老去唯耽酒，春来不著家。
去年来校晚，不见洛阳花。
+++白居易
++++早出晚归
早起或因携酒出，晚归多是看花回。
若抛风景长闲坐，自问东京作底来。
+++白居易
++++魏王堤
花寒懒发鸟慵啼，信马闲行到日西。
何处未春先有思，柳条无力魏王堤。
+++白居易
++++尝黄醅新酎忆微之
世间好物黄醅酒，天下闲人白侍郎。
爱向卯时谋洽乐，亦曾酉日放粗狂。
醉来枕麹贫如富，身后堆金有若亡。
元九计程殊未到，瓮头一醆共谁尝。
+++白居易
++++劝行乐
少年信美何曾久，春日虽迟不再中。
欢笑胜愁歌胜哭，请君莫道等头空。
+++白居易
++++老慵
岂是交亲向我疏，老慵自爱闭门居。
近来渐喜知闻断，免恼嵇康索报书。
+++白居易
++++酬别微之（临都驿醉后作）
沣头峡口钱唐岸，三别都经二十年。
且喜筋骸俱健在，勿嫌须鬓各皤然。
君归北阙朝天帝，我住东京作地仙。
博望自来非弃置，承明重入莫拘牵。
醉收杯杓停灯语，寒展衾裯对枕眠。
犹被分司官系绊，送君不得过甘泉。
+++白居易
++++予与微之老而无子发于言叹著在诗篇今年冬各有一子…嘲
常忧到老都无子，何况新生又是儿。
阴德自然宜有庆，皇天可得道无知。
一园水竹今为主，百卷文章更付谁。
莫虑鹓雏无浴处，即应重入凤凰池。
五十八翁方有后，静思堪喜亦堪嗟。
一珠甚小还惭蚌，八子虽多不羡鸦。
秋月晚生丹桂实，春风新长紫兰芽。
持杯祝愿无他语，慎勿顽愚似汝爷。
+++白居易
++++自问
年来私自问，何故不归京。
佩玉腰无力，看花眼不明。
老慵难发遣，春病易滋生。
赖有弹琴女，时时听一声。
+++白居易
++++晚桃花
一树红桃亚拂池，竹遮松荫晚开时。
非因斜日无由见，不是闲人岂得知。
寒地生材遗校易，贫家养女嫁常迟。
春深欲落谁怜惜，白侍郎来折一枝。
+++白居易
++++夜调琴忆崔少卿
今夜调琴忽有情，欲弹惆怅忆崔卿。
何人解爱中徽上，秋思头边八九声。
+++白居易
++++阿崔
谢病卧东都，羸然一老夫。
孤单同伯道，迟暮过商瞿。
岂料鬓成雪，方看掌弄珠。
已衰宁望有，虽晚亦胜无。
兰入前春梦，桑悬昨日弧。
里闾多庆贺，亲戚共欢娱。
腻剃新胎发，香绷小绣襦。
玉芽开手爪，酥颗点肌肤。
弓冶将传汝，琴书勿坠吾。
未能知寿夭，何暇虑贤愚。
乳气初离壳，啼声渐变雏。
何时能反哺，供养白头乌。
+++白居易
++++赠邻里往还
问予何故独安然，免被饥寒婚嫁牵。
骨肉都卢无十口，粮储依约有三年。
但能斗薮人间事，便是逍遥地上仙。
唯恐往还相厌贱，南家饮酒北家眠。
+++白居易
++++王子晋庙
子晋庙前山月明，人闻往往夜吹笙。
鸾吟凤唱听无拍，多似霓裳散序声。
+++白居易
++++晚起
起晚怜春暖，归迟爱月明。
放慵长饱睡，闻健且闲行。
北阙停朝簿，西方入社名。
唯吟一句偈，无念是无生。
+++白居易
++++酬皇甫宾客
玄晏家风黄绮身，深居高卧养精神。
性慵无病常称病，心足虽贫不道贫。
竹院君闲销永日，花亭我醉送残春。
自嫌诗酒犹多兴，若比先生是俗人。
+++白居易
++++池上赠韦山人
新竹夹平流，新荷拂小舟。
众皆嫌好拙，谁肯伴闲游。
客为忙多去，僧因饭暂留。
独怜韦处士，尽日共悠悠。
+++白居易
++++无梦
老眼花前暗，春衣雨后寒。
旧诗多忘却，新酒且尝看。
拙定于身稳，慵应趁伴难。
渐销名利想，无梦到长安。
+++白居易
++++对小潭寄远上人
小潭澄见底，闲客坐开襟。
借问不流水，何如无念心。
彼惟清且浅，此乃寂而深。
是义谁能答，明朝问道林。
+++白居易
++++闲吟二首
留司老宾客，春尽兴如何。
官寺行香少，僧房寄宿多。
闲倾一醆酒，醉听两声歌。
忆得陶潜语，羲皇无以过。
闲游来早晚，已得一周年。
嵩洛供云水，朝廷乞俸钱。
长歌时独酌，饱食后安眠。
闻道山榴发，明朝向玉泉。
+++白居易
++++独游玉泉寺（三月三十日）
云树玉泉寺，肩舁半日程。
更无人作伴，只共酒同行。
新叶千万影，残莺三两声。
闲游竟未足，春尽有馀情。
+++白居易
++++晚出寻人不遇
篮舆不乘乘晚凉，相寻不遇亦无妨。
轻衣稳马槐阴下，自要闲行一两坊。
+++白居易
++++苦热
头痛汗盈巾，连宵复达晨。
不堪逢苦热，犹赖是闲人。
朝客应烦倦，农夫更苦辛。
始惭当此日，得作自由身。
+++白居易
++++销暑
何以销烦暑，端居一院中。
眼前无长物，窗下有清风。
热散由心静，凉生为室空。
此时身自得，难更与人同。
+++白居易
++++行香归
出作行香客，归如坐夏僧。
床前双草屦，檐下一纱灯。
珮委腰无力，冠欹发不胜。
鸾台龙尾道，合尽少年登。
+++白居易
++++同王十七庶子李六员外郑二侍御同年四人游龙门有感而作
一曲悲歌酒一尊，同年零落几人存。
世如阅水应堪叹，名是浮云岂足论。
各从仕禄休明代，共感平生知己恩。
今日与君重上处，龙门不是旧龙门。
+++白居易
++++池上小宴问程秀才
洛下林园好自知，江南景物暗相随。
净淘红粒罯香饭，薄切紫鳞烹水葵。
雨滴篷声青雀舫，浪摇花影白莲池。
停杯一问苏州客，何似吴松江上时。
+++白居易
++++桥亭卯饮
卯时偶饮斋时卧，林下高桥桥上亭。
松影过窗眠始觉，竹风吹雨醉初醒。
就荷叶上包鱼鲊，当石渠中浸酒瓶。
生计悠悠身兀兀，甘从妻唤作刘伶。
+++白居易
++++舟中夜坐
潭边霁后多清景，桥下凉来足好风。
秋鹤一双船一只，夜深相伴月明中。
+++白居易
++++戏和微之答窦七行军之作（依本韵）
旌钺从櫜鞬，宾僚礼数全。
夔龙来要地，鹓鹭下辽天。
赭汗骑骄马，青娥舞醉仙。
合成江上作，散到洛中传。
陋巷能无酒，贫池亦有船。
春装秋未寄，谩道有闲钱。
+++白居易
++++闲忙
奔走朝行内，栖迟林墅间。
多因病后退，少及健时还。
斑白霜侵鬓，苍黄日下山。
闲忙俱过日，忙校不如闲。
+++白居易
++++西风
西风来几日，一叶已先飞。
新霁乘轻屐，初凉换熟衣。
浅渠销慢水，疏竹漏斜晖。
薄暮青苔巷，家僮引鹤归。
+++白居易
++++题西亭
多见朱门富贵人，林园未毕即无身。
我今幸作西亭主，已见池塘五度春。
+++白居易
++++观游鱼
绕池闲步看鱼游，正值儿童弄钓舟。
一种爱鱼心各异，我来施食尔垂钩。
+++白居易
++++看采莲
小桃闲上小莲船，半采红莲半白莲。
不似江南恶风浪，芙蓉池在卧床前。
+++白居易
++++看采菱
菱池如镜净无波，白点花稀青角多。
时唱一声新水调，谩人道是采菱歌。
+++白居易
++++夭老
早世身如风里烛，暮年发似镜中丝。
谁人断得人间事，少夭堪伤老又悲。
+++白居易
++++秋池
洗浪清风透水霜，水边闲坐一绳床。
眼尘心垢见皆尽，不是秋池是道场。
+++白居易
++++登天宫阁
午时乘兴出，薄暮未能还。
高上烟中阁，平看雪后山。
委形群动里，任性一生间。
洛下多闲客，其中我最闲。
+++白居易
++++新雪二首（寄杨舍人）
不思北省烟霄地，不忆南宫风月天。
唯忆静恭杨阁老，小园新雪暖炉前。
不思朱雀街东鼓，不忆青龙寺后钟。
唯忆夜深新雪后，新昌台上七株松。
+++白居易
++++日高卧
怕寒放懒日高卧，临老谁言牵率身。
夹幕绕房深似洞，重裀衬枕暖于春，小青衣动桃根起，嫩绿醅浮竹叶新。

未裹头前倾一醆，何如冲雪趁朝人。
+++白居易
++++和微之任校书郎日过三乡
三乡过日君年几，今日君年五十馀。
不独年催身亦变，校书郎变作尚书。
+++白居易
++++和微之十七与君别及陇月花枝之咏
别时十七今头白，恼乱君心三十年。
垂老休吟花月句，恐君更结后身缘。
+++白居易
++++和微之叹槿花
朝荣殊可惜，暮落实堪嗟。
若向花中比，犹应胜眼花。
+++白居易
++++思往喜今
忆除司马向江州，及此凡经十五秋。
虽在簪裾从俗累，半寻山水是闲游。
谪居终带乡关思，领郡犹分邦国忧。
争似如今作宾客，都无一念到心头。
+++白居易
++++题平泉薛家雪堆庄
怪石千年应自结，灵泉一带是谁开。
蹙为宛转青蛇项，喷作玲珑白雪堆。
赤日旱天长看雨，玄阴腊月亦闻雷。
所嗟地去都门远，不得肩舁每日来。
+++白居易
++++和微之道保生三日
相看鬓似丝，始作弄璋诗。
且有承家望，谁论得力时。
莫兴三日叹，犹胜七年迟。
我未能忘喜，君应不合悲。
嘉名称道保，乞姓号崔儿。
但恐持相并，蒹葭琼树枝。
+++白居易
++++哭皇甫七郎中（湜）
志业过玄晏，词华似祢衡。
多才非福禄，薄命是聪明。
不得人间寿，还留身后名。
涉江文一首，便可敌公卿。
+++白居易
++++晚起
烂熳朝眠后，频伸晚起时。
暖炉生火早，寒镜裹头迟。
融雪煎香茗，调酥煮乳糜。
慵馋还自哂，快活亦谁知。
酒性温无毒，琴声淡不悲。
荣公三乐外，仍弄小男儿。
+++白居易
++++疑梦二首
莫惊宠辱虚忧喜，莫计恩雠浪苦辛。
黄帝孔丘无处问，安知不是梦中身。
鹿疑郑相终难辨，蝶化庄生讵可知。
假使如今不是梦，能长于梦几多时。
+++白居易
++++夜宴惜别
笙歌旖旎曲终头，转作离声满坐愁。
筝怨朱弦从此断，烛啼红泪为谁流。
夜长似岁欢宜尽，醉未如泥饮莫休。
何况鸡鸣即须别，门前风雨冷修修。
+++白居易
++++归来二周岁
归来二周岁，二岁似须臾。
池藕重生叶，林鸦再引雏。
时丰实仓廪，春暖葺庖厨。
更作三年计，三年身健无。
+++白居易
++++吾土
身心安处为吾土，岂限长安与洛阳。
水竹花前谋活计，琴诗酒里到家乡。
荣先生老何妨乐，楚接舆歌未必狂。
不用将金买庄宅，城东无主是春光。
+++白居易
++++题岐王旧山池石壁
树深藤老竹回环，石壁重重锦翠斑。
俗客看来犹解爱，忙人到此亦须闲。
况当霁景凉风后，如在千岩万壑间。
黄绮更归何处去，洛阳城内有商山。
+++白居易
++++病眼花
头风目眩乘衰老，只有增加岂有瘳。
花发眼中犹足怪，柳生肘上亦须休。
大窠罗绮看才辨，小字文书见便愁。
必若不能分黑白，却应无悔复无尤。
+++白居易
++++早饮醉中除河南尹敕到
雪拥衡门水满池，温炉卯后暖寒时。
绿醅新酎尝初醉，黄纸除书到不知。
厚俸自来诚忝滥，老身欲起尚迟疑。
应须了却丘中计，女嫁男婚三径资。
+++白居易
++++除夜
病眼少眠非守岁，老心多感又临春。
火销灯尽天明后，便是平头六十人。
+++白居易
++++府西池
柳无气力枝先动，池有波纹冰尽开。
今日不知谁计会，春风春水一时来。
+++白居易
++++天津桥
津桥东北斗亭西，到此令人诗思迷。
眉月晚生神女浦，脸波春傍窈娘堤。
柳丝袅袅风缲出，草缕茸茸雨剪齐。
报道前驱少呼喝，恐惊黄鸟不成啼。
+++白居易
++++不准拟二首
篮舆腾腾一老夫，褐裘乌帽白髭须。
早衰饶病多蔬食，筋力消磨合有无。
不准拟身年六十，上山仍未要人扶。
忆昔谪居炎瘴地，巴猿引哭虎随行。
多于贾谊长沙苦，小校潘安白发生。
不准拟身年六十，游春犹自有心情。
+++白居易
++++府中夜赏
樱桃厅院春偏好，石井栏堂夜更幽。
白粉墙头花半出，绯纱烛下水平流。
闲留宾客尝新酒，醉领笙歌上小舟。
舞袖飘飖棹容与，忽疑身是梦中游。
+++白居易
++++府西池北新葺水斋，即事招宾，偶题十六韵
缭绕府西面，潺湲池北头。
凿开明月峡，决破白蘋洲。
清浅漪澜急，夤缘浦屿幽。
直冲行径断，平入卧斋流。
石叠青棱玉，波翻白片鸥。
喷时千点雨，澄处一泓油。
绝境应难别，同心岂易求。
少逢人爱玩，多是我淹留。
夹岸铺长簟，当轩泊小舟。
枕前看鹤浴，床下见鱼游。
洞户斜开扇，疏帘半上钩。
紫浮萍泛泛，碧亚竹修修。
读罢书仍展，棋终局未收。
午茶能散睡，卯酒善销愁。
檐雨晚初霁，窗风凉欲休。
谁能伴老尹，时复一闲游。
+++白居易
++++哭崔儿
掌珠一颗儿三岁，鬓雪千茎父六旬。
岂料汝先为异物，常忧吾不见成人。
悲肠自断非因剑，啼眼加昏不是尘。
怀抱又空天默默，依前重作邓攸身。
+++白居易
++++初丧崔儿报微之晦叔
书报微之晦叔知，欲题崔字泪先垂。
世间此恨偏敦我，天下何人不哭儿。
蝉老悲鸣抛蜕后，龙眠惊觉失珠时。
文章十帙官三品，身后传谁庇荫谁。
+++白居易
++++府斋感怀酬梦得
府伶呼唤争先到，家酝提携动辄随。
合是人生开眼日，自当年老敛眉时。
丹砂炼作三铢土，玄发看成一把丝。
劳寄新诗远安慰，不闻枯树再生枝。
+++白居易
++++斋居
香火多相对，荤腥久不尝。
黄耆数匙粥，赤箭一瓯汤。
厚俸将何用，闲居不可忘。
明年官满后，拟买雪堆庄。
+++白居易
++++与诸道者同游二室至九龙潭作
喜逢二室游仙子，厌作三川守土臣。
举手摩挲潭上石，开襟斗薮府中尘。
他日终为独往客，今朝未是自由身。
若言尹是嵩山主，三十六峰应笑人。
+++白居易
++++履道池上作
家池动作经旬别，松竹琴鱼好在无。
树暗小巢藏巧妇，渠荒新叶长慈姑。
不因车马时时到，岂觉林园日日芜。
犹喜春深公事少，每来花下得踟蹰。
+++白居易
++++六十拜河南尹
六十河南尹，前途足可知。
老应无处避，病不与人期。
幸遇芳菲日，犹当强健时。
万金何假藉，一醆莫推辞。
流水光阴急，浮云富贵迟。
间若无酒，尽合鬓成丝。
+++白居易
++++重修府西水亭院
因下疏为沼，随高筑作台。
龙门分水入，金谷取花栽。
绕岸行初匝，凭轩立未回。
园西有池位，留与后人开。
+++白居易
++++与诸公同出城观稼
老尹醉醺醺，来随年少群。
不忧头似雪，但喜稼如云。
岁望千箱积，秋怜五谷分。
何人知帝力，尧舜正为君。
+++白居易
++++水堂醉卧问杜三十一
闻君洛下住多年，何处春流最可怜。
为问魏王堤岸下，何如同德寺门前。
无妨水色堪闲玩，不得泉声伴醉眠。
那似此堂帘幕底，连明连夜碧潺湲。
+++白居易
++++岁暮言怀
职与才相背，心将口自言。
磨铅教切玉，驱鹤遣乘轩。
只合居岩窟，何因入府门。
年终若无替，转恐负君恩。
+++白居易
++++座中戏呈诸少年
衰容禁得无多酒，秋鬓新添几许霜。
纵有风情应淡薄，假如老健莫夸张。
兴来吟咏从成癖，饮后酣歌少放狂。
不为倚官兼挟势，因何入得少年场。
+++白居易
++++雪后早过天津桥偶呈诸客
官桥晴雪晓峨峨，老尹行吟独一过。
紫绶相辉应不恶，白须同色复如何。
悠扬短景凋年急，牢落衰情感事多。
犹赖洛中饶醉客，时时䛏我唤笙歌。
+++白居易
++++新制绫袄成，感而有咏
水波文袄造新成，绫软绵匀温复轻。
晨兴好拥向阳坐，晚出宜披蹋雪行。
鹤氅毳疏无实事，木棉花冷得虚名。
宴安往往欢侵夜，卧稳昏昏睡到明。
百姓多寒无可救，一身独暖亦何情。
心中为念农桑苦，耳里如闻饥冻声。
争得大裘长万丈，与君都盖洛阳城。
+++白居易
++++早春雪后赠洛阳李长官长水郑明府二同年
献岁晴和风景新，铜驼街郭暖无尘。
府庭共贺三川雪，县道分行百里春。
朱绂洛阳官位屈，青袍长水俸钱贫。
有何功德纡金紫，若比同年是幸人。
+++白居易
++++醉吟
醉来忘渴复忘饥，冠带形骸杳若遗。
耳底斋钟初过后，心头卯酒未消时。
临风朗咏从人听，看雪闲行任马迟。
应被众疑公事慢，承前府尹不吟诗。
+++白居易
++++府酒五绝 变法
自惭到府来周岁，惠爱威棱一事无。
唯是改张官酒法，渐从浊水作醍醐。
+++白居易
++++府酒五绝 招客
日午微风且暮寒，春风冷峭雪乾残。
碧毡帐下红炉畔，试为来尝一醆看。
+++白居易
++++府酒五绝 辨味
甘露太甜非正味，醴泉虽洁不芳馨。
杯中此物何人别，柔旨之中有典刑。
+++白居易
++++府酒五绝 自劝
忆昔羁贫应举年，脱衣典酒曲江边。
十千一斗犹赊饮，何况官供不著钱。
+++白居易
++++府酒五绝 谕妓
烛泪夜粘桃叶袖，酒痕春污石榴裙。
莫辞辛苦供欢宴，老后思量悔煞君。
+++白居易
++++晚归早出
筋力年年减，风光日日新。
退衙归逼夜，拜表出侵晨。
何处台无月，谁家池不春。
莫言无胜地，自是少闲人。
坐厌推囚案，行嫌引马尘。
几时辞府印，却作自由身。
+++白居易
++++南龙兴寺残雪
南龙兴寺春晴后，缓步徐吟绕四廊。
老趁风花应不称，闲寻松雪正相当。
吏人引从多乘舆，宾客逢迎少下堂。
不拟人间更求事，些些疏懒亦何妨。
+++白居易
++++天宫阁早春
天宫高阁上何频，每上令人耳目新。
前日晚登缘看雪，今朝晴望为迎春。
林莺何处吟筝柱，墙柳谁家晒麹尘。
可惜三川虚作主，风光不属白头人。
+++白居易
++++履道居三首
莫嫌地窄林亭小，莫厌贫家活计微。
大有高门锁宽宅，主人到老不曾归。
东里素帷犹未彻，南邻丹旐又新悬。
衡门蜗舍自惭愧，收得身来已五年。
世事平分众所知，何尝苦乐不相随。
唯馀耽酒狂歌客，只有乐时无苦时。
+++白居易
++++和梦得冬日晨兴
漏传初五点，鸡报第三声。
帐下从容起，窗间曨昒明。
照书灯未灭，暖酒火重生。
理曲弦歌动，先闻唱渭城。
+++白居易
++++雪夜对酒招客
帐小青毡暖，杯香绿蚁新。
醉怜今夜月，欢忆去年人。
暗落灯花烬，闲生草座尘。
殷勤报弦管，明日有嘉宾。
+++白居易
++++赠晦叔忆梦得
自别崔公四五秋，因何临老转风流。
归来不说秦中事，歇定唯谋洛下游。
酒面浮花应是喜，歌眉敛黛不关愁。
得君更有无厌意，犹恨尊前欠老刘。
+++白居易
++++醉后重赠晦叔
老伴知君少，欢情向我偏。
无论疏与数，相见辄欣然。
各以诗成癖，俱因酒得仙。
笑回青眼语，醉并白头眠。
岂是今投分，多疑宿结缘。
间更何事，携手送衰年。
+++白居易
++++睡觉
星河耿耿漏绵绵，月暗灯微欲曙天。
转枕频伸书帐下，披裘箕踞火炉前。
老眠早觉常残夜，病力先衰不待年。
五欲已销诸念息，世间无境可勾牵。

++中卷四百五十二
  
+++白居易
++++咏兴五首 解印出公府
解印出公府，斗薮尘土衣。
百吏放尔散，双鹤随我归。
归来履道宅，下马入柴扉。
马嘶返旧枥，鹤舞还故池。
鸡犬何忻忻，邻里亦依依。
年颜老去日，生计胜前时。
有帛御冬寒，有谷防岁饥。
饱于东方朔，乐于荣启期。
人生且如此，此外吾不知。
+++白居易
++++咏兴五首 出府归吾庐
出府归吾庐，静然安且逸。
更无客干谒，时有僧问疾。
家僮十馀人，枥马三四匹。
慵发经旬卧，兴来连日出。
出游爱何处，嵩碧伊瑟瑟。
况有清和天，正当疏散日。
身闲自为贵，何必居荣秩。
心足即非贫，岂唯金满室。
吾观权势者，苦以身徇物。
炙手外炎炎，履冰中栗栗。
朝饥口忘味，夕惕心忧失。
但有富贵名，而无富贵实。
+++白居易
++++咏兴五首 池上有小舟
池上有小舟，舟中有胡床。
床前有新酒，独酌还独尝。
熏若春日气，皎如秋水光。
可洗机巧心，可荡尘垢肠。
岸曲舟行迟，一曲进一觞。
未知几曲醉，醉入无何乡。
寅缘潭岛间，水竹深青苍。
身闲心无事，白日为我长。
我若未忘世，虽闲心亦忙。
世若未忘我，虽退身难藏。
我今异于是，身世交相忘。
+++白居易
++++咏兴五首 四月池水满
四月池水满，龟游鱼跃出。
吾亦爱吾池，池边开一室。
人鱼虽异族，其乐归于一。
且与尔为徒，逍遥同过日。
尔无羡沧海，蒲藻可委质。
吾亦忘青云，衡茅足容膝。
况吾与尔辈，本非蛟龙匹。
假如云雨来，只是池中物。
+++白居易
++++咏兴五首 小庭亦有月
小庭亦有月，小院亦有花。
可怜好风景，不解嫌贫家。
菱角执笙簧，谷儿抹琵琶。
红绡信手舞，紫绡随意歌。
村歌与社舞，客哂主人夸。
但问乐不乐，岂在钟鼓多。
客告暮将归，主称日未斜。
请客稍深酌，愿见朱颜酡。
客知主意厚，分数随口加。
堂上烛未秉，座中冠已峨。
左顾短红袖，右命小青娥。
长跪谢贵客，蓬门劳见过。
客散有馀兴，醉卧独吟哦。
幕天而席地，谁奈刘伶何。
+++白居易
++++秋凉闲卧
残暑昼犹长，早凉秋尚嫩。
露荷散清香，风竹含疏韵。
幽闲竟日卧，衰病无人问。
薄暮宅门前，槐花深一寸。
+++白居易
++++酬思黯相公见过弊居戏赠
轩盖光照地，行人为裴回。
呼传君子出，乃是故人来。
访我入穷巷，引君登小台。
台前多竹树，池上无尘埃。
贫家何所有，新酒三两杯。
停杯款曲语，上马复迟回。
留守不外宿，日斜宫漏催。
但留金刀赠，未接玉山颓。
家酝不敢惜，待君来即开。
村妓不辞出，恐君冁然咍。
+++白居易
++++再授宾客分司
优稳四皓官，清崇三品列。
伊予再尘忝，内愧非才哲。
俸钱七八万，给受无虚月。
分命在东司，又不劳朝谒。
既资闲养疾，亦赖慵藏拙。
宾友得从容，琴觞恣怡悦。
乘篮城外去，系马花前歇。
六游金谷春，五看龙门雪。
吾若默无语，安知吾快活。
吾欲更尽言，复恐人豪夺。
应为时所笑，苦惜分司阙。
但问适意无，岂论官冷热。
+++白居易
++++把酒
把酒仰问天，古今谁不死。
所贵未死间，少忧多欢喜。
穷通谅在天，忧喜即由己。
是故达道人，去彼而取此。
勿言未富贵，久忝居禄仕。
借问宗族间，几人拖金紫。
勿忧渐衰老，且喜加年纪。
试数班行中，几人及暮齿。
朝餐不过饱，五鼎徒为尔。
夕寝止求安，一衾而已矣。
此外皆长物，于我云相似。
有子不留金，何况兼无子。
+++白居易
++++首夏
林静蚊未生，池静蛙未鸣。
景长天气好，竟日和且清。
春禽馀哢在，夏木新阴成。
兀尔水边坐，翛然桥上行。
自问一何适，身闲官不轻。
料钱随月用，生计逐日营。
食饱惭伯夷，酒足愧渊明。
寿倍颜氏子，富百黔娄生。
有一即为乐，况吾四者并。
所以私自慰，虽老有心情。
+++白居易
++++代鹤
我本海上鹤，偶逢江南客。
感君一顾恩，同来洛阳陌。
洛阳寡族类，皎皎唯两翼。
貌是天与高，色非日浴白。
主人诚可恋，其奈轩庭窄。
饮啄杂鸡群，年深损标格。
故乡渺何处，云水重重隔。
谁念深笼中，七换摩天翮。
+++白居易
++++立秋夕有怀梦得
露簟荻竹清，风扇蒲葵轻。
一与故人别，再见新蝉鸣。
是夕凉飚起，闲境入幽情。
回灯见栖鹤，隔竹闻吹笙。
夜茶一两杓，秋吟三数声。
所思渺千里，云外长洲城。
+++白居易
++++哭崔常侍晦叔
顽贱一拳石，精珍百炼金。
名价既相远，交分何其深。
中诚一以合，外物不能侵。
逶迤二十年，与世同浮沈。
晚有退闲约，白首归云林。
垂老忽相失，悲哉口语心。
春日嵩高阳，秋夜清洛阴。
丘园共谁卜，山水共谁寻。
风月共谁赏，诗篇共谁吟。
花开共谁看，酒熟共谁斟。
惠死庄杜口，钟殁师废琴。
道理使之然，从古非独今。
吾道自此孤，我情安可任。
唯将病眼泪，一洒秋风襟。
+++白居易
++++新秋晓兴
浊暑忽已退，清宵未全长。
晨釭耿残焰，宿閤凝微香。
喔喔鸡下树，辉辉日上梁。
枕低茵席软，卧稳身入床。
睡足景犹早，起初风乍凉。
展张小屏幛，收拾生衣裳。
还有惆怅事，迟迟未能忘。
拂镜梳白发，可怜冰照霜。
+++白居易
++++秋日与张宾客舒著作同游龙门醉中狂歌凡二百三十八字
秋天高高秋光清，秋风袅袅秋虫鸣。
嵩峰馀霞锦绮卷，伊水细浪鳞甲生。
洛阳闲客知无数，少出游山多在城。
商岭老人自追逐，蓬丘逸士相逢迎。
南出鼎门十八里，庄店逦迤桥道平。
不寒不热好时节，鞍马稳快衣衫轻。
并辔踟蹰下西岸，扣舷容与绕中汀。
开怀旷达无所系，触目胜绝不可名。
荷衰欲黄荇犹绿，鱼乐自跃鸥不惊。
翠藻蔓长孔雀尾，彩船橹急寒雁声。
家酝一壶白玉液，野花数把黄金英。
昼游四看西日暮，夜话三及东方明。
暂停杯觞辍吟咏，我有狂言君试听。
丈夫一生有二志，兼济独善难得并。
不能救疗生民病，即须先濯尘土缨。
况吾头白眼已暗，终日戚促何所成。
不如展眉开口笑，龙门醉卧香山行。

+++白居易
++++履信池樱桃岛上醉后走笔送别舒员外兼…李卿考功崔郎中
樱桃岛前春，去春花万枝。
忽忆与宗卿闲饮日，又忆与考功狂醉时。
岁晚无花空有叶，风吹满地乾重叠。
蹋叶悲秋复忆春，池边树下重殷勤。
今朝一酌临寒水，此地三回别故人。
樱桃花，来春千万朵，来春共谁花下坐。
不论崔李上青云，明日舒三亦抛我。
+++白居易
++++秋池独泛
萧疏秋竹篱，清浅秋风池。
一只短舫艇，一张斑鹿皮。
皮上有野叟，手中持酒卮。
半酣箕踞坐，自问身为谁。
严子垂钓日，苏门长啸时。
悠然意自得，意外何人知。
+++白居易
++++冬日早起闲咏
水塘耀初旭，风竹飘馀霰。
幽境虽目前，不因闲不见。
晨起对炉香，道经寻两卷。
晚坐拂琴尘，秋思弹一遍。
此外更无事，开尊时自劝。
何必东风来，一杯春上面。
+++白居易
++++岁暮
惨澹岁云暮，穷阴动经旬。
霜风裂人面，冰雪摧车轮。
而我当是时，独不知苦辛。
晨炊廪有米，夕爨厨有薪。
夹帽长覆耳，重裘宽裹身。
加之一杯酒，煦妪如阳春。
洛城士与庶，比屋多饥贫。
何处炉有火，谁家甑无尘。
如我饱暖者，百人无一人。
安得不惭愧，放歌聊自陈。
+++白居易
++++南池早春有怀
朝游北桥上，晚憩南塘畔。
西日雪全销，东风冰尽泮。
蓰蓰鱼尾掉，瞥瞥鹅毛换。
泥暖草芽生，沙虚泉脉散。
晴芳冒苔岛，宿润侵蒲岸。
洛下日初长，江南春欲半。
时光共抛掷，人事堪嗟叹。
倚棹忽寻思，去年池上伴。
+++白居易
++++古意
脉脉复脉脉，美人千里隔。
不见来几时，瑶草三四碧。
玉琴声悄悄，鸾镜尘幂幂。
昔为连理枝，今作分飞翮。
寄书多不达，加饭终无益。
心肠不自宽，衣带何由窄。
+++白居易
++++山游示小妓
双鬟垂未合，三十才过半。
本是绮罗人，今为山水伴。
春泉共挥弄，好树同攀玩。
笑容共底迷，酒思风前乱。
红凝舞袖急，黛惨歌声缓。
莫唱杨柳枝，无肠与君断。
+++白居易
++++神照禅师同宿
八年三月晦，山梨花满枝。
龙门水西寺，夜与远公期。
晏坐自相对，密语谁得知。
前后际断处，一念不生时。
+++白居易
++++张常侍相访
西亭晚寂寞，莺散柳阴繁。
水户帘不卷，风床席自翻。
忽闻车马客，来访蓬蒿门。
况是张常侍，安得不开尊。
+++白居易
++++早夏游宴
虽慵兴犹在，虽老心犹健。
昨日山水游，今朝花酒宴。
山榴艳似火，王蕊飘如霰。
荣落逐瞬迁，炎凉随刻变。
未收木绵褥，已动蒲葵扇。
且喜物与人，年年得相见。
+++白居易
++++感白莲花
白白芙蓉花，本生吴江濆。
不与红者杂，色类自区分。
谁移尔至此，姑苏白使君。
初来苦憔悴，久乃芳氛氲。
月月叶换叶，年年根生根。
陈根与故叶，销化成泥尘。
化者日已远，来者日复新。
一为池中物，永别江南春。
忽想西凉州，中有天宝民。
埋殁汉父祖，孳生胡子孙。
已忘乡土恋，岂念君亲恩。
生人尚复尔，草木何足云。
+++白居易
++++咏所乐
兽乐在山谷，鱼乐在陂池。
虫乐在深草，鸟乐在高枝。
所乐虽不同，同归适其宜。
不以彼易此，况论是与非。
而我何所乐，所乐在分司。
分司有何乐，乐哉人不知。
官优有禄料，职散无羁縻。
懒与道相近，钝将闲自随。
昨朝拜表回，今晚行香归。
归来北窗下，解巾脱尘衣。
冷泉灌我顶，暖水濯四肢。
体中幸无疾，卧任清风吹。
心中又无事，坐任白日移。
或开书一篇，或引酒一卮。
但得如今日，终身无厌时。
+++白居易
++++思旧
闲日一思旧，旧游如目前。
再思今何在，零落归下泉。
退之服硫黄，一病讫不痊。
微之炼秋石，未老身溘然。
杜子得丹诀，终日断腥膻。
崔君夸药力，经冬不衣绵。
或疾或暴夭，悉不过中年。
唯予不服食，老命反迟延。
况在少壮时，亦为嗜欲牵。
但耽荤与血，不识汞与铅。
饥来吞热物，渴来饮寒泉。
诗役五藏神，酒汩三丹田。
随日合破坏，至今粗完全。
齿牙未缺落，肢体尚轻便。
已开第七秩，饱食仍安眠。
且进杯中物，其馀皆付天。
+++白居易
++++寄卢少尹
老诲心不乱，庄戒形太劳。
生命既能保，死籍亦可逃。
嘉肴与旨酒，信是腐肠膏。
艳声与丽色，真为伐性刀。
补养在积功，如裘集众毛。
将欲致千里，可得差一毫。
颜回何为者，簟瓢才自给。
肥醲不到口，年不登三十。
张苍何为者，染爱浩无际。
妾媵填后房，竟寿百馀岁。
苍寿有何德，回夭有何辜。
谁谓具圣体，不如肥瓠躯。
遂使世俗心，多疑仙道书。
寄问卢先生，此理当何如。
+++白居易
++++池上清晨候皇甫郎中
晓景丽未热，晨飚鲜且凉。
池幽绿蘋合，霜洁白莲香。
深扫竹间径，静拂松下床。
玉柄鹤翎扇，银罂云母浆。
屏除无俗物，瞻望唯清光。
何人拟相访，嬴女从萧郎。
+++白居易
++++咏怀
我知世无幻，了无干世意。
世知我无堪，亦无责我事。
由兹两相忘，因得长自遂。
自遂意何如，闲官在闲地。
闲地唯东都，东都少名利。
闲官是宾客，宾客无牵累。
嵇康日日懒，毕卓时时醉。
酒肆夜深归，僧房日高睡。
形安不劳苦，神泰无忧畏。
从官三十年，无如今气味。
鸿虽脱罗弋，鹤尚居禄位。
唯此未忘怀，有时犹内愧。
+++白居易
++++北窗三友
今日北窗下，自问何所为。
欣然得三友，三友者为谁。
琴罢辄举酒，酒罢辄吟诗。
三友递相引，循环无已时。
一弹惬中心，一咏畅四肢。
犹恐中有间，以酒弥缝之。
岂独吾拙好，古人多若斯。
嗜诗有渊明，嗜琴有启期。
嗜酒有伯伦，三人皆吾师。
或乏儋石储，或穿带索衣。
弦歌复觞咏，乐道知所归。
三师去已远，高风不可追。
三友游甚熟，无日不相随。
左掷白玉卮，右拂黄金徽。
兴酣不叠纸，走笔操狂词。
谁能持此词，为我谢亲知。
纵未以为是，岂以我为非。
+++白居易
++++吟四虽（杂言）
酒酣后，歌歇时。
请君添一酌，听我吟四虽。
年虽老，犹少于韦长史。
命虽薄，犹胜于郑长水。
眼虽病，犹明于徐郎中。
家虽贫，犹富于郭庶子。
省躬审分何侥幸，值酒逢歌且欢喜。
忘荣知足委天和，亦应得尽生生理。
+++白居易
++++裴侍中晋公以集贤林亭即事诗三十六韵见赠…以伸酬献
三江路千里，五湖天一涯。
何如集贤第，中有平津池。
池胜主见觉，景新人未知。
竹森翠琅玕，水深洞琉璃。
水竹以为质，质立而文随。
文之者何人，公来亲指麾。
疏凿出人意，结构得地宜。
灵襟一搜索，胜概无遁遗。
因下张沼沚，依高筑阶基。
嵩峰见数片，伊水分一支。
南溪修且直，长波碧逶迤。
北馆壮复丽，倒影红参差。
东岛号晨光，杲曜迎朝曦。
西岭名夕阳，杳暧留落晖。
前有水心亭，动荡架涟漪。
后有开阖堂，寒温变天时。
幽泉镜泓澄，怪石山欹危。
春葩雪漠漠，夏果珠离离。
主人命方舟，宛在水中坻。
亲宾次第至，酒乐前后施。
解缆始登泛，山游仍水嬉。
沿洄无滞碍，向背穷幽奇。
瞥过远桥下，飘旋深涧陲。
管弦去缥缈，罗绮来霏微。
棹风逐舞回，梁尘随歌飞。
宴馀日云暮，醉客未放归。
高声索彩笺，大笑催金卮。
唱和笔走疾，问答杯行迟。
一咏清两耳，一酣畅四肢。
客忘贵贱，不知俱是谁。
客有诗魔者，吟哦不知疲。
乞公残纸墨，一扫狂歌词。
维云社稷臣，赫赫文武姿。
十授丞相印，五建大将旗。
四朝致勋华，一身冠皋夔。
去年才七十，决赴悬车期。
公志不可夺，君恩亦难希。
从容就中道，勉黾来保厘。
貂蝉虽未脱，鸾皇已不羁。
历征今与古，独步无等夷。
陆贾功业少，二疏官秩卑。
乘舟范蠡惧，辟谷留侯饥。
岂若公今日，身安家国肥。
羊祜在汉南，空留岘首碑。
柳恽在江南，只赋汀洲诗。
谢安入东山，但说携蛾眉。
山简醉高阳，唯闻倒接䍦。
岂如公今日，馀力兼有之。
愿公寿如山，安乐长在兹。
愿我比蒲稗，永得相因依。
+++白居易
++++晚归香山寺，因咏所怀
我年日已老，我身日已闲。
闲出都门望，但见水与山。
关塞碧岩岩，伊流清潺潺。
中有古精舍，轩户无扃关。
岸草歇可藉，径萝行可攀。
朝随浮云出，夕与飞鸟还。
吾道本迂拙，世途多险艰。
尝闻嵇吕辈，尤悔生疏顽。
巢悟入箕颍，皓知返商巅。
岂唯乐肥遁，聊复祛忧患。
吾亦从此去，终老伊嵩间。
+++白居易
++++张常侍池凉夜闲宴赠诸公
竹桥新月上，水岸凉风至。
对月五六人，管弦三两事。
留连池上酌，款曲城外意。
或啸或讴吟，谁知此闲味。
回看市朝客，矻矻趋名利。
朝忙少游宴，夕困多眠睡。
清凉属吾徒，相逢勿辞醉。
+++白居易
++++和皇甫郎中秋晓同登天宫阁言怀六韵
碧天忽已高，白日犹未短。
玲珑晓楼阁，清脆秋丝管。
张翰一杯酣，嵇康终日懒。
尘中足忧累，云外多疏散。
病木斧斤遗，冥鸿羁绁断。
逍遥二三子，永愿为闲伴。
+++白居易
++++送吕漳州
今朝一壶酒，言送漳州牧。
半自要闲游，爱花怜草绿。
花前下鞍马，草上携丝竹。
行客饮数杯，主人歌一曲。
端居惜风景，屡出劳僮仆。
独醉似无名，借君作题目。
+++白居易
++++短歌曲
世人求富贵，多为奉嗜欲。
盛衰不自由，得失常相逐。
问君少年日，苦学将干禄。
负笈尘中游，抱书雪前读。
布衾不周体，藜茹才充腹。
三十登宦途，五十被朝服。
奴温新挟纩，马肥初食粟。
未敢议欢游，尚为名检束。
耳目聋暗后，堂上调丝竹。
牙齿缺落时，盘中堆酒肉。
彼来此已去，外馀中不足。
少壮与荣华，相避如寒燠。
青云去地远，白日经天速。
从古无奈何，短歌听一曲。
+++白居易
++++咏怀
高人乐丘园，中人慕官职。
一事尚难成，两途安可得。
遑遑干世者，多苦时命塞。
亦有爱闲人，又为穷饿逼。
我今幸双遂，禄仕兼游息。
未尝羡荣华，不省劳心力。
妻孥与婢仆，亦免愁衣食。
所以吾一家，面无忧喜色。
+++白居易
++++府西亭纳凉归
避暑府西亭，晚归有闲思。
夏浅蝉未多，绿槐阴满地。
带宽衫解领，马稳人拢辔。
面上有凉风，眼前无俗事。
路经府门过，落日照官次。
牵联缧绁囚，奔走尘埃吏。
低眉悄不语，谁复知兹意。
忆得五年前，晚衙时气味。
+++白居易
++++老热
一饱百情足，一酣万事休。
何人不衰老，我老心无忧。
仕者拘职役，农者劳田畴。
何人不苦热，我热身自由。
卧风北窗下，坐月南池头。
脑凉脱乌帽，足热濯清流。
慵发昼高枕，兴来夜泛舟。
何乃有馀适，只缘无过求。
或问诸亲友，乐天是与不。
亦无别言语，多道天悠悠。
悠悠君不知，此味深且幽。
但恐君知后，亦来从我游。
+++白居易
++++新秋喜凉，因寄兵部杨侍郎
外强火未退，中锐金方战。
一夕风雨来，炎凉随数变。
徐徐炎景度，稍稍凉飙扇。
枕簟忽凄清，巾裳亦轻健。
老夫纳秋候，心体殊安便。
睡足一屈伸，搔首摩挲面。
褰帘对池竹，幽寂如僧院。
俯观游鱼群，仰数浮云片。
闲忙各有趣，彼此宁相见。
昨日闻慕巢，召对延英殿。
+++白居易
++++懒放二首，呈刘梦得、吴方之
青衣报平旦，呼我起盥栉。
今早天气寒，郎君应不出。
又无宾客至，何以销闲日。
已向微阳前，暖酒开诗帙。
朝怜一床日，暮爱一炉火。
床暖日高眠，炉温夜深坐。
雀罗门懒出，鹤发头慵裹。
除却刘与吴，何人来问我。
+++白居易
++++六十六
病知心力减，老觉光阴速。
五十八归来，今年六十六。
鬓丝千万白，池草八九绿。
童稚尽成人，园林半乔木。
看山倚高石，引水穿深竹。
虽有潺湲声，至今听未足。
+++白居易
++++三适赠道友
褐绫袍厚暖，卧盖行坐披。
紫毡履宽稳，蹇步颇相宜。
足适已忘履，身适已忘衣。
况我心又适，兼忘是与非。
三适今为一，怡怡复熙熙。
禅那不动处，混沌未凿时。
此固不可说，为君强言之。
+++白居易
++++洛阳春赠刘李二宾客（齐梁格）
水南冠盖地，城东桃李园。
雪消洛阳堰，春入永通门。
淑景方霭霭，游人稍喧喧。
年丰酒浆贱，日晏歌吹繁。
中有老朝客，华发映朱轩。
从容三两人，藉草开一尊。
尊前春可惜，身外事勿论。
明日期何处，杏花游赵村。
+++白居易
++++寒食
人老何所乐，乐在归乡国。
我归故园来，九度逢寒食。
故园在何处，池馆东城侧。
四邻梨花时，二月伊水色。
岂独好风土，仍多旧亲戚。
出去恣欢游，归来聊燕息。
有官供禄俸，无事劳心力。
但恐优稳多，微躬销不得。
+++白居易
++++和裴令公一日日一年年杂言见赠
一日日，作老翁。
一年年，过春风。
公心不以贵隔我，我散唯将闲伴公。
我无才能忝高秩，合是人间闲散物。
公有功德在生民，何因得作自由身。
前日魏王潭上宴连夜，今日午桥池头游拂晨。
山客砚前吟待月，野人尊前醉送春。
不敢与公闲中争第一，亦应占得第二第三人。

++中卷四百五十三
  
+++白居易
++++题裴晋公女几山刻石诗后
何处画功业，何处题诗篇。
麒麟高阁上，女几小山前。
尔后多少时，四朝二十年。
贼骨化为土，贼垒犁为田。
一从贼垒平，陈蔡民晏然。
骡军成牛户，鬼火变人烟。
生子已嫁娶，种桑亦丝绵。
皆云公之德，欲报无由缘。
公今在何处，守都镇三川。
旧宅留永乐，新居开集贤。
公今在何官，被衮珥貂蝉。
战袍破犹在，髀肉生欲圆。
襟怀转萧洒，气力弥精坚。
登山不拄杖，上马能掉鞭。
利泽浸入池，福降升自天。
昔号天下将，今称地上仙。
勿追赤松游，勿拍洪崖肩。
商山有遗老，可以奉周旋。
+++白居易
++++洛阳有愚叟
洛阳有愚叟，白黑无分别。
浪迹虽似狂，谋身亦不拙。
点检盘中饭，非精亦非粝。
点检身上衣，无馀亦无阙。
天时方得所，不寒复不热。
体气正调和，不饥仍不渴。
闲将酒壶出，醉向人家歇。
野食或烹鲜，寓眠多拥褐。
抱琴荣启乐，荷锸刘伶达。
放眼看青山，任头生白发。
不知天地内，更得几年活。
从此到终身，尽为闲日月。
+++白居易
++++饱食闲坐
红粒陆浑稻，白鳞伊水鲂。
庖童呼我食，饭热鱼鲜香。
箸箸适我口，匙匙充我肠。
八珍与五鼎，无复心思量。
扪腹起盥漱，下阶振衣裳。
绕庭行数匝，却上檐下床。
箕踞拥裘坐，半身在日旸。
可怜饱暖味，谁肯来同尝。
是岁太和八，兵销时渐康。
朝廷重经术，草泽搜贤良。
尧舜求理切，夔龙启沃忙。
怀才抱智者，无不走遑遑。
唯此不才叟，顽慵恋洛阳。
饱食不出门，闲坐不下堂。
子弟多寂寞，僮仆少精光。
衣食虽充给，神意不扬扬。
为尔谋则短，为吾谋甚长。
+++白居易
++++闲居自题
门前有流水，墙上多高树。
竹径绕荷池，萦回百馀步。
波闲戏鱼鳖，风静下鸥鹭。
寂无城市喧，渺有江湖趣。
吾庐在其上，偃卧朝复暮。
洛下安一居，山中亦慵去。
时逢过客爱，问是谁家住。
此是白家翁，闭门终老处。
+++白居易
++++览镜喜老
今朝览明镜，须鬓尽成丝。
行年六十四，安得不衰羸。
亲属惜我老，相顾兴叹咨。
而我独微笑，此意何人知。
笑罢仍命酒，掩镜捋白髭。
尔辈且安坐，从容听我词。
生若不足恋，老亦何足悲。
生若苟可恋，老即生多时。
不老即须夭，不夭即须衰。
晚衰胜早夭，此理决不疑。
古人亦有言，浮生七十稀。
我今欠六岁，多幸或庶几。
倘得及此限，何羡荣启期。
当喜不当叹，更倾酒一卮。
+++白居易
++++风雪中作
岁暮风动地，夜寒雪连天。
老夫何处宿，暖帐温炉前。
两重褐绮衾，一领花茸毡。
粥熟呼不起，日高安稳眠。
是时心与身，了无闲事牵。
以此度风雪，闲居来六年。
忽思远游客，复想早朝士。
蹋冻侵夜行，凌寒未明起。
心为身君父，身为心臣子。
不得身自由，皆为心所使。
我心既知足，我身自安止。
方寸语形骸，吾应不负尔。
+++白居易
++++对琴酒
西窗明且暖，晚坐卷书帷。
琴匣拂开后，酒瓶添满时。
角尊白螺醆，玉轸黄金徽。
未及弹与酌，相对已依依。
泠泠秋泉韵，贮在龙凤池。
油油春云心，一杯可致之。
自古有琴酒，得此味者稀。
只因康与籍，及我三心知。
+++白居易
++++雪中晏起偶咏所怀兼呈张常侍、韦庶子、皇甫郎中
穷阴苍苍雪雰雰，雪深没胫泥埋轮。
东家典钱归碍夜，南家贳米出凌晨。
我独何者无此弊，复帐重衾暖若春。
怕寒放懒不肯动，日高眠足方频伸。
瓶中有酒炉有炭，瓮中有饭庖有薪。
奴温婢饱身晏起，致兹快活良有因。
上无皋陶伯益廊庙材，的不能匡君辅国活生民。
下无巢父许由箕颍操，又不能食薇饮水自苦辛。
君不见南山悠悠多白云，又不见西京浩浩唯红尘。
红尘闹热白云冷，好于冷热中间安置身。
三年侥幸忝洛尹，两任优稳为商宾。
非贤非愚非智慧，不贵不富不贱贫。
冉冉老去过六十，腾腾闲来经七春。
不知张韦与皇甫，私唤我作何如人。

+++白居易
++++和裴侍中南园静兴见示
池馆清且幽，高怀亦如此。
有时帘动风，尽日桥照水。
静将鹤为伴，闲与云相似。
何必学留侯，崎岖觅松子。
+++白居易
++++春寒
今朝春气寒，自问何所欲。
酥暖薤白酒，乳和地黄粥。
岂惟厌馋口，亦可调病腹。
助酌有枯鱼，佐餐兼旨蓄。
省躬念前哲，醉饱多惭忸。
君不闻靖节先生尊长空，广文先生饭不足。

+++白居易
++++菩提寺上方晚望香山寺，寄舒员外
晚登西宝刹，晴望东精舍。
反照转楼台，辉辉似图画。
冰浮水明灭，雪压松偃亚。
石阁僧上来，云汀雁飞下。
西京闹于市，东洛闲如社。
曾忆旧游无，香山明月夜。
+++白居易
++++二月一日作，赠韦七庶子
园杏红萼坼，庭兰紫芽出。
不觉春已深，今朝二月一。
去冬病疮痏，将养遵医术。
今春入道场，清净依僧律。
尝闻圣贤语，所慎斋与疾。
遂使爱酒人，停杯一百日。
明朝二月二，疾平斋复毕。
应须挈一壶，寻花觅韦七。
+++白居易
++++犬鸢
晚来天气好，散步中门前。
门前何所有，偶睹犬与鸢。
鸢饱凌风飞，犬暖向日眠。
腹舒稳贴地，翅凝高摩天。
上无罗弋忧，下无羁锁牵。
见彼物遂性，我亦心适然。
心适复何为，一咏逍遥篇。
此仍著于适，尚未能忘言。
+++白居易
++++梦刘二十八，因诗问之
昨夜梦梦得，初觉思踟蹰。
忽忘来汝郡，犹疑在吴都。
吴都三千里，汝郡二百馀。
非梦亦不见，近与远何殊。
尚能齐近远，焉用论荣枯。
但问寝与食，近日两何如。
病后能吟否，春来曾醉无。
楼台与风景，汝又何如苏。
相思一相报，勿复慵为书。
+++白居易
++++闲吟
贫穷汲汲求衣食，富贵营营役心力。
生不富即贫穷，光阴易过闲难得。
我今幸在穷富间，虽在朝廷不入山。
看雪寻花玩风月，洛阳城里七年闲。
+++白居易
++++西行
衣裘不单薄，车马不羸弱。
蔼蔼三月天，闲行亦不恶。
寿安流水馆，硖石青山郭。
官道柳阴阴，行宫花漠漠。
常闻俗间语，有钱在处乐。
我虽非富人，亦不苦寂寞。
家僮解弦管，骑从携杯杓。
时向春风前，歇鞍开一酌。
+++白居易
++++东归
翩翩平肩舆，中有醉老夫。
膝上展诗卷，竿头悬酒壶。
食宿无定程，仆马多缓驱。
临水歇半日，望山倾一盂。
藉草坐嵬峨，攀花行踟蹰。
风将景共暖，体与心同舒。
始悟有营者，居家如在途。
方知无系者，在道如安居。
前夕宿三堂，今旦游申湖。
残春三百里，送我归东都。
+++白居易
++++途中作
早起上肩舁，一杯平旦醉。
晚憩下肩舁，一觉残春睡。
身不经营物，心不思量事。
但恐绮与里，只如吾气味。
+++白居易
++++小台
新树低如帐，小台平似掌。
六尺白藤床，一茎青竹杖。
风飘竹皮落，苔印鹤迹上。
幽境与谁同，闲人自来往。
+++白居易
++++睡后茶兴忆杨同州
昨晚饮太多，嵬峨连宵醉。
今朝餐又饱，烂漫移时睡。
睡足摩挲眼，眼前无一事。
信脚绕池行，偶然得幽致。
婆娑绿阴树，斑驳青苔地。
此处置绳床，傍边洗茶器。
白瓷瓯甚洁，红炉炭方炽。
沫下麹尘香，花浮鱼眼沸。
盛来有佳色，咽罢馀芳气。
不见杨慕巢，谁人知此味。
+++白居易
++++题文集柜
破柏作书柜，柜牢柏复坚。
收贮谁家集，题云白乐天。
我生业文字，自幼及老年。
前后七十卷，小大三千篇。
诚知终散失，未忍遽弃捐。
自开自锁闭，置在书帷前。
身是邓伯道，世无王仲宣。
只应分付女，留与外孙传。
+++白居易
++++旱热二首
彤云散不雨，赫日吁可畏。
端坐犹挥汗，出门岂容易。
忽思公府内，青衫折腰吏。
复想驿路中，红尘走马使。
征夫更辛苦，逐客弥憔悴。
日入尚趋程，宵分不遑寐。
安知北窗叟，偃卧风飒至。
簟拂碧龙鳞，扇摇白鹤翅。
岂唯身所得，兼示心无事。
谁言苦热天，元有清凉地。
勃勃旱尘气，炎炎赤日光。
飞禽飐将坠，行人渴欲狂。
壮者不耐饥，饥火烧其肠。
肥者不禁热，喘急汗如浆。
此时方自悟，老瘦亦何妨。
肉轻足健逸，发少头清凉。
薄食不饥渴，端居省衣裳。
数匙粱饭冷，一领绡衫香。
持此聊过日，焉知畏景长。
+++白居易
++++偶作二首
战马春放归，农牛冬歇息。
何独徇名人，终身役心力。
来者殊未已，去者不知还。
我今悟已晚，六十方退闲。
犹胜不悟者，老死红尘间。
名无高与卑，未得多健羡。
事无小与大，已得多厌贱。
如此常自苦，反此或自安。
此理知甚易，此道行甚难。
勿信人虚语，君当事上看。
+++白居易
++++池上作（西溪、南潭，皆池中胜地也）
西溪风生竹森森，南潭萍开水沈沈。
丛翠万竿湘岸色，空碧一泊松江心。
浦派萦回误远近，桥岛向背迷窥临。
澄澜方丈若万顷，倒影咫尺如千寻。
泛然独游邈然坐，坐念行心思古今。
菟裘不闻有泉沼，西河亦恐无云林。
岂如白翁退老地，树高竹密池塘深。
华亭双鹤白矫矫，太湖四石青岑岑。
眼前尽日更无客，膝上此时唯有琴。
洛阳冠盖自相索，谁肯来此同抽簪。
+++白居易
++++何处堪避暑
何处堪避暑，林间背日楼。
何处好追凉，池上随风舟。
日高饥始食，食竟饱还游。
游罢睡一觉，觉来茶一瓯。
眼明见青山，耳醒闻碧流。
脱袜闲濯足，解巾快搔头。
如此来几时，已过六七秋。
从心至百骸，无一不自由。
拙退是其分，荣耀非所求。
虽被世间笑，终无身外忧。
此语君莫怪，静思吾亦愁。
如何三伏月，杨尹谪虔州。
+++白居易
++++诏下
昨日诏下去罪人，今日诏下得贤臣。
进退者谁非我事，世间宠辱常纷纷。
我心与世两相忘，时事虽闻如不闻。
但喜今年饱饭吃，洛阳禾稼如秋云。
更倾一尊歌一曲，不独忘世兼忘身。

+++白居易
++++七月一日作
七月一日天，秋生履道里。
闲居见清景，高兴从此始。
林间暑雨歇，池上凉风起。
桥竹碧鲜鲜，岸莎青靡靡。
苍然古磐石，清浅平流水。
何言中门前，便是深山里。
双僮侍坐卧，一杖扶行止。
饥闻麻粥香，渴觉云汤美。
平生所好物，今日多在此。
此外更何思，市朝心已矣。
+++白居易
++++开襟
开襟何处好，竹下池边地。
馀热体犹烦，早凉风有味。
黄萎槐蕊结，红破莲芳坠。
无奈每年秋，先来入衰思。
+++白居易
++++自宾客迁太子少傅分司
头上渐无发，耳间新有毫。
形容逐日老，官秩随年高。
优饶又加俸，闲稳仍分曹。
饮食免藜藿，居处非蓬蒿。
何言家尚贫，银榼提绿醪。
勿谓身未贵，金章照紫袍。
诚合知止足，岂宜更贪饕。
默默心自问，于国有何劳。
+++白居易
++++自在
杲杲冬日光，明暖真可爱。
移榻向阳坐，拥裘仍解带。
小奴捶我足，小婢搔我背。
自问我为谁，胡然独安泰。
安泰良有以，与君论梗概。
心了事未了，饥寒迫于外。
事了心未了，念虑煎于内。
我今实多幸，事与心和会。
内外及中间，了然无一碍。
所以日阳中，向君言自在。
+++白居易
++++咏史（九年十一月作）
秦磨利刀斩李斯，齐烧沸鼎烹郦其。
可怜黄绮入商洛，闲卧白云歌紫芝。
彼为菹醢机上尽，此为鸾皇天外飞。
去者逍遥来者死，乃知祸福非天为。
+++白居易
++++因梦有悟
交友沦殁尽，悠悠劳梦思。
平生所厚者，昨夜梦见之。
梦中几许事，枕上无多时。
款曲数杯酒，从容一局棋。
初见韦尚书，金紫何辉辉。
中遇李侍郎，笑言甚怡怡。
终为崔常侍，意色苦依依。
一夕三改变，梦心不惊疑。
此事人尽怪，此理谁得知。
我粗知此理，闻于竺乾师。
识行妄分别，智隐迷是非。
若转识为智，菩提其庶几。
+++白居易
++++春游
上马临出门，出门复逡巡。
回头问妻子，应怪春游频。
诚知春游频，其奈老大身。
朱颜去复去，白发新更新。
请君屈十指，为我数交亲。
大限年百岁，几人及七旬。
我今六十五，走若下坂轮。
假使得七十，只有五度春。
逢春不游乐，但恐是痴人。
+++白居易
++++题天竺南院赠闲元旻清四上人
杂芳涧草合，繁绿岩树新。
山深景候晚，四月有馀春。
竹寺过微雨，石径无纤尘。
白衣一居士，方袍四道人。
地是佛国土，人非俗交亲。
城中山下别，相送亦殷勤。
+++白居易
++++哭师皋
南康丹旐引魂回，洛阳篮舁送葬来。
北邙原边尹村畔，月苦烟愁夜过半。
妻孥兄弟号一声，十二人肠一时断。
往者何人送者谁，乐天哭别师皋时。
平生分义向人尽，今日哀冤唯我知。
我知何益徒垂泪，篮舆回竿马回辔。
何日重闻扫市歌，谁家收得琵琶伎。
萧萧风树白杨影，苍苍露草青蒿气。
更就坟前哭一声，与君此别终天地。
+++白居易
++++隐几赠客
宦情本淡薄，年貌又老丑。
紫绶与金章，于予亦何有。
有时独隐几，答然无所偶。
卧枕一卷书，起尝一杯酒。
书将引昏睡，酒用扶衰朽。
客到忽已酣，脱巾坐搔首。
疏顽倚老病，容恕惭交友。
忽思庄生言，亦拟鞭其后。
+++白居易
++++夏日作
葛衣疏且单，纱帽轻复宽。
一衣与一帽，可以过炎天。
止于便吾体，何必被罗纨。
宿雨林笋嫩，晨露园葵鲜。
烹葵炮嫩笋，可以备朝餐。
止于适吾口，何必饫腥膻。
饭讫盥漱已，扪腹方果然。
婆娑庭前步，安稳窗下眠。
外养物不费，内归心不烦。
不费用难尽，不烦神易安。
庶几无夭阏，得以终天年。
+++白居易
++++晚凉偶咏
日下西墙西，风来北窗北。
中有逐凉人，单床独栖息。
飘萧过云雨，摇曳归飞翼。
新叶多好阴，初筠有佳色。
幽深小池馆，优稳闲官职。
不爱勿复论，爱亦不易得。
+++白居易
++++酬牛相公宫城早秋寓言见示兼呈梦得（时梦得有疾）
七月中气后，金与火交争。
一闻白雪唱，暑退清风生。
碧树未摇落，寒蝉始悲鸣。
夜凉枕簟滑，秋燥衣巾轻。
疏受老慵出，刘桢疾未平。
何人伴公醉，新月上宫城。
+++白居易
++++小台晚坐忆梦得
汲泉洒小台，台上无纤埃。
解带面西坐，轻襟随风开。
晚凉闲兴动，忆同倾一杯。
月明候柴户，藜杖何时来。
+++白居易
++++种桃歌
食桃种其核，一年核生芽。
二年长枝叶，三年桃有花。
忆昨五六岁，灼灼盛芬华。
迨兹八九载，有减而无加。
去春已稀少，今春渐无多。
明年后年后，芳意当如何。
命酒树下饮，停杯拾馀葩。
因桃忽自感，悲吒成狂歌。
+++白居易
++++狂言示诸侄
世欺不识字，我忝攻文笔。
世欺不得官，我忝居班秩。
人老多病苦，我今幸无疾。
老多忧累，我今婚嫁毕。
心安不移转，身泰无牵率。
所以十年来，形神闲且逸。
况当垂老岁，所要无多物。
一裘暖过冬，一饭饱终日。
勿言舍宅小，不过寝一室。
何用鞍马多，不能骑两匹。
如我优幸身，人中十有七。
如我知足心，人中百无一。
傍观愚亦见，当己贤多失。
不敢论他人，狂言示诸侄。
+++白居易
++++偶以拙诗数首寄呈裴少尹侍郎蒙以盛制四篇…美而谢之
投君之文甚荒芜，数篇价直一束刍。
报我之章何璀璨，累累四贯骊龙珠。
毛诗三百篇后得，文选六十卷中无。
一麋丽龟绝报赛，五鹿连柱难支梧。
高兴独因秋日尽，清吟多与好风俱。
银钩金错两殊重，宜上屏风张座隅。

++中卷四百五十四
  
+++白居易
++++六年冬暮赠崔常侍晦叔（时为河南尹）
鬓毛霜一色，光景水争流。
易过唯冬日，难销是老愁。
香开绿蚁酒，暖拥褐绫裘。
已共崔君约，尊前倒即休。
+++白居易
++++戏招诸客
黄醅绿醑迎冬熟，绛帐红炉逐夜开。
谁道洛中多逸客，不将书唤不曾来。
+++白居易
++++十二月二十三日作，兼呈晦叔
案头历日虽未尽，向后唯残六七行。
床下酒瓶虽不满，犹应醉得两三场。
病身不许依年老，拙宦虚教逐日忙。
闻健偷闲且勤饮，一杯之外莫思量。
+++白居易
++++七年元日对酒五首
庆吊经过懒，逢迎跪拜迟。
不因时节日，岂觉此身羸。
众老忧添岁，余衰喜入春。
年开第七秩，屈指几多人。
三杯蓝尾酒，一碟胶牙饧。
除却崔常侍，无人共我争。
今朝吴与洛，相忆一欣然。
梦得君知否，俱过本命年。
同岁崔何在，同年杜又无。
应无藏避处，只有且欢娱。
+++白居易
++++七年春题府厅
潦倒守三川，因循涉四年。
推诚废钩距，示耻用蒲鞭。
以此称公事，将何销俸钱。
虽非好官职，岁久亦妨贤。
+++白居易
++++早春醉吟，寄太原令狐相公、苏州刘郎中
雪夜闲游多秉烛，花时暂出亦提壶。
别来少遇新诗敌，老去难逢旧饮徒。
大振威名降北虏，勤行惠化活东吴。
不知歌酒腾腾兴，得似河南醉尹无。
+++白居易
++++洛下送牛相公出镇淮南
北阙至东京，风光十六程。
坐移丞相阁，春入广陵城。
红旆拥双节，白须无一茎。
万人开路看，百吏立班迎。
阃外君弥重，尊前我亦荣。
何须身自得，将相是门生。
+++白居易
++++筝
云髻飘萧绿，花颜旖旎红。
双眸剪秋水，十指剥春葱。
楚艳为门阀，秦声是女工。
甲明银玓瓅，柱触玉玲珑。
猿苦啼嫌月，莺娇语䛏风。
移愁来手底，送恨入弦中。
赵瑟清相似，胡琴闹不同。
慢弹回断雁，急奏转飞蓬。
霜珮锵还委，冰泉咽复通。
珠联千拍碎，刀截一声终。
倚丽精神定，矜能意态融。
歇时情不断，休去思无穷。
灯下青春夜，尊前白首翁。
且听应得在，老耳未多聋。
+++白居易
++++洛中春游呈诸亲友
莫叹年将暮，须怜岁又新。
府中三遇腊，洛下五逢春。
春树花珠颗，春塘水麹尘。
春娃无气力，春马有精神。
并辔鞭徐动，连盘酒慢巡。
经过旧邻里，追逐好交亲。
笑语销闲日，酣歌送老身。
一生欢乐事，亦不少于人。
+++白居易
++++酬舒三员外见赠长句
自请假来多少日，五旬光景似须臾。
已判到老为狂客，不分当春作病夫。
杨柳花飘新白雪，樱桃子缀小红珠。
头风不敢多多饮，能酌三分相劝无。
+++白居易
++++将归一绝
欲去公门返野扉，预思泉竹已依依。
更怜家酝迎春熟，一瓮醍醐待我归。
+++白居易
++++罢府归旧居（自此后重授宾客归履道宅作）
陋巷乘篮入，朱门挂印回。
腰间抛组绶，缨上拂尘埃。
屈曲闲池沼，无非手自开。
青苍好竹树，亦是眼看栽。
石片抬琴匣，松枝阁酒杯。
此生终老处，昨日却归来。
+++白居易
++++睡觉偶吟
官初罢后归来夜，天欲明前睡觉时。
起坐思量更无事，身心安乐复谁知。
+++白居易
++++问支琴石
疑因星陨空中落，叹被泥埋涧底沈。
天上定应胜地上，支机未必及支琴。
提携拂拭知恩否，虽不能言合有心。
+++白居易
++++自喜
身慵难勉强，性拙易迟回。
布被辰时起，柴门午后开。
忙驱能者去，闲逐钝人来。
自喜谁能会，无才胜有才。
+++白居易
++++裴常侍以题蔷薇架十八韵见示因广为三十韵以和之
托质依高架，攒花对小堂。
晚开春去后，独秀院中央。
霁景朱明早，芳时白昼长。
秾因天与色，丽共日争光。
剪碧排千萼，研朱染万房。
烟条涂石绿，粉蕊扑雌黄。
根动彤云涌，枝摇赤羽翔。
九微灯炫转，七宝帐荧煌。
淑气熏行径，清阴接步廊。
照梁迷藻棁，耀壁变雕墙。
烂若丛然火，殷于叶得霜。
胭脂含脸笑，苏合裛衣香。
浃洽濡晨露，玲珑漏夕阳。
合罗排勘缬，醉晕浅深妆。
乍见疑回面，遥看误断肠。
风朝舞飞燕，雨夜泣萧娘。
桃李惭无语，芝兰让不芳。
山榴何细碎，石竹苦寻常。
蕙惨偎栏避，莲羞映浦藏。
怯教蕉叶战，妒得柳花狂。
岂可轻嘲咏，应须痛比方。
画屏风自展，绣伞盖谁张。
翠锦挑成字，丹砂印著行。
猩猩凝血点，瑟瑟蹙金匡。
散乱萎红片，尖纤嫩紫芒。
触僧飘毳褐，留妓冒罗裳。
寡和阳春曲，多情骑省郎。
缘夸美颜色，引出好文章。
东顾辞仁里，西归入帝乡。
假如君爱杀，留著莫移将。
+++白居易
++++感旧诗卷
夜深吟罢一长吁，老泪灯前湿白须。
二十年前旧诗卷，十人酬和九人无。
+++白居易
++++酬李二十侍郎
笋老兰长花渐稀，衰翁相对惜芳菲。
残莺著雨慵休啭，落絮无风凝不飞。
行掇木芽供野食，坐牵萝蔓挂朝衣。
十年分手今同醉，醉未如泥莫道归。
+++白居易
++++和梦得
纶阁沈沈天宠命，苏台籍籍有能声。
岂唯不得清文力，但恐空传冗吏名。
郎署回翔何水部，江湖留滞谢宣城。
所嗟非独君如此，自古才难共命争。
+++白居易
++++赠草堂宗密上人
吾师道与佛相应，念念无为法法能。
口藏宣传十二部，心台照耀百千灯。
尽离文字非中道，长住虚空是小乘。
少有人知菩萨行，世间只是重高僧。
+++白居易
++++喜照密闲实四上人见过
紫袍朝士白髯翁，与俗乖疏与道通。
官秩三回分洛下，交游一半在僧中。
臭帑世界终须出，香火因缘久愿同。
斋后将何充供养，西轩泉石北窗风。
+++白居易
++++赠皇甫六张十五李二十三宾客
昨日三川新罢守，今年四皓尽分司。
幸陪散秩闲居日，好是登山临水时。
家未苦贫常酝酒，身虽衰病尚吟诗。
龙门泉石香山月，早晚同游报一期。
+++白居易
++++微之敦诗晦叔相次长逝，岿然自伤，因成二绝
并失鹓鸾侣，空留麋鹿身。
只应嵩洛下，长作独游人。
长夜君先去，残年我几何。
秋风满衫泪，泉下故人多。
+++白居易
++++池上闲咏
青莎台上起书楼，绿藻潭中系钓舟。
日晚爱行深竹里，月明多上小桥头。
暂尝新酒还成醉，亦出中门便当游。
一部清商聊送老，白须萧飒管弦秋。
+++白居易
++++凉风叹
昨夜凉风又飒然，萤飘叶坠卧床前。
逢秋莫叹须知分，已过潘安三十年。
+++白居易
++++和高仆射罢节度让尚书授少保分司喜遂游山水之作
暂辞八座罢双旌，便作登山临水行。
能以忠贞酬重任，不将富贵碍高情。
朱门出去簪缨从，绛帐归来歌吹迎。
鞍辔闹装光满马，何人信道是书生。
+++白居易
++++送考功崔郎中赴阙
称意新官又少年，秋凉身健好朝天。
青云上了无多路，却要徐驱稳著鞭。
+++白居易
++++重修香山寺毕，题二十二韵以纪之
阙塞龙门口，祇园鹫岭头。
曾随减劫坏，今遇胜缘修。
再莹新金刹，重装旧石楼。
病僧皆引起，忙客亦淹留。
四望穷沙界，孤标出赡州。
地图铺洛邑，天柱倚崧丘。
两面苍苍岸，中心瑟瑟流。
波翻八滩雪，堰护一潭油。
台殿朝弥丽，房廊夜更幽。
千花高下塔，一叶往来舟。
岫合云初吐，林开雾半收。
静闻樵子语，远听棹郎讴。
官散殊无事，身闲甚自由。
吟来携笔砚，宿去抱衾裯。
霁月当窗白，凉风满簟秋。
烟香封药灶，泉冷洗茶瓯。
南祖心应学，西方社可投。
先宜知止足，次要悟浮休。
觉路随方乐，迷涂到老愁。
须除爱名障，莫作恋家囚。
便合穷年住，何言竟日游。
可怜终老地，此是我菟裘。
+++白居易
++++送杨八给事赴常州
无嗟别青琐，且喜拥朱轮。
五十得三品，百千无一人。
须勤念黎庶，莫苦忆交亲。
此外无过醉，毗陵何限春。
+++白居易
++++闻歌者唱微之诗
新诗绝笔声名歇，旧卷生尘箧笥深。
时向歌中闻一句，未容倾耳已伤心。
+++白居易
++++醉送李二十常侍赴镇浙东
靖安客舍花枝下，共脱青衫典浊醪。
今日洛桥还醉别，金杯翻污麒麟袍。
喧阗夙驾君脂辖，酩酊离筵我藉糟。
好去商山紫芝伴，珊瑚鞭动马头高。
+++白居易
++++醉别程秀才
五度龙门点额回，却缘多艺复多才。
贫泥客路黏难出，愁锁乡心掣不开。
何必更游京国去，不如且入醉乡来。
吴弦楚调潇湘弄，为我殷勤送一杯。
+++白居易
++++自咏
白衣居士紫芝仙，半醉行歌半坐禅。
今日维摩兼饮酒，当时绮季不请钱。
等闲池上留宾客，随事灯前有管弦。
但问此身销得否，分司气味不论年。
+++白居易
++++把酒思闲事二首
把酒思闲事，春愁谁最深。
乞钱羁客面，落第举人心。
月下低眉立，灯前抱膝吟。
凭君劝一醉，胜与万黄金。
把酒思闲事，春娇何处多。
试鞍新白马，弄镜小青娥。
掌上初教舞，花前欲按歌。
凭君劝一醉，劝了问如何。
+++白居易
++++衰荷
白露凋花花不残，凉风吹叶叶初乾。
无人解爱萧条境，更绕衰丛一匝看。
+++白居易
++++池上送考功崔郎中，兼别房窦二妓
文昌列宿征还日，洛浦行云放散时。
鹓鹭上天花逐水，无因再会白家池。
+++白居易
++++自问
依仁台废悲风晚，履信池荒宿草春。
自问老身骑马出，洛阳城里觅何人。
+++白居易
++++送陈许高仆射赴镇
敦诗说礼中军帅，重士轻财大丈夫。
常与师徒同苦乐，不教亲故隔荣枯。
花钿坐绕黄金印，丝管行随白玉壶。
商皓老狂唯爱醉，时时能寄酒钱无。
+++白居易
++++青毡帐二十韵
合聚千羊毳，施张百子弮。
骨盘边柳健，色染塞蓝鲜。
北制因戎创，南移逐虏迁。
汰风吹不动，御雨湿弥坚。
有顶中央耸，无隅四向圆。
傍通门豁尔，内密气温然。
远别关山外，初安庭户前。
影孤明月夜，价重苦寒年。
软暖围毡毯，枪摐束管弦。
最宜霜后地，偏称雪中天。
侧置低歌座，平铺小舞筵。
闲多揭帘入，醉便拥袍眠。
铁檠移灯背，银囊带火悬。
深藏晓兰焰，暗贮宿香烟。
兽炭休亲近，狐裘可弃捐。
砚温融冻墨，瓶暖变春泉。
蕙帐徒招隐，茅庵浪坐禅。
贫僧应叹羡，寒士定留连。
客宾于中接，儿孙向后传。
王家夸旧物，未及此青毡。
+++白居易
++++答梦得秋日书怀见寄
幸免非常病，甘当本分衰。
眼昏灯最觉，腰瘦带先知。
树叶霜红日，髭须雪白时。
悲愁缘欲老，老过却无悲。
+++白居易
++++同诸客题于家公主旧宅
平阳旧宅少人游，应是游人到即愁。
布谷鸟啼桃李院，络丝虫怨凤凰楼。
台倾滑石犹残砌，帘断珍珠不满钩。
闻道至今萧史在，髭须雪白向明州。
+++白居易
++++答梦得八月十五日夜玩月见寄
南国碧云客，东京白首翁。
松江初有月，伊水正无风。
远思两乡断，清光千里同。
不知娃馆上，何似石楼中。
+++白居易
++++初冬早起寄梦得
起戴乌纱帽，行披白布裘。
炉温先暖酒，手冷未梳头。
早起烟霜白，初寒鸟雀愁。
诗成遣谁和，还是寄苏州。
+++白居易
++++秋夜听高调凉州
楼上金风声渐紧，月中银字韵初调。
促张弦柱吹高管，一曲凉州入泬寥。
+++白居易
++++香山寺二绝
空山寂静老夫闲，伴鸟随云往复还。
家酝满瓶书满架，半移生计入香山。
爱风岩上攀松盖，恋月潭边坐石棱。
且共云泉结缘境，他生当作此山僧。
+++白居易
++++送舒著作重授省郎赴阙
三岁相依在洛都，游花宴月饱欢娱。
惜别笙歌多怨咽，愿留轩盖少踟蹰。
剑磨光彩依前出，鹏举风云逐后驱。
从此求闲应不得，更能重醉白家无。
+++白居易
++++同诸客嘲雪中马上妓
珊瑚鞭亸马踟蹰，引手低蛾索一盂。
腰为逆风成弱柳，面因冲冷作凝酥。
银篦稳篸乌罗帽，花襜宜乘叱拨驹。
雪里君看何所似，王昭君妹写真图。
+++白居易
++++喜刘苏州恩赐金紫，遥想贺宴，以诗庆之
海内姑苏太守贤，恩加章绶岂徒然。
贺宾喜色欺杯酒，醉妓欢声遏管弦。
鱼珮葺鳞光照地，鹘衔瑞带势冲天。
莫嫌鬓上些些白，金紫由来称长年。
+++白居易
++++蓝田刘明府携酌相过与皇甫郎中卯时同饮醉后赠之
腊月九日暖寒客，卯时十分空腹杯。
玄晏舞狂乌帽落，蓝田醉倒玉山颓。
貌偷花色老暂去，歌蹋柳枝春暗来。
不为刘家贤圣物，愁翁笑口大难开。
+++白居易
++++刘苏州以华亭一鹤远寄，以诗谢之
老鹤风姿异，衰翁诗思深。
素毛如我鬓，丹顶似君心。
松际雪相映，鸡群尘不侵。
殷勤远来意，一只重千金。
+++白居易
++++早春忆苏州寄梦得
吴苑四时风景好，就中偏好是春天。
霞光曙后殷于火，水色晴来嫩似烟。
士女笙歌宜月下，使君金紫称花前。
诚知欢乐堪留恋，其奈离乡已四年。
+++白居易
++++尝新酒忆晦叔二首
尊里看无色，杯中动有光。
自君抛我去，此物共谁尝。
世上强欺弱，人间醉胜醒。
自君抛我去，此语更谁听。
+++白居易
++++负春
病来道士教调气，老去山僧劝坐禅。
孤负春风杨柳曲，去年断酒到今年。
+++白居易
++++池上闲吟二首
高卧闲行自在身，池边六见柳条新。
幸逢尧舜无为日，得作羲皇向上人。
四皓再除犹且健，三州罢守未全贫。
莫愁客到无供给，家酝香浓野菜春。
非庄非宅非兰若，竹树池亭十亩馀。
非道非僧非俗吏，褐裘乌帽闭门居。
梦游信意宁殊蝶，心乐身闲便是鱼。
虽未定知生与死，其间胜负两何如。
+++白居易
++++早春招张宾客
久雨初晴天气新，风烟草树尽欣欣。
虽当冷落衰残日，还有阳和暖活身。
池色溶溶蓝染水，花光焰焰火烧春。
商山老伴相收拾，不用随他年少人。
+++白居易
++++营闲事
自笑营闲事，从朝到日斜。
浇畦引泉脉，扫径避兰芽。
暖变墙衣色，晴催木笔花。
桃根知酒渴，晚送一瓯茶。
+++白居易
++++感春
老思不禁春，风光照眼新。
花房红鸟觜，池浪碧鱼鳞。
倚棹谁为伴，持杯自问身。
心情多少在，六十二三人。
+++白居易
++++春池上戏赠李郎中
满池春水何人爱，唯我回看指似君。
直似挼蓝新汁色，与君南宅染罗裙。
+++白居易
++++玩半开花赠皇甫郎中（八年寒食日池东小楼上作）
勿讶春来晚，无嫌花发迟。
怜全盛日，我爱半开时。
紫蜡黏为蒂，红苏点作蕤。
成都新夹缬，梁汉碎胭脂。
树杪真珠颗，墙头小女儿。
浅深妆驳落，高下火参差。
蝶戏争香朵，莺啼选稳枝。
好教郎作伴，合共酒相随。
醉玩无胜此，狂嘲更让谁。
犹残少年兴，不似老人诗。
西日凭轻照，东风莫杀吹。
明朝应烂漫，后夜更离披。
林下遥相忆，尊前暗有期。
衔杯嚼蕊思，唯我与君知。
+++白居易
++++池边
柳老香丝宛，荷新钿扇圆。
残春深树里，斜日小楼前。
醉遣收杯杓，闲听理管弦。
池边更无事，看补采莲船。
+++白居易
++++家酿新熟每尝辄醉妻侄等劝令少饮因成长句以谕之
君应怪我朝朝饮，不说向君君不知。
身上幸无疼痛处，瓮头正是撇尝时。
刘妻劝谏夫休醉，王侄分疏叔不痴。
六十三翁头雪白，假如醒黠欲何为。
+++白居易
++++送常秀才下第东归
东归多旅恨，西上少知音。
寒食看花眼，春风落日心。
百忧当二月，一醉直千金。
到处公卿席，无辞酒醆深。
+++白居易
++++且游
手里一杯满，心中百事休。
春应唯仰醉，老更不禁愁。
弄水回船尾，寻花信马头。
眼看筋力减，游得且须游。
+++白居易
++++题王家庄临水柳亭
弱柳缘堤种，虚亭压水开。
条疑逐风去，波欲上阶来。
翠羽偷鱼入，红腰学舞回。
春愁正无绪，争不尽残杯。
+++白居易
++++题令狐家木兰花
腻如玉指涂朱粉，光似金刀剪紫霞。
从此时时春梦里，应添一树女郎花。
+++白居易
++++拜表回闲游
玉珮金章紫花绶，纻衫藤带白纶巾。
晨兴拜表称朝士，晚出游山作野人。
达磨传心令息念，玄元留意遣同尘。
八关净戒斋销日，一曲狂歌醉送春。
酒肆法堂方丈室，其间岂是两般身。

+++白居易
++++西街渠中，种莲垒石，颇有幽致，偶题小楼
朱槛低墙上，清流小阁前。
雇人栽菡萏，买石造潺湲。
影落江心月，声移谷口泉。
闲看卷帘坐，醉听掩窗眠。
路笑淘官水，家愁费料钱。
是非君莫问，一对一翛然。
+++白居易
++++晚春闲居杨工部寄诗、杨常州寄茶同到因以长句答之
宿酲寂寞眠初起，春意阑珊日又斜。
劝我加餐因早笋，恨人休醉是残花。
闲吟工部新来句，渴饮毗陵远到茶。
兄弟东西官职冷，门前车马向谁家。
+++白居易
++++玉泉寺南三里涧下多深红踯躅繁艳殊常感惜题诗以示游者
玉泉南涧花奇怪，不似花丛似火堆。
今日多情唯我到，每年无故为谁开。
宁辞辛苦行三里，更与留连饮两杯。
犹有一般辜负事，不将歌舞管弦来。
+++白居易
++++早服云母散
晓服云英漱井华，寥然身若在烟霞。
药销日晏三匙饭，酒渴春深一碗茶。
每夜坐禅观水月，有时行醉玩风花。
净名事理人难解，身不出家心出家。
+++白居易
++++三月晦日晚闻鸟声
晚来林鸟语殷勤，似惜风光说向人。
遣脱破袍劳报暖，催沽美酒敢辞贫。
声声劝醉应须醉，一岁唯残半日春。
+++白居易
++++早夏游平原回
夏早日初长，南风草木香。
肩舆颇平稳，涧路甚清凉。
紫蕨行看采，青梅旋摘尝。
疗饥兼解渴，一醆冷云浆。
+++白居易
++++宿天竺寺回
野寺经三宿，都城复一还。
家仍念婚嫁，身尚系官班。
萧洒秋临水，沉吟晚下山。
长闲犹未得，逐日且偷闲。
+++白居易
++++侍中晋公欲到东洛先蒙书问期宿龙门思往感今辄献长句
昔蒙兴化池头送，今许龙门潭上期。
聚散但惭长见念，荣枯安敢道相思。
功成名遂来虽久，云卧山游去未迟。
闻说风情筋力在，只如初破蔡州时。
+++白居易
++++奉和晋公侍中蒙除留守行及洛师感悦发中斐然成咏之作
鸾凤翱翔在寥廓，貂蝉萧洒出埃尘。
致成尧舜升平代，收得夔龙强健身。
抛掷功名还史册，分张欢乐与交亲。
商山老皓虽休去，终是留侯门下人。
+++白居易
++++送刘五司马赴任硖州兼寄崔使君
位下才高多怨天，刘兄道胜独恬然。
贫于扬子两三倍，老过荣公六七年。
笔砚莫抛留压案，箪瓢从陋也销钱。
郡丞自合当优礼，何况夷陵太守贤。
+++白居易
++++菩提寺上方晚眺
楼阁高低树浅深，山光水色暝沉沉。
嵩烟半卷青绡幕，伊浪平铺绿绮衾。
飞鸟灭时宜极目，远风来处好开襟。
谁知不离簪缨内，长得逍遥自在心。
+++白居易
++++杨柳枝词八首
六么水调家家唱，白雪梅花处处吹。
古歌旧曲君休听，听取新翻杨柳枝。
陶令门前四五树，亚夫营里百千条。
何似东都正二月，黄金枝映洛阳桥。
依依褭褭复青青，句引春风无限情。
白雪花繁空扑地，绿丝条弱不胜莺。
红板江桥青酒旗，馆娃宫暖日斜时。
可怜雨歇东风定，万树千条各自垂。
苏州杨柳任君夸，更有钱唐胜馆娃。
若解多情寻小小，绿杨深处是苏家。
苏家小女旧知名，杨柳风前别有情。
剥条盘作银环样，卷叶吹为玉笛声。
叶含浓露如啼眼，枝袅轻风似舞腰。
小树不禁攀折苦，乞君留取两三条。
人言柳叶似愁眉，更有愁肠似柳丝。
柳丝挽断肠牵断，彼此应无续得期。

++中卷四百五十五
  
+++白居易
++++读老子
言者不如知者默，此语吾闻于老君。
若道老君是知者，缘何自著五千文。
+++白居易
++++读庄子
庄生齐物同归一，我道同中有不同。
遂性逍遥虽一致，鸾凰终校胜蛇虫。
+++白居易
++++读禅经
须知诸相皆非相，若住无馀却有馀。
言下忘言一时了，梦中说梦两重虚。
空花岂得兼求果，阳焰如何更觅鱼。
摄动是禅禅是动，不禅不动即如如。
+++白居易
++++感兴二首
吉凶祸福有来由，但要深知不要忧。
只见火光烧润屋，不闻风浪覆虚舟。
名为公器无多取，利是身灾合少求。
虽异匏瓜难不食，大都食足早宜休。
鱼能深入宁忧钓，鸟解高飞岂触罗。
热处先争炙手去，悔时其奈噬脐何。
尊前诱得猩猩血，幕上偷安燕燕窠。
我有一言君记取，世间自取苦人多。
+++白居易
++++问鹤
乌鸢争食雀争窠，独立池边风雪多。
尽日蹋冰翘一足，不鸣不动意如何。
+++白居易
++++代鹤答
鹰爪攫鸡鸡肋折，鹘拳蹴雁雁头垂。
何如敛翅水边立，飞上云松栖稳枝。
+++白居易
++++闲卧有所思二首
向夕搴帘卧枕琴，微凉入户起开襟。
偶因明月清风夜，忽想迁臣逐客心。
何处投荒初恐惧，谁人绕泽正悲吟。
始知洛下分司坐，一日安闲直万金。
权门要路是身灾，散地闲居少祸胎。
今日怜君岭南去，当时笑我洛中来。
虫全性命缘无毒，木尽天年为不才。
大抵吉凶多自致，李斯一去二疏回。
+++白居易
++++喜闲
萧洒伊嵩下，优游黄绮间。
未曾一日闷，已得六年闲。
鱼鸟为徒侣，烟霞是往还。
伴僧禅闭目，迎客笑开颜。
兴发宵游寺，慵时昼掩关。
夜来风月好，悔不宿香山。
+++白居易
++++诗酒琴人例多薄命予酷好三事雅当此科…成狂咏聊写愧怀
爱琴爱酒爱诗客，多贱多穷多苦辛。
中散步兵终不贵，孟郊张籍过于贫。
一之已叹关于命，三者何堪并在身。
只合飘零随草木，谁教凌厉出风尘。
荣名厚禄二千石，乐饮闲游三十春。
何得无厌时咄咄，犹言薄命不如人。
+++白居易
++++寄明州于驸马使君三绝句
有花有酒有笙歌，其奈难逢亲故何。
近海饶风春足雨，白须太守闷时多。
平阳音乐随都尉，留滞三年在浙东。
吴越声邪无法用，莫教偷入管弦中。
何郎小妓歌喉好，严老呼为一串珠。
海味腥咸损声气，听看犹得断肠无。
+++白居易
++++闲卧
薄食当斋戒，散班同隐沦。
佛容为弟子，天许作闲人。
唯置床临水，都无物近身。
清风散发卧，兼不要纱巾。
+++白居易
++++春早秋初，因时即事，兼寄浙东李侍郎
春早秋初昼夜长，可怜天气好年光。
和风细动帘帷暖，清露微凝枕簟凉。
窗下晓眠初减被，池边晚坐乍移床。
闲从蕙草侵阶绿，静任槐花满地黄。
理曲管弦闻后院，熨衣灯火映深房。
四时新景何人别，遥忆多情李侍郎。
+++白居易
++++新秋喜凉
过得炎蒸月，尤宜老病身。
衣裳朝不润，枕簟夜相亲。
楼月纤纤早，波风袅袅新。
光阴与时节，先感是诗人。
+++白居易
++++初夏闲吟，兼呈韦宾客
孟夏清和月，东都闲散官。
体中无病痛，眼下未饥寒。
世事闻常闷，交游见即欢。
杯觞留客切，妓乐取人宽。
雪鬓随身老，云心著处安。
此中殊有味，试说向君看。
+++白居易
++++哭崔二十四常侍
貂冠初别九重门，马鬣新封四尺坟。
薤露歌词非白雪，旌铭官爵是浮云。
伯伦每置随身锸，元亮先为自祭文。
莫道高风无继者，一千年内有崔君。
+++白居易
++++奉酬侍中夏中雨后游城南庄见示八韵
岛树间林峦，云收雨气残。
四山岚色重，五月水声寒。
老鹤两三只，新篁千万竿。
化成天竺寺，移得子陵滩。
心觉闲弥贵，身缘健更欢。
帝将风后待，人作谢公看。
甪里年虽老，高阳兴未阑。
佳辰不见召，争免趁杯盘。
+++白居易
++++送兖州崔大夫驸马赴镇（唐人绝句作送崔驸马赴衮州）
戚里夸为贤驸马，儒家认作好诗人。
鲁侯不得辜风景，沂水年年有暮春。
+++白居易
++++少年问
少年怪我问如何，何事朝朝醉复歌。
号作乐天应不错，忧愁时少乐时多。
+++白居易
++++问少年
千首诗堆青玉案，十分酒写白金盂。
回头却问诸年少，作个狂夫得了无。
+++白居易
++++代琵琶弟子谢女师曹供奉寄新调弄谱
琵琶师在九重城，忽得书来喜且惊。
一纸展看非旧谱，四弦翻出是新声。
蕤宾掩抑娇多怨，散水玲珑峭更清。
珠颗泪沾金捍拨，红妆弟子不胜情。
+++白居易
++++代林园戏赠
南院今秋游宴少，西坊近日往来频。
假如宰相池亭好，作客何如作主人。
+++白居易
++++戏答林园
岂独西坊来往频，偷闲处处作游人。
衡门虽是栖迟地，不可终朝锁老身。
+++白居易
++++重戏赠
集贤池馆从他盛，履道林亭勿自轻。
往往归来嫌窄小，年年为主莫无情。
+++白居易
++++重戏答
小水低亭自可亲，大池高馆不关身。
林园莫妒裴家好，憎故怜新岂是人。
+++白居易
++++早秋登天宫寺阁赠诸客
天宫阁上醉萧辰，丝管闲听酒慢巡。
为向凉风清景道，今朝属我两三人。
+++白居易
++++晓上天津桥闲望偶逢卢郎中、张员外携酒同倾
上阳宫里晓钟后，天津桥头残月前。
空阔境疑非下界，飘飖身似在寥天。
星河隐映初生日，楼阁葱茏半出烟。
此处相逢倾一醆，始知地上有神仙。
+++白居易
++++八月十五日夜同诸客玩月
月好共传唯此夜，境闲皆道是东都。
嵩山表里千重雪，洛水高低两颗珠。
清景难逢宜爱惜，白头相劝强欢娱。
诚知亦有来年会，保得晴明强健无。
+++白居易
++++对晚开夜合花赠皇甫郎中
移晚校一月，花迟过半年。
红开杪秋日，翠合欲昏天。
白露滴未死，凉风吹更鲜。
后时谁肯顾，唯我与君怜。
+++白居易
++++醉游平泉
狂歌箕踞酒尊前，眼不看人面向天。
洛客最闲唯有我，一年四度到平泉。
+++白居易
++++题赠平泉韦征君拾遗
箕颍千年后，唯君得古风。
位留丹陛上，身入白云中。
躁静心相背，高低迹不同。
笼鸡与梁燕，不信有冥鸿。
+++白居易
++++酬皇甫郎中对新菊花见忆
爱菊高人吟逸韵，悲秋病客感衰怀。
黄花助兴方携酒，红叶添愁正满阶。
居士荤腥今已断，仙郎杯杓为谁排。
愧君相忆东篱下，拟废重阳一日斋。
+++白居易
++++夜宴醉后留献裴侍中
九烛台前十二姝，主人留醉任欢娱。
翩翻舞袖双飞蝶，宛转歌声一索珠。
坐久欲醒还酩酊，夜深初散又踟蹰。
南山宾客东山妓，此会人间曾有无。
+++白居易
++++和韦庶子远坊赴宴未夜先归之作兼呈裴员外
促席留欢日未曛，远坊归思已纷纷。
无妨按辔行乘月，何必逃杯走似云。
银烛忍抛杨柳曲，金鞍潜送石榴裙。
到时常晚归时早，笑乐三分校一分。
+++白居易
++++集贤池答侍中问
主人晚入皇城宿，问客裴回何所须。
池月幸闲无用处，今宵能借客游无。
+++白居易
++++杨柳枝二十韵
小妓携桃叶，新声蹋柳枝。
妆成剪烛后，醉起拂衫时。
绣履娇行缓，花筵笑上迟。
身轻委回雪，罗薄透凝脂。
笙引簧频暖，筝催柱数移。
乐童翻怨调，才子与妍词。
便想人如树，先将发比丝。
风条摇两带，烟叶贴双眉。
口动樱桃破，鬟低翡翠垂。
枝柔腰袅娜，荑嫩手葳蕤。
唳鹤晴呼侣，哀猿夜叫儿。
玉敲音历历，珠贯字累累。
袖为收声点，钗因赴节遗。
重重遍头别，一一拍心知。
塞北愁攀折，江南苦别离。
黄遮金谷岸，绿映杏园池。
春惜芳华好，秋怜颜色衰。
取来歌里唱，胜向笛中吹。
曲罢那能别，情多不自持。
缠头无别物，一首断肠诗。
+++白居易
++++答皇甫十郎中秋深酒熟见忆
烟景冷苍茫，秋深夜夜霜。
为思池上酌，先觉瓮头香。
未暇倾巾漉，还应染指尝。
醍醐惭气味，琥珀让晶光。
若许陪歌席，须容散道场。
月终斋戒毕，犹及菊花黄。
+++白居易
++++老去
老去愧妻儿，冬来有劝词。
暖寒从饮酒，冲冷少吟诗。
战胜心还壮，斋勤体校羸。
由来世间法，损益合相随。
+++白居易
++++送宗实上人游江南
忽辞洛下缘何事，拟向江南住几时。
每过渡头应问法，无妨菩萨是船师。
+++白居易
++++和同州杨侍郎夸柘枝见寄
细吟冯翊使君诗，忆作馀杭太守时。
君有一般输我事，柘枝看校十年迟。
+++白居易
++++冬初酒熟二首
霜繁脆庭柳，风利剪池荷。
月色晓弥苦，鸟声寒更多。
秋怀久寥落，冬计又如何。
一瓮新醅酒，萍浮春水波。
酒熟无来客，因成独酌谣。
间老黄绮，地上散松乔。
忽忽醒还醉，悠悠暮复朝。
残年多少在，尽付此中销。
+++白居易
++++送姚杭州赴任，因思旧游二首
与君细话杭州事，为我留心莫等闲。
闾里固宜勤抚恤，楼台亦要数跻攀。
笙歌缥缈虚空里，风月依稀梦想间。
且喜诗人重管领，遥飞一醆贺江山。
渺渺钱唐路几千，想君到后事依然。
静逢竺寺猿偷橘，闲看苏家女采莲。
故妓数人凭问讯，新诗两首倩留传。
舍人虽健无多兴，老校当时八九年。
+++白居易
++++寄李相公
渐老只谋欢，虽贫不要官。
唯求造化力，试为驻春看。
+++白居易
++++冬日平泉路晚归
山路难行日易斜，烟村霜树欲栖鸦。
夜归不到应闲事，热饮三杯即是家。
+++白居易
++++利仁北街作
草色斑斑春雨晴，利仁坊北面西行。
踟蹰立马缘何事，认得张家歌吹声。
+++白居易
++++洛阳堰闲行
洛阳堰上新晴日，长夏门前欲暮春。
遇酒即沽逢树歇，七年此地作闲人。
+++白居易
++++过永宁
村杏野桃繁似雪，行人不醉为谁开。
赖逢山县卢明府，引我花前劝一杯。
+++白居易
++++往年稠桑曾丧白马题诗厅壁今来尚存又复感怀更题绝句
路傍埋骨蒿草合，壁上题诗尘藓生。
马死七年犹怅望，自知无乃太多情。
+++白居易
++++罗敷水
野店东头花落处，一条流水号罗敷。
芳魂艳骨知何处，春草茫茫墓亦无。
+++白居易
++++路逢青州王大夫赴镇，立马赠别
大旆拥金羁，书生得者稀。
何劳问官职，岂不见光辉。
赫赫人争看，翩翩马欲飞。
不期前岁尹，驻节语依依。
+++白居易
++++和杨同州寒食乾坑会后闻杨工部欲到知予与工部有宿酲
夜饮归常晚，朝眠起更迟。
举头中酒后，引手索茶时。
拂枕青长袖，欹簪白接䍦。
宿酲无兴味，先是肺神知。
+++白居易
++++和刘汝州酬侍中见寄长句因书集贤坊胜事戏而问之
洛川汝海封畿接，履道集贤来往频。
一复时程虽不远，百馀步地更相亲。
朱门陪宴多投辖，青眼留欢任吐茵。
闻道郡斋还有酒，花前月下对何人。
+++白居易
++++池上二绝
山僧对棋坐，局上竹阴清。
映竹无人见，时闻下子声。
小娃撑小艇，偷采白莲回。
不解藏踪迹，浮萍一道开。
+++白居易
++++白羽扇
素是自然色，圆因裁制功。
飒如松起籁，飘似鹤翻空。
盛夏不销雪，终年无尽风。
引秋生手里，藏月入怀中。
麈尾斑非疋，蒲葵陋不同。
何人称相对，清瘦白须翁。
+++白居易
++++五月斋戒罢宴彻乐闻韦宾客皇甫郎中饮会亦稀…长句呈谢
妓房匣镜满红埃，酒库封瓶生绿苔。
居士尔时缘护戒，车公何事亦停杯。
散斋香火今朝散，开素盘筵后日开。
随意往还君莫怪，坐禅僧去饮徒来。
+++白居易
++++闲园独赏（因梦得所寄蜂鹤之咏，因成此篇以和之）
午后郊园静，晴来景物新。
雨添山气色，风借水精神。
永日若为度，独游何所亲。
仙禽狎君子，芳树倚佳人。
蚁斗王争肉，蜗移舍逐身。
蝶双知伉俪，蜂分见君臣。
蠢蠕形虽小，逍遥性即均。
不知鹏与鷃，相去几微尘。
+++白居易
++++种柳三咏
白头种松桂，早晚见成林。
不及栽杨柳，明年便有阴。
春风为催促，副取老人心。
从君种杨柳，夹水意如何。
准拟三年后，青丝拂绿波。
仍教小楼上，对唱柳枝歌。
更想五年后，千千条麹尘。
路傍深映月，楼上暗藏春。
愁杀闲游客，闻歌不见人。
+++白居易
++++偶吟
好官病免曾三度，散地归休已七年。
老自退闲非世弃，贫蒙强健是天怜。
韦荆南去留春服，王侍中来乞酒钱。
便得一年生计足，与君美食复甘眠。
+++白居易
++++池上即事
移床避日依松竹，解带当风挂薜萝。
钿砌池心绿蘋合，粉开花面白莲多。
久阴新霁宜丝管，苦热初凉入绮罗。
家酝瓶空人客绝，今宵争奈月明何。
+++白居易
++++南塘暝兴
水色昏犹白，霞光暗渐无。
风荷摇破扇，波月动连珠。
蟋蟀啼相应，鸳鸯宿不孤。
小僮频报夜，归步尚踟蹰。
+++白居易
++++小宅
小宅里闾接，疏篱鸡犬通。
渠分南巷水，窗借北家风。
庾信园殊小，陶潜屋不丰。
何劳问宽窄，宽窄在心中。
+++白居易
++++谕亲友
适情处处皆安乐，大抵园林胜市朝。
烦闹荣华犹易过，优闲福禄更难销。
自怜老大宜疏散，却被交亲叹寂寥。
终日相逢不相见，两心相去一何遥。
+++白居易
++++龙门送别皇甫泽州赴任、韦山人南游
隼旟归洛知何日，鹤驾还嵩莫过春。
惆怅香山云水冷，明朝便是独游人。
+++白居易
++++刘苏州寄酿酒糯米李浙东寄杨柳枝舞衫偶因尝酒…寄谢之
柳枝谩蹋试双袖，桑落初香尝一杯。
金屑醅浓吴米酿，银泥衫稳越娃裁。
舞时已觉愁眉展，醉后仍教笑口开。
惭愧故人怜寂寞，三千里外寄欢来。
+++白居易
++++诏授同州刺史，病不赴任，因咏所怀
同州慵不去，此意复谁知。
诚爱俸钱厚，其如身力衰。
可怜病判案，何似醉吟诗。
劳逸悬相远，行藏决不疑。
徒烦人劝谏，只合自寻思。
白发来无限，青山去有期。
野心惟怕闹，家口莫愁饥。
卖却新昌宅，聊充送老资。
+++白居易
++++寄杨六侍郎（时杨初授户部，予不赴同州）
西户最荣君好去，左冯虽稳我慵来。
秋风一箸鲈鱼鲙，张翰摇头唤不回。
+++白居易
++++韦七自太子宾客再除秘书监，以长句贺而饯之
离筵莫怆且同欢，共贺新恩拜旧官。
屈就商山伴麋鹿，好归芸阁狎鹓鸾。
落星石上苍苔古，画鹤厅前白露寒。
老监姓名应在壁，相思试为拂尘看。
+++白居易
++++酒熟忆皇甫十
新酒此时熟，故人何日来。
自从金谷别，不见玉山颓。
疏索柳花碗，寂寥荷叶杯。
今冬问毡帐，雪里为谁开。
+++白居易
++++九年十一月二十一日感事而作（其日独游香山寺）
祸福茫茫不可期，大都早退似先知。
当君白首同归日，是我青山独往时。
顾索素琴应不暇，忆牵黄犬定难追。
麒麟作脯龙为醢，何似泥中曳尾龟。
+++白居易
++++即事重题
重裘暖帽宽毡履，小阁低窗深地炉。
身稳心安眠未起，西京朝士得知无。
+++白居易
++++将归渭村先寄舍弟
一年年觉此身衰，一日日知前事非。
咏月嘲风先要减，登山临水亦宜稀。
子平嫁娶贫中毕，元亮田园醉里归。
为报阿连寒食下，与吾酿酒扫柴扉。
+++白居易
++++看嵩洛有叹
今日看嵩洛，回头叹世间。
荣华急如水，忧患大于山。
见苦方知乐，经忙始爱闲。
未闻笼里鸟，飞出肯飞还。
+++白居易
++++咏怀
随缘逐处便安闲，不入朝廷不住山。
心似虚舟浮水上，身同宿鸟寄林间。
尚平婚嫁了无累，冯翊符章封却还。
处分贫家残活计，匹如身后莫相关。
+++白居易
++++咏老赠梦得
与君俱老也，自问老何如。
眼涩夜先卧，头慵朝未梳。
有时扶杖出，尽日闭门居。
懒照新磨镜，休看小字书。
情于故人重，迹共少年疏。
唯是闲谈兴，相逢尚有馀。

++中卷四百五十六
  
+++白居易
++++从同州刺史改授太子少傅分司
承华东署三分务，履道西池七过春。
歌酒优游聊卒岁，园林萧洒可终身。
留侯爵秩诚虚贵，疏受生涯未苦贫。
月俸百千官二品，朝廷雇我作闲人。
+++白居易
++++奉和裴令公新成午桥庄绿野堂即事
旧径开桃李，新池凿凤凰。
只添丞相阁，不改午桥庄。
远处尘埃少，闲中日月长。
青山为外屏，绿野是前堂。
引水多随势，栽松不趁行。
年华玩风景，春事看农桑。
花妒谢家妓，兰偷荀令香。
游丝飘酒席，瀑布溅琴床。
巢许终身稳，萧曹到老忙。
千年落公便，进退处中央。
+++白居易
++++自题小草亭
新结一茅茨，规模俭且卑。
土阶全垒块，山木半留皮。
阴合连藤架，丛香近菊篱。
壁宜藜杖倚，门称荻帘垂。
窗里风清夜，檐间月好时。
留连尝酒客，句引坐禅师。
伴宿双栖鹤，扶行一侍儿。
绿醅量醆饮，红稻约升炊。
龌龊豪家笑，酸寒富室欺。
陶庐闲自爱，颜巷陋谁知。
蝼蚁谋深穴，鹪鹩占小枝。
各随其分足，焉用有馀为。
+++白居易
++++自咏
细故随缘尽，衰形具体微。
斗闲僧尚闹，较瘦鹤犹肥。
老遣宽裁袜，寒教厚絮衣。
马从衔草展，鸡任啄笼飞。
只要天和在，无令物性违。
自馀君莫问，何是复何非。
+++白居易
++++新亭病后独坐，招李侍郎公垂
新亭未有客，竟日独何为。
趁暖泥茶灶，防寒夹竹篱。
头风初定后，眼暗欲明时。
浅把三分酒，闲题数句诗。
应须置两榻，一榻待公垂。
+++白居易
++++闲卧寄刘同州
软褥短屏风，昏昏醉卧翁。
鼻香茶熟后，腰暖日阳中。
伴老琴长在，迎春酒不空。
可怜闲气味，唯欠与君同。
+++白居易
++++残酌晚餐
闲倾残酒后，暖拥小炉时。
舞看新翻曲，歌听自作词。
鱼香肥泼火，饭细滑流匙。
除却慵馋外，其馀尽不知。
+++白居易
++++喜见刘同州梦得
紫绶白髭须，同年二老夫。
论心共牢落，见面且欢娱。
酒好携来否，诗多记得无。
应须为春草，五马少踟蹰。
+++白居易
++++裴令公席上赠别梦得
年老官高多别离，转难相见转相思。
雪销酒尽梁王起，便是邹枚分散时。
+++白居易
++++寻春题诸家园林
闻健朝朝出，乘春处处寻。
天供闲日月，人借好园林。
渐以狂为态，都无闷到心。
平生身得所，未省似而今。
+++白居易
++++又题一绝
貌随年老欲何如，兴遇春牵尚有馀。
遥见人家花便入，不论贵贱与亲疏。
+++白居易
++++家园三绝
沧浪峡水子陵滩，路远江深欲去难。
何似家池通小院，卧房阶下插鱼竿。
篱下先生时得醉，瓮间吏部暂偷闲。
何如家酝双鱼榼，雪夜花时长在前。
鸳鸯怕捉竟难亲，鹦鹉虽笼不著人。
何似家禽双白鹤，闲行一步亦随身。
+++白居易
++++老来生计
老来生计君看取，白日游行夜醉吟。
陶令有田唯种黍，邓家无子不留金。
间荣耀因缘浅，林下幽闲气味深。
烦虑渐消虚白长，一年心胜一年心。
+++白居易
++++早春题少室东岩
三十六峰晴，雪销岚翠生。
月留三夜宿，春引四山行。
远草初含色，寒禽未变声。
东岩最高石，唯我有题名。
+++白居易
++++早春即事
眼重朝眠足，头轻宿酒醒。
阳光满前户，雪水半中庭。
物变随天气，春生逐地形。
北檐梅晚白，东岸柳先青。
葱垄抽羊角，松巢堕鹤翎。
老来诗更拙，吟罢少人听。
+++白居易
++++叹春风兼赠李二十侍郎二绝
树根雪尽催花发，池岸冰消放草生。
唯有须霜依旧白，春风于我独无情。
道场斋戒今初毕，酒伴欢娱久不同。
不把一杯来劝我，无情亦得似春风。
+++白居易
++++春来频与李二宾客郭外同游，因赠长句
风光引步酒开颜，送老消春嵩洛间。
朝蹋落花相伴出，暮随飞鸟一时还。
我为病叟诚宜退，君是才臣岂合闲。
可惜济时心力在，放教临水复登山。
+++白居易
++++二月二日
二月二日新雨晴，草芽菜甲一时生。
轻衫细马春年少，十字津头一字行。
+++白居易
++++奉和令公绿野堂种花
绿野堂开占物华，路人指道令公家。
令公桃李满天下，何用堂前更种花。
+++白居易
++++清明日登老君阁望洛城，赠韩道士
风光烟火清明日，歌哭悲欢城市间。
何事不随东洛水，谁家又葬北邙山。
中桥车马长无已，下渡舟航亦不闲。
冢墓累累人扰扰，辽东怅望鹤飞还。
+++白居易
++++三月三日
画堂三月初三日，絮扑窗纱燕拂檐。
莲子数杯尝冷酒，柘枝一曲试春衫。
阶临池面胜看镜，户映花丛当下帘。
指点楼南玩新月，玉钩素手两纤纤。
+++白居易
++++雨中听琴者弹别鹤操
双鹤分离一何苦，连阴雨夜不堪闻。
莫教迁客孀妻听，嗟叹悲啼䛏杀君。
+++白居易
++++酬郑二司录与李六郎中寒食日相过，同宴见赠
偶因冷节会嘉宾，况是平生心所亲。
迎接须矜疏傅老，只供莫笑阮家贫。
杯盘狼藉宜侵夜，风景阑珊欲过春。
相对喜欢还怅望，同年只有此三人。
+++白居易
++++喜杨六侍御同宿（一喜下有与字）
岸帻静言明月夜，匡床闲卧落花朝。
二三月里饶春睡，七八年来不早朝。
浊水清尘难会合，高鹏低鷃各逍遥。
眼看又上青云去，更卜同衾一两宵。
+++白居易
++++残春咏怀，赠杨慕巢侍郎
位逾三品日，年过六旬时。
不道官班下，其如筋力衰。
犹怜好风景，转重旧亲知。
少壮难重得，欢娱且强为。
兴来池上酌，醉出袖中诗。
静话开襟久，闲吟放醆迟。
落花无限雪，残鬓几多丝。
莫说伤心事，春翁易酒悲。
+++白居易
++++闲居春尽
闲泊池舟静掩扉，老身慵出客来稀。
愁应暮雨留教住，春被残莺唤遣归。
揭瓮偷尝新熟酒，开箱试著旧生衣。
冬裘夏葛相催促，垂老光阴速似飞。
+++白居易
++++春尽日天津桥醉吟偶呈李尹侍郎
宿雨洗天津，无泥未有尘。
初晴迎早夏，落照送残春。
兴发诗随口，狂来酒寄身。
水边行嵬峨，桥上立逡巡。
疏傅心情老，吴公政化新。
三川徒有主，风景属闲人。
+++白居易
++++池上逐凉二首
青苔地上消残暑，绿树阴前逐晚凉。
轻屐单衫薄纱帽，浅池平岸庳藤床。
簪缨怪我情何薄，泉石谙君味甚长。
遍问交亲为老计，多言宜静不宜忙。
窗间睡足休高枕，水畔闲来上小船。
棹遣秃头奴子拨，茶教纤手侍儿煎。
门前便是红尘地，林外无非赤日天。
谁信好风清簟上，更无一事但翛然。
+++白居易
++++香山避暑二绝
六月滩声如猛雨，香山楼北畅师房。
夜深起凭阑干立，满耳潺湲满面凉。
纱巾草履竹疏衣，晚下香山蹋翠微。
一路凉风十八里，卧乘篮舆睡中归。
+++白居易
++++老夫
七八年来游洛都，三分游伴二分无。
风前月下花园里，处处唯残个老夫。
世事劳心非富贵，人间实事是欢娱。
谁能逐我来闲坐，时共酣歌倾一壶。
+++白居易
++++香山下卜居
老须为老计，老计在抽簪。
山下初投足，人间久息心。
乱藤遮石壁，绝涧护云林。
若要深藏处，无如此处深。
+++白居易
++++无长物
莫讶家居窄，无嫌活计贫。
只缘无长物，始得作闲人。
青竹单床簟，乌纱独幅巾。
其馀皆称是，亦足奉吾身。
+++白居易
++++宿香山寺酬广陵牛相公见寄
手札八行诗一篇，无由相见但依然。
君匡圣主方行道，我事空王正坐禅。
支许徒思游白月，夔龙未放下青天。
应须且为苍生住，犹去悬车十四年。
+++白居易
++++以诗代书，寄户部杨侍郎，劝买东邻王家宅
劝君买取东邻宅，与我衡门相并开。
云映嵩峰当户牖，月和伊水入池台。
林园亦要闻闲置，筋力应须及健回。
莫学因循白宾客，欲年六十始归来。
+++白居易
++++赠谈客
上客清谈何亹亹，幽人闲思自寥寥。
请君休说长安事，膝上风清琴正调。
+++白居易
++++初入香山院对月（太和六年秋作）
老住香山初到夜，秋逢白月正圆时。
从今便是家山月，试问清光知不知。
+++白居易
++++题龙门堰西涧
东岸菊丛西岸柳，柳阴烟合菊花开。
一条秋水琉璃色，阔狭才容小舫回。
除却悠悠白少傅，何人解入此中来。
+++白居易
++++秋霖中奉裴令公见招早出赴会马上先寄六韵
雨暗三秋日，泥深一尺时。
老人平旦出，自问欲何之。
不是寻医药，非干送别离。
素书传好语，绛帐赴佳期。
续借桃花马，催迎杨柳姬。
只愁张录事，罚我怪来迟。
+++白居易
++++尝酒听歌招客
一瓮香醪新插刍，双鬟小妓薄能讴。
管弦渐好新教得，罗绮虽贫免外求。
世上贪忙不觉苦，人间除醉即须愁。
不知此事君知否，君若知时从我游。
+++白居易
++++八月三日夜作
露白月微明，天凉景物清。
草头珠颗冷，楼角玉钩生。
气爽衣裳健，风疏砧杵鸣。
夜衾香有思，秋簟冷无情。
梦短眠频觉，宵长起暂行。
烛凝临晓影，虫怨欲寒声。
槿老花先尽，莲凋子始成。
四时无了日，何用叹衰荣。
+++白居易
++++病中赠南邻觅酒
头痛牙疼三日卧，妻看煎药婢来扶。
今朝似校抬头语，先问南邻有酒无。
+++白居易
++++晓眠后寄杨户部
软绫腰褥薄绵被，凉冷秋天稳暖身。
一觉晓眠殊有味，无因寄与早朝人。
+++白居易
++++秋雨夜眠
凉冷三秋夜，安闲一老翁。
卧迟灯灭后，睡美雨声中。
灰宿温瓶火，香添暖被笼。
晓晴寒未起，霜叶满阶红。
+++白居易
++++喜梦得自冯翊归洛，兼呈令公
上客新从左辅回，高阳兴助洛阳才。
已将四海声名去，又占三春风景来。
甲子等头怜共老，文章敌手莫相猜。
邹枚未用争诗酒，且饮梁王贺喜杯。
+++白居易
++++斋戒满夜，戏招梦得
纱笼灯下道场前，白日持斋夜坐禅。
无复更思身外事，未能全尽世间缘。
明朝又拟亲杯酒，今夕先闻理管弦。
方丈若能来问疾，不妨兼有散花天。
+++白居易
++++和令公问刘宾客归来称意无之作
水南秋一半，风景未萧条。
皂盖回沙苑，蓝舆上洛桥。
闲尝黄菊酒，醉唱紫芝谣。
称意那劳问，请钱不早朝。
+++白居易
++++酬梦得穷秋夜坐，即事见寄
焰细灯将尽，声遥漏正长。
老人秋向火，小女夜缝裳。
菊悴篱经雨，萍销水得霜。
今冬暖寒酒，先拟共君尝。
+++白居易
++++偶于维扬牛相公处觅得筝筝未到先寄诗来走笔戏答
楚匠饶巧思，秦筝多好音。
如能惠一面，何啻直双金。
玉柱调须品，朱弦染要深。
会教魔女弄，不动是禅心。
+++白居易
++++答梦得秋庭独坐见赠
林梢隐映夕阳残，庭际萧疏夜气寒。
霜草欲枯虫思急，风枝未定鸟栖难。
容衰见镜同惆怅，身健逢杯且喜欢。
应是天教相暖热，一时垂老与闲官。
+++白居易
++++长斋月满携酒先与梦得对酌醉中同赴令公之宴戏赠梦得
斋宫前日满三旬，酒榼今朝一拂尘。
乘兴还同访戴客，解酲仍对姓刘人。
病心汤沃寒灰活，老面花生朽木春。
若怕平原怪先醉，知君未惯吐车茵。
+++白居易
++++奉酬淮南牛相公思黯见寄二十四韵（每对双关分叙两意）
白老忘机客，牛公济世贤。
鸥栖心恋水，鹏举翅摩天。
累就优闲秩，连操造化权。
贫司甚萧洒，荣路自喧阗。
望苑三千日，台阶十五年。
是人皆弃忘，何物不陶甄。
篮舆游嵩岭，油幢镇海壖。
竹篙撑钓艇，金甲拥楼船。
雪夜寻僧舍，春朝列妓筵。
长斋俨香火，密宴簇花钿。
自觉闲胜闹，遥知醉笑禅。
是非分未定，会合杳无缘。
我正思扬府，君应望洛川。
西来风袅袅，南去雁连连。
日落龙门外，潮生瓜步前。
秋同一时尽，月共两乡圆。
旧眷交欢在，新文气调全。
惭无白雪曲，难答碧云篇。
金谷诗谁赏，芜城赋众传。
珠应哂鱼目，铅未伏龙泉。
远讯惊魔物，深情寄酒钱。
霜纨一百匹，玉柱十三弦。
楚醴来尊里，秦声送耳边。
何时红烛下，相对一陶然。
+++白居易
++++吴秘监每有美酒独酌独醉但蒙诗报不以饮招…酬兼呈梦得
蓬山仙客下烟霄，对酒唯吟独酌谣。
不怕道狂挥玉爵，亦曾乘兴解金貂。
君称名士夸能饮，我是愚夫肯见招。
赖有伯伦为醉伴，何愁不解傲松乔。
+++白居易
++++酬梦得霜夜对月见怀
凄清冬夜景，摇落长年情。
月带新霜色，砧和远雁声。
暖怜炉火近，寒觉被衣轻。
枕上酬佳句，诗成梦不成。
+++白居易
++++初冬月夜得皇甫泽州手札并诗数篇因遣报书偶题长句
清泠玉韵两三章，落箔银钩七八行。
心逐报书悬雁足，梦寻来路绕羊肠。
水南地空多明月，山北天寒足早霜。
最恨泼醅新熟酒，迎冬不得共君尝。
+++白居易
++++雪中酒熟，欲携访吴监，先寄此诗
新雪对新酒，忆同倾一杯。
自然须访戴，不必待延枚。
陈榻无辞解，袁门莫懒开。
笙歌与谈笑，随事自将来。
+++白居易
++++酬令公雪中见赠，讶不与梦得同相访
雪似鹅毛飞散乱，人披鹤氅立裴回。
邹生枚叟非无兴，唯待梁王召即来。
+++白居易
++++题酒瓮呈梦得
若无清酒两三瓮，争向白须千万茎。
麹糵销愁真得力，光阴催老苦无情。
凌烟阁上功无分，伏火炉中药未成。
更拟共君何处去，且来同作醉先生。
+++白居易
++++迂叟
一辞魏阙就商宾，散地闲居八九春。
初时被目为迂叟，近日蒙呼作隐人。
冷暖俗情谙世路，是非闲论任交亲。
应须绳墨机关外，安置疏愚钝滞身。
+++白居易
++++洛下闲居，寄山南令狐相公
已收身向园林下，犹寄名于禄仕间。
不锻嵇康弥懒静，无金疏傅更贫闲。
支分门内馀生计，谢绝朝中旧往还。
唯是相君忘未得，时思汉水梦巴山。
+++白居易
++++惜春赠李尹
春色有时尽，公门终日忙。
两衙但不阙，一醉亦何妨。
芳树花团雪，衰翁鬓扑霜。
君倚年少，未苦惜风光。
+++白居易
++++对酒劝令公开春游宴
时泰岁丰无事日，功成名遂自由身。
前头更有忘忧日，向上应无快活人。
自去年来多事故，从今日去少交亲。
宜须数数谋欢会，好作开成第二春。
+++白居易
++++与梦得偶同到敦诗宅，感而题壁
山东才副苍生愿，川上俄惊逝水波。
履道凄凉新第宅，宣城零落旧笙歌。
园荒唯有薪堪采，门冷兼无雀可罗。
今日相逢偶同到，伤心不是故经过。
+++白居易
++++杨六尚书新授东川节度使，代妻戏贺兄嫂二绝
刘纲与妇共升仙，弄玉随夫亦上天。
何似沙哥领崔嫂，碧油幢引向东川。
金花银碗饶君用，罨画罗衣尽嫂裁。
觅得黔娄为妹婿，可能空寄蜀茶来。
+++白居易
++++闲游即事
郊野游行熟，村园次第过。
蓦山寻浥涧，蹋水渡伊河。
寒食青青草，春风瑟瑟波。
逢人共杯酒，随马有笙歌。
胜事经非少，芳辰过亦多。
还须自知分，不老拟如何。
+++白居易
++++六十六
七十欠四岁，此生那足论。
每因悲物故，还且喜身存。
安得头长黑，争教眼不昏。
交游成拱木，婢仆见曾孙。
瘦觉腰金重，衰怜鬓雪繁。
将何理老病，应付与空门。
+++白居易
++++池上早春，即事招梦得
老更惊年改，闲先觉日长。
晴熏榆荚黑，春染柳梢黄。
云破山呈色，冰融水放光。
低平稳船舫，轻暖好衣裳。
白角三升榼，红茵六尺床。
偶游难得伴，独醉不成狂。
我有中心乐，君无外事忙。
经过莫慵懒，相去两三坊。
+++白居易
++++因梦得题公垂所寄蜡烛，因寄公垂
照梁初日光相似，出水新莲艳不如。
却寄两条君令取，明年双引入中书。
+++白居易
++++令公南庄花柳正盛，欲偷一赏，先寄二篇
最忆楼花千万朵，偏怜堤柳两三株。
拟提社酒携村妓，擅入朱门莫怪无。
可惜亭台闲度日，欲偷风景暂游春。
只愁花里莺饶舌，飞入宫城报主人。
+++白居易
++++春夜宴席上戏赠裴淄川
九十不衰真地仙，六旬犹健亦天怜。
今年相遇莺花月，此夜同欢歌酒筵。
四座齐声和丝竹，两家随分斗金钿。
留君到晓无他意，图向君前作少年。
+++白居易
++++赠梦得
年颜老少与君同，眼未全昏耳未聋。
放醉卧为春日伴，趁欢行入少年丛。
寻花借马烦川守，弄水偷船恼令公。
闻道洛城人尽怪，呼为刘白二狂翁。
+++白居易
++++晚春欲携酒寻沈四著作，先以六韵寄之
病容衰惨澹，芳景晚蹉跎。
无计留春得，争能奈老何。
篇章慵报答，杯宴喜经过。
顾我酒狂久，负君诗债多。
敢辞携绿蚁，只愿见青娥。
最忆阳关唱，真珠一串歌。
+++白居易
++++三月三日祓禊洛滨
三月草萋萋，黄莺歇又啼。
柳桥晴有絮，沙路润无泥。
禊事修初半，游人到欲齐。
金钿耀桃李，丝管骇凫鹥。
转岸回船尾，临流簇马蹄。
闹翻扬子渡，蹋破魏王堤。
妓接谢公宴，诗陪荀令题。
舟同李膺泛，醴为穆生携。
水引春心荡，花牵醉眼迷。
尘街从鼓动，烟树任鸦栖。
舞急红腰软，歌迟翠黛低。
夜归何用烛，新月凤楼西。
+++白居易
++++同梦得暮春寄贺东西川二杨尚书
龙节对持真可爱，雁行相接更堪夸。
两川风景同三月，千里江山属一家。
鲁卫定知连气色，潘杨亦觉有光华。
应怜洛下分司伴，冷宴闲游老看花。
+++白居易
++++喜小楼西新柳抽条
一行弱柳前年种，数尺柔条今日新。
渐欲拂他骑马客，未多遮得上楼人。
须教碧玉羞眉黛，莫与红桃作麹尘。
为报金堤千万树，饶伊未敢苦争春。
+++白居易
++++晚春酒醒寻梦得
料合同惆怅，花残酒亦残。
醉心忘老易，醒眼别春难。
独出虽慵懒，相逢定喜欢。
还携小蛮去，试觅老刘看。
+++白居易
++++感事
服气崔常侍，烧丹郑舍人。
常期生羽翼，那忽化灰尘。
每遇凄凉事，还思潦倒身。
唯知趁杯酒，不解炼金银。
睡适三尸性，慵安五藏神。
无忧亦无喜，六十六年春。
+++白居易
++++和裴令公南庄绝句
陶庐僻陋那堪比，谢墅幽微不足攀。
何似嵩峰三十六，长随申甫作家山。
+++白居易
++++宅西有流水墙下构小楼临玩之时颇有幽趣…吟偶题五绝句
伊水分来不自由，无人解爱为谁流。
家家抛向墙根底，唯我栽莲越小楼。
水色波文何所似，麹尘罗带一条斜。
莫言罗带春无主，自置楼来属白家。
日滟水光摇素壁，风飘树影拂朱栏。
皆言此处宜弦管，试奏霓裳一曲看。
霓裳奏罢唱梁州，红袖斜翻翠黛愁。
应是遥闻胜近听，行人欲过尽回头。
独醉还须得歌舞，自娱何必要亲宾。
当时一部清商乐，亦不长将乐外人。
+++白居易
++++偶作
篮舁出即忘归舍，柴户昏犹未掩关。
闻客病时惭体健，见人忙处觉心闲。
清凉秋寺行香去，和暖春城拜表还。
木雁一篇须记取，致身才与不才间。
+++白居易
++++因梦得酬牛相公初到洛中小饮见赠
淮南挥手抛红旆，洛下回头向白云。
政事堂中老丞相，制科场里旧将军。
宫城烟月饶全占，关塞风光请半分。
诗酒放狂犹得在，莫欺白叟与刘君。
+++白居易
++++幽居早秋闲咏
幽僻嚣尘外，清凉水木间。
卧风秋拂簟，步月夜开关。
且得身安泰，从他世险艰。
但休争要路，不必入深山。
轩鹤留何用，泉鱼放不还。
谁人知此味，临老十年闲。
+++白居易
++++和令狐仆射小饮听阮咸
掩抑复凄清，非琴不是筝。
还弹乐府曲，别占阮家名。
古调何人识，初闻满座惊。
落盘珠历历，摇珮玉琤琤。
似劝杯中物，如含林下情。
时移音律改，岂是昔时声。
+++白居易
++++烧药不成命酒独醉
白发逢秋王，丹砂见火空。
不能留姹女，争免作衰翁。
赖有杯中绿，能为面上红。
少年心不远，只在半酣中。
+++白居易
++++送卢郎中赴河东裴令公幕
别时暮雨洛桥岸，到日凉风汾水波。
荀令见君应问我，为言秋草闭门多。
+++白居易
++++送李滁州
君于觉路深留意，我亦禅门薄致功。
未悟病时须去病，已知空后莫依空。
白衣卧病嵩山下，皂盖行春楚水东。
谁道三年千里别，两心同在道场中。
+++白居易
++++长斋月满寄思黯
一日不见如三月，一月相思如七年。
似隔山河千里地，仍当风雨九秋天。
明朝斋满相寻去，挈榼抱衾同醉眠。
+++白居易
++++冬夜对酒寄皇甫十
霜杀中庭草，冰生后院池。
有风空动树，无叶可辞枝。
十月苦长夜，百年强半时。
新开一瓶酒，那得不相思。
+++白居易
++++岁除夜对酒
衰翁岁除夜，对酒思悠然。
草白经霜地，云黄欲雪天。
醉依香枕坐，慵傍暖炉眠。
洛下闲来久，明朝是十年。

++中卷四百五十七
  
+++白居易
++++寄献北都留守裴令公
天上中台正，人间一品高。
休明值尧舜，勋业过萧曹。
始擅文三捷，终兼武六韬。
动人名赫赫，忧国意忉忉。
荡蔡擒封豕，平齐斩巨鳌。
两河收土宇，四海定波涛。
宠重移宫龠，恩新换阃旄。
保厘东宅静，守护北门牢。
晋国封疆阔，并州士马豪。
胡兵惊赤帜，边雁避乌号。
令下流如水，仁沾泽似膏。
路喧歌五袴，军醉感单醪。
将校森貔武，宾僚俨隽髦。
客无烦夜柝，吏不犯秋毫。
神在台骀助，魂亡猃狁逃。
德星销彗孛，霖雨灭腥臊。
烽戍高临代，关河远控洮。
汾云晴漠漠，朔吹冷颾颾。
豹尾交牙戟，虬须捧佩刀。
通天白犀带，照地紫麟袍。
羌管吹杨柳，燕姬酌蒲萄。
银含凿落盏，金屑琵琶槽。
遥想从军乐，应忘报国劳。
紫微留北阙，绿野寄东皋。
忽忆前时会，多惭下客叨。
清宵陪宴话，美景从游遨。
花月还同赏，琴诗雅自操。
朱弦拂宫徵，洪笔振风骚。
近竹开方丈，依林架桔槔。
春池八九曲，画舫两三艘。
径滑苔黏屐，潭深水没篙。
绿丝萦岸柳，红粉映楼桃。
为穆先陈醴，招刘共藉糟。
舞鬟金翡翠，歌颈玉蛴螬。
盛德终难过，明时岂易遭。
公虽慕张范，帝未舍伊皋。
眷恋心方结，踟蹰首已搔。
鸾皇上寥廓，燕雀任蓬蒿。
欲献文狂简，徒烦思郁陶。
可怜四百字，轻重抵鸿毛。
+++白居易
++++和东川杨慕巢尚书府中独坐感戚在怀见寄十四韵
我是知君者，君今意若何。
穷通时不定，苦乐事相和。
东蜀欢殊渥，西江叹逝波。
只缘荣贵极，翻使感伤多。
行断风惊雁，年侵日下坡。
片心休惨戚，双鬓已蹉跎。
紫绶黄金印，青幢白玉珂。
老将荣补贴，愁用道销磨。
外府饶杯酒，中堂有绮罗。
应须引满饮，何不放狂歌。
锦水通巴峡，香山对洛河。
将军驰铁马，少傅步铜驼。
深契怜松竹，高情忆薜萝。
悬车年甚远，未敢故相过。
+++白居易
++++分司洛中多暇数与诸客宴游醉后狂吟偶成十韵…奇章公
性与时相远，身将世两忘。
寄名朝士籍，寓兴少年场。
老岂无谈笑，贫犹有酒浆。
随时来伴侣，逐日用风光。
数数游何爽，些些病未妨。
天教荣启乐，人恕接舆狂。
改业为逋客，移家住醉乡。
不论招梦得，兼拟诱奇章。
要路风波险，权门市井忙。
世间无可恋，不是不思量。
+++白居易
++++小岁日喜谈氏外孙女孩满月
今旦夫妻喜，他人岂得知。
自嗟生女晚，敢讶见孙迟。
物以稀为贵，情因老更慈。
新年逢吉日，满月乞名时。
桂燎熏花果，兰汤洗玉肌。
怀中有可抱，何必是男儿。
+++白居易
++++闲吟赠皇甫郎中亲家翁（新与皇甫结姻）
谁能嗟叹光阴暮，岂复忧愁活计贫。
忽忽不知头上事，时时犹忆眼中人。
早为良友非交势，晚接嘉姻不失亲。
最喜两家婚嫁毕，一时抽得尚平身。
+++白居易
++++梦得卧病，携酒相寻，先以此寄
病来知少客，谁可以为娱。
日晏开门未，秋寒有酒无。
自宜相慰问，何必待招呼。
小疾无妨饮，还须挈一壶。
+++白居易
++++酬思黯戏赠同用狂字
钟乳三千两，金钗十二行。
妒他心似火，欺我鬓如霜。
慰老资歌笑，销愁仰酒浆。
眼看狂不得，狂得且须狂。
+++白居易
++++又戏答绝句（来句云不是道公狂不得，恨公逢我不教狂）
狂夫与我两相忘，故态些些亦不妨。
纵酒放歌聊自乐，接舆争解教人狂。
+++白居易
++++令狐相公与梦得交情素深眷予分亦不浅一闻薨逝…继和
缄题重叠语殷勤，存没交亲自此分。
前月使来犹理命，今朝诗到是遗文。
银钩见晚书无报，玉树埋深哭不闻。
最感一行绝笔字，尚言千万乐天君。
+++白居易
++++洛下雪中频与刘李二宾客宴集，因寄汴州李尚书
水南水北雪纷纷，雪里欢游莫厌频。
日日暗来唯老病，年年少去是交亲。
碧毡帐暖梅花湿，红燎炉香竹叶春。
今日邹枚俱在洛，梁园置酒召何人。
+++白居易
++++看梦得题答李侍郎诗诗中有文星之句因戏和之
看题锦绣报琼瑰，俱是人天第一才。
好遣文星守躔次，亦须防有客星来。
+++白居易
++++闲适
禄俸优饶官不卑，就中闲适是分司。
风光暖助游行处，雨雪寒供饮宴时。
肥马轻裘还且有，粗歌薄酒亦相随。
微躬所要今皆得，只是蹉跎得校迟。
+++白居易
++++戏答思黯（思黯有能筝者，以此戏之）
何时得见十三弦，待取无云有月天。
愿得金波明似镜，镜中照出月中仙。
+++白居易
++++酬裴令公赠马相戏
安石风流无奈何，欲将赤骥换青娥。
不辞便送东山去，临老何人与唱歌。
+++白居易
++++新岁赠梦得
暮齿忽将及，同心私自怜。
渐衰宜减食，已喜更加年。
紫绶行联袂，篮舆出比肩。
与君同甲子，岁酒合谁先。
+++白居易
++++早春持斋，答皇甫十见赠
正月晴和风气新，纷纷已有醉游人。
帝城花笑长斋客，三十年来负早春。
+++白居易
++++戏赠梦得，兼呈思黯
霜鬓莫欺今老矣，一杯莫笑便陶然。
陈郎中处为高户，裴使君前作少年。
顾我独狂多自哂，与君同病最相怜。
月终斋满谁开素，须拟奇章置一筵。
+++白居易
++++早春忆游思黯南庄，因寄长句
南庄胜处心常忆，借问轩车早晚游。
美景难忘竹廊下，好风争奈柳桥头。
冰消见水多于地，雪霁看山尽入楼。
若待春深始同赏，莺残花落却堪愁。
+++白居易
++++酬皇甫十早春对雪见赠
漠漠复雰雰，东风散玉尘。
明催竹窗晓，寒退柳园春。
绿酝香堪忆，红炉暖可亲。
忍心三两日，莫作破斋人。
+++白居易
++++奉和思黯自题南庄见示兼呈梦得
谢家别墅最新奇，山展屏风花夹篱。
晓月渐沉桥脚底，晨光初照屋梁时。
台头有酒莺呼客，水面无尘风洗池。
除却吟诗两闲客，此中情状更谁知。
+++白居易
++++送蕲春李十九使君赴郡
可怜官职好文词，五十专城未是迟。
晓日镜前无白发，春风门外有红旗。
郡中何处堪携酒，席上谁人解和诗。
唯共交亲开口笑，知君不及洛阳时。
+++白居易
++++自题酒库
野鹤一辞笼，虚舟长任风。
送愁还闹处，移老入闲中。
身更求何事，天将富此翁。
此翁何处当，酒库不曾空。
+++白居易
++++寒食日寄杨东川
不知杨六逢寒食，作底欢娱过此辰。
兜率寺高宜望月，嘉陵江近好游春。
蛮旗似火行随马，蜀妓如花坐绕身。
不使黔娄夫妇看，夸张富贵向何人。
+++白居易
++++醉后听唱桂华曲
桂华词意苦丁宁，唱到常娥醉便醒。
此是人间肠断曲，莫教不得意人听。
+++白居易
++++酬梦得以予五月长斋延僧徒绝宾友见戏十韵
宾客懒逢迎，翛然池馆清。
檐闲空燕语，林静未蝉鸣。
荤血还休食，杯觞亦罢倾。
三春多放逸，五月暂修行。
香印朝烟细，纱灯夕焰明。
交游诸长老，师事古先生。
禅后心弥寂，斋来体更轻。
不唯忘肉味，兼拟灭风情。
蒙以声闻待，难将戏论争。
虚空若有佛，灵运恐先成。
+++白居易
++++奉和裴令公三月上巳日游太原龙泉忆去岁禊洛见示之作
去岁暮春上巳，共泛洛水中流。
今岁暮春上巳，独立香山下头。
风光闲寂寂，旌旆远悠悠。
丞相府归晋国，太行山碍并州。
鹏背负天龟曳尾，云泥不可得同游。

+++白居易
++++又和令公新开龙泉晋水二池
旧有潢污泊，今为白水塘。
笙歌闻四面，楼阁在中央。
春变烟波色，晴添树木光。
龙泉信为美，莫忘午桥庄。
+++白居易
++++早夏晓兴赠梦得
窗明帘薄透朝光，卧整巾簪起下床。
背壁灯残经宿焰，开箱衣带隔年香。
无情亦任他春去，不醉争销得昼长。
一部清商一壶酒，与君明日暖新堂。
+++白居易
++++春日题乾元寺上方最高峰亭
危亭绝顶四无邻，见尽三千世界春。
但觉虚空无障碍，不知高下几由旬。
回看官路三条线，却望都城一片尘。
宾客暂游无半日，王侯不到便终身。
始知天造空闲境，不为忙人富贵人。

+++白居易
++++奉和思黯相公以李苏州所寄太湖石奇状绝伦…呈梦得
错落复崔嵬，苍然玉一堆。
峰骈仙掌出，罅坼剑门开。
峭顶高危矣，盘根下壮哉。
精神欺竹树，气色压亭台。
隐起磷磷状，凝成瑟瑟胚。
廉棱露锋刃，清越扣琼瑰。
岌嶪形将动，巍峨势欲摧。
奇应潜鬼怪，灵合蓄云雷。
黛润沾新雨，斑明点古苔。
未曾栖鸟雀，不肯染尘埃。
尖削琅玕笋，洼剜玛瑙罍。
海神移碣石，画障簇天台。
在世为尤物，如人负逸才。
渡江一苇载，入洛五丁推。
出处虽无意，升沉亦有媒。
拔从水府底，置向相庭隈。
对称吟诗句，看宜把酒杯。
终随金砺用，不学玉山颓。
疏傅心偏爱，园公眼屡回。
共嗟无此分，虚管太湖来。
+++白居易
++++奉和思黯相公雨后林园四韵见示
新晴夏景好，复此池边地。
烟树绿含滋，水风清有味。
便成林下隐，都忘门前事。
骑吏引归轩，始知身富贵。
+++白居易
++++晚夏闲居，绝无宾客，欲寻梦得，先寄此诗
鱼笋朝餐饱，蕉纱暑服轻。
欲为窗下寝，先傍水边行。
晴引鹤双舞，秋生蝉一声。
无人解相访，有酒共谁倾。
老更谙时事，闲多见物情。
只应刘与白，二叟自相迎。
+++白居易
++++寄李蕲州
下车书奏龚黄课，动笔诗传鲍谢风。
江郡讴谣夸杜母，洛城欢会忆车公。
笛愁春尽梅花里，簟冷秋生薤叶中。
不道蕲州歌酒少，使君难称与谁同。
+++白居易
++++酬思黯相公晚夏雨后感秋见赠
暮去朝来无歇期，炎凉暗向雨中移。
夜长只合愁人觉，秋冷先应瘦客知。
两幅彩笺挥逸翰，一声寒玉振清辞。
无忧无病身荣贵，何故沉吟亦感时。
+++白居易
++++久雨闲闷，对酒偶吟
凄凄苦雨暗铜驼，袅袅凉风起漕河。
自夏及秋晴日少，从朝至暮闷时多。
鹭临池立窥鱼笱，隼傍林飞拂雀罗。
赖有杯中神圣物，百忧无奈十分何。
+++白居易
++++雨后秋凉
夜来秋雨后，秋气飒然新。
团扇先辞手，生衣不著身。
更添砧引思，难与簟相亲。
此境谁偏觉，贫闲老瘦人。
+++白居易
++++酬梦得早秋夜对月见寄
吾衰寡情趣，君病懒经过。
其奈西楼上，新秋明月何。
庭芜凄白露，池色澹金波。
况是初长夜，东城砧杵多。
+++白居易
++++题谢公东山障子
贤愚共在浮生内，贵贱同趋群动间。
多见忙时已衰病，少闻健日肯休闲。
鹰饥受绁从难退，鹤老乘轩亦不还。
唯有风流谢安石，拂衣携妓入东山。
+++白居易
++++谢杨东川寄衣服
年年衰老交游少，处处萧条书信稀。
唯有巢兄不相忘，春茶未断寄秋衣。
+++白居易
++++咏怀寄皇甫朗之
老大多情足往还，招僧待客夜开关。
学调气后衰中健，不用心来闹处闲。
养病未能辞薄俸，忘名何必入深山。
与君别有相知分，同置身于木雁间。
+++白居易
++++东城晚归
一条邛杖悬龟榼，双角吴童控马衔。
晚入东城谁识我，短靴低帽白蕉衫。
+++白居易
++++与梦得沽酒闲饮，且约后期
少时犹不忧生计，老后谁能惜酒钱。
共把十千沽一斗，相看七十欠三年。
闲征雅令穷经史，醉听清吟胜管弦。
更待菊黄家酝熟，共君一醉一陶然。
+++白居易
++++与牛家妓乐雨后合宴
玉管清弦声旖旎，翠钗红袖坐参差。
两家合奏洞房夜，八月连阴秋雨时。
歌脸有情凝睇久，舞腰无力转裙迟。
人间欢乐无过此，上界西方即不知。
+++白居易
++++和杨六尚书喜两弟汉公转吴兴鲁士赐章服…长句见示
华筵贺客日纷纷，剑外欢娱洛下闻。
朱绂宠光新照地，彤襜喜气远凌云。
荣联花萼诗难和，乐助埙篪酒易醺。
感羡料应知我意，今生此事不如君。
+++白居易
++++自咏
须白面微红，醺醺半醉中。
百年随手过，万事转头空。
卧疾瘦居士，行歌狂老翁。
仍闻好事者，将我画屏风。
+++白居易
++++梦得相过援琴命酒因弹秋思偶咏所怀兼寄继之待价二相府
闲居静侣偶相招，小饮初酣琴欲调。
我正风前弄秋思，君应天上听云韶。
时和始见陶钧力，物遂方知盛圣朝。
双凤栖梧鱼在藻，飞沈随分各逍遥。
+++白居易
++++九月八日酬皇甫十见赠
君方对酒缀诗章，我正持斋坐道场。
处处追游虽不去，时时吟咏亦无妨。
霜蓬旧鬓三分白，露菊新花一半黄。
惆怅东篱不同醉，陶家明日是重阳。
+++白居易
++++慕巢尚书书云室人欲为置一歌者非所安也…因而和之
东川已过二三春，南国须求一两人。
富贵大都多老大，欢娱太半为亲宾。
如愁翠黛应堪重，买笑黄金莫诉贫。
他日相逢一杯酒，尊前还要落梁尘。
+++白居易
++++杪秋独夜
无限少年非我伴，可怜清夜与谁同。
欢娱牢落中心少，亲故凋零四面空。
红叶树飘风起后，白须人立月明中。
前头更有萧条物，老菊衰兰三两丛。
+++白居易
++++凭李睦州访徐凝山人（凝即睦州之民也）
郡守轻诗客，乡人薄钓翁。
解怜徐处士，唯有李郎中。
+++白居易
++++苏州故吏
江南故吏别来久，今日池边识我无。
不独使君头似雪，华亭鹤死白莲枯。
+++白居易
++++得杨湖州书颇夸抚民接宾纵酒题诗因以绝句戏之
岂独爱民兼爱客，不唯能饮又能文。
白蘋洲上春传语，柳使君输杨使君。
+++白居易
++++天宫阁秋晴晚望
洛城秋霁后，梵阁暮登时。
此日风烟好，今秋节候迟。
霞光红泛艳，树影碧参差。
莫虑言归晚，牛家有宿期。
+++白居易
++++酬梦得暮秋晴夜对月相忆
霁月光如练，盈庭复满池。
秋深无热后，夜浅未寒时。
露叶团荒菊，风枝落病梨。
相思懒相访，应是各年衰。
+++白居易
++++同梦得和思黯见赠来诗中先叙三人同宴之欢…兼吟鄙怀
醉伴腾腾白与刘，何朝何夕不同游。
留连灯下明犹饮，断送尊前倒即休。
催老莫嫌孙稚长，加年须喜鬓毛秋。
教他伯道争存活，无子无孙亦白头。
+++白居易
++++听歌
管妙弦清歌入云，老人合眼醉醺醺。
诚知不及当年听，犹觉闻时胜不闻。
+++白居易
++++三年冬随事铺设小堂寝处稍似稳暖因念衰病偶吟所怀
小宅非全陋，中堂不甚卑。
聊堪会亲族，足以贮妻儿。
暖帐迎冬设，温炉向夜施。
裘新青兔褐，褥软白猿皮。
似鹿眠深草，如鸡宿稳枝。
逐身安枕席，随事有屏帷。
病致衰残早，贫营活计迟。
由来蚕老后，方是茧成时。
+++白居易
++++初冬即事呈梦得
青毡帐暖喜微雪，红地炉深宜早寒。
走笔小诗能和否，泼醅新酒试尝看。
僧来乞食因留宿，客到开尊便共欢。
临老交亲零落尽，希君恕我取人宽。
+++白居易
++++自罢河南已换七尹每一入府怅然旧游因宿内厅…韦尹常侍
每日河南府，依然似到家。
杯尝七尹酒，树看十年花。
且健须欢喜，虽衰莫叹嗟。
迎门无故吏，侍坐有新娃。
暖阁谋宵宴，寒庭放晚衙。
留宿定，一任夕阳斜。
+++白居易
++++天寒晚起引酌咏怀寄许州王尚书、汝州李常侍
叶覆冰池雪满山，日高慵起未开关。
寒来更亦无过醉，老后何由可得闲。
四海故交唯许汝，十年贫健是樊蛮。
相思莫忘樱桃会，一放狂歌一破颜。
+++白居易
++++四年春
柳梢黄嫩草芽新，又入开成第四春。
近日放慵多不出，少年嫌老可相亲。
分司吉傅频过舍，致仕崔卿拟卜邻。
时辈推迁年事到，往还多是白头人。
+++白居易
++++白发
白发生来三十年，而今须鬓尽皤然。
歌吟终日如狂叟，衰疾多时似瘦仙。
八戒夜持香火印，三光朝念蕊珠篇。
其馀便被春收拾，不作闲游即醉眠。
+++白居易
++++追欢偶作
追欢逐乐少闲时，补贴平生得事迟。
何处花开曾后看，谁家酒熟不先知。
石楼月下吹芦管，金谷风前舞柳枝。
十听春啼变莺舌，三嫌老丑换蛾眉。
乐天一过难知分，犹自咨嗟两鬓丝。

+++白居易
++++公垂尚书以白马见寄，光洁稳善，以诗谢之
翩翩白马称金羁，领缀银花尾曳丝。
毛色鲜明人尽爱，性灵驯善主偏知。
免将妾换惭来处，试使奴牵欲上时。
不蹶不惊行步稳，最宜山简醉中骑。
+++白居易
++++西楼独立
身著白衣头似雪，时时醉立小楼中。
路人回顾应相怪，十一年来见此翁。
+++白居易
++++书事咏怀
官俸将生计，虽贫岂敢嫌。
金多输陆贾，酒足胜陶潜。
床暖僧敷坐，楼晴妓卷帘。
日遭斋破用，春赖闰加添。
老向欢弥切，狂于饮不廉。
十年闲未足，亦恐涉无厌。
+++白居易
++++酬梦得比萱草见赠
杜康能散闷，萱草解忘忧。
借问萱逢杜，何如白见刘。
老衰胜少夭，闲乐笑忙愁。
试问同年内，何人得白头。
+++白居易
++++问皇甫十
苦乐心由我，穷通命任他。
坐倾张翰酒，行唱接舆歌。
荣盛傍看好，优闲自适多。
君能断事，胜负两如何。
+++白居易
++++早春独登天宫阁
天宫日暖阁门开，独上迎春饮一杯。
无限游人遥怪我，缘何最老最先来。
+++白居易
++++送苏州李使君赴郡二绝句
忆抛印绶辞吴郡，衰病当时已有馀。
今日贺君兼自喜，八回看换旧铜鱼。
馆娃宫深春日长，乌鹊桥高秋夜凉。
风月不知人世变，奉君直似奉吴王。
+++白居易
++++长洲曲新词
茂苑绮罗佳丽地，女湖桃李艳阳时。
心奴已死胡容老，后辈风流是阿谁。
+++白居易
++++忆江南词三首（此曲亦名《谢秋娘》，每首五句）
江南好，风景旧曾谙。
日出江花红胜火，春来江水绿如蓝。
能不忆江南？
江南忆，最忆是杭州。
山寺月中寻桂子，郡亭枕上看潮头。
何日更重游？
江南忆，其次忆吴宫。
吴酒一杯春竹叶，吴娃双舞醉芙蓉。
早晚复相逢。

++中卷四百五十八
  
+++白居易
++++病中诗十五首 初病风
六十八衰翁，乘衰百疾攻。
朽株难免蠹，空穴易来风。
肘痹宜生柳，头旋剧转蓬。
恬然不动处，虚白在胸中。
+++白居易
++++病中诗十五首 枕上作
风疾侵凌临老头，血凝筋滞不调柔。
甘从此后支离卧，赖是从前烂漫游。
回思往事纷如梦，转觉馀生杳若浮。
浩气自能充静室，惊飙何必荡虚舟。
腹空先进松花酒，膝冷重装桂布裘。
若问乐天忧病否，乐天知命了无忧。
+++白居易
++++病中诗十五首 答闲上人来问因何风疾
一床方丈向阳开，劳动文殊问疾来。
欲界凡夫何足道，四禅天始免风灾。
+++白居易
++++病中诗十五首 病中五绝句
世间生老病相随，此事心中久自知。
今日行年将七十，犹须惭愧病来迟。
方寸成灰鬓作丝，假如强健亦何为。
家无忧累身无事，正是安闲好病时。
李君墓上松应拱，元相池头竹尽枯。
多幸乐天今始病，不知合要苦治无。
目昏思寝即安眠，足软妨行便坐禅。
身作医王心是药，不劳和扁到门前。
交亲不要苦相忧，亦拟时时强出游。
但有心情何用脚，陆乘肩舆水乘舟。
+++白居易
++++病中诗十五首 送嵩客
登山临水分无期，泉石烟霞今属谁。
君到嵩阳吟此句，与教二十六峰知。
+++白居易
++++病中诗十五首 罢灸
病身佛说将何喻，变灭须臾岂不闻。
莫遣净名知我笑，休将火艾灸浮云。
+++白居易
++++病中诗十五首 卖骆马
五年花下醉骑行，临卖回头嘶一声。
项籍顾骓犹解叹，乐天别骆岂无情。
+++白居易
++++病中诗十五首 别柳枝
两枝杨柳小楼中，袅袅多年伴醉翁。
明日放归归去后，世间应不要春风。
+++白居易
++++病中诗十五首 就暖偶酌戏诸诗酒旧侣
低屏软褥卧藤床，舁向前轩就日阳。
一足任他为外物，三杯自要沃中肠。
头风若见诗应愈，齿折仍夸笑不妨。
细酌徐吟犹得在，旧游未必便相忘。
+++白居易
++++病中诗十五首 岁暮呈思黯相公、皇甫朗之及梦得尚书
岁暮皤然一老夫，十分流辈九分无。
莫嫌身病人扶侍，犹胜无身可遣扶。
+++白居易
++++病中诗十五首 自解
房传往世为禅客，王道前生应画师。
我亦定中观宿命，多生债负是歌诗。
不然何故狂吟咏，病后多于未病时。
+++白居易
++++岁暮病怀赠梦得（时与梦得同患足疾）
十年四海故交亲，零落唯残两病身。
共遣数奇从是命，同教步蹇有何因。
眼随老减嫌长夜，体待阳舒望早春。
新乐堂前旧池上，相过亦不要他人。
+++白居易
++++雪后过集贤裴令公旧宅有感
梁王捐馆后，枚叟过门时。
有泪人还泣，无情雪不知。
台亭留尽在，宾客散何之。
唯有萧条雁，时来下故池。
+++白居易
++++酬梦得贫居咏怀见赠
岁阴生计两蹉跎，相顾悠悠醉且歌。
厨冷难留乌止屋，门闲可与雀张罗。
病添庄舄吟声苦，贫欠韩康药债多。
日望挥金贺新命，俸钱依旧又如何。
+++白居易
++++酬梦得见喜疾瘳
暖卧摩绵褥，晨倾药酒螺。
昏昏布裘底，病醉睡相和。
末疾徒云尔，馀年有几何。
须知差与否，相去校无多。
+++白居易
++++夜闻筝中弹潇湘送神曲感旧
缥缈巫山女，归来七八年。
殷勤湘水曲，留在十三弦。
苦调吟还出，深情咽不传。
万重云水思，今夜月明前。
+++白居易
++++感苏州旧舫
画梁朽折红窗破，独立池边尽日看。
守得苏州船舫烂，此身争合不衰残。
+++白居易
++++感旧石上字
闲拨船行寻旧池，幽情往事复谁知。
太湖石上镌三字，十五年前陈结之。
+++白居易
++++见敏中初到邠宁秋日登城楼诗诗中颇多乡思因以寄和
想尔到边头，萧条正值秋。
二年贫御史，八月古邠州。
丝管闻虽乐，风沙见亦愁。
望乡心若苦，不用数登楼。
+++白居易
++++斋戒
每因斋戒断荤腥，渐觉尘劳染爱轻。
六贼定知无气色，三尸应恨少恩情。
酒魔降伏终须尽，诗债填还亦欲平。
从此始堪为弟子，竺乾师是古先生。
+++白居易
++++戏礼经老僧
香火一炉灯一盏，白头夜礼佛名经。
何年饮著声闻酒，直到如今醉未醒。
+++白居易
++++近见慕巢尚书诗中屡有叹老思退之意又于洛下…谕之
近见诗中叹白发，遥知阃外忆东都。
烟霞偷眼窥来久，富贵粘身摆得无。
新置林园犹濩落，未终婚嫁且踟蹰。
应须待到悬车岁，然后东归伴老夫。
+++白居易
++++对镜偶吟，赠张道士抱元
闲来对镜自思量，年貌衰残分所当。
白发万茎何所怪，丹砂一粒不曾尝。
眼昏久被书料理，肺渴多因酒损伤。
今日逢师虽已晚，枕中治老有何方。
+++白居易
++++病入新正
枕上惊新岁，花前念旧欢。
是身老所逼，非意病相干。
风月情犹在，杯觞兴渐阑。
便休心未伏，更试一春看。
+++白居易
++++卧疾来早晚
卧疾来早晚，悬悬将十旬。
婢能寻本草，犬不吠医人。
酒瓮全生醭，歌筵半委尘。
风光还欲好，争向枕前春。
+++白居易
++++强起迎春，戏寄思黯
杖策人扶废病身，晴和强起一迎春。
他时蹇跛纵行得，笑杀平原楼上人。
+++白居易
++++梦得前所酬篇有炼尽美少年之句因思往事…以长句答之
炼尽少年成白首，忆初相识到今朝。
昔饶春桂长先折，今伴寒松取后凋。
生事纵贫犹可过，风情虽老未全销。
声华宠命人皆得，若个如君历七朝。
+++白居易
++++病后寒食
故纱绛帐旧青毡，药酒醺醺引醉眠。
斗擞弊袍春晚后，摩挲病脚日阳前。
行无筋力寻山水，坐少精神听管弦。
抛掷风光负寒食，曾来未省似今年。
+++白居易
++++老病相仍以诗自解
荣枯忧喜与彭殇，都是人间戏一场。
虫臂鼠肝犹不怪，鸡肤鹤发复何伤。
昨因风发甘长往，今遇阳和又小康。
还似远行装束了，迟回且住亦何妨。
+++白居易
++++皇甫郎中亲家翁赴任绛州，宴送出城赠别
慕贤入室交先定，结援通家好复成。
新妇不嫌贫活计，娇孙同慰老心情。
洛桥歌酒今朝散，绛路风烟几日行。
欲识离群相恋意，为君扶病出都城。
+++白居易
++++春暖
风痹宜和暖，春来脚较轻。
莺留花下立，鹤引水边行。
发少嫌巾重，颜衰讶镜明。
不论亲与故，自亦昧平生。
+++白居易
++++残春晚起，伴客笑谈
掩户下帘朝睡足，一声黄鸟报残春。
披衣岸帻日高起，两角青衣扶老身。
策杖强行过里巷，引杯闲酌伴亲宾。
莫言病后妨谈笑，犹恐多于不病人。
+++白居易
++++送唐州崔使君侍亲赴任
连持使节历专城，独贺崔侯最庆荣。
乌府一抛霜简去，朱轮四从板舆行。
发时止许沙鸥送，到日方乘竹马迎。
唯虑郡斋宾友少，数杯春酒共谁倾。
+++白居易
++++春晚咏怀赠皇甫朗之
艳阳时节又蹉跎，迟暮光阴复若何。
一岁平分春日少，百年通计老时多。
多中更被愁牵引，少处兼遭病折磨。
赖有销忧治闷药，君家浓酎我狂歌。
+++白居易
++++春尽日宴罢，感事独吟（开成五年三月三十日作）
五年三月今朝尽，客散筵空独掩扉。
病共乐天相伴住，春随樊子一时归。
闲听莺语移时立，思逐杨花触处飞。
金带缒腰衫委地，年年衰瘦不胜衣。
+++白居易
++++病中辱崔宣城长句见寄兼有觥绮之赠因以四韵总而酬之
刘桢病发经春卧，谢脁诗来尽日吟。
三道旧夸收片玉，一章新喜获双金。
信题霞绮缄情重，酒试银觥表分深。
科第门生满霄汉，岁寒少得似君心。
+++白居易
++++前有别杨柳枝绝句梦得继和云春尽絮飞留不得…戏答
柳老春深日又斜，任他飞向别人家。
谁能更学孩童戏，寻逐春风捉柳花。
+++白居易
++++池上早夏
水积春塘晚，阴交夏木繁。
舟船如野渡，篱落似江村。
静拂琴床席，香开酒库门。
慵闲无一事，时弄小娇孙。
+++白居易
++++谈氏外孙生三日喜是男偶吟成篇兼戏呈梦得
玉芽珠颗小男儿，罗荐兰汤浴罢时。
芣苡春来盈女手，梧桐老去长孙枝。
庆传媒氏燕先贺，喜报谈家乌预知。
明日贫翁具鸡黍，应须酬赛引雏诗。
+++白居易
++++开成大行皇帝挽歌词四首，奉敕撰进
御宇恢皇化，传家叶至公。
华夷臣妾内，尧舜弟兄中。
制度移民俗，文章变国风。
开成与贞观，实录事多同。
晏驾辞双阙，灵仪出九衢。
上云归碧落，下席葬苍梧。
蓂晚馀尧历，龟新启夏图。
三朝联棣萼，从古帝王无。
严恭七月礼，哀恸万人心。
地感胜秋气，天愁结夕阴。
鼎湖龙渐远，濛汜日初沈。
唯有云韶乐，长留治世音。
化成同轨表清平，恩结连枝感圣明。
帝与九龄虽吉梦，山呼万岁是虚声。
月低仪仗辞兰路，风引笳箫入柏城。
老病龙髯攀不及，东周退傅最伤情。
+++白居易
++++时热少客，因咏所怀
冠栉心多懒，逢迎兴渐微。
况当时热甚，幸遇客来稀。
湿洒池边地，凉开竹下扉。
露床青篾簟，风架白蕉衣。
院静留僧宿，楼空放妓归。
衰残强欢宴，此事久知非。
+++白居易
++++宣州崔大夫阁老忽以近诗数十首见示吟讽之下…郡斋
谢玄晖殁吟声寝，郡阁寥寥笔砚闲。
无复新诗题壁上，虚教远岫列窗间。
忽惊歌雪今朝至，必恐文星昨夜还。
再喜宣城章句动，飞觞遥贺敬亭山。
+++白居易
++++足疾
足疾无加亦不瘳，绵春历夏复经秋。
开颜且酌尊中酒，代步多乘池上舟。
幸有眼前衣食在，兼无身后子孙忧。
应须学取陶彭泽，但委心形任去留。
+++白居易
++++晚池泛舟，遇景成咏，赠吕处士
岸浅桥平池面宽，飘然轻棹泛澄澜。
风宜扇引开怀入，树爱舟行仰卧看。
别境客稀知不易，能诗人少咏应难。
唯怜吕叟时相伴，同把磻溪旧钓竿。
+++白居易
++++梦微之
夜来携手梦同游，晨起盈巾泪莫收。
漳浦老身三度病，咸阳草树八回秋。
君埋泉下泥销骨，我寄人间雪满头。
阿卫韩郎相次去，夜台茫昧得知不。
+++白居易
++++感秋咏意
炎凉迁次速如飞，又脱生衣著熟衣。
绕壁暗蛩无限思，恋巢寒燕未能归。
须知流辈年年失，莫叹衰容日日非。
旧语相传聊自慰，世间七十老人稀。
+++白居易
++++老病幽独，偶吟所怀
眼渐昏昏耳渐聋，满头霜雪半身风。
已将身出浮云外，犹寄形于逆旅中。
觞咏罢来宾阁闭，笙歌散后妓房空。
世缘俗念消除尽，别是人间清净翁。
+++白居易
++++和杨尚书罢相后夏日游永安水亭兼招本曹杨侍郎同行
道行无喜退无忧，舒卷如云得自由。
良冶动时为哲匠，巨川济了作虚舟。
竹亭阴合偏宜夏，水槛风凉不待秋。
遥爱翩翩双紫凤，入同官署出同游。
+++白居易
++++在家出家
衣食支吾婚嫁毕，从今家事不相仍。
夜眠身是投林鸟，朝饭心同乞食僧。
清唳数声松下鹤，寒光一点竹间灯。
中宵入定跏趺坐，女唤妻呼多不应。
+++白居易
++++夜凉
露白风清庭户凉，老人先著夹衣裳。
舞腰歌袖抛何处，唯对无弦琴一张。
+++白居易
++++继之尚书自余病来寄遗非一又蒙览醉吟先生…酬谢
衰残与世日相疏，惠好唯君分有馀。
茶药赠多因病久，衣裳寄早及寒初。
交情郑重金相似，诗韵清锵玉不如。
醉傅狂言人尽笑，独知我者是尚书。
+++白居易
++++五年秋病后独宿香山寺三绝句
经年不到龙门寺，今夜何人知我情。
还向畅师房里宿，新秋月色旧滩声。
饮徒歌伴今何在，雨散云飞尽不回。
从此香山风月夜，只应长是一身来。
石盆泉畔石楼头，十二年来昼夜游。
更过今年年七十，假如无病亦宜休。
+++白居易
++++题香山新经堂招僧
烟满秋堂月满庭，香花漠漠磬泠泠。
谁能来此寻真谛，白老新开一藏经。
+++白居易
++++偶题邓公（公即给事中珽之子也，饥穷老病，退居此村）
偶因携酒寻村客，聊复回车访薜萝。
且值雪寒相慰问，不妨春暖更经过。
翁居山下年空老，我得人间事校多。
一种共翁头似雪，翁无衣食自如何。
+++白居易
++++早入皇城赠王留守仆射
津桥残月晓沈沈，风露凄清禁署深。
城柳宫槐谩摇落，悲愁不到贵人心。
+++白居易
++++寄题庐山旧草堂，兼呈二林寺道侣
三十年前草堂主，而今虽在鬓如丝。
登山寻水应无力，不似江州司马时。
渐伏酒魔休放醉，犹残口业未抛诗。
君行过到炉峰下，为报东林长老知。
+++白居易
++++改业
先生老去饮无兴，居士病来闲有馀。
犹觉醉吟多放逸，不如禅定更清虚。
柘枝紫袖教丸药，羯鼓苍头遣种蔬。
却被山僧戏相问，一时改业意何如。
+++白居易
++++山下留别佛光和尚
劳师送我下山行，此别何人识此情。
我已七旬师九十，当知后会在他生。
+++白居易
++++山中五绝句 岭上云
岭上白云朝未散，田中青麦旱将枯。
自生自灭成何事，能逐东风作雨无。
+++白居易
++++山中五绝句 石上苔
漠漠斑斑石上苔，幽芳静绿绝纤埃。
路傍凡草荣遭遇，曾得七香车辗来。
+++白居易
++++山中五绝句 林下樗
香檀文桂苦雕镌，生理何曾得自全。
知我无材老樗否，一枝不损尽天年。
+++白居易
++++山中五绝句 涧中鱼
海水桑田欲变时，风涛翻覆沸天池。
鲸吞蛟斗波成血，深涧游鱼乐不知。
+++白居易
++++山中五绝句 洞中蝙蝠
千年鼠化白蝙蝠，黑洞深藏避网罗。
远害全身诚得计，一生幽暗又如何。
+++白居易
++++自戏三绝句 心问身
心问身云何泰然，严冬暖被日高眠。
放君快活知恩否，不早朝来十一年。
+++白居易
++++自戏三绝句 身报心
心是身王身是宫，君今居在我宫中。
是君家舍君须爱，何事论恩自说功。
+++白居易
++++自戏三绝句 心重答身
因我疏慵休罢早，遣君安乐岁时多。
世间老苦人何限，不放君闲奈我何。
+++白居易
++++会昌元年春五绝句 病后喜过刘家
忽忆前年初病后，此生甘分不衔杯。
谁能料得今春事，又向刘家饮酒来。
+++白居易
++++会昌元年春五绝句 赠举之仆射
鸡球饧粥屡开筵，谈笑讴吟间管弦。
一月三回寒食会，春光应不负今年。
+++白居易
++++会昌元年春五绝句 卢尹贺梦得会中作
病闻川守贺筵开，起伴尚书饮一杯。
任意少年长笑我，老人自觅老人来。
+++白居易
++++会昌元年春五绝句 题朗之槐亭
春风可惜无多日，家酝唯残软半瓶。
犹望君归同一醉，篮舁早晚入槐亭。
+++白居易
++++会昌元年春五绝句 劝梦得酒
谁人功画麒麟阁，何客新投魑魅乡。
两处荣枯君莫问，残春更醉两三场。
+++白居易
++++过裴令公宅二绝句
风吹杨柳出墙枝，忆得同欢共醉时。
每到集贤坊地过，不曾一度不低眉。
梁王旧馆雪濛濛，愁杀邹枚二老翁。
假使明朝深一尺，亦无人到兔园中。
+++白居易
++++百日假满，少傅官停，自喜言怀
长告今朝满十旬，从兹萧洒便终身。
老嫌手重抛牙笏，病喜头轻换角巾。
疏傅不朝悬组绶，尚平无累毕婚姻。
人言世事何时了，我是人间事了人。
+++白居易
++++早热
畏景又加旱，火云殊未收。
篱暄饥有雀，池涸渴无鸥。
岸帻头仍痛，褰裳汗亦流。
若为当此日，迁客向炎州。
+++白居易
++++题崔少尹上林坊新居
坊静居新深且幽，忽疑缩地到沧洲。
宅东篱缺嵩峰出，堂后池开洛水流。
高下三层盘野径，沿洄十里泛渔舟。
若能为客烹鸡黍，愿伴田苏日日游。
+++白居易
++++新涧亭
烟萝初合涧新开，闲上西亭日几回。
老病归山应未得，且移泉石就身来。
+++白居易
++++对酒有怀寄李十九郎中
往年江外抛桃叶，去岁楼中别柳枝。
寂寞春来一杯酒，此情唯有李君知。
吟君旧句情难忘，风月何时是尽时。
+++白居易
++++杨六尚书频寄新诗诗中多有思闲相就之志…报而谕之
君年殊未及悬车，未合将闲逐老夫。
身健正宜金印绶，位高方称白髭须。
若论尘事何由了，但问云心自在无。
进退是非俱是梦，丘中阙下亦何殊。
+++白居易
++++偶吟自慰兼呈梦得（予与梦得甲子同，今俱七十）
且喜同年满七旬，莫嫌衰病莫嫌贫。
已为海内有名客，又占世间长命人。
耳里声闻新将相，眼前失尽故交亲。
尊荣富寿难兼得，闲坐思量最要身。
+++白居易
++++寄潮州杨继之
相府潮阳俱梦中，梦中何者是穷通。
他时事过方应悟，不独荣空辱亦空。
+++白居易
++++雪暮偶与梦得同致仕裴宾客王尚书饮
黄昏惨惨雪霏霏，白首相欢醉不归。
四个老人三百岁，人间此会亦应稀。
+++白居易
++++雪朝乘兴欲诣李司徒留守，先以五韵戏之
夜寒生酒思，晓雪引诗情。
热饮一两盏，冷吟三五声。
铺花怜地冻，销玉畏天晴。
好拂乌巾出，宜披鹤氅行。
梁园应有兴，何不召邹生。
+++白居易
++++赠思黯
为怜清浅爱潺湲，一日三回到水边。
若道归仁滩更好，主人何故别三年。
+++白居易
++++听歌六绝句 听都子歌
都子新歌有性灵，一声格转已堪听。
更听唱到嫦娥字，犹有樊家旧典刑。
+++白居易
++++听歌六绝句 乐世（一名六么）
管急弦繁拍渐稠，绿腰宛转曲终头。
诚知乐世声声乐，老病人听未免愁。
+++白居易
++++听歌六绝句 水调（第五遍乃五言调调韵最切）
五言一遍最殷勤，调少情多似有因。
不会当时翻曲意，此声肠断为何人。
+++白居易
++++听歌六绝句 想夫怜
玉管朱弦莫急催，容听歌送十分杯。
长爱夫怜第二句，请君重唱夕阳开。
+++白居易
++++听歌六绝句 何满子
世传满子是人名，临就刑时曲始成。
一曲四调歌八叠，从头便是断肠声。
+++白居易
++++听歌六绝句 离别难
绿杨陌上送行人，马去车回一望尘。
不觉别时红泪尽，归来无泪可沾巾。
+++白居易
++++闲乐
坐安卧稳舆平肩，倚杖披衫绕四边。
空腹三杯卯后酒，曲肱一觉醉中眠。
更无忙苦吟闲乐，恐是人间自在天。

++中卷四百五十九
  
+++白居易
++++立秋夕凉风忽至炎暑稍消即事咏怀寄汴州…尚书
袅袅檐树动，好风西南来。
红缸霏微灭，碧幌飘飖开。
披襟有馀凉，拂簟无纤埃。
但喜烦暑退，不惜光阴催。
河秋稍清浅，月午方裴回。
或行或坐卧，体适心悠哉。
美人在浚都，旌旗绕楼台。
虽非沧溟阻，难见如蓬莱。
蝉迎节又换，雁送书未回。
君位日宠重，我年日摧颓。
无因风月下，一举平生杯。
+++白居易
++++开成二年夏闻新蝉赠梦得
十载与君别，常感新蝉鸣。
今年共君听，同在洛阳城。
噪处知林静，闻时觉景清。
凉风忽袅袅，秋思先秋生。
残槿花边立，老槐阴下行。
虽无索居恨，还动长年情。
且喜未聋耳，年年闻此声。
+++白居易
++++题牛相公归仁里宅新成小滩
平生见流水，见此转留连。
况此朱门内，君家新引泉。
伊流决一带，洛石砌千拳。
与君三伏月，满耳作潺湲。
深处碧磷磷，浅处清溅溅。
碕岸束呜咽，沙汀散沦涟。
翻浪雪不尽，澄波空共鲜。
两岸滟滪口，一泊潇湘天。
曾作天南客，漂流六七年。
何山不倚杖，何水不停船。
巴峡声心里，松江色眼前。
今朝小滩上，能不思悠然。
+++白居易
++++春日闲居三首
陶云爱吾庐，吾亦爱吾屋。
屋中有琴书，聊以慰幽独。
是时三月半，花落庭芜绿。
舍上晨鸠鸣，窗间春睡足。
睡足起闲坐，景晏方栉沐。
今日非十斋，庖童馈鱼肉。
饥来恣餐歠，冷热随所欲。
饱竟快搔爬，筋骸无检束。
岂徒畅肢体，兼欲遗耳目。
便可傲松乔，何假杯中渌。
广池春水平，群鱼恣游泳。
新林绿阴成，众鸟欣相鸣。
时我亦潇洒，适无累与病。
鱼鸟人则殊，同归于遂性。
缅思山梁雉，时哉感孔圣。
圣人不得所，慨然叹时命。
我今对鳞羽，取乐成谣咏。
得所仍得时，吾生一何幸。
劳者不觉歌，歌其劳苦事。
逸者不觉歌，歌其逸乐意。
问我逸如何，闲居多兴味。
问我乐如何，闲官少忧累。
又问俸厚薄，百千随月至。
又问年几何，七十行欠二。
所得皆过望，省躬良可愧。
马闲无羁绊，鹤老有禄位。
设自为化工，优饶只如是。
安得不歌咏，默默受天赐。
+++白居易
++++小阁闲坐
阁前竹萧萧，阁下水潺潺。
拂簟卷帘坐，清风生其间。
静闻新蝉鸣，远见飞鸟还。
但有巾挂壁，而无客叩关。
二疏返故里，四老归旧山。
吾亦适所愿，求闲而得闲。
+++白居易
++++游平泉宴浥涧，宿香山石楼，赠座客
逸少集兰亭，季伦宴金谷。
金谷太繁华，兰亭阙丝竹。
何如今日会，浥涧平泉曲。
杯酒与管弦，贫中随分足。
紫鲜林笋嫩，红润园桃熟。
采摘助盘筵，芳滋盈口腹。
闲吟暮云碧，醉藉春草绿。
舞妙艳流风，歌清叩寒玉。
古诗惜昼短，劝我令秉烛。
是夜勿言归，相携石楼宿。
+++白居易
++++池上幽境
袅袅过水桥，微微入林路。
幽境深谁知，老身闲独步。
行行何所爱，遇物自成趣。
平滑青盘石，低密绿阴树。
石上一素琴，树下双草屦。
此是荣先生，坐禅三乐处。
+++白居易
++++夏日闲放
时暑不出门，亦无宾客至。
静室深下帘，小庭新扫地。
褰裳复岸帻，闲傲得自恣。
朝景枕簟清，乘凉一觉睡。
午餐何所有，鱼肉一两味。
夏服亦无多，蕉纱三五事。
资身既给足，长物徒烦费。
若比箪瓢人，吾今太富贵。
+++白居易
++++和思黯居守独饮偶醉见示六韵时梦得和篇先成…美之
宫漏滴渐阑，城乌啼复歇。
此时若不醉，争奈千门月。
主人中夜起，妓烛前罗列。
歌袂默收声，舞鬟低赴节。
弦吟玉柱品，酒透金杯热。
朱颜忽已酡，清奏犹未阕。
妍词黯先唱，逸韵刘继发。
铿然双雅音，金石相磨戛。
+++白居易
++++和梦得洛中早春见赠七韵
众皆赏春色，君独怜春意。
春意竟如何，老夫知此味。
烛馀减夜漏，衾暖添朝睡。
恬和台上风，虚润池边地。
开迟花养艳，语懒莺含思。
似讶隔年斋，如劝迎春醉。
何日同宴游，心期二月二。
+++白居易
++++樱桃花下有感而作（开成三年春季美周宾客南池者）
蔼蔼美周宅，樱繁春日斜。
一为洛下客，十见池上花。
烂熳岂无意，为君占年华。
风光饶此树，歌舞胜诸家。
失尽白头伴，长成红粉娃。
停杯两相顾，堪喜亦堪嗟。
+++白居易
++++洗竹
布裘寒拥颈，毡履温承足。
独立冰池前，久看洗霜竹。
先除老且病，次去纤而曲。
剪弃犹可怜，琅玕十馀束。
青青复籊籊，颇异凡草木。
依然若有情，回头语僮仆。
小者截鱼竿，大者编茅屋。
勿作篲与箕，而令粪土辱。
+++白居易
++++新沐浴
形适外无恙，心恬内无忧。
夜来新沐浴，肌发舒且柔。
宽裁夹乌帽，厚絮长白裘。
裘温裹我足，帽暖覆我头。
先进酒一杯，次举粥一瓯。
半酣半饱时，四体春悠悠。
是月岁阴暮，惨冽天地愁。
白日冷无光，黄河冻不流。
何处征戍行，何人羁旅游。
穷途绝粮客，寒狱无灯囚。
劳生彼何苦，遂性我何优。
抚心但自愧，孰知其所由。
+++白居易
++++三年除夜
晰晰燎火光，氲氲腊酒香。
嗤嗤童稚戏，迢迢岁夜长。
堂上书帐前，长幼合成行。
以我年最长，次第来称觞。
七十期渐近，万缘心已忘。
不唯少欢乐，兼亦无悲伤。
素屏应居士，青衣侍孟光。
夫妻老相对，各坐一绳床。
+++白居易
++++自题小园
不斗门馆华，不斗林园大。
但斗为主人，一坐十馀载。
回看甲乙第，列在都城内。
素垣夹朱门，蔼蔼遥相对。
主人安在哉，富贵去不回。
池乃为鱼凿，林乃为禽栽。
何如小园主，拄杖闲即来。
亲宾有时会，琴酒连夜开。
以此聊自足，不羡大池台。
+++白居易
++++病中宴坐
有酒病不饮，有诗慵不吟。
头眩罢垂钩，手痹休援琴。
竟日悄无事，所居闲且深。
外安支离体，中养希夷心。
窗户纳秋景，竹木澄夕阴。
宴坐小池畔，清风时动襟。
+++白居易
++++戒药
促促急景中，蠢蠢微尘里。
生涯有分限，爱恋无终已。
早夭羡中年，中年羡暮齿。
暮齿又贪生，服食求不死。
朝吞太阳精，夕吸秋石髓。
徼福反成灾，药误者多矣。
以之资嗜欲，又望延甲子。
天人阴骘间，亦恐无此理。
域中有真道，所说不如此。
后身始身存，吾闻诸老氏。
+++白居易
++++赠梦得
前日君家饮，昨日王家宴。
今日过我庐，三日三会面。
当歌聊自放，对酒交相劝。
为我尽一杯，与君发三愿。
一愿世清平，二愿身强健。
三愿临老头，数与君相见。
+++白居易
++++逸老（庄子云：劳我以生，逸我以老，息我以死也）
白日下駸駸，青天高浩浩。
生在其中，适时即为好。
劳我以少壮，息我以衰老。
顺之多吉寿，违之或凶夭。
我初五十八，息老虽非早。
一闲十三年，所得亦不少。
况加禄仕后，衣食常温饱。
又从风疾来，女嫁男婚了。
胸中一无事，浩气凝襟抱。
飘若云信风，乐于鱼在藻。
桑榆坐已暮，钟漏行将晓。
皤然七十翁，亦足称寿考。
筋骸本非实，一束芭蕉草。
眷属偶相依，一夕同栖鸟。
去何有顾恋，住亦无忧恼。
生死尚复然，其馀安足道。
是故临老心，冥然合玄造。
+++白居易
++++遇物感兴因示子弟
圣择狂夫言，俗信老人语。
我有老狂词，听之吾语汝。
吾观器用中，剑锐锋多伤。
吾观形骸内，骨劲齿先亡。
寄言处世者，不可苦刚强。
龟性愚且善，鸠心钝无恶。
人贱拾支床，鹘欺擒暖脚。
寄言立身者，不得全柔弱。
彼固罹祸难，此未免忧患。
于何保终吉，强弱刚柔间。
上遵周孔训，旁鉴老庄言。
不唯鞭其后，亦要轭其先。
+++白居易
++++首夏南池独酌
春尽杂英歇，夏初芳草深。
薰风自南至，吹我池上林。
绿蘋散还合，赪鲤跳复沈。
新叶有佳色，残莺犹好音。
依然谢家物，池酌对风琴。
惭无康乐作，秉笔思沈吟。
境胜才思劣，诗成不称心。
+++白居易
++++官俸初罢，亲故见忧，以诗谕之
七年为少傅，品高俸不薄。
乘轩已多惭，况是一病鹤。
又及悬车岁，筋力转衰弱。
岂以贫是忧，尚为名所缚。
今春始病免，缨组初摆落。
蜩甲有何知，云心无所著。
囷中残旧谷，可备岁饥恶。
园中多新蔬，未至食藜藿。
不求安师卜，不问陈生药。
但对丘中琴，时开池上酌。
信风舟不系，掉尾鱼方乐。
亲友不我知，而忧我寂寞。
+++白居易
++++闲居偶吟，招郑庶子、皇甫郎中
自哂此迂叟，少迂老更迂。
家计不一问，园林聊自娱。
竹间琴一张，池上酒一壶。
更无俗物到，但与秋光俱。
古石苍错落，新泉碧萦纡。
焉用车马客，即此是吾徒。
犹有所思人，各在城一隅。
杳然爱不见，搔首方踟蹰。
玄晏风韵远，子真云貌孤。
诚知厌朝市，何必忆江湖。
能来小涧上，一听潺湲无。
+++白居易
++++亭西墙下伊渠水中置石激流潺湲成韵颇有幽趣以诗记之
嵌巉嵩石峭，皎洁伊流清。
立为远峰势，激作寒玉声。
夹岸罗密树，面滩开小亭。
忽疑严子濑，流入洛阳城。
是时群动息，风静微月明。
高枕夜悄悄，满耳秋泠泠。
终日临大道，何人知此情。
此情苟自惬，亦不要人听。
+++白居易
++++闲题家池，寄王屋张道士
有石白磷磷，有水清潺潺。
有叟头似雪，婆娑乎其间。
进不趋要路，退不入深山。
深山太濩落，要路多险艰。
不如家池上，乐逸无忧患。
有食适吾口，有酒酡吾颜。
恍惚游醉乡，希夷造玄关。
五千言下悟，十二年来闲。
富者我不顾，贵者我不攀。
唯有天坛子，时来一往还。
+++白居易
++++李卢二中丞各创山居俱夸胜绝然去城稍远…聊戏二君
龙门苍石壁，浥涧碧潭水。
各在一山隅，迢遥几十里。
清镜碧屏风，惜哉信为美。
爱而不得见，亦与无相似。
闻君每来去，矻矻事行李。
脂辖复裹粮，心力颇劳止。
未如吾舍下，石与泉甚迩。
凿凿复溅溅，昼夜流不已。
洛石千万拳，衬波铺锦绮。
海珉一两片，激濑含宫徵。
绿宜春濯足，净可朝漱齿。
绕砌紫鳞游，拂帘白鸟起。
何言履道叟，便是沧浪子。
君若趁归程，请君先到此。
愿以潺湲声，洗君尘土耳。
+++白居易
++++北窗竹石
一片瑟瑟石，数竿青青竹。
向我如有情，依然看不足。
况临北窗下，复近西塘曲。
筠风散馀清，苔雨含微绿。
有妻亦衰老，无子方茕独。
莫掩夜窗扉，共渠相伴宿。
+++白居易
++++饮后戏示弟子
吾为尔先生，尔为吾弟子。
孔门有遗训，复坐吾告尔。
先生馔酒食，弟子服劳止。
孝敬不在他，在兹而已矣。
欲我少忧愁，欲我多欢喜。
无如酝好酒，酒须多且旨。
旨即宾可留，多即罍不耻。
吾更有一言，尔宜听入耳。
人老多忧贫，人病多忧死。
我今虽老病，所忧不在此。
忧在半酣时，尊空座客起。
+++白居易
++++闲坐看书，贻诸少年
雨砌长寒芜，风庭落秋果。
窗间有闲叟，尽日看书坐。
书中见往事，历历知福祸。
多取终厚亡，疾驱必先堕。
劝君少干名，名为锢身锁。
劝君少求利，利是焚身火。
我心知已久，吾道无不可。
所以雀罗门，不能寂寞我。
+++白居易
++++梦上山（时足疾未平）
夜梦上嵩山，独携藜杖出。
千岩与万壑，游览皆周毕。
梦中足不病，健似少年日。
既悟神返初，依然旧形质。
始知形神内，形病神无疾。
形神两是幻，梦寐俱非实。
昼行虽蹇涩，夜步颇安逸。
昼夜既平分，其间何得失。
+++白居易
++++对酒闲吟，赠同老者
人生七十稀，我年幸过之。
远行将尽路，春梦欲觉时。
家事口不问，世名心不思。
老既不足叹，病亦不能治。
扶持仰婢仆，将养信妻儿。
饥饱进退食，寒暄加减衣。
声妓放郑卫，裘马脱轻肥。
百事尽除去，尚馀酒与诗。
兴来吟一篇，吟罢酒一卮。
不独适情性，兼用扶衰羸。
云液洒六腑，阳和生四肢。
于中我自乐，此外吾不知。
寄问同老者，舍此将安归。
莫学蓬心叟，胸中残是非。
+++白居易
++++晚起闲行
皤然一老子，拥裘仍隐几。
坐稳夜忘眠，卧安朝不起。
起来无可作，闭目时叩齿。
静对铜炉香，暖漱银瓶水。
午斋何俭洁，饼与蔬而已。
西寺讲楞伽，闲行一随喜。
+++白居易
++++香山居士写真诗
昔作少学士，图形入集贤。
今为老居士，写貌寄香山。
鹤毳变玄发，鸡肤换朱颜。
前形与后貌，相去三十年。
勿叹韶华子，俄成皤叟仙。
请看东海水，亦变作桑田。
+++白居易
++++二年三月五日斋毕开素当食偶吟赠妻弘农郡君
睡足肢体畅，晨起开中堂。
初旭泛帘幕，微风拂衣裳。
二婢扶盥栉，双童舁簟床。
庭东有茂树，其下多阴凉。
前月事斋戒，昨日散道场。
以我久蔬素，加笾仍异粮。
鲂鳞白如雪，蒸炙加桂姜。
稻饭红似花，调沃新酪浆。
佐以脯醢味，间之椒薤芳。
老怜口尚美，病喜鼻闻香。
娇騃三四孙，索哺绕我傍。
山妻未举案，馋叟已先尝。
忆同牢卺初，家贫共糟糠。
今食且如此，何必烹猪羊。
况观姻族间，夫妻半存亡。
偕老不易得，白头何足伤。
食罢酒一杯，醉饱吟又狂。
缅想梁高士，乐道喜文章。
徒夸五噫作，不解赠孟光。
+++白居易
++++不出门
弥月不出门，永日无来宾。
食饱更拂床，睡觉一嚬伸。
轻箑白鸟羽，新簟青箭筠。
方寸方丈室，空然两无尘。
披衣腰不带，散发头不巾。
袒跣北窗下，葛天之遗民。
一日亦自足，况得以终身。
不知天壤内，目我为何人。
+++白居易
++++感旧
晦叔坟荒草已陈，梦得墓湿土犹新。
微之捐馆将一纪，杓直归丘二十春。
城中虽有故第宅，庭芜园废生荆榛。
箧中亦有旧书札，纸穿字蠹成灰尘。
平生定交取人窄，屈指相知唯五人。
四人先去我在后，一枝蒲柳衰残身。
岂无晚岁新相识，相识面亲心不亲。
生莫羡苦长命，命长感旧多悲辛。

+++白居易
++++送毛仙翁（江州司马时作）
仙翁已得道，混迹寻岩泉。
肌肤冰雪莹，衣服云霞鲜。
绀发丝并致，龆容花共妍。
方瞳点玄漆，高步凌非烟。
几见桑海变，莫知龟鹤年。
所憩九清外，所游五岳巅。
轩昊旧为侣，松乔难比肩。
每嗟人世人，役役如狂颠。
孰能脱羁鞅，尽遭名利牵。
貌随岁律换，神逐光阴迁。
惟余负忧谴，憔悴湓江壖。
衰鬓忽霜白，愁肠如火煎。
羁旅坐多感，裴回私自怜。
晴眺五老峰，玉洞多神仙。
何当悯湮厄，授道安虚孱。
我师惠然来，论道穷重玄。
浩荡八溟阔，志泰心超然。
形骸既无束，得丧亦都捐。
岂识椿菌异，那知鹏鷃悬。
丹华既相付，促景定当延。
玄功曷可报，感极惟勤拳。
霓旌不肯驻，又归武夷川。
语罢倏然别，孤鹤升遥天。
赋诗叙明德，永续步虚篇。
+++白居易
++++达哉乐天行（一作健哉乐天行）
达哉达哉白乐天，分司东都十三年。
七旬才满冠已挂，半禄未及车先悬。
或伴游客春行乐，或随山僧夜坐禅。
二年忘却问家事，门庭多草厨少烟。
庖童朝告盐米尽，侍婢暮诉衣裳穿。
妻孥不悦甥侄闷，而我醉卧方陶然。
起来与尔画生计，薄产处置有后先。
先卖南坊十亩园，次卖东都五顷田。
然后兼卖所居宅，仿佛获缗二三千。
半与尔充衣食费，半与吾供酒肉钱。
吾今已年七十一，眼昏须白头风眩。
但恐此钱用不尽，即先朝露归夜泉。
未归且住亦不恶，饥餐乐饮安稳眠。
死生无可无不可，达哉达哉白乐天。

+++白居易
++++春池闲泛
绿塘新水平，红槛小舟轻。
解缆随风去，开襟信意行。
浅怜清演漾，深爱绿澄泓。
白扑柳飞絮，红浮桃落英。
古文科斗出，新叶剪刀生。
树集莺朋友，云行雁弟兄。
飞沈皆适性，酣咏自怡情。
花助银杯气，松添玉轸声。
鱼跳何事乐，鸥起复谁惊。
莫唱沧浪曲，无尘可濯缨。
+++白居易
++++池上寓兴二绝
濠梁庄惠谩相争，未必人情知物情。
獭捕鱼来鱼跃出，此非鱼乐是鱼惊。
水浅鱼稀白鹭饥，劳心瞪目待鱼时。
外容闲暇中心苦，似是而非谁得知。
+++白居易
++++宴后题府中水堂赠卢尹中丞（昔予为尹日创造之）
水斋岁久渐荒芜，自愧甘棠无一株。
新酒客来方宴饮，旧堂主在重欢娱。
莫言杨柳枝空老，直致樱桃树已枯。
从我到君十一尹，相看自置府来无。
+++白居易
++++和敏中洛下即事（时敏中为殿中分司）
昨日池塘春草生，阿连新有好诗成。
花园到处莺呼入，骢马游时客避行。
水暖鱼多似南国，人稀尘少胜西京。
洛中佳境应无限，若欲谙知问老兄。
+++白居易
++++送敏中新授户部员外郎西归
千里归程三伏天，官新身健马翩翩。
行冲赤日加餐饭，上到青云稳著鞭。
长庆老郎唯我在，客曹故事望君传。
前鸿后雁行难续，相去迢迢二十年。
+++白居易
++++南侍御以石相赠，助成水声，因以绝句谢之
泉石磷磷声似琴，闲眠静听洗尘心。
莫轻两片青苔石，一夜潺湲直万金。
+++白居易
++++闲居自题，戏招宿客
水畔竹林边，闲居二十年。
健常携酒出，病即掩门眠。
解绶收朝佩，褰裳出野船。
屏除身外物，摆落世间缘。
报曙窗何早，知秋簟最先。
微风深树里，斜日小楼前。
渠口添新石，篱根写乱泉。
欲招同宿客，谁解爱潺湲。
+++白居易
++++李留守相公见过池上泛舟举酒话及翰林旧事…以献之
引棹寻池岸，移尊就菊丛。
何言济川后，相访钓船中。
白首故情在，青云往事空。
同时六学士，五相一渔翁。
+++白居易
++++闰九月九日独饮
黄花丛畔绿尊前，犹有些些旧管弦。
偶遇闰秋重九日，东篱独酌一陶然。
自从九月持斋戒，不醉重阳十五年。
+++白居易
++++览卢子蒙侍御旧诗多与微之唱和感今伤昔…题于卷后
早闻元九咏君诗，恨与卢君相识迟。
今日逢君开旧卷，卷中多道赠微之。
相看掩泪情难说，别有伤心事岂知。
闻道咸阳坟上树，已抽三丈白杨枝。
+++白居易
++++寒亭留客
今朝闲坐石亭中，炉火销残尊又空。
冷落若为留客住，冰池霜竹雪髯翁。
+++白居易
++++新小滩
石浅沙平流水寒，水边斜插一渔竿。
江南客见生乡思，道似严陵七里滩。
+++白居易
++++和李中丞与李给事山居雪夜同宿小酌
宪府触邪峨豸角，琐闱驳正犯龙鳞。
那知近地斋居客，忽作深山同宿人。
一盏寒灯云外夜，数杯温酎雪中春。
林泉莫作多时计，谏猎登封忆旧臣。
+++白居易
++++履道西门二首
履道西门有弊居，池塘竹树绕吾庐。
豪华肥壮虽无分，饱暖安闲即有馀。
行灶朝香炊早饭，小园春暖掇新蔬。
夷齐黄绮夸芝蕨，比我盘飧恐不如。
履道西门独掩扉，官休病退客来稀。
亦知轩冕荣堪恋，其奈田园老合归。
跛鳖难随骐骥足，伤禽莫趁凤凰飞。
世间认得身人少，今我虽愚亦庶几。
+++白居易
++++偶吟
人生变改故无穷，昔是朝官今野翁。
久寄形于朱紫内，渐抽身入蕙荷中。
无情水任方圆器，不系舟随去住风。
犹有鲈鱼莼菜兴，来春或拟往江东。
+++白居易
++++雪夜小饮赠梦得
同为懒慢园林客，共对萧条雨雪天。
小酌酒巡销永夜，大开口笑送残年。
久将时背成遗老，多被人呼作散仙。
呼作散仙应有以，曾看东海变桑田。
+++白居易
++++岁暮夜长病中灯下闻卢尹夜宴以诗戏之且为来日张本也
荣闹兴多嫌昼短，衰闲睡少觉明迟。
当君秉烛衔杯夜，是我停飧服药时。
枕上愁吟堪发病，府中欢笑胜寻医。
明朝强出须谋乐，不拟车公更拟谁。
+++白居易
++++病中数会张道士见讥，以此答之
亦知数出妨将息，不可端居守寂寥。
病即药窗眠尽日，兴来酒席坐通宵。
贤人易狎须勤饮，姹女难禁莫慢烧。
张道士输白道士，一杯沆瀣便逍遥。
+++白居易
++++卯饮
短屏风掩卧床头，乌帽青毡白氎裘。
卯饮一杯眠一觉，世间何事不悠悠。
+++白居易
++++寄题馀杭郡楼，兼呈裴使君
官历二十政，宦游三十秋。
江山与风月，最忆是杭州。
北郭沙堤尾，西湖石岸头。
绿觞春送客，红烛夜回舟。
不敢言遗爱，空知念旧游。
凭君吟此句，题向望涛楼。
+++白居易
++++杨六尚书留太湖石在洛下借置庭中因对举杯寄赠绝句
借君片石意何如，置向庭中慰索居。
每就玉山倾一酌，兴来如对醉尚书。
+++白居易
++++喜入新年自咏（时年七十一）
白须如雪五朝臣，又值新正第七旬。
老过占他蓝尾酒，病馀收得到头身。
销磨岁月成高位，比类时流是幸人。
大历年中骑竹马，几人得见会昌春。
+++白居易
++++滩声
碧玉班班沙历历，清流决决响泠泠。
自从造得滩声后，玉管朱弦可要听。
+++白居易
++++题石泉
殷勤傍石绕泉行，不说何人知我情。
渐恐耳聋兼眼暗，听泉看石不分明。
+++白居易
++++送王卿使君赴任苏州因思花迎新使感旧游…西院一别
一别苏州十八载，时光人事随年改。
不论竹马尽成人，亦恐桑田半为海。
莺入故宫含意思，花迎新使生光彩。
为报江山风月知，至今白使君犹在。
+++白居易
++++出斋日喜皇甫十早访
三旬斋满欲衔杯，平旦敲门门未开。
除却朗之携一榼，的应不是别人来。
+++白居易
++++会昌二年春题池西小楼
花边春水水边楼，一坐经今四十秋。
望月桥倾三遍换，采莲船破五回修。
园林一半成乔木，邻里三分作白头。
苏李冥蒙随烛灭，陈樊漂泊逐萍流。
虽贫眼下无妨乐，纵病心中不与愁。
自笑灵光岿然在，春来游得且须游。
+++白居易
++++酬南洛阳早春见赠
物华春意尚迟回，赖有东风昼夜催。
寒缒柳腰收未得，暖熏花口噤初开。
欲披云雾联襟去，先喜琼琚入袖来。
久病长斋诗老退，争禁年少洛阳才。
+++白居易
++++对新家酝玩自种花
香麹亲看造，芳丛手自栽。
迎春报酒熟，垂老看花开。
红蜡半含萼，绿油新酦醅。
玲珑五六树，潋滟两三杯。
恐有狂风起，愁无好客来。
独酣还独语，待取月明回。
+++白居易
++++携酒往朗之庄居同饮
慵中又少经过处，别后都无劝酒人。
不挈一壶相就醉，若为将老度残春。
+++白居易
++++以诗代书，酬慕巢尚书见寄
书意诗情不偶然，苦云梦想在林泉。
愿为愚谷烟霞侣，思结空门香火缘。
每愧尚书情眷眷，自怜居士病绵绵。
不知待得心期否，老校于君六七年。
+++白居易
++++春尽日
芳景销残暑气生，感时思事坐含情。
无人开口共谁语，有酒回头还自倾。
醉对数丛红芍药，渴尝一碗绿昌明。
春归似遣莺留语，好住园林三两声。
+++白居易
++++招山僧
能入城中乞食否，莫辞尘土污袈裟。
欲知住处东城下，绕竹泉声是白家。
+++白居易
++++夏日与闲禅师林下避暑
洛景城西尘土红，伴僧闲坐竹泉东。
绿萝潭上不见日，白石滩边长有风。
热恼渐知随念尽，清凉常愿与人同。
每因毒暑悲亲故，多在炎方瘴海中。
+++白居易
++++题新涧亭，兼酬寄朝中亲故见赠
何处披襟风快哉，一亭临涧四门开。
金章紫绶辞腰去，白石清泉就眼来。
自得所宜还独乐，各行其志莫相咍。
禽鱼出得池笼后，纵有人呼可更回。
+++白居易
++++病中看经赠诸道侣
右眼昏花左足风，金篦石水用无功。
不如回念三乘乐，便得浮生百病空。
无子同居草庵下，有妻偕老道场中。
何烦更请僧为侣，月上新归伴病翁。
+++白居易
++++游丰乐招提佛光三寺
竹鞋葵扇白绡巾，林野为家云是身。
山寺每游多寄宿，都城暂出即经旬。
汉容黄绮为逋客，尧放巢由作外臣。
昨日制书临郡县，不该愚谷醉乡人。
+++白居易
++++醉中得上都亲友书以予停俸多时忧…乘酒兴咏而报之
头白醉昏昏，狂歌秋复春。
一生耽酒客，五度弃官人。
异世陶元亮，前生刘伯伦。
卧将琴作枕，行以锸随身。
岁要衣三对，年支谷一囷。
园葵烹佐饭，林叶扫添薪。
没齿甘蔬食，摇头谢缙绅。
自能抛爵禄，终不恼交亲。
但得杯中渌，从生甑上尘。
烦君问生计，忧醒不忧贫。
+++白居易
++++池畔逐凉
风清泉冷竹修修，三伏炎天凉似秋。
黄犬引迎骑马客，青衣扶下钓鱼舟。
衰容自觉宜闲坐，蹇步谁能更远游。
料得此身终老处，只应林下与滩头。
+++白居易
++++池鹤八绝句 鸡赠鹤
一声警露君能薄，五德司晨我用多。
不会悠悠时俗士，重君轻我意如何。
+++白居易
++++池鹤八绝句 鹤答鸡
尔争伉俪泥中斗，吾整羽仪松上栖。
不可遣他天下眼，却轻野鹤重家鸡。
+++白居易
++++池鹤八绝句 乌赠鹤
与君白黑大分明，纵不相亲莫见轻。
我每夜啼君怨别，玉徽琴里忝同声。
+++白居易
++++池鹤八绝句 鹤答乌
吾爱栖云上华表，汝多攫肉下田中。
吾音中羽汝声角，琴曲虽同调不同。
+++白居易
++++池鹤八绝句 鸢赠鹤
君夸名鹤我名鸢，君叫闻天我戾天。
更有与君相似处，饥来一种啄腥膻。
+++白居易
++++池鹤八绝句 鹤答鸢
无妨自是莫相非，清浊高低各有归。
鸾鹤群中彩云里，几时曾见喘鸢飞。
+++白居易
++++池鹤八绝句 鹅赠鹤
君因风送入青云，我被人驱向鸭群。
雪颈霜毛红网掌，请看何处不如君。
+++白居易
++++池鹤八绝句 鹤答鹅
右军殁后欲何依，只合随鸡逐鸭飞。
未必牺牲及吾辈，大都我瘦胜君肥。
+++白居易
++++谈氏小外孙玉童
外翁七十孙三岁，笑指琴书欲遣传。
自念老夫今耄矣，因思稚子更茫然。
中郎馀庆钟羊祜，子幼能文似马迁。
才与不才争料得，东床空后且娇怜。
+++白居易
++++送后集往庐山东林寺，兼寄云皋上人
后集寄将何处去，故山迢递在匡庐。
旧僧独有云皋在，三二年来不得书。
别后道情添几许，老来筋力又何如。
来生缘会应非远，彼此年过七十馀。
+++白居易
++++客有说（客即李浙东也，所说不能具录其事）
近有人从海上回，海山深处见楼台。
中有仙龛虚一室，多传此待乐天来。
+++白居易
++++答客说
吾学空门非学仙，恐君此说是虚传。
海山不是吾归处，归即应归兜率天。
+++白居易
++++哭刘尚书梦得二首
四海齐名白与刘，百年交分两绸缪。
同贫同病退闲日，一死一生临老头。
杯酒英雄君与操，文章微婉我知丘。
贤豪虽殁精灵在，应共微之地下游。
今日哭君吾道孤，寝门泪满白髭须。
不知箭折弓何用，兼恐唇亡齿亦枯。
窅窅穷泉埋宝玉，駸駸落景挂桑榆。
夜台暮齿期非远，但问前头相见无。

++中卷四百六十
  
+++白居易
++++昨日复今辰
昨日复今辰，悠悠七十春。
所经多故处，却想似前身。
散秩优游老，闲居净洁贫。
螺杯中有物，鹤氅上无尘。
解佩收朝带，抽簪换野巾。
风仪与名号，别是一生人。
+++白居易
++++病疮
门有医来往，庭无客送迎。
病销谈笑兴，老足叹嗟声。
鹤伴临池立，人扶下砌行。
脚疮春断酒，那得有心情。
+++白居易
++++游赵村杏花
赵村红杏每年开，十五年来看几回。
七十三人难再到，今春来是别花来。
+++白居易
++++刑部尚书致仕
十五年来洛下居，道缘俗累两何如。
迷路心回因向佛，宦途事了是悬车。
全家遁世曾无闷，半俸资身亦有馀。
唯是名衔人不会，毗耶长者白尚书。
+++白居易
++++初致仕后戏酬留守牛相公，并呈分司诸寮友
南北东西无所羁，挂冠自在胜分司。
探花尝酒多先到，拜表行香尽不知。
炮笋烹鱼饱餐后，拥袍枕臂醉眠时。
报君一语君应笑，兼亦无心羡保厘。
+++白居易
++++问诸亲友
七十人难到，过三更较稀。
占花租野寺，定酒典朝衣。
趁醉春多出，贪欢夜未归。
不知亲故口，道我是耶非。
+++白居易
++++戏问牛司徒
抖擞尘缨捋白须，半酣扶起问司徒。
不知诏下悬车后，醉舞狂歌有例无。
+++白居易
++++不与老为期
不与老为期，因何两鬓丝。
才应免夭促，便已及衰羸。
昨夜梦何在，明朝身不知。
百忧非我所，三乐是吾师。
闭目常闲坐，低头每静思。
存神机虑息，养气语言迟。
行亦携诗箧，眠多枕酒卮。
自惭无一事，少有不安时。
+++白居易
++++开龙门八节石滩诗二首
铁凿金锤殷若雷，八滩九石剑棱摧。
竹篙桂楫飞如箭，百筏千艘鱼贯来。
振锡导师凭众力，挥金退傅施家财。
他时相逐四方去，莫虑尘沙路不开。
七十三翁旦暮身，誓开险路作通津。
夜舟过此无倾覆，朝胫从今免苦辛。
十里叱滩变河汉，八寒阴狱化阳春。
我身虽殁心长在，暗施慈悲与后人。
+++白居易
++++闲坐
婆娑放鸡犬，嬉戏任儿童。
闲坐槐阴下，开襟向晚风。
沤麻池水里，晒枣日阳中。
物何相称，居然田舍翁。
+++白居易
++++酬寄牛相公同宿话旧劝酒见赠
每来政事堂中宿，共忆华阳观里时。
日暮独归愁米尽，泥深同出借驴骑。
交游今日唯残我，富贵当年更有谁。
彼此相看头雪白，一杯可合重推辞。
+++白居易
++++道场独坐
整顿衣巾拂净床，一瓶秋水一炉香。
不论烦恼先须去，直到菩提亦拟忘。
朝谒久停收剑珮，宴游渐罢废壶觞。
世间无用残年处，只合逍遥坐道场。
+++白居易
++++偶作寄朗之
历想为官日，无如刺史时。
欢娱接宾客，饱暖及妻儿。
自到东都后，安闲更得宜。
分司胜刺史，致仕胜分司。
何况园林下，欣然得朗之。
仰名同旧识，为乐即新知。
有雪先相访，无花不作期。
斗醲干酿酒，夸妙细吟诗。
里巷千来往，都门五别离。
岐分两回首，书到一开眉。
叶落槐亭院，冰生竹阁池。
雀罗谁问讯，鹤氅罢追随。
身与心俱病，容将力共衰。
老来多健忘，唯不忘相思。
+++白居易
++++狂吟七言十四韵
亦知世是休明世，自想身非富贵身。
但恐人间为长物，不如林下作遗民。
游依二室成三友，住近双林当四邻。
性海澄渟平少浪，心田洒扫净无尘。
香山闲宿一千夜，梓泽连游十六春。
是客相逢皆故旧，无僧每见不殷勤。
药停有喜闲销疾，金尽无忧醉忘贫。
补绽衣裳愧妻女，支持酒肉赖交亲。
俸随日计钱盈贯，禄逐年支粟满囷。
洛堰鱼鲜供取足，游村果熟馈争新。
诗章人与传千首，寿命天教过七旬。
点检一生徼幸事，东都除我更无人。
+++白居易
++++喜裴涛使君携诗见访，醉中戏赠
忽闻扣户醉吟声，不觉停杯倒屣迎。
共放诗狂同酒癖，与君别是一亲情。
+++白居易
++++得潮州杨相公继之书并诗，以此寄之
诗情书意两殷勤，来自天南瘴海滨。
初睹银钩还启齿，细吟琼什欲沾巾。
凤池隔绝三千里，蜗舍沈冥十五春。
唯有新昌故园月，至今分照两乡人。
+++白居易
++++宿府池西亭
池上平桥桥下亭，夜深睡觉上桥行。
白头老尹重来宿，十五年前旧月明。
+++白居易
++++闲眠
暖床斜卧日曛腰，一觉闲眠百病销。
尽日一餐茶两碗，更无所要到明朝。
+++白居易
++++杨柳枝词
一树春风千万枝，嫩于金色软于丝。
永丰西角荒园里，尽日无人属阿谁。
+++白居易
++++诏取永丰柳植禁苑感赋
一树衰残委泥土，双枝荣耀植天庭。
定知玄象今春后，柳宿光中添两星。
+++白居易
++++斋居春久，感事遣怀
斋戒坐三旬，笙歌发四邻。
月明停酒夜，眼暗看花人。
赖学空为观，深知念是尘。
犹思闲语笑，未忘旧交亲。
久作龙门主，多为兔苑宾。
水嬉歌尽日，雪宴烛通晨。
事事皆过分，时时自问身。
风光抛得也，七十四年春。
+++白居易
++++每见吕南二郎中新文辄窃有所叹惜因成长句以咏所怀
双金百炼少人知，纵我知君徒尔为。
望梅阁老无妨渴，画饼尚书不救饥。
白日回头看又晚，青云举足蹑何迟。
壮年可惜虚销掷，遣把闲杯吟咏诗。
+++白居易
++++胡吉郑刘卢张等六贤皆多年寿予亦次焉…纪之传好事者
七人五百七十岁，拖紫纡朱垂白须。
手里无金莫嗟叹，尊中有酒且欢娱。
诗吟两句神还王，酒饮三杯气尚粗。
嵬峨狂歌教婢拍，婆娑醉舞遣孙扶。
天年高过二疏傅，人数多于四皓图。
除却三山五天竺，人间此会更应无。
+++白居易
++++欢喜二偈
得老加年诚可喜，当春对酒亦宜欢。
心中别有欢喜事，开得龙门八节滩。
眼暗头旋耳重听，唯馀心口尚醒醒。
今朝欢喜缘何事，礼彻佛名百部经。
+++白居易
++++闲居贫活计
冠盖闲居少，箪瓢陋巷深。
称家开户牖，量力置园林。
俭薄身都惯，营为力不任。
饥烹一斤肉，暖卧两重衾。
尊有陶潜酒，囊无陆贾金。
莫嫌贫活计，更富即劳心。
+++白居易
++++赠诸少年
少年莫笑我蹉跎，听我狂翁一曲歌。
入手荣名取虽少，关心稳事得还多。
老惭退马沾刍秣，高喜归鸿脱弋罗。
官给俸钱天与寿，些些贫病奈吾何。
+++白居易
++++感所见
巧者焦劳智者愁，愚翁何喜复何忧。
莫嫌山木无人用，大胜笼禽不自由。
网外老鸡因断尾，盘中鲜鲙为吞钩。
谁人会我心中事，冷笑时时一掉头。
+++白居易
++++寄黔州马常侍
闲看双节信为贵，乐饮一杯谁与同。
可惜风情与心力，五年抛掷在黔中。
+++白居易
++++和李相公留守题漕上新桥六韵（同用黎字）
选石铺新路，安桥压古堤。
似从银汉下，落傍玉川西。
影定栏杆倒，标高华表齐。
烟开虹半见，月冷鹤双栖。
材映夔龙小，功嫌元凯低。
从容济世后，馀力及黔黎。
+++白居易
++++闲居
风雨萧条秋少客，门庭冷静昼多关。
金羁骆马近卖却，罗袖柳枝寻放还。
书卷略寻聊取睡，酒杯浅把粗开颜。
眼昏入夜休看月，脚重经春不上山。
心静无妨喧处寂，机忘兼觉梦中闲。
是非爱恶销停尽，唯寄空身在世间。
+++白居易
++++新秋夜雨
蟋蟀暮啾啾，光阴不少留。
松檐半夜雨，风幌满床秋。
曙早灯犹在，凉初簟未收。
新晴好天气，谁伴老人游。
+++白居易
++++春眠
枕低被暖身安稳，日照房门帐未开。
还有少年春气味，时时暂到梦中来。
+++白居易
++++喜老自嘲
面黑头雪白，自嫌还自怜。
毛龟蓍下老，蝙蝠鼠中仙。
名籍同逋客，衣装类古贤。
裘轻被白氎，靴暖蹋乌毡。
周易休开卦，陶琴不上弦。
任从人弃掷，自与我周旋。
铁马因疲退，铅刀以钝全。
行开第八秩，可谓尽天年。
+++白居易
++++能无愧
十两新绵褐，披行暖似春。
一团香絮枕，倚坐稳于人。
婢仆遣他尝药草，儿孙与我拂衣巾。
回看左右能无愧，养活枯残废退身。

+++白居易
++++河阳石尚书破回鹘迎贵主过上党射…称叹不足以诗美之
塞北虏郊随手破，山东贼垒掉鞭收。
乌孙公主归秦地，白马将军入潞州。
剑拔青鳞蛇尾活，弦抨赤羽火星流。
须知鸟目犹难漏，纵有天狼岂足忧。
画角三声刁斗晓，清商一部管弦秋。
他时麟阁图勋业，更合何人居上头。
+++白居易
++++自咏老身示诸家属
寿及七十五，俸沾五十千。
夫妻偕老日，甥侄聚居年。
粥美尝新米，袍温换故绵。
家居虽濩落，眷属幸团圆。
置榻素屏下，移炉青帐前。
书听孙子读，汤看侍儿煎。
走笔还诗债，抽衣当药钱。
支分闲事了，爬背向阳眠。
+++白居易
++++自问此心呈诸老伴
朝问此心何所思，暮问此心何所为。
不入公门慵敛手，不看人面免低眉。
居士室间眠得所，少年场上饮非宜。
闲谈亹亹留诸老，美酝徐徐进一卮。
心未曾求过分事，身常少有不安时。
此心除自谋身外，更问其馀尽不知。
+++白居易
++++六年立春日人日作
二日立春人七日，盘蔬饼饵逐时新。
年方吉郑犹为少，家比刘韩未是贫。
乡园节岁应堪重，亲故欢游莫厌频。
试作循潮封眼想，何由得见洛阳春。
+++白居易
++++斋居偶作
童子装炉火，行添一炷香。
老翁持麈尾，坐拂半张床。
卷缦看天色，移斋近日阳。
甘鲜新饼果，稳暖旧衣裳。
止足安生理，悠闲乐性场。
是非一以遣，动静百无妨。
岂有物相累，兼无情可忘。
不须忧老病，心是自医王。
+++白居易
++++咏身
自中风来三历闰，从悬车后几逢春。
周南留滞称遗老，汉上羸残号半人。
薄有文章传子弟，断无书札答交亲。
馀年自问将何用，恐是人间剩长身。
+++白居易
++++予与山南王仆射起、淮南李仆射绅…举之、公垂二相公
故交海内只三人，二坐岩廊一卧云。
老爱诗书还似我，荣兼将相不如君。
百年胶漆初心在，万里烟霄中路分。
阿阁鸾凰野田鹤，何人信道旧同群。
+++白居易
++++读道德经
玄元皇帝著遗文，乌角先生仰后尘。
金玉满堂非己物，子孙委蜕是他人。
世间尽不关吾事，天下无亲于我身。
只有一身宜爱护，少教冰炭逼心神。
+++白居易
++++禽虫十二章
燕违戊巳鹊避岁，兹事因何羽族知。
疑有凤凰颁鸟历，一时一日不参差。
水中科斗长成蛙，林下桑虫老作蛾。
蛙跳蛾舞仰头笑，焉用鹍鹏鳞羽多。
江鱼群从称妻妾，塞雁联行号弟兄。
但恐世间真眷属，亲疏亦是强为名。
蚕老茧成不庇身，蜂饥蜜熟属他人。
须知年老忧家者，恐是二虫虚苦辛。
阿阁鹓鸾田舍乌，妍蚩贵贱两悬殊。
如何闭向深笼里，一种摧颓触四隅。
兽中刀枪多怒吼，鸟遭罗弋尽哀鸣。
羔羊口在缘何事，暗死屠门无一声。
蟭螟杀敌蚊巢上，蛮触交争蜗角中。
应是诸天观下界，一微尘内斗英雄。
蟏蛸网上罥蜉蝣，反覆相持死始休。
何异浮生临老日，一弹指顷报恩雠。
蚁王化饭为臣妾，蜾母偷虫作子孙。
彼此假名非本物，其间何怨复何恩。
豆苗鹿嚼解乌毒，艾叶雀衔夺燕巢。
鸟兽不曾看本草，谙知药性是谁教。
一鼠得仙生羽翼，众鼠相看有羡色。
岂知飞上未半空，已作乌鸢口中食。
鹅乳养雏遗在水，鱼心想子变成鳞。
细微幽隐何穷事，知者唯应是圣人。

++中卷四百六十一
  
+++白居易
++++窗中列远岫
天静秋山好，窗开晓翠通。
遥怜峰窈窕，不隔竹朦胧。
万点当虚室，千重叠远空。
列檐攒秀气，缘隙助清风。
碧爱新晴后，明宜反照中。
宣城郡斋在，望与古时同。
+++白居易
++++玉水记方流
良璞含章久，寒泉彻底幽。
矩浮光滟滟，方折浪悠悠。
凌乱波纹异，萦回水性柔。
似风摇浅濑，疑月落清流。
潜颍应傍达，藏真岂上浮。
玉人如不见，沦弃即千秋。
+++白居易
++++大社观献捷诗
淮海妖氛灭，乾坤嘉气通。
班师郊社内，操袂凯歌中。
庙算无遗策，天兵不战功。
小臣同鸟兽，率舞向皇风。
+++白居易
++++自诲
乐天乐天，来与汝言。
汝宜拳拳，终身行焉。
物有万类，锢人如锁。
事有万感，爇人如火。
万类递来，锁汝形骸。
使汝未老，形枯如柴。
万感递至，火汝心怀。
使汝未死，心化为灰。
乐天乐天，可不大哀，汝胡不惩往而念来。
人生百岁七十稀，设使与汝七十期。
汝今年已四十四，却后二十六年能几时。
汝不思二十五六年来事，疾速倏忽如一寐。
往日来日皆瞥然，胡为自苦于其间。
乐天乐天，可不大哀。
而今而后，汝宜饥而食，渴而饮。
昼而兴，夜而寝。
无浪喜，无妄忧。
病则卧，死则休。
此中是汝家，此中是汝乡，汝何舍此而去，自取其遑遑。
遑遑兮欲安往哉，乐天乐天归去来。
+++白居易
++++三谣 蟠木谣
蟠木蟠木，有似我身。
不中乎器，无用于人。
下拥肿而上辚菌，桷不桷兮轮不轮。
天子建明堂兮既非梁栋，诸侯斫大辂兮材又不中。
唯我病夫，或有所用。
用尔为几，承吾臂支吾颐而已矣。
不伤尔性，不枉尔理。
尔怏怏为几之外，无所用尔。
尔既不材，吾亦不材，胡为乎人间裴回？
蟠木蟠木，吾与汝归草堂去来。
+++白居易
++++三谣 素屏谣
素屏素屏，胡为乎不文不饰，不丹不青？
当世岂无李阳冰之篆字，张旭之笔迹？
边鸾之花鸟，张璪之松石？
吾不令加一点一画于其上，欲尔保真而全白。
吾于香炉峰下置草堂，二屏倚在东西墙。
夜如明月入我室，晓如白云围我床。
我心久养浩然气，亦欲与尔表里相辉光。
尔不见当今甲第与王宫，织成步障银屏风。
缀珠陷钿贴云母，五金七宝相玲珑。
贵豪待此方悦目，晏然寝卧乎其中。
素屏素屏，物各有所宜，用各有所施。
尔今木为骨兮纸为面，
舍吾草堂欲何之？
+++白居易
++++三谣 朱藤谣
朱藤朱藤，温如红玉，直如朱绳。
自我得尔以为杖，大有裨于股肱。
前年左选，东南万里。
交游别我于国门，亲友送我于浐水。
登高山兮车倒轮摧，渡汉水兮马跙蹄开。
中途不进，部曲多回。
唯此朱藤，实随我来。
瘴疠之乡，无人之地。
扶卫衰病，驱诃魑魅。
吾独一身，赖尔为二。
或水或陆，自北徂南。
泥黏雪滑，足力不堪。
吾本两足，得尔为三。
紫霄峰头，黄石岩下。
松门石磴，不通舆马。
吾与尔披云拨水，环山绕野。
二年蹋遍匡庐间，未尝一步而相舍。
虽有佳子弟、良友朋，扶危助蹇，不如朱藤。
嗟乎，穷既若是，通复何如，吾不以常杖待尔，尔勿以常人望吾。
朱藤朱藤，吾虽青云之上、黄泥之下，誓不弃尔于斯须。
+++白居易
++++无可奈何歌
无可奈何兮，白日走而朱颜颓。
少日往而老日催，生者不住兮死者不回。
况乎宠辱丰悴之外物，
又何常不十去而一来？
去不可挽兮来不可推，无可奈何兮，已焉哉。
惟天长而地久，前无始兮后无终。
嗟吾生之几何，寄瞬息乎其中。
又如太仓之稊米，委一粒于万钟。
何不与道逍遥，委化从容，纵心放志，泄泄融融。
胡为乎分爱恶于生死，系忧喜于穷通。
倔强其骨髓，龃龉其心胸。
合冰炭以交战，只自苦兮厥躬。
彼造物者，云何不为？
此与化者，云何不随？
或喣或吹，或盛或衰，虽千变与万化，委一顺以贯之。
为彼何非，为此何是？
谁冥此心，梦蝶之子。
何祸非福，何吉非凶？
谁达此观，丧马之翁。
俾吾为秋毫之杪，吾亦自足，不见其小。
俾吾为泰山之阿，吾亦无馀，不见其多。

是以达人静则吻然与阴合迹，动则浩然与阳同波。
委顺而已，孰知其他。
时邪命邪，吾其无奈彼何。
委邪顺邪，彼亦无奈吾何。
夫两无奈何，然后能冥至顺而合太和。
故吾所以饮太和，扣至顺，而为无可奈何之歌。
+++白居易
++++池上篇
十亩之宅，五亩之园。
有水一池，有竹千竿。
勿谓土狭，勿谓地偏。
足以容膝，足以息肩。
有堂有庭，有桥有船。
有书有酒，有歌有弦。
有叟在中，白须飘然。
识分知足，外无求焉。
如鸟择木，姑务巢安。
如龟居坎，不知海宽。
灵鹤怪石，紫菱白莲。
皆吾所好，尽在吾前。
时饮一杯，或吟一篇。
妻孥熙熙，鸡犬闲闲。
优哉游哉，吾将终老乎其间。

+++白居易
++++齿落辞
嗟嗟乎双齿，自吾有之尔。
俾尔嚼肉咀蔬，衔杯漱水。
丰吾肤革，滋吾血髓。
从幼逮老，勤亦至矣。
幸有辅车，非无龂齶。
胡然舍我，一旦双落。
齿虽无情，吾岂无情。
老与齿别，齿随涕零。
我老日来，尔去不回。
嗟嗟乎双齿，孰谓而来哉，孰谓而去哉？
齿不能言，请以意宣。
为口中之物，忽乎六十馀年。
昔君之壮也，血刚齿坚。
今君之老矣，血衰齿寒。
辅车龂齶，日削月朘。
上参差而下卼臲，曾何足以少安。
嘻，君其听哉：
女长辞姥，臣老辞主。
发衰辞头，叶枯辞树。
物无细大，功成者去。
君何嗟嗟，独不闻诸道经：
我身非我有也，盖天地之委形。
君何嗟嗟，又不闻诸佛说：
是身如浮云，须臾变灭。
由是而言，君何有焉？
所宜委百骸而顺万化，胡为乎嗟嗟于一牙一齿之间。
吾应曰：吾过矣，尔之言然。
+++白居易
++++不能忘情吟
鬻骆马兮放杨柳枝，掩翠黛兮顿金羁。
马不能言兮长鸣而却顾，杨柳枝再拜长跪而致辞。
辞曰：主乘此骆五年，凡千有八百日。
衔橛之下，不惊不逸。
素事主十年，凡三千有六百日。
巾栉之间，无违无失。
今素貌虽陋，未至衰摧。
骆力犹壮，又无虺隤。
即骆之力，尚可以代主一步。
素之歌，亦可以送主一杯。
一旦双去，有去无回。
故素将去，其辞也苦。
骆将去，其鸣也哀。
此人之情也，马之情也，
岂主君独无情哉？
予俯而叹，仰而咍。
且曰：骆，骆，尔勿嘶；素，素，尔勿啼。
骆反厩，素反闺。
吾疾虽作，年虽颓，幸未及项籍之将死。
何必一日之内，弃骓兮而别虞兮。
乃目素兮素兮，为我歌杨柳枝。
我姑酌彼金罍，我与尔归醉乡去来。

++中卷四百六十二
  
+++白居易
++++劝酒（以下见《文苑英华》）
昨与美人对尊酒，朱颜如花腰似柳。
今与美人倾一杯，秋风飒飒头上来。
年光似水向东去，两鬓不禁白日催。
东邻起楼高百尺，璇题照日光相射。
珠翠无非二八人，盘筵何啻三千客。
邻家儒者方下帷，夜诵古书朝忍饥。
身年三十未入仕，仰望东邻安可期。
一朝逸翮乘风势，金榜高张登上第。
春闱未了冬登科，九万抟风谁与继。
不逾十稔居台衡，门前车马纷纵横。
人仰望在何处，造化笔头云雨生。
东邻高楼色未改，主人云亡息犹在。
金玉车马一不存，朱门更有何人待。
墙垣反锁长安春，楼台渐渐属西邻。
松篁薄暮亦栖鸟，桃李无情还笑人。
忆昔东邻宅初构，云甍彩栋皆非旧。
玳瑁筵前翡翠栖，芙蓉池上鸳鸯斗。
日往月来凡几秋，一衰一盛何悠悠。
但教帝里笙歌在，池上年年醉五侯。
+++白居易
++++南阳小将张彦硖口镇税人场射虎歌
海内昔年狎太平，横目穰穰何峥嵘。
天生天杀岂天怒，忍使朝朝喂猛虎。
关东驿路多丘荒，行人最忌税人场。
张彦雄特制残暴，见之叱起如叱羊。
鸣弦霹雳越幽阻，往往依林犹旅拒。
草际旋看委锦茵，腰间不更抽白羽。
老饕已毙众雏恐，童稚揶揄皆自勇。
忠良效顺势亦然，一剑猜狂敢轻动。
有文有武方为国，不是英雄伏不得。
试征张彦作将军，几个将军愿策勋。
+++白居易
++++阴雨
润叶濡枝浃四方，浓云来去势何长。
旷然寰宇清风满，救旱功高暑气凉。
+++白居易
++++喜雨
西北油然云势浓，须臾滂沛雨飘空。
顿疏万物焦枯意，定看秋郊稼穑丰。
+++白居易
++++过故洛城
故城门前春日斜，故城门里无人家。
市朝欲认不知处，漠漠野田飞草花。
+++白居易
++++江南喜逢萧九彻因话长安旧游戏赠五十韵（见才调集）
忆昔嬉游伴，多陪欢宴场。
寓居同永乐，幽会共平康。
师子寻前曲，声儿出内坊。
花深态奴宅，竹错得怜堂。
庭晚开红药，门闲荫绿杨。
经过悉同巷，居处尽连墙。
时世高梳髻，风流澹作妆。
戴花红石竹，帔晕紫槟榔。
鬓动悬蝉翼，钗垂小凤行。
拂胸轻粉絮，暖手小香囊。
选胜移银烛，邀欢举玉觞。
炉烟凝麝气，酒色注鹅黄。
急管停还奏，繁弦慢更张。
雪飞回舞袖，尘起绕歌梁。
旧曲翻调笑，新声打义扬。
名情推阿轨，巧语许秋娘。
风暖春将暮，星回夜未央。
宴馀添粉黛，坐久换衣裳。
结伴归深院，分头入洞房。
彩帷开翡翠，罗荐拂鸳鸯。
留宿争牵袖，贪眠各占床。
绿窗笼水影，红壁背灯光。
索镜收花钿，邀人解袷裆。
暗娇妆靥笑，私语口脂香。
怕听钟声坐，羞明映缦藏。
眉残蛾翠浅，鬟解绿云长。
聚散知无定，忧欢事不常。
离筵开夕宴，别骑促晨装。
去住青门外，留连浐水傍。
车行遥寄语，马驻共相望。
云雨分何处，山川共异方。
野行初寂寞，店宿乍恓惶。
别后嫌宵永，愁来厌岁芳。
几看花结子，频见露为霜。
岁月何超忽，音容坐渺茫。
往还书断绝，来去梦游扬。
自我辞秦地，逢君客楚乡。
常嗟异岐路，忽喜共舟航。
话旧堪垂泪，思乡数断肠。
愁云接巫峡，泪竹近潇湘。
月落江湖阔，天高节候凉。
浦深烟渺渺，沙冷月苍苍。
红叶江枫老，青芜驿路荒。
野风吹蟋蟀，湖水浸菰蒋。
帝路何由见，心期不可忘。
旧游千里外，往事十年强。
春昼提壶饮，秋林摘橘尝。
强歌还自感，纵饮不成狂。
永夜长相忆，逢君各共伤。
殷勤万里意，并写赠萧郎。
+++白居易
++++赠薛涛（见张为主客图）
蛾眉山势接云霓，欲逐刘郎北路迷。
若似剡中容易到，春风犹隔武陵溪。
+++白居易
++++酬令狐留守尚书见赠十韵
长庆清风在，夔龙燮理馀。
太和膏雨降，周邵保厘初。
嵩少当宫署，伊瀍入禁渠。
晓关开玉兔，夕钥纳银鱼。
旧眷怜移疾，新吟念索居。
离声双白鹂，行色一篮舆。
罢免无馀俸，休闲有敝庐。
慵于嵇叔夜，渴似马相如。
酒每蒙酤我，诗尝许起予。
洛中归计定，一半为尚书。
+++白居易
++++听芦管
幽咽新芦管，凄凉古竹枝。
似临猿峡唱，疑在雁门吹。
调为高多切，声缘小乍迟。
粗豪嫌觱篥，细妙胜参差。
云水巴南客，风沙陇上儿。
屈原收泪夜，苏武断肠时。
仰秣胡驹听，惊栖越鸟知。
何言胡越异，闻此一同悲。
+++白居易
++++送滕庶子致仕归婺州
春风秋月携歌酒，八十年来玩物华。
已见曾孙骑竹马，犹听侍女唱梅花。
入乡不杖归时健，出郭乘轺到处夸。
儿著绣衣身衣锦，东阳门户胜滕家。
+++白居易
++++送刘郎中赴任苏州
仁风膏雨去随轮，胜境欢游到逐身。
水驿路穿儿店月，花船棹入女湖春。
宣城独咏窗中岫，柳恽单题汀上蘋。
何似姑苏诗太守，吟诗相继有三人。
+++白居易
++++福先寺雪中饯刘苏州
送君何处展离筵，大梵王宫大雪天。
庾岭梅花落歌管，谢家柳絮扑金田。
乱从纨袖交加舞，醉入篮舆取次眠。
却笑召邹兼访戴，只持空酒驾空船。
+++白居易
++++除夜言怀，兼赠张常侍
三百六旬今夜尽，六十四年明日催。
不用叹身随日老，亦须知寿逐年来。
加添雪兴凭毡帐，消杀春愁付酒杯。
唯恨诗成君去后，红笺纸卷为谁开。
+++白居易
++++送张常侍西归
二年花下为闲伴，一旦尊前弃老夫。
西午桥街行怅望，南龙兴寺立踟蹰。
洛城久住留情否，省骑重归称意无。
出镇归朝但相访，此身应不离东都。
+++白居易
++++和河南郑尹新岁对雪
白雪吟诗铃阁开，故情新兴两裴回。
昔经勤苦照书卷，今助欢娱飘酒杯。
楚客难酬郢中曲，吴公兼占洛阳才。
铜街金谷春知否，又有诗人作尹来。
+++白居易
++++吹笙内人出家
雨露难忘君念重，电泡易灭妾身轻。
金刀已剃头然发，玉管休吹肠断声。
新戒珠从衣里得，初心莲向火中生。
道场夜半香花冷，犹在灯前礼佛名。
+++白居易
++++醉中见微之旧卷有感
今朝何事一沾襟，检得君诗醉后吟。
老泪交流风病眼，春笺摇动酒杯心。
银钩尘覆年年暗，玉树泥埋日日深。
闻道墓松高一丈，更无消息到如今。
+++白居易
++++寿安歇马重吟
春衫细薄马蹄轻，一日迟迟进一程。
野枣花含新蜜气，山禽语带破匏声。
垂鞭晚就槐阴歇，低倡闲冲柳絮行。
忽忆家园须速去，樱桃欲熟笋应生。
+++白居易
++++赠张处士山人
萝襟蕙带竹皮巾，虽到尘中不染尘。
每见俗人多惨澹，惟逢美酒即殷勤。
浮云心事谁能会，老鹤风标不可亲。
世说三生如不谬，共疑巢许是前身。
+++白居易
++++池畔闲坐，兼呈侍中
池畔最平处，树阴新合时。
移床解衣带，坐任清风吹。
举棹鸟先觉，垂纶鱼未知。
前头何所有，一卷晋公诗。
+++白居易
++++初冬即事忆皇甫十
冷竹风成韵，荒街叶作堆。
欲寻联句卷，先饮暖寒杯。
帽为迎霜戴，炉因试火开。
时时还有客，终不当君来。
+++白居易
++++小庭寒夜寄梦得
庭小同蜗舍，门闲称雀罗。
火将灯共尽，风与雪相和。
老睡随年减，衰情向夕多。
不知同病者，争奈夜长何。
+++白居易
++++西还寿安路西歇马
槐阴歇鞍马，柳絮惹衣巾。
日晚独归路，春深多思人。
去家才百里，为客只三旬。
已念纱窗下，应生宝瑟尘。
+++白居易
++++雨中访崔十八
肩舁仍挈榼，莫怪就君来。
秋雨经三宿，无人劝一杯。
+++白居易
++++梦得得新诗
池上今宵风月凉，闲教少乐理霓裳。
集仙殿里新词到，便播笙歌作乐章。
+++白居易
++++初见刘二十八郎中有感
欲话毗陵君反袂，欲言夏口我沾衣。
谁知临老相逢日，悲叹声多语笑稀。
+++白居易
++++夜题玉泉
遇客多言爱山水，逢僧尽道厌嚣尘。
玉泉潭畔松间宿，要且经年无一人。
+++白居易
++++拜表早出，赠皇甫宾客
一月一回同拜表，莫辞侵早过中桥。
老于君者应无数，犹趁西京十五朝。
+++白居易
++++赠郑尹
府池东北旧亭台，久别长思醉一回。
但请主人空扫地，自携杯酒管弦来。
+++白居易
++++别杨同州后却寄
潘驿桥南醉中别，下邽村北醒时归。
春风怪我君知否，榆叶杨花扑面飞。
+++白居易
++++狐泉店前作
野狐泉上柳花飞，逐水东流便不归。
花水悠悠两无意，因风吹落偶相依。
+++白居易
++++赠卢绩
馀杭县里卢明府，虚白亭中白舍人。
今日相逢头似雪，一杯相劝送残春。
+++白居易
++++与裴华州同过敷水戏赠
使君五马且踟蹰，马上能听绝句无。
每过桑间试留意，何妨后代有罗敷。
+++白居易
++++闲游
欲笑随情酒逐身，此身虽老未辜春。
春来点检闲游数，犹自多于年少人。
+++白居易
++++招韬光禅师（见咸淳临安志）
白屋炊香饭，荤膻不入家。
滤泉澄葛粉，洗手摘藤花。
青芥除黄叶，红姜带紫芽。
命师相伴食，斋罢一瓯茶。
+++白居易
++++和柳公权登齐云楼
楼外春晴百鸟鸣，楼中春酒美人倾。
路旁花日添衣色，云里天风散珮声。
向此高吟谁得意，偶来闲客独多情。
佳时莫起兴亡恨，游乐今逢四海清。
+++白居易
++++毛公坛
毛公坛上片云闲，得道何年去不还。
千载鹤翎归碧落，五湖空镇万重山。
+++白居易
++++灵岩寺
馆娃宫畔千年寺，水阔云多客到稀。
闻说春来更惆怅，百花深处一僧归。
+++白居易
++++白云泉
天平山上白云泉，云自无心水自闲。
何必奔冲山下去，更添波浪向人间。
+++白居易
++++寄韬光禅师
一山门作两山门，两寺原从一寺分。
东涧水流西涧水，南山云起北山云。
前台花发后台见，上界钟声下界闻。
遥想吾师行道处，天香桂子落纷纷。
+++白居易
++++和梦得夏至忆苏州呈卢宾客
忆在苏州日，常谙夏至筵。
粽香筒竹嫩，炙脆子鹅鲜。
水国多台榭，吴风尚管弦。
每家皆有酒，无处不过船。
交印君相次，褰帷我在前。
此乡俱老矣，东望共依然。
洛下麦秋月，江南梅雨天。
齐云楼上事，已上十三年。
+++白居易
++++曲江
细草岸西东，酒旗摇水风。
楼台在花杪，鸥鹭下烟中。
翠幄晴相接，芳洲夜暂空。
何人赏秋景，兴与此时同。
+++白居易
++++岁夜咏怀，兼寄思黯
遍数故交亲，何人得六旬。
今年已入手，馀事岂关身。
老自无多兴，春应不拣人。
陶窗与弘阁，风景一时新。
+++白居易
++++寒食日过枣团店
寒食枣团店，春低杨柳枝。
酒香留客住，莺语和人诗。
困立攀花久，慵行上马迟。
若为将此意，前字与僧期。
+++白居易
++++宿张云举院
不食胡麻饭，杯中自得仙。
隔房招好客，可室致芳筵。
美酝香醪嫩，时新异果鲜。
夜深唯畏晓，坐稳不思眠。
棋罢嫌无敌，诗成愧在前。
明朝题壁上，谁得众人传。
+++白居易
++++惜花
可怜夭艳正当时，刚被狂风一夜吹。
今日流莺来旧处，百般言语泥空枝。
+++白居易
++++七夕
烟霄微月澹长空，银汉秋期万古同。
几许欢情与离恨，年年并在此宵中。
+++白居易
++++宿诚禅师山房题赠
不出孤峰上，人间四十秋。
视身如传舍，阅世任东流。
法为因缘立，心从次第修。
中宵问真偈，有住是吾忧。
+++白居易
++++新池
数日自穿凿，引泉来近陂。
寻渠通咽处，绕岸待清时。
深好求鱼养，闲堪与鹤期。
幽声听难尽，入夜睡常迟。
+++白居易
++++南池
萧条微雨绝，荒岸抱清源。
入舫山侵塞，分泉道接村。
秋声依树色，月影在蒲根。
淹泊方难遂，他宵关梦魂。
+++白居易
++++宿池上
泉来从绝壑，亭敞在中流。
竹密无空岸，松长可绊舟。
蟪蛄潭上夜，河汉岛前秋。
异夕期新涨，携琴却此游。
+++白居易
++++翻经台（见咸淳临安志）
一会灵山犹未散，重翻贝叶有来由。
是名精进才开眼，岩石无端亦点头。
+++白居易
++++寄题上强山精舍寺（见王象之《舆地纪胜》）
惯游山水住南州，行尽天台及虎丘。
惟有上强精舍寺，最堪游处未曾游。
+++白居易
++++一字至七字诗（赋得诗）
诗。
绮美，瑰奇。
明月夜，落花时。
能助欢笑，亦伤别离。
调清金石怨，吟苦鬼神悲。
天下只应我爱，世间唯有君知。
自从都尉别苏句，便到司空送白辞。
+++白居易
++++九老图诗
雪作须眉云作衣，辽东华表鹤双归。
当时一鹤犹希有，何况今逢两令威。
+++白居易
++++和裴相公傍水闲行绝句
行寻春水坐看山，早出中书晚未还。
为报野僧岩客道，偷闲气味胜长闲。

++中卷四百六十三
  
+++胡杲
++++七老会诗（杲年八十九）
闲居同会在三春，大抵愚年最出群。
霜鬓不嫌杯酒兴，白头仍爱玉炉熏。
裴回玩柳心犹健，老大看花意却勤。
凿落满斟判酩酊，香囊高挂任氤氲。
搜神得句题红叶，望景长吟对白云。
今日交情何不替，齐年同事圣明君。
+++吉皎
++++七老会诗（皎年八十八）
休官罢任已闲居，林苑园亭兴有馀。
对酒最宜花藻发，邀欢不厌柳条初。
低腰醉舞垂绯袖，击筑讴歌任褐裾。
宁用管弦来合杂，自亲松竹且清虚。
飞觥酒到须先酌，赋咏成诗不住书。
借问商山贤四皓，不知此后更何如。
+++刘真
++++七老会诗（真年八十七）
垂丝今日幸同筵，朱紫居身是大年。
赏景尚知心未退，吟诗犹觉力完全。
闲庭饮酒当三月，在席挥毫象七贤。
山茗煮时秋雾碧，玉杯斟处彩霞鲜。
临阶花笑如歌妓，傍竹松声当管弦。
虽未学穷生死诀，人间岂不是神仙。
+++郑据
++++七老会诗（据年八十五）
东洛幽闲日暮春，邀欢多是白头宾。
官班朱紫多相似，年纪高低次第匀。
联句每言松竹意，停杯多说古今人。
更无外事来心肺，空有清虚入思神。
醉舞两回迎劝酒，狂歌一曲会娱身。
今朝何事偏情重，同作明时列任臣。
+++卢真
++++七老会诗（真年八十三）
三春已尽洛阳宫，天气初晴景象中。
千朵嫩桃迎晓日，万株垂柳逐和风。
非论官位皆相似，及至年高亦共同。
对酒歌声犹觉妙，玩花诗思岂能穷。
先时共作三朝贵，今日犹逢七老翁。
但愿醁醽常满酌，烟霞万里会应同。
+++张浑
++++七老会诗（浑年七十七）
幽亭春尽共为欢，印绶居身是大官。
遁迹岂劳登远岫，垂丝何必坐谿磻。
诗联六韵犹应易，酒饮三杯未觉难。
每况襟怀同宴会，共将心事比波澜。
风吹野柳垂罗带，日照庭花落绮纨。
此席不烦铺锦帐，斯筵堪作画图看。
+++韦式
++++一字至七字诗 竹
竹。
临池，似玉。
裛露静，和烟绿。
抱节宁改，贞心自束。
渭曲偏种多，王家看不足。
仙杖正惊龙化，美实当随凤熟。
唯愁吹作别离声，回首驾骖舞阵速。
+++张彤
++++奉和白太守拣橘
凌霜远涉太湖深，双卷朱旗望橘林。
树树笼烟疑带火，山山照日似悬金。
行看采掇方盈手，暗觉馨香已满襟。
拣选封题皆尽力，无人不感近臣心。
+++周元范
++++和白太守拣贡橘
离离朱实绿丛中，似火烧山处处红。
影下寒林沈绿水，光摇高树照晴空。
银章自竭人臣力，玉液谁知造化功。
看取明朝船发后，馀香犹尚逐仁风。
+++周元范
++++句
谁云蒿上烟，随云依碧落。（投白公）
莫怪西陵风景别，镜湖花草为先春。（贺朱庆馀及第。已上并见张为《主客图》）
+++繁知一
++++书巫山神女祠
忠州刺史今才子，行到巫山必有诗。
为报高唐神女道，速排云雨候清词。
+++严休复
++++唐昌观玉蕊花折有仙人游怅然成二绝
终日斋心祷玉宸，魂销目断未逢真。
不如满树琼瑶蕊，笑对藏花洞里人。
羽车潜下玉龟山，尘世何由睹蕣颜。
唯有多情枝上雪，好风吹缀绿云鬟。
+++卢拱
++++江亭寓目
江郭带林峦，津亭倚槛看。
水风蒲叶战，沙雨鹭鸶寒。
晚木初凋柳，秋丛欲败兰。
哀猿自相叫，乡泪好无端。
+++卢拱
++++中元日观法事
西孟逢秋序，三元得气中。
云迎碧落步，章奏玉皇宫。
坛滴槐花露，香飘柏子风。
羽衣凌缥缈，瑶毂转虚空。
久慕餐霞客，常悲习蓼虫。
青囊如可授，从此访鸿蒙。
+++卢拱
++++句
地甃如拳石，溪横似叶舟。（骆浚春日，见《语林》）
+++李谅
++++苏州元日郡斋感怀，寄越州元相公、杭州白舍人
称庆还乡郡吏归，端忧明发俨朝衣。
首开三百六旬日，新知四十九年非。
当官补拙犹勤虑，游宦量才已息机。
举族共资随月俸，一身惟忆故山薇。
旧交邂逅封疆近，老牧萧条宴赏稀。
书札每来同笑语，篇章时到借光辉。
丝纶暂厌分符竹，舟楫初登拥羽旗。
未知今日情何似，应与幽人事有违。

+++刘猛
++++月生
月生十五前，日望光彩圆。
月满十五后，日畏光彩瘦。
不见夜花色，一尊成暗酒。
匣中苔背铜，光短不照空。
不惜补明月，惭无此良工。
+++刘猛
++++苦雨
自念数年间，两手中藏钩。
于心且无恨，他日为我羞。
古老传童歌，连淫亦兵象。
夜梦戈甲鸣，苦不愿年长。
+++刘猛
++++晓
朝梳一把白，夜泪千滴雨。
可耻垂拱时，老作在家女。
+++万彤云
++++献卢尚书
荷衣拭泪几回穿，欲谒朱门抵上天。
不是尚书轻下客，山家无物与王权。
+++卢贞
++++和白尚书赋永丰柳
一树依依在永丰，两枝飞去杳无踪。
玉皇曾采人间曲，应逐歌声入九重。
+++卢贞
++++和刘梦得岁夜怀友
文翰走天下，琴尊卧洛阳。
贞元朝士尽，新岁一悲凉。
名早缘才大，官迟为寿长。
时来知病已，莫叹步趋妨。

++中卷四百六十四
  
+++王起
++++和李校书雨中自秘省见访知早入朝便入集贤不遇诗
台庭才子来款扉，典校初从天禄归。
已惭陋巷回玉趾，仍闻细雨沾彩衣。
诘朝始趋凤阙去，此日遂愁鸡黍违。
忆昨谬官在乌府，喜君对门讨鱼鲁。
直庐相望夜每阑，高阁遥临月时吐。
昔闻三入承明庐，今来重入中秘书。
校文复忝丞相属，博物更与张侯居。
新冠峨峨不变铁，旧泉脉脉犹在渠。
忽枉情人吐芳讯，临风不羡潘锦舒。
忆见青天霞未卷，吟玩瑶华不知晚。
自怜岂是风引舟，如何渐与蓬山远。

+++王起
++++贡举人谒先师闻雅乐
蔼蔼观光士，来同鹄鹭群。
鞠躬遗像在，稽首雅歌闻。
度曲飘清汉，馀音遏晓云。
两楹凄已合，九仞杳难分。
断续同清吹，洪纤入紫氛。
长言听已罢，千载仰斯文。
+++王起
++++浊水求珠
行潦沈明月，光辉也不浮。
识珍能洞鉴，精宝此来求。
几被泥沙杂，常随混浊流。
润川终自媚，照乘且何由。
的皪终难掩，晶荧愿见收。
蛇行无胫至，饮德已闻酬。
+++王起
++++和周侍郎见寄
贡院离来二十霜，谁知更忝主文场。
杨叶纵能穿旧的，桂枝何必爱新香。
九重每忆同仙禁，六义初吟得夜光。
莫道相知不相见，莲峰之下欲征黄。
+++王起
++++赠毛仙翁
冰霜肌骨称童年，羽驾何由到俗间。
丹灶化金留秘诀，仙宫嗽玉叩玄关。
壶中世界青天近，洞里烟霞白日闲。
若许随师去尘网，愿陪鸾鹤向三山。
+++王起
++++赋花
花。
点缀，分葩。
露初裛，月未斜。
一枝曲水，千树山家。
戏蝶未成梦，娇莺语更夸。
既见东园成径，何殊西子同车。
渐觉风飘轻似雪，能令醉者乱如麻。
+++王损之
++++赋得浊水求珠
积水非澄彻，明珠不易求。
依稀沈极浦，想像在中流。
瞪目思清浅，褰裳恨暗投。
徒看川色媚，空爱夜光浮。
月入疑龙吐，星归似蚌游。
终希识珍者，采掇冀冥搜。
+++王炎
++++赋得行不由径
邪径趋时捷，端心恶此名。
长衢贵高步，大路自规行。
且虑萦纡僻，将求坦荡情。
讵同流俗好，方保立身贞。
远迹如违险，修仁在履平。
始知夫子道，从此得坚诚。
+++封孟绅
++++赋得行不由径（一作萧昕诗）
欲速意何成，康庄欲砥平。
天衢皆利往，吾道泰方行。
不复由莱径，无由见蒋生。
三条遵广达，九轨尚安贞。
紫陌悠悠去，芳尘步步清。
澹台千载后，公正有遗名。
+++邵楚苌
++++题马侍中燧木香亭
春日迟迟木香阁，窈窕佳人褰绣幕。
淋漓玉露滴紫蕤，绵蛮黄鸟窥朱萼。
横汉碧云歌处断，满地花钿舞时落。
树影参差斜入檐，风动玲珑水晶箔。
+++郑俞
++++赋得玉水记方流
积水綦文动，因知玉产幽。
如天涵素色，侔地引方流。
潜润滋云起，荧华射浪浮。
鱼龙泉不夜，草木岸无秋。
璧沼宁堪比，瑶池讵可俦。
若非悬坐测，谁复寄冥搜。
+++吴丹
++++赋得玉水记方流
玉泉何处记，四折水纹浮。
润下宁逾矩，居方在上流。
映空虚漾漾，涵白净悠悠。
影碎疑冲斗，光清耐触舟。
珪璋分辨状，沙砾共怀柔。
愿赴朝宗日，萦回入御沟。
+++王鉴
++++赋得玉水记方流
玉润在中洲，光临碕岸幽。
氤氲冥瑞影，演漾度方流。
乍似轻涟合，还疑骇浪收。
夤缘知有异，洞彻信无俦。
比德称殊赏，含辉处至柔。
沉沦如见念，况乃属时休。
+++陈昌言
++++赋得玉水记方流
明媚如怀玉，奇姿自托幽。
白虹深不见，绿水折空流。
方珏清沙遍，纵横气色浮。
类圭才有角，写月让成钩。
久处沉潜贵，希当特达收。
滔滔在何许，揭厉愿从游。
+++陈昌言
++++白日丽江皋（一作鲍溶诗）
迟景临遥水，晴空似不高。
清明开晓镜，昭晰辨秋毫。
郁郁长堤土，离离浅渚毛。
烟销占一候，风静拥千艘。
独媚青春柳，宜看白鹭涛。
何年谢公赏，遗韵在江皋。
+++杜元颖
++++赋得玉水记方流
重泉生美玉，积水异常流。
始玩清堪赏，因知宝可求。
斗回虹气见，磬折紫光浮。
中矩皆明德，同方叶至柔。
月华偏共映，风暖伫将游。
遇鉴终无暗，逢时愿见收。
+++胡直钧
++++太常观阅骠国新乐
异音来骠国，初被奉常人。
才可宫商辨，殊惊节奏新。
转规回绣面，曲折度文身。
舒散随鸾吹，喧呼杂鸟春。
襟衽怀旧识，丝竹变恒陈。
何事留中夏，长令表化淳。
+++俞简
++++行不由径
古人心有尚，乃是孔门生。
为计安贫乐，当从大道行。
讵应流远迹，方欲料前程。
捷径虽云易，长衢岂不平。
后来无枉路，先达擅前名。
一示遵途意，微衷益自精。
+++杨嗣复
++++丁巳岁八月祭武侯祠堂，因题临淮公旧碑
斋庄修祀事，旌旆出效闉。
薙草轩墀狭，涂墙赭垩新。
谋猷期作圣，风俗奉为神。
酹酒成坳泽，持兵列偶人。
非才膺宠任，异代揖芳尘。
况是平津客，碑前泪满巾。
+++杨嗣复
++++仪凤
八方该帝泽，威凤忽来宾。
向日朱光动，迎风翠羽新。
低昂多异趣，饮啄迥无邻。
郊薮今翔集，河图意等伦。
闻韶知鼓舞，偶圣愿逡巡。
比屋初同俗，垂恩击壤人。
+++杨嗣复
++++赠毛仙翁
天上玉郎骑白鹤，肘后金壶盛妙药。
暂游下界傲五侯，重看当时旧城郭。
羽衣茸茸轻似雪，云上双童持绛节。
王母亲缝紫锦囊，令向怀中藏秘诀。
令威子晋皆俦侣，东岳同寻太真女。
搜奇缀韵和阳春，文章不是人间语。
药成自固黄金骨，天地齐兮身不没。
日月宫中便是家，下视昆仑何突兀。
童姿玉貌谁方比，玄发绿髯光弥弥。
满朝将相门弟子，随师尽愿抛尘滓。
九转琅玕必有馀，愿乞刀圭救生死。

+++杨嗣复
++++题李处士山居
卧龙决起为时君，寂寞匡庐惟白云。
今日仲容修故业，草堂焉敢更移文。
+++杨嗣复
++++谢寄新茶
石上生芽二月中，蒙山顾渚莫争雄。
封题寄与杨司马，应为前衔是相公。

++中卷四百六十五
  
+++杨衡
++++卢十五竹亭送侄偁归山
落叶寒拥壁，清霜夜沾石。
正是忆山时，复送归山客。
殷勤一尊酒，晓月当窗白。
+++杨衡
++++旅次江亭
扣舷不能寐，皓露清衣襟。
弥伤孤舟夜，远结万里心。
幽兴惜瑶草，素怀寄鸣琴。
三奏月初上，寂寥寒江深。
+++杨衡
++++赋得夜雨滴空阶送魏秀才
委檐方滴滴，沾红复洒绿。
醉听乍朦胧，愁闻多断续。
始兼泉向细，稍杂更声促。
百虑自萦心，况有人如玉。
+++杨衡
++++征人
西风屡鸣雁，东郊未升日。
繁烟幕幕昏，暗骑萧萧出。
望云愁玉塞，眠月想蕙质。
借问露沾衣，何如香满室。
+++杨衡
++++游陆先生故岩居
独壑临万嶂，苍苔绝行迹。
仰窥猿挂树，俯对鹤巢石。
上有一岩屋，相传灵人宅。
深林无阳晖，幽水转鲜碧。
拾薪遇遗鼎，探穴得古籍。
结念候云兴，烧香坐终夕。
+++杨衡
++++题玄和师仙药室
山边萧寂室，石掩浮云扃。
绕室微有路，松烟深冥冥。
入松汲寒水，对鹤问仙经。
石几香未尽，水花风欲零。
何年去华表，几度穷苍冥。
却顾宦游子，眇如霜中萤。
+++杨衡
++++宿陆氏斋赋得残灯诗
殷勤照永夜，属思未成眠。
馀辉含薄雾，落烬迸空筵。
谁比秦楼晓，缄愁别幌前。
+++杨衡
++++夷陵郡内叙别
礼娶嗣明德，同牢夙所钦。
况蒙生死契，岂顾蓬蒿心。
雁币任野薄，恩爱缘义深。
同声若鼓瑟，合韵似鸣琴。
将迓空未立，就赘意难任。
皎月托言誓，沧波信浮沉。
荆台理晨辙，巫渚疑宵襟。
悯悯百虑起，回回万恨深。
候更促徒侣，先晓彻夜禽。
灯彩凝寒风，蝉思噪密林。
留念同心带，赠远芙蓉簪。
抚怀极投漆，感物重黄金。
分鸾岂遐阻，别剑念相寻。
倘甘蓬户贱，愿俟故山岑。
+++杨衡
++++将之荆州南与张伯刚马惣钟陵夜别
荆台别路长，密绪分离状。
莫诉杯来促，更筹屡已倡。
烛花侵雾暗，瑟调寒风亮。
谁念晓帆开，默睇参差浪。
+++杨衡
++++经端溪峡中
阴岸东流水，上有微风生。
素羽漾翠涧，碧苔敷丹英。
重林宿雨晦，远岫孤霞明。
飞猱相攀牵，白云乱纵横。
有客溯轻楫，阅胜匪羁程。
逍遥一息间，粪土五侯荣。
搴茗庶蠲热，漱泉聊析酲。
寄言丝竹者，讵识松风声。
+++杨衡
++++南海苦雨，寄赠王四侍御
炎风杂海气，暑雨每成霖。
涂泥亲杖屦，苔藓渍衣襟。
念近剧怀远，涉浅定知深。
暗沟夜滴滴，荒庭昼霪霪。
折简展离旷，理径俟招寻。
处阴诚多惨，况乃触隅禽。
+++杨衡
++++秋夜闲居，即事寄庐山郑员外、蜀郡符处士
忧思繁未整，良辰会无由。
引领迟佳音，星纪屡以周。
蓬阆绝华耀，况乃处穷愁。
坠叶寒拥砌，灯火夜悠悠。
开琴弄清弦，窥月俯澄流。
冉冉鸿雁度，萧萧帷箔秋。
怅怀石门咏，缅慕碧鸡游。
仿佛蒙颜色，崇兰隐芳洲。
+++杨衡
++++寄赠田仓曹湾
芳兰媚庭除，灼灼红英舒。
身为陋巷客，门有绛辕车。
朝览夷胡传，暮习颍阳书。
盻云高羽翼，待贾蕴璠玙。
缨弁虽云阻，音尘岂复疏。
若因风雨晦，应念寂寥居。
+++杨衡
++++咏春色
霭霭复濛濛，非雾满晴空。
密添宫柳翠，暗泄路桃红。
萦丝光乍失，缘隙影才通。
夕迷鸳枕上，朝漫绮弦中。
促驷驰香陌，劳莺转艳丛。
可怜肠断望，并在洛城东。
+++杨衡
++++送春
三月三十日，春归日复暮。
惆怅问春风，明朝应不住。
送春曲江上，眷眷东西顾。
但见扑水花，纷纷不知数。
人生似行客，两足无停步。
日日进前程，前程几多路。
兵刃与水火，尽可违之去。
惟有老到来，人间无避处。
感时良未已，独倚池南树。
今日送春心，心如别亲故。
+++杨衡
++++游峡山寺
结构天南畔，胜绝固难俦。
幸蒙时所漏，遂得恣闲游。
路石荫松盖，槛藤维鹤舟。
雨霁花木润，风和景气柔。
宝殿敞丹扉，灵幡垂绛旒。
照曜芙蓉壶，金人居上头。
翔禽拂危刹，落日避层楼。
端溪弥漫驶，曲涧潺湲流。
高居何重沓，登览自夷犹。
烟霞无隐态，岩洞讵遗幽。
奔驷非久耀，驰波肯暂留。
会从香火缘，灭迹此山丘。
+++杨衡
++++宿陟岵寺云律师院
像宇郁参差，宝林疏复密。
中有弥天子，燃灯坐虚室。
心证红莲喻，迹羁青眼律。
玉炉扬翠烟，金经开缥帙。
肆陈坚固学，破我梦幻质。
碧水洒尘缨，凉扇当夏日。
宿禽讵相保，迸火烟欲失。
愿回戚促劳，趋隅事休逸。
+++杨衡
++++秋夜桂州宴送郑十九侍御
秋至触物愁，况当离别筵。
短歌销夜烛，繁绪遍高弦。
桂水舟始泛，兰堂榻讵悬。
一杯勾离阻，三载奉周旋。
鸦噪更漏飒，露濡风景鲜。
斯须不共此，且为更留连。
+++杨衡
++++九日陪樊尚书龙山宴集
孟嘉从宴地，千乘复登临。
缘危陟高步，凭旷写幽襟。
黄花玩初馥，翠物喜盈斟。
云杂组绣色，乐和山水音。
旆摇秋吹急，筵卷夕光沉。
都人瞻骑火，犹知隔寺深。
+++杨衡
++++江陵送客归河北
远客归故里，临路结裴回。
山长水复阔，无因重此来。
聊将歌一曲，送子手中杯。
+++杨衡
++++送郑丞之罗浮中习业
百年泛飘忽，万事系衰荣。
高鸿脱矰缴，达士去簪缨。
始从天目游，复作罗浮行。
云卧石林密，月窥花洞明。
全形在气和，习默凭境清。
夙秘绛囊诀，屡投金简名。
钟管促离觞，烟霞随去程。
何当真府内，重得款平生。
+++杨衡
++++送王秀才往安南
君为蹈海客，客路谁谙悉。
鲸度乍疑山，鸡鸣先见日。
所嗟回棹晚，倍结离情密。
无贪合浦珠，念守江陵橘。
+++杨衡
++++送公孙器自桂林归蜀
桂林浅复碧，潺湲半露石。
将乘触物舟，暂驻飞空锡。
蜀乡异青眼，蓬户高朱戟。
风度杳难寻，云飘讵留迹。
旧户闲花草，驯鸽傍檐隙。
挥手共忘怀，日堕千山夕。
+++杨衡
++++赠罗浮易炼师
海上多仙峤，灵人信长生。
荣卫冰雪姿，咽嚼日月精。
默书绛符遍，晦步斗文成。
翠发披肩长，金盖凌风轻。
晓籁息尘响，天鸡叱幽声。
碧树来户阴，丹霞照窗明。
焚香叩虚寂，稽首回太清。
鸾鹭振羽仪，飞翻拂旆旌。
左挹玉泉液，右搴云芝英。
念得参龙驾，攀天度赤城。
+++杨衡
++++登紫霄峰赠黄仙师
紫霄不可涉，灵峰信穹崇。
下有琼树枝，上有翠发翁。
鸡鸣秋汉侧，日出红霞中。
璨璨真仙子，执旄为侍童。
焚香杳忘言，默念合太空。
世华徒熠耀，虚室自朦胧。
云飞琼瑶圃，龟息芝兰丛。
玉箓掩不开，天窗微微风。
兹焉悟佳旨，尘境亦幽通。
浩渺临广津，永用挹无穷。
+++杨衡
++++乌啼曲
可怜杨叶复杨花，雪净烟深碧玉家。
乌栖不定枝条弱，城头夜半声哑哑。
浮萍流荡门前水，任罥芙蓉莫浣纱。
+++杨衡
++++白纻歌二首
玉缨翠佩杂轻罗，香汗微渍朱颜酡。
为君起唱白纻歌，清声袅云繁思多，凝笳哀瑟时相和。
金壶半倾芳夜促，梁尘霏霏暗红烛。
令君安坐听终曲，坠叶飘花难再复。
蹑珠履，步琼筵，轻身起舞红烛前。
芳姿艳态妖且妍，回眸转袖暗催弦。
凉风萧萧漏水急，月华泛艳红莲湿，牵裙揽带翻成泣。
+++杨衡
++++长门怨
丝声繁兮管声急，珠帘不卷风吹入。
万遍凝愁枕上听，千回候命花间立。
望望昭阳信不来。
回眸独掩红巾泣。
+++杨衡
++++寄彻公
北风吹霜霜月明，荷叶枯尽越水清。
别来几度龙宫宿，雪山童子应相逐。
+++杨衡
++++哭李象
白鸡黄犬不将去，寂寞空馀葬时路。
草死花开年复年，后人知是何人墓。
忆君思君独不眠，夜寒月照青枫树。
+++杨衡
++++宿云溪观，赋得秋灯引送客
云房寄宿秋夜客，一灯荧荧照虚壁。
虫声呼客客未眠，几人语话清景侧。
不可离别愁纷多，秋灯秋灯奈别何。
+++杨衡
++++采莲曲
凝鲜雾渚夕，阳艳绿波风。
鱼游乍散藻，露重稍欹红。
楚客伤暮节，吴娃泣败丛。
促令芳本固，宁望雪霜中。
+++杨衡
++++他乡七夕
汉渚常多别，山桥忽重游。
向云迎翠辇，当月拜珠旒。
寝幌凝宵态，妆奁闭晓愁。
不堪鸣杼日，空对白榆秋。
+++杨衡
++++春日偶题
何处春先到，桥东水北亭。
冻花开未得，冷酒酌难醒。
就日移轻榻，遮风展小屏。
更无人劝饮，莺语渐叮咛。
+++杨衡
++++题山寺
千峰白露后，云壁挂残灯。
曙色海边日，经声松下僧。
意闲门不闭，年去水空澄。
稽首如何问，森罗尽一乘。
+++杨衡
++++广州石门寺重送李尚赴朝，时兼宗正卿
象阙趋云陛，龙宫憩石门。
清铙犹启路，黄发重攀辕。
藻变朝天服，珠怀委地言。
那令蓬蒿客，兹席未离尊。
+++杨衡
++++送孔周之南海谒王尚书
泛棹若流萍，桂寒山更青。
望云生碧落，看日下沧溟。
潮尽收珠母，沙闲拾翠翎。
自趋龙戟下，再为诵芳馨。
+++杨衡
++++冬夜举公房送崔秀才归南阳
闻君动征棹，犯夜故来寻。
强置一尊酒，重款百年心。
灯白霜气冷，室虚松韵深。
南阳三顾地，幸偶价千金。
+++杨衡
++++送陈房谒抚州周使君
匡山一亩宫，尚有桂兰丛。
凿壁年虽异，穿杨志幸同。
貌羸缘塞苦，道蹇为囊空。
去谒临川守，因怜鹤在笼。
+++杨衡
++++山斋独宿赠晏上人
幢幢云树秋，黄叶下山头。
虫响夜难度，梦闲神不游。
窗灯寒几尽，帘雨晓阶愁。
何以禅栖客，灰心在沃州。
+++杨衡
++++桂州与陈羽念别
惨戚损志抱，因君时解颜。
重叹今夕会，复在几夕间。
碧桂水连海，苍梧云满山。
茫茫从此去，何路入秦关。
+++杨衡
++++经赵处士居
云居避世客，发白习儒经。
有地水空绿，无人山自青。
废梁悲逝水，卧木思荒庭。
向夕霏烟敛，徒看处士星。
+++杨衡
++++病中赴袁州次香馆
病舆憩上馆，缭绕向山隅。
荒葛漫欹壁，幽禽啄朽株。
力微怯升降，意欲结踟躇。
谁能挹香水，一为濯烦纡。
+++杨衡
++++送人流雷州
逐客指天涯，人间此路赊。
地图经大庾，水驿过长沙。
腊月雷州雨，秋风桂岭花。
不知荒徼外，何处有人家。
+++杨衡
++++送彻公
白首年空度，幽居俗岂知。
败蕉依晚日，孤鹤立秋墀。
久客何由造，禅门不可窥。
会同尘外友，斋沐奉威仪。
+++杨衡
++++赠庐山道士
寂寥高室古松寒，松下仙人字委鸾。
头垂白发朝鸣磬，手把青芝夜绕坛。
物像自随尘外灭，真源长向性中看。
悠悠万古皆如此，秋比松枝春比兰。
+++杨衡
++++赋得直如朱丝弦
寂寞瑶琴上，深知直者情。
幸传朱鹭曲，那止素丝名。
瑞草人空仰，王言世久行。
大方闻正位，乐府动清声。
文武音初合，宫商调屡更。
谁能向机杼，终日泣无成。
+++杨衡
++++早春即事
眼重朝眠足，头轻宿醉醒。
阳光满前户，雪水半中庭。
候变随天气，春生逐地形。
北檐梅晚白，东岸柳先青。
葱垄抽羊角，松巢堕鹤翎。
老来诗更拙，吟罢少人听。
+++杨衡
++++题花树
都无看花意，偶到树边来。
可怜枝上色，一一为愁开。
+++杨衡
++++宿吉祥寺寄庐山隐者
风鸣云外钟，鹤宿千年松。
相思杳不见，月出山重重。
+++杨衡
++++边思
苏武节旄尽，李陵音信稀。
梅当陇上发，人向陇头归。
+++杨衡
++++夜半步次古城
茫茫死复生，惟有古时城。
夜半无鸟雀，花枝当月明。
+++杨衡
++++春梦
空庭日照花如锦，红妆美人当昼寝。
傍人不知梦中事，唯见玉钗时坠枕。
+++杨衡
++++宿青牛谷
随云步入青牛谷，青牛道士留我宿。
可怜夜久月明中，唯有坛边一枝竹。
+++杨衡
++++槿（一作戎昱诗）
自用金钱买槿栽，二年方始一花开。
怜红未许家人见，胡蝶争知早到来。
+++杨衡
++++九日
黄菊紫菊傍篱落，摘菊泛酒爱芳新。
不堪今日望乡意，强插茱萸随众人。
+++杨衡
++++仙女词
玉京初侍紫皇君，金缕鸳鸯满绛裙。
仙宫一闭无消息，遥结芳心向碧云。
+++杨衡
++++句
贤人处霄汉，荒泽自耕耘。
陇首降时雨，雷声出夏云。（答崔钱二补阙见《诗式》）
一一鹤声飞上天。（见《纪事》）

++中卷四百六十六
  
+++牛僧孺
++++享太庙乐章
湜湜颀颀，融昭德辉。
不纽不舒，贯成九围。
武烈文经，敷施当宜。
纂尧付启，亿万熙熙。
+++牛僧孺
++++乐天梦得有岁夜诗聊以奉和
惜岁岁今尽，少年应不知。
凄凉数流辈，欢喜见孙儿。
暗减一身力，潜添满鬓丝。
莫愁花笑老，花自几多时。
+++牛僧孺
++++李苏州遗太湖石奇状绝伦因题二十韵奉呈梦得、乐天
胚浑何时结，嵌空此日成。
掀蹲龙虎斗，挟怪鬼神惊。
带雨新水静，轻敲碎玉鸣。
搀叉锋刃簇，缕络钓丝萦。
近水摇奇冷，依松助澹清。
通身鳞甲隐，透穴洞天明。
丑凸隆胡准，深凹刻兕觥。
雷风疑欲变，阴黑讶将行。
噤瘁微寒早，轮囷数片横。
地祇愁垫压，鳌足困支撑。
珍重姑苏守，相怜懒慢情。
为探湖里物，不怕浪中鲸。
利涉馀千里，山河仅百程。
池塘初展见，金玉自凡轻。
侧眩魂犹悚，周观意渐平。
似逢三益友，如对十年兄。
旺兴添魔力，消烦破宿酲。
媲人当绮皓，视秩即公卿。
念此园林宝，还须别识精。
诗仙有刘白，为汝数逢迎。
+++牛僧孺
++++席上赠刘梦得
粉署为郎四十春，今来名辈更无人。
休论世上升沉事，且斗樽前见在身。
珠玉会应成咳唾，山川犹觉露精神。
莫嫌恃酒轻言语，曾把文章谒后尘。
+++牛僧孺
++++句
但愁封寄去，魔物或惊禅。（《赠白乐天筝》）
惟羡东都白居士，年年香积问禅师。（《赠白》，下同）
不是道公狂不得，恨公逢我不教狂。
地瘦草丛短。
求人气色沮，凭酒意乃伸。
+++叶季良
++++赋得月照冰池
霁夕云初敛，栖娥月未亏。
圆光生碧海，素色满瑶池。
天迥轮空见，波凝影讵窥。
浮霜玉比彩，照像镜同规。
皎洁寒偏净，裴回夜转宜。
谁怜幽境在，长与赏心随。
+++叶季良
++++赋得琢玉成器
片玉寄幽石，纷纶当代名。
荆人献始遇，良匠琢初成。
冰映寒光动，虹开晚色明。
雅容看更澈，馀响扣弥清。
自与琼瑶比，方随掌握荣。
因知君有用，高价伫连城。
+++叶季良
++++省试吴宫教美人战
强吴矜霸略，讲武在深宫。
尽出娇娥妓，先观上将风。
挥戈罗袖卷，擐甲汗妆红。
掩笑分旗下，含羞入队中。
鼓停行未正，刑举令才崇。
自可威邻国，何劳逞战功。
+++湛贲
++++题历山司徒右长史祖宅
隳官长史籍，高步历山椒。
丽句传黄绢，香名播宋朝。
分能知止足，迹贵出尘嚣。
松竹心长固，池台兴自饶。
龙宫欣访旧，莺谷忝迁乔。
从事叨承乏，铜章愧在腰。
+++湛贲
++++伏览吕侍郎丘员外旧题十三代祖历山草堂诗因书记事
名遂贵知己，道胜方晦迹。
高居葺莲宫，遗文焕石壁。
桑田代已变，池草春犹碧。
识曲遇周郎，知音荷宗伯。
调逸南平兆，风清建安迹。
祖德今发扬，还同书史册。
+++湛贲
++++别慧山书堂
卷帘晓望云平槛，下榻宵吟月半窗。
病守未能依结社，更施何术去为邦。
+++薛存诚
++++暮春自南台丞再除给事中（仍是本厅几榻杖履宛然如旧）
再入青锁闱，忝官诚自非。
拂尘惊物在，开户似僧归。
积草渐无径，残花犹洒衣。
禁垣偏日近，行坐是恩辉。
+++薛存诚
++++御制段太尉碑（一作薛有诚诗）
葬仪从俭礼，刊石荷尧君。
露迹垂繁字，天哀洒丽文。
诏深荣嗣子，海变记孤坟。
宝思皆涵象，皇心永念勋。
雅词黄绢妙，渥泽紫泥分。
青史应同久，芳名万古闻。
+++薛存诚
++++御题国子监门
宸翰符玄造，荣题国子门。
笔锋回日月，字势动乾坤。
檐下云光绝，梁间鹊影翻。
张英圣莫拟，索靖妙难言。
为著盘龙迹，能彰舞凤蹲。
更随垂露像，常以沐皇恩。
+++薛存诚
++++御箭连中双兔
宸游经上苑，羽猎向闲田。
狡兔初迷窟，纤骊讵著鞭。
三驱仍百步，一发遂双连。
影射含霜草，魂消向月弦。
驩声动寒木，喜气满晴天。
那似陈王意，空随乐府篇。
+++薛存诚
++++太学创置石经
圣唐复古制，德义功无替。
奥旨悦诗书，遗文分篆隶。
银钩互交映，石壁靡尘翳。
永与乾坤期，不逐日月逝。
儒林道益广，学者心弥锐。
从此理化成，恩光遍遐裔。
+++薛存诚
++++观南郊回仗
传警千门寂，南郊彩仗回。
但惊龙再见，谁识日双开。
德泽施云雨，恩光变烬灰。
阅兵貔武振，听乐凤凰来。
候刻移宸辇，遵时集观台。
多惭远臣贱，不得礼容陪。
+++薛存诚
++++闻击壤
尧年听野老，击壤复何云。
自谓欢由己，宁知德在君。
气平闲易畅，声贺作难分。
耕凿方随日，恩威比望云。
篑桴均下调，和木等南薰。
无落于吾事，谁将帝已闻。
+++薛存诚
++++膏泽多丰年
帝德方多泽，莓莓井径同。
八方甘雨布，四远报年丰。
廒庾千厢在，幽流万壑通。
候时勤稼穑，击壤乐农功。
畎亩人无惰，田庐岁不空。
何须忧伏腊，千载贺尧风。
+++薛存诚
++++东都父老望幸
銮舆秦地久，羽卫洛阳空。
彼土虽凭固，兹川乃得中。
龙颜觐白日，鹤发仰清风。
望幸诚逾邈，怀来意不穷。
昔因封泰岳，今伫蹑维嵩。
天地心无异，神祇理亦同。
翠华翔渭北，玉检候关东。
众愿其难阻，明君早勒功。
+++薛存诚
++++嵩山望幸
峻极位何崇，方知造化功。
降灵逢圣主，望幸表维嵩。
隐映连青壁，嵯峨向碧空。
象车因叶瑞，龙驾愿升中。
万岁声长在，千岩气转雄。
东都歌盛事，西笑伫皇风。
+++薛存诚
++++华清宫望幸
骊岫接新丰，岧峣驾碧空。
凿山开秘殿，隐雾蔽仙宫。
绛阙犹栖凤，雕梁尚带虹。
温泉曾浴日，华馆旧迎风。
肃穆瞻云辇，深沉闭绮栊。
东郊望幸处，瑞气霭濛濛。
+++薛存诚
++++谒见日将至双阙
晓色临双阙，微臣礼位陪。
远惊龙凤睹，谁识冕旒开。
蔼蔼千年盛，颙颙万国来。
天文标日月，时令布云雷。
迥出黄金殿，全分白玉台。
雕虫竟何取，瞻恋不知回。
+++裴次元
++++南至日隔仗望含元殿炉香
冕旒初负扆，卉服尽朝天。
旸谷初移日，金炉渐起烟。
芬馨流远近，散漫入貂蝉。
霜仗凝逾白，朱栏映转鲜。
始看浮阙在，稍见逐风迁。
为沐皇家庆，来瞻羽卫前。
+++裴次元
++++律中应钟（一作裴元诗）
律穷方数寸，室暗在三重。
伶管灰先动，秦正节已逢。
商声辞玉笛，羽调入金钟。
密叶翻霜彩，轻冰敛水容。
望鸿南去绝，迎气北来浓。
愿托无凋性，寒林自比松。
+++裴次元
++++赋得亚父碎玉斗
雄谋竟不决，宝玉将何爱。
倏尔霜刃挥，飒然春冰碎。
飞光动旗帜，散响惊环珮。
霜浓绣帐前，星流锦筵内。
图王业已失，为虏言空悔。
独有青史中，英风冠千载。
+++裴次元
++++句
积高依郡城，迥拔凌霄汉。（题望京山，见《闽志》）
+++李宣远
++++并州路（一作杨达诗，题云塞下作）
秋日并州路，黄榆落故关。
孤城吹角罢，数骑射雕还。
帐幕遥临水，牛羊自下山。
征人正垂泪，烽火起云间。
+++李宣远
++++近无西耗（一作李敬方诗）
远戎兵压境，迁客泪横襟。
烽堠惊秦塞，囚居困越吟。
自怜牛马走，未识犬羊心。
一月无消息，西看日又沉。
+++李君何
++++曲江亭望慈恩寺杏园花发
春晴凭水轩，仙杏发南园。
开蕊风初晓，浮香景欲暄。
光华临御陌，色相对空门。
野雪遥添净，山烟近借繁。
地闲分鹿苑，景胜类桃源。
况值新晴日，芳枝度彩鸳。
+++周弘亮
++++除夜书情
何处风尘岁，云阳古驿前。
三冬不再稔，晓日又明年。
春入江南柳，寒归塞北天。
还伤知候客，花景对韦编。
+++周弘亮
++++曲江亭望慈恩寺杏园花发
江亭闲望处，远近见秦源。
寺迟春景，新花发杏园。
萼中轻蕊密，枝上素姿繁。
拂雨云初起，含风雪欲翻。
容辉明十地，香气遍千门。
愿莫随桃李，芳菲不为言。
+++周弘亮
++++故乡除夜
三百六十日云终，故乡还与异乡同。
非唯律变情堪恨，抑亦才疏命未通。
何处夜歌销腊酒，谁家高烛候春风。
诗成始欲吟将看，早是去年牵课中。
+++陈翥
++++曲江亭望慈恩寺杏园花发
曲江晴望好，近接梵王家。
十亩开金地，千林发杏花。
映雪犹误雪，煦日欲成霞。
紫陌传香远，红泉落影斜。
园中春尚早，亭上路非赊。
芳景堪游处，其如惜物华。
+++曹著
++++曲江亭望慈恩寺杏园花发
渚亭临净域，凭望一开轩。
晚日分初地，东风发杏园。
异香飘九陌，丽色映千门。
照灼瑶华散，葳蕤玉露繁。
未教游妓折，乍听早莺喧。
谁复争桃李，含芳自不言。
+++王公亮
++++鱼上冰
春生寒气减，稍动久潜鱼。
乍喜东风至，来看曲岸初。
出冰朱鬣见，望日锦鳞舒。
渐觉流澌近，还欣掉尾馀。
噞喁情自乐，沿溯意宁疏。
倘得随鲲化，终能上太虚。
+++张仲方
++++赋得竹箭有筠
东南生绿竹，独美有筠箭。
枝叶讵曾凋，风霜孰云变。
偏宜林表秀，多向岁寒见。
碧色乍葱茏，清光常蒨练。
皮开凤彩出，节劲龙文现。
爱此守坚贞，含歌属时彦。
+++张仲方
++++赠毛仙翁
毛仙翁，毛仙翁，容貌常如二八童。
几岁头梳云鬓绿，无时面带桃花红。
眼前人世阅沧海，肘后药成辞月宫。
方口秀眉编贝齿，了然炅炅双瞳子。
芝椿禀气本坚强，龟鹤计年应不死。
四海五山长独游，矜贫傲富欺王侯。
灵通指下砖甓化，瑞气炉中金玉流。
定是烟霞列仙侣，暂来尘俗救危苦。
紫霞妖女琼华飞，秘法虔心传付与。
阴功足，阴功成，羽驾何年归上清。
待我休官了婚嫁，桃源洞里觅仙兄。

+++张仲方
++++句
入门池色静，登阁雨声来。（见《三山志》）
+++崔玄亮
++++和白乐天（时以太子宾客分司东都）
病馀归到洛阳头，拭目开眉见白侯。
凤诏恐君今岁去，龙门欠我旧时游。
几人樽下同歌咏，数盏灯前共献酬。
相对忆刘刘在远，寒宵耿耿梦长洲。
+++崔玄亮
++++临终诗
暂荣暂悴石敲火，即空即色眼生花。
许时为客今归去，大历元年是我家。
+++崔玄亮
++++句
共相呼唤醉归来。
+++徐牧
++++省试临渊羡鱼
清泚濯缨处，今来喜一临。
惭无下钓处，空有羡鱼心。
退省时频改，谋身岁屡沉。
鬣成川上媚，网就水宁深。
赪尾临波里，朱须破浪浔。
此时倘不漏，江上免行吟。
+++王播
++++淮南游故居感旧，酬西川李尚书德裕
昔年献赋去江湄，今日行春到却悲。
三径仅存新竹树，四邻惟见旧孙儿。
壁间潜认偷光处，川上宁忘结网时。
更见桥边记名姓，始知题柱免人嗤。
+++王播
++++题木兰院二首
三十年前此院游，木兰花发院新修。
如今再到经行处，树老无花僧白头。
上堂已了各西东，惭愧闍黎饭后钟。
三十年来尘扑面，如今始得碧纱笼。
+++独孤良弼
++++上巳接清明游宴
上巳欢初罢，清明赏又追。
闰年侵旧历，令节并芳时。
细雨莺飞重，春风酒酝迟。
寻花迷白雪，看柳拆青丝。
淑气如相待，天和意为谁。
吁嗟名未立，空咏宴游诗。
+++沈传师
++++次潭州，酬唐侍御、姚员外游道林岳麓寺题示
承明年老辄自论，乞得湘守东南奔。
为闻楚国富山水，青嶂逦迤僧家园。
含香珥笔皆眷旧，谦抑自忘台省尊。
不令执简候亭馆，直许携手游山樊。
忽惊列岫晓来逼，朔雪洗尽烟岚昏。
碧波回屿三山转，丹槛缭郭千艘屯。
华镳躞蹀绚砂步，大旆彩错辉松门。
樛枝竞骛龙蛇势，折干不灭风霆痕。
相重古殿倚岩腹，别引新径萦云根。
目伤平楚虞帝魂，情多思远聊开樽。
危弦细管逐歌飘，画鼓绣靴随节翻。
锵金七言凌老杜，入木八法蟠高轩。
嗟余潦倒久不利，忍复感激论元元。
+++沈传师
++++和李德裕观玉蕊花见怀之作
曾对金銮直，同依玉树阴。
雪英飞舞近，烟叶动摇深。
素萼年年密，衰容日日侵。
劳君想华发，近欲不胜簪。
+++沈传师
++++赠毛仙翁
安期何事出云烟，为把仙方与世传。
只向人间称百岁，谁知洞里过千年。
青牛到日迎方朔，丹灶开时共稚川。
更说桃源更深处，异花长占四时天。
+++沈传师
++++寄大府兄侍史（见《云烟过眼录》）
积雪山阴马过难，残更深夜铁衣寒。
将军破了单于阵，更把兵书仔细看。
+++沈传师
++++蒙泉（见《方舆胜览》》）
京路马駸駸，尘劳日向深。
蒙泉聊息驾，可以洗君心。
+++白行简
++++春从何处来
欲识春生处，先从木德来。
入门潜报柳，度岭暗惊梅。
透雪寒光散，消冰水镜开。
晓迎郊骑发，夜逐斗杓回。
淑气空中变，新声雨后催。
偏宜资律吕，应是候阳台。
+++白行简
++++贡院楼北新栽小松
华省春霜曙，楼阴植小松。
移根依厚地，委质别危峰。
北户知犹远，东堂幸见容。
心坚终待鹤，枝嫩未成龙。
夜影看仍薄，朝岚色渐浓。
山苗不可荫，孤直俟秦封。
+++白行简
++++金在熔
巨橐方熔物，洪炉欲范金。
紫光看渐发，赤气望逾深。
焰热晴云变，烟浮昼景阴。
坚刚由我性，鼓铸任君心。
踊跃徒标异，沈潜自可钦。
何当得成器，待叩向知音。
+++白行简
++++归马华山
牧野功成后，周王战马闲。
驱驰休伏皂，饮龁任依山。
逐日朝仍去，随风暮自还。
冰生疑陇坂，叶落似榆关。
躞蹀仙峰下，腾骧渭水湾。
幸逢时偃武，不复鼓鼙间。
+++白行简
++++夫子鼓琴得其人
宣父穷玄奥，师襄授素琴。
稍殊流水引，全辨圣人心。
慕德声逾感，怀人意自深。
泠泠传妙手，摵摵振空林。
促调清风至，操弦白日沈。
曲终情不尽，千古仰知音。
+++白行简
++++李都尉重阳日得苏属国书
降虏意何如，穷荒九月初。
三秋异乡节，一纸故人书。
对酒情无极，开缄思有馀。
感时空寂寞，怀旧几踌躇。
雁尽平沙迥，烟销大漠虚。
登台南望处，掩泪对双鱼。
+++白行简
++++在巴南望郡南山呈乐天（时从乐天忠州）
临江一嶂白云间，红绿层层锦绣班。
不作巴南天外意，何殊昭应望骊山。
+++裴澄
++++春云
漠漠复溶溶，乘春任所从。
映林初展叶，触石未成峰。
旭日消寒翠，晴烟点净容。
霏微将似灭，深浅又如重。
薄彩临溪散，轻阴带雨浓。
空馀负樵者，岭上自相逢。
+++罗立言
++++赋得沽美玉
谁怜被褐士，怀玉正求沽。
成器终期达，逢时岂见诬。
宝同珠照乘，价重剑论都。
浮彩朝虹满，悬光夜月孤。
几年沦瓦砾，今日出泥涂。
采斫资良匠，无令瑕掩瑜。
+++张灿
++++寒食遣怀
繁华泣清露，悄悄落衣巾。
明日逢寒食，春风见故人。
病来羞滞楚，西去欲迷秦。
憔悴此时久，青山归四邻。

++中卷四百六十七
  
+++牟融
++++春日山亭
醉来重整华阳巾，搔首惊看白发新。
莫道愁多因病酒，只缘命薄不辞贫。
龙鱼失水难为用，龟玉蒙尘未见珍。
正是圣朝全盛日，讵知林下有闲人。
+++牟融
++++寄周韶州
十年学道困穷庐，空有长才重老儒。
功业要当垂永久，利名那得在须臾。
山中荆璞谁知玉，海底骊龙不见珠。
寄语故人休怅怏，古来贤达事多殊。
+++牟融
++++秋夜醉归，有感而赋
衔杯谁道易更阑，沉醉归来不自欢。
惆怅后时孤剑冷，寂寥无寐一灯残。
竹窗凉雨鸣秋籁，江郭清砧捣夜寒。
多少客怀消不得，临风搔首浩漫漫。
+++牟融
++++寄范使君
未秋为别已终秋，咫尺娄江路阻修。
心上惟君知委曲，眼前独我逐漂流。
从来姑息难为好，到底依栖总是诹。
西望家山成浩叹，临风搔首不胜愁。
+++牟融
++++送罗约
雨晴江馆柳依依，握手那堪此别离。
独鹤孤琴随远旆，红亭绿酒惜分岐。
月明野店闻鸡早，花暗关城匹马迟。
后夜定知相忆处，东风回首不胜悲。
+++牟融
++++题李昭训山水
卜筑藏修地自偏，尊前诗酒集群贤。
半岩松暝时藏鹤，一枕秋声夜听泉。
风月谩劳酬逸兴，渔樵随处度流年。
南州人物依然在，山水幽居胜辋川。
+++牟融
++++处厚游杭，作诗寄之
江村摇落暂逢秋，况是闻君独远游。
浙水风烟思吊古，楚乡人物赋登楼。
书沈寒雁云边影，梦绕清猿月下愁。
念我故人劳碌久，不如投老卧沧洲。
+++牟融
++++山中有怀李十二
林前风景晚苍苍，林下怀人路杳茫。
白发流年淹旧业，碧山茅屋卧斜阳。
客边秋兴悲张翰，病里春情笑沈郎。
何事登楼□□□，几回搔首□思归。
+++牟融
++++客中作
异乡岁晚怅离怀，游子驱驰愧不才。
夜夜砧声催客去，年年雁影带寒来。
半林残叶迎霜落，三径黄花近节开。
几度无聊倍惆怅，临风搔首独兴哀。
+++牟融
++++山寺律僧画兰竹图
偶来绝顶兴无穷，独有山僧笔最工。
绿径日长袁户在，紫荃秋晚谢庭空。
离花影度湘江月，遗珮香生洛浦风。
欲结岁寒盟不去，忘机相对画图中。
+++牟融
++++送客之杭
西风吹冷透貂裘，行色匆匆不暂留。
帆带夕阳投越浦，心随明月到杭州。
风清听漏惊乡梦，灯下闻歌乱别愁。
悬想到杭州兴地，尊前应与话离忧。
+++牟融
++++有感二首
何事离怀入梦频，贫居寂寞四无邻。
诗因韵险难成律，酒为愁多不顾身。
眼底故人惊岁别，尊前华发逐时新。
十年飘泊如萍迹，一度登临一怅神。
搔首临风独倚栏，客边惊觉岁华残。
栖迟未遇常鋾荐，邂逅宁弹贡禹冠。
有兴不愁诗韵险，无聊只怕酒杯乾。
何如日日长如醉，付与诗人一笑看。
+++牟融
++++送沈侯之京
悠悠旌旆出东楼，特出仙郎上帝州。
刘旻才高能富国，萧何人杰足封侯。
关河弱柳垂金缕，水驿青帘拂画楼。
欲尽故人尊酒意，春风江上暂停舟。
+++牟融
++++寄羽士
别来有路隔仙凡，几度临风欲去难。
乐道无时忘鹤伴，谈玄何日到星坛。
山中胜景常留客，林下清风好炼丹。
使我浮生尘鞅脱，相从应得一盘桓。
+++牟融
++++题赵支
林间曲径掩衡茅，绕屋青青翡翠梢。
一枕秋声鸾舞月，半窗云影鹤归巢。
曾闻贾谊陈奇策，肯学扬雄赋解嘲。
我有清风高节在，知君不负岁寒交。
+++牟融
++++司马迁墓
落落长才负不羁，中原回首益堪悲。
英雄此日谁能荐，声价当时众所推。
一代高风留异国，百年遗迹剩残碑。
经过词客空惆怅，落日寒烟赋黍离。
+++牟融
++++春游
锦袍日暖耀冰蚕，上客陪游酒半酣。
笑拂吟鞭邀好兴，醉欹乌帽逞雄谈。
楼前弱柳摇金缕，林外遥山隔翠岚。
正是太平行乐处，春风花下且停骖。
+++牟融
++++水西草堂
萝径萧然曲业存，闲云流水四无邻。
身留白屋潜踪迹，门□□吟学隐沦。
吟对琴尊江上月，笑看花木镜中春。
遗书自有亲□处，何必驱驰扰世尘。
+++牟融
++++送羽衣之京
羽衣缥缈拂尘嚣，怅别河梁赠柳条。
阆苑云深孤鹤迥，蓬莱天近一身遥。
香浮宝辇仙风润，花落瑶坛绛雨消。
自是长生林下客，也陪鸳鹭入清朝。
+++牟融
++++题道院壁
山中旧宅四无邻，草净云和迥绝尘。
神枣胡麻能饭客，桃花流水荫通津。
星坛火伏烟霞暝，林壑春香鸟雀驯。
若使凡缘终可脱，也应从此度闲身。
+++牟融
++++赠欧阳詹
为客囊无季子金，半生踪迹任浮沉。
服勤因念劬劳重，思养徒怀感慨深。
岛外断云凝远日，天涯芳草动愁心。
家林千里遥相忆，几度停车一怅吟。
+++牟融
++++邵公母
搔首惊闻楚些歌，拂衣归去泪悬河。
劬劳常想三春恨，思养其如寸草何。
浙水梦怀千里远，苏台愁望白云多。
伤心独有黄堂客，几度临风咏蓼莪。
+++牟融
++++客中作
千里云山恋旧游，寒窗凉雨夜悠悠。
浮亭花竹频劳梦，别路风烟半是愁。
芳草傍人空对酒，流年多病倦登楼。
一杯重向樽前醉，莫遣相思累白头。
+++牟融
++++赠杨处厚
十年学道苦劳神，赢得尊前一病身。
天上故人皆自贵，山中明月独相亲。
客心淡泊偏宜静，吾道从容不厌贫。
几度临风一回首，笑看华发及时新。
+++牟融
++++重赠张籍
旧日仪容只宛然，笑谈不觉度流年。
凡缘未了嗟无子，薄命能孤不怨天。
一醉便同尘外客，百杯疑是酒中仙。
人生随处堪为乐，管甚秋香满鬓边。
+++牟融
++++赠殷以道
世路红尘懒步趋，长年结屋傍岩隅。
独留乡井诚非隐，老向山林不自愚。
肯信白圭终在璞，谁怜沧海竟遗珠。
闲来抚景穷吟处，尊酒临风不自娱。
+++牟融
++++翁母些
满头华发向人垂，长逝音容迥莫追。
先垄每怀风木夜，画堂无复彩衣时。
停车遥望孤云影，翘首惊看吊鹤悲。
独有贤人崇孝义，伤心共咏蓼莪诗。
+++牟融
++++题山庄
萝屋萧萧事事幽，临风搔首远凝眸。
东园松菊存遗业，晚景桑榆乐旧游。
吟对清尊江上月，笑谈华发镜中秋。
床头浊酒时时漉，上客相过一任留。
+++牟融
++++沈存尚林亭夜宴
草堂寂寂景偏幽，到此令人一纵眸。
松菊寒香三径晚，桑榆烟景两淮秋。
近山红叶堆林屋，隔浦青帘拂画楼。
终日忘情能自乐，清尊应得遣闲愁。
+++牟融
++++题孙君山亭
长年乐道远尘氛，静筑藏修学隐沦。
吟对琴樽庭下月，笑看花木槛前春。
闲来欲著登山屐，醉里还披漉酒巾。
林壑能忘轩冕贵，白云黄鹤好相亲。
+++牟融
++++题徐俞山居
青山重叠巧裁攒，引水流泉夜激湍。
岚锁岩扉清昼暝，云归松壑翠阴寒。
不因李相门前见，曾向袁生画里看。
老我不堪诗思杳，几回吟倚曲栏干。
+++牟融
++++送范启东还京
萧萧行李上征鞍，满目离情欲去难。
客里故人尊酒别，天涯游子弊裘寒。
官桥杨柳和愁折，驿路梅花带雪看。
重到京华旧游处，春风佳丽好盘桓。
+++牟融
++++楼城叙别
故人为客上神州，倾盖相逢感昔游。
屈指年华嗟远别，对床风雨话离愁。
清樽不负花前约，白发惊看镜里秋。
此际那堪重分手，绿波芳草暂停舟。
+++牟融
++++写意二首
寂寥荒馆闭闲门，苔径阴阴屐少痕。
白发颠狂尘梦断，青毡泠落客心存。
高山流水琴三弄，明月清风酒一樽。
醉后曲肱林下卧，此生荣辱不须论。
萧萧华发满头生，深远蓬门倦送迎。
独喜冥心无外慕，自怜知命不求荣。
闲情欲赋思陶令。
卧病何人问马卿。
林下贫居甘困守，尽教城市不知名。
+++牟融
++++赠浙西李相公
长庚烈烈独遥天，盛世应知降谪仙。
月里昔曾分兔药，人间今喜得椿年。
文章政事追先达，冠盖声华羡昔贤。
尊酒与君称寿毕，春风入醉绮罗筵。
+++牟融
++++天台
碧溪流水泛桃花，树绕天台迥不赊。
洞里无尘通客境，人间有路入仙家。
鸡鸣犬吠三山近，草静云和一径斜。
此地不知何处去，暂留琼珮卧烟霞。
+++牟融
++++送陈衡
秋江烟景晚苍苍，江上离人促去航。
千里一官嗟独往，十年双鬓付三霜。
云迷楼曲亲庭远，梦绕通山客路长。
不必临风悲冷落，古来白首尚为郎。
+++牟融
++++送沈翔
江上西风一棹归，故人此别会应稀。
清朝尽道无遗逸，当路谁曾访少微。
谩有才华嗟未达，闲寻鸥鸟暂忘机。
临岐不用空惆怅，未必新丰老布衣。
+++牟融
++++过蠡湖
东湖烟水浩漫漫，湘浦秋声入夜寒。
风外暗香飘落粉，月中清影舞离鸾。
多情袁尹频移席，有道乔仙独倚阑。
几度篝帘相对处，无边诗思到吟坛。
+++牟融
++++登环翠楼
山中地僻好藏修，寂寂幽居架小楼。
云树四围当户暝，烟岚一带隔帘浮。
举杯对月邀诗兴，抚景令人豁醉眸。
我亦人间肥遁客，也将踪迹寄林丘。
+++牟融
++++游淮云寺
白云深锁沃州山，冠盖登临众仰攀。
松径风清闻鹤唳，昙花香暝见僧还。
玄机隐隐应难觉，尘事悠悠了不关。
兴尽凡缘因未晚，裴回依旧到人间。
+++牟融
++++游报本寺
山房寂寂荜门开，此日相期社友来。
雅兴共寻方外乐，新诗争羡郢中才。
茶烟袅袅笼禅榻，竹影萧萧扫径苔。
醉后不知明月上，狂歌直到夜深回。
了然尘事不相关，锡杖时时独看山。
白发任教双鬓改，黄金难买一生闲。
不留活计存囊底，赢得诗名满世间。
自笑微躯长碌碌，几时来此学无还。
+++牟融
++++题陈侯竹亭
曾向幽亭一榻分，清风满座绝尘氛。
丹山凤泣钩帘听，沧海龙吟对酒闻。
漠漠暝阴笼砌月，盈盈寒翠动湘云。
岁寒高节谁能识，独有王猷爱此君。
+++牟融
++++送报本寺分韵得通字
几度乘闲谒梵宫，此郎声价重江东。
贵侯知重曾忘势，闲客频来也悟空。
满地新蔬和雨绿，半林残叶带霜红。
□□□□□□□，□□□□□□□。
+++牟融
++++寄永平友人
故人千里隔天涯，几度临风动远思。
贾谊上书曾伏阙，仲舒陈策欲匡时。
高风落落谁同调，往事悠悠我独悲。
何日归来话畴昔，一樽重叙旧襟期。
朔风猎猎惨寒沙，关月寥寥咽暮笳。
放逐一心终去国，驱驰千里未还家。
青蝇点玉原非病，沧海遗珠世所嗟。
直道未容淹屈久，暂劳踪迹寄天涯。
+++牟融
++++陈使君山庄
新卜幽居地自偏，士林争羡使君贤。
数椽潇洒临溪屋，十亩膏腴附郭田。
流水断桥芳草路，淡烟疏雨落花天。
秋成准拟重来此，沉醉何妨一榻眠。
+++牟融
++++题寺壁
僧家胜景瞰平川，雾重岚深马不前。
宛转数声花外鸟，往来几叶渡头船。
青山远隔红尘路，碧殿深笼绿树烟。
闻道此中堪遁迹，肯容一榻学逃禅。
+++牟融
++++送徐浩
渡口潮平促去舟，莫辞尊酒暂相留。
弟兄聚散云边雁，踪迹浮沉水上鸥。
千里好山青入楚，几家深树碧藏楼。
知君此去情偏切，堂上椿萱雪满头。
+++牟融
++++谢惠剑
感君三尺铁，挥攉鬼神惊。
浩气中心发，雄风两腋生。
犬戎从此灭，巢穴不时平。
万里横行去，封侯赖有成。
+++牟融
++++送僧
梵王生别思，之子事遐征。
烟水浮杯渡，云山只履行。
三生尘梦醒，一锡衲衣轻。
此去家林近，飘飘物外情。
+++牟融
++++送友人
有客棹扁舟，相逢不暂留。
衣冠重文物，诗酒足风流。
官路生归兴，家林想旧游。
临岐分手后，乘月过苏州。
+++牟融
++++题朱庆馀闲居四首
潇洒藏修处，琴书与画图。
白丁门外远，俗子眼前无。
楚楚临轩竹，青青映水蒲。
道人能爱静，诸事近清枯。
尽日衡门闭，苍苔一径新。
客心非厌静，悟道不忧贫。
白屋悬尘榻，清樽忆故人。
近来疏懒甚，诗债后吟身。
闲客幽栖处，潇然一草庐。
路通元亮宅，门对子云居。
按剑心犹壮，琴书乐有馀。
黄金都散尽，收得邺侯书。
寂寥荒馆下，投老欲何为。
草色凝陈榻，书声出董帷。
闲云长作伴，归鹤独相随。
才薄知无用，安贫不自危。
+++牟融
++++寄张源
咫尺西江路，悲欢暂莫闻。
青年俱未达，白社独离群。
曲径荒秋草，衡茅掩夕曛。
相思不相见，愁绝赋停云。
+++牟融
++++题竹
潇洒碧玉枝，清风追晋贤。
数点渭川雨，一缕湘江烟。
不见凤凰尾，谁识珊瑚鞭。
柯亭丁相遇，惊听奏钧天。
+++牟融
++++有感
盛世嗟沉伏，中情怏未舒。
途穷悲阮籍，病久忆相如。
无客空尘榻，闲门闭草庐。
不胜岑绝处，高卧半床书。
+++牟融
++++题山房壁
珠林春寂寂，宝地夜沉沉。
玄奥凝神久，禅机入妙深。
参同大块理，窥测至人心。
定处波罗蜜，须从物外寻。
+++牟融
++++访请上人
曲径绕丛林，钟声杂梵音。
松风吹定衲，萝月照禅心。
抚景吟行远，谈玄入悟深。
不能尘鞅脱，聊复一登临。
+++牟融
++++送范启东
杨柳春江上，东风一棹轻。
行囊归客兴，尊酒故人情。
画史名当代，声华重两京。
临岐分手处，无奈别离生。
+++牟融
++++客中作
十年江汉客，几度帝京游。
迹比风前叶，身如水上鸥。
醉吟愁里月，羞对镜中秋。
怅望频回首，西风忆故丘。
+++牟融
++++赠韩翃
京国久知名，江河近识荆。
不辞今日醉，便有故人情。
细雨孤鸿远，西风一棹轻。
暂时分手去，应不负诗盟。
+++牟融
++++禁烟作
柳拖金缕拂朱栏，花扑香尘满绣鞍。
尊酒临风酬令节，越罗衣薄觉春寒。
+++牟融
++++闽中回
帆影随风过富阳，橹声摇月下钱塘。
千山积雪凝寒碧，梦入枫宸绕御床。

++中卷四百六十八
  
+++刘言史
++++苦妇词
地远易骄崇，用刑匪精研。
哀哉苦妇身，夫死百殃缠。
草草催出门，衣堕发披肩。
独随军吏行，当夕余欲迁。
来时已厌生，到此自不全。
临江卧黄砂，二子死在边。
气哕不发声，背头血涓涓。
有时强为言，只是尤青天。
稿蓐无一枝，冷气两悬悬。
穷荒夷教卑，骨肉病弃捐。
况非本族音，肌露谁为怜。
事痛感行宾，住得贪程船。
必当负严法，岂有胎孕篇。
游畋复释麛，羔兔尚免鹯。
何处摈逐深，一罪三见颠。
校尉勋望重，幕府才且贤。
兰裙间珠履，食玉处花筵。
但勿轻所暗，莫虑无人焉。
+++刘言史
++++与孟郊洛北野泉上煎茶
粉细越笋芽，野煎寒溪滨。
恐乖灵草性，触事皆手亲。
敲石取鲜火，撇泉避腥鳞。
荧荧爨风铛，拾得坠巢薪。
洁色既爽别，浮氲亦殷勤。
以兹委曲静，求得正味真。
宛如摘山时，自歠指下春。
湘瓷泛轻花，涤尽昏渴神。
此游惬醒趣，可以话高人。
+++刘言史
++++七夕歌
星寥寥兮月细轮，佳期可想兮不可亲。
云衣香薄妆态新，彩輧悠悠度天津。
玉幌相逢夜将极，妖红惨黛生愁色。
寂寞低容入旧机，歇著金梭思往夕。
间不见因谁知，万家闺艳求此时。
碧空露重彩盘湿，花上乞得蜘蛛丝。
+++刘言史
++++立秋日
商风动叶初，萧索一贫居。
老性容茶少，羸肌与簟疏。
旧醅难重漉，新菜未胜鉏。
才薄无潘兴，便便画偃庐。
+++刘言史
++++题茅山仙台药院
扰扰浮生外，华阳一洞春。
道书金字小，仙圃玉苗新。
芝草迎飞燕，桃花笑俗人。
楼台争耸汉，鸡犬亦嫌秦。
愿得青芽散，长年驻此身。
+++刘言史
++++送婆罗门归本国
刹利王孙字迦摄，竹锥横写叱萝叶。
遥知汉地未有经，手牵白马绕天行。
龟兹碛西胡雪黑，大师冻死来不得。
地尽年深始到船，海里更行三十国。
行多耳断金环落，冉冉悠悠不停脚。
马死经留却去时，往来应尽一生期。
出漠独行人绝处，碛西天漏雨丝丝。
+++刘言史
++++潇湘游
夷女采山蕉，缉纱浸江水。
野花满髻妆色新，闲歌欸乃深峡里。
欸乃知从何处生，当时泣舜肠断声。
翠华寂寞婵娟没，野筱空馀红泪情。
青烟冥冥覆杉桂，崖壁凌天风雨细。
昔人幽恨此地遗，绿芳红艳含怨姿。
清猿未尽鼯鼠切，泪水流到湘妃祠。
北人莫作潇湘游，九疑云入苍梧愁。

+++刘言史
++++放萤怨
放萤去，不须留，聚时年少今白头。
架中科斗万馀卷，一字千回重照见。
青云杳渺不可亲，开囊欲放增馀怨。
且逍遥，还酩酊，仲舒漫不窥园井。
那将寂寞老病身，更就微虫借光影。
欲放时，泪沾裳。
冲篱落，千点光。
+++刘言史
++++观绳伎（潞府李相公席上作）
泰陵遗乐何最珍，彩绳冉冉天仙人。
广场寒食风日好，百夫伐鼓锦臂新。
银画青绡抹云发，高处绮罗香更切。
重肩接立三四层，著屐背行仍应节。
两边丸剑渐相迎，侧身交步何轻盈。
闪然欲落却收得，万人肉上寒毛生。
危机险势无不有，倒挂纤腰学垂柳。
下来一一芙蓉姿，粉薄钿稀态转奇。
坐中还有沾巾者，曾见先皇初教时。
+++刘言史
++++买花谣
杜陵村人不田穑，入谷经谿复缘壁。
每至南山草木春，即向侯家取金碧。
幽艳凝华春景曙，林夫移得将何处。
蝶惜芳丛送下山，寻断孤香始回去。
豪少居连鳷鹊东，千金使买一株红。
院多花少栽未得，零落绿娥纤指中。
咸阳亲戚长安里，无限将金买花子。
浇红湿绿千万家，青丝玉轳声哑哑。

+++刘言史
++++王中丞宅夜观舞胡腾（王中丞武俊也）
石国胡儿人见少，蹲舞尊前急如鸟。
织成蕃帽虚顶尖，细氎胡衫双袖小。
手中抛下蒲萄盏，西顾忽思乡路远。
跳身转毂宝带鸣，弄脚缤纷锦靴软。
四座无言皆瞪目，横笛琵琶遍头促。
乱腾新毯雪朱毛，傍拂轻花下红烛。
酒阑舞罢丝管绝，木槿花西见残月。
+++刘言史
++++竹里梅
竹里梅花相并枝，梅花正发竹枝垂。
风吹总向竹枝上，直似王家雪下时。
+++刘言史
++++春过赵墟
下马邯郸陌头歇，寂寥崩隧临车辙。
柏重生枝亦乾，馀燎见风幽焰灭。
白蒿微发紫槿新，行人感此复悲春。
+++刘言史
++++初下东周赠孟郊
鹤老身更卬，龟死壳亦灵。
正信非外沿，终始全本情。
童子不戏尘，积书就岩扃。
身著木叶衣，养鹿兼牸耕。
偶随下山云，荏苒失故程。
渐入机险中，危思难太行。
十发九缕丝，悠然东周城。
言词野麋态，出口多累形。
因依汉元寮，未似羁细轻。
冷灶助新热，静砧与寒声。
断蓬在门栏，岂当桃李荣。
寄食若蠹虫，侵损利微生。
固非拙为强，懦劣外疗并。
素坚冰蘖心，洁持保坚贞。
修文返正风，刊字齐古经。
惭将衰末分，高栖喧世名。
+++刘言史
++++过春秋峡
峭壁苍苍苔色新，无风晴景自胜春。
不知何树幽崖里，腊月开花似北人。
+++刘言史
++++长门怨
独坐炉边结夜愁，暂时思去亦难留。
手持金箸垂红泪，乱拨寒灰不举头。
+++刘言史
++++春游曲
花颔红騣一何偏，绿槐香陌欲朝天。
仍嫌众里娇行疾，傍镫深藏白玉鞭。
喷沫团香小桂条，玉鞭兼赐霍嫖姚。
弄影便从天禁出，碧蹄声碎五门桥。
+++刘言史
++++广州王园寺伏日即事寄北中亲友
南越逢初伏，东林度一朝。
曲池煎畏景，高阁绝微飙。
竹簟移先洒，蒲葵破复摇。
地偏毛瘴近，山毒火威饶。
裛汗絺如濯，亲床枕并烧。
坠枝伤翠羽，萎叶惜红蕉。
且困流金炽，难成独酌谣。
望霖窥润础，思吹候生条。
旅恨生乌浒，乡心系洛桥。
谁怜在炎客，一夕壮容销。
+++刘言史
++++立秋
兹晨戒流火，商飙早已惊。
云天收夏色，木叶动秋声。
+++刘言史
++++别落花
风艳霏霏去，羁人处处游。
明年纵相见，不在此枝头。
+++刘言史
++++登甘露台
偶至无尘空翠间，雨花甘露境闲闲。
身心未寂终为累，非想天中独退还。
+++刘言史
++++夜泊润州江口
秋江欲起白头波，贾客瞻风无渡河。
千船火绝寒宵半，独听钟声觉寺多。
+++刘言史
++++看山木瓜花二首
裛露凝氛紫艳新，千般婉娜不胜春。
年年此树花开日，出尽丹阳郭里人。
柔枝湿艳亚朱栏，暂作庭芳便欲残。
深藏数片将归去，红缕金针绣取看。
+++刘言史
++++题十三弟竹园
绕屋扶疏耸翠茎，苔滋粉漾有幽情。
丹阳万户春光静，独自君家秋雨声。
+++刘言史
++++乐府杂词三首
紫禁梨花飞雪毛，春风丝管翠楼高。
城里万家闻不见，君王试舞郑樱桃。
蝉鬓红冠粉黛轻，云和新教羽衣成。
月光如雪金阶上，迸却颇梨义甲声。
不耐檐前红槿枝，薄妆春寝觉仍迟。
梦中无限风流事，夫婿多情亦未知。
+++刘言史
++++岁暮题杨录事江亭（杨生，蜀客）
垂丝蜀客涕濡衣，岁尽长沙未得归。
肠断锦帆风日好，可怜桐鸟出花飞。
+++刘言史
++++冬日峡中旅泊
霜月明明雪复残，孤舟夜泊使君滩。
一声钟出远山里，暗想雪窗僧起寒。
+++刘言史
++++泊花石浦
旧业丛台废苑东，几年为梗复为蓬。
杜鹃啼断回家梦，半在邯郸驿树中。
+++刘言史
++++闻崔倚旅葬
远客那能返故庐，苍梧埋骨痛何如。
他时亲戚空相忆，席上同悲一纸书。
+++刘言史
++++赋蕃子牧马
碛净山高见极边，孤烽引上一条烟。
蕃落多晴尘扰扰，天军猎到鸊鹈泉。
+++刘言史
++++牧马泉
平沙漫漫马悠悠，弓箭闲抛郊水头。
鼠毛衣里取羌笛，吹向秋天眉眼愁。
+++刘言史
++++越井台望
独立阳台望广州，更添羁客异乡愁。
晚潮未至早潮落，井邑暂依沙上头。
+++刘言史
++++扶病春亭
强梳稀发著纶巾，舍杖空行试病身。
花间自欲裴回立，稚子牵衣不许人。
+++刘言史
++++赠童尼
旧时艳质如明玉，今日空心是冷灰。
料得襄王惆怅极，更无云雨到阳台。
+++刘言史
++++读故友于君集
大底从头总是悲，就中偏怆筑城词。
依然想得初成日，寄出秋山与我时。
+++刘言史
++++病僧二首
竺国乡程算不回，病中衣锡遍浮埃。
如今汉地诸经本，自过流沙远背来。
空林衰病卧多时，白发从成数寸丝。
西行却过流沙日，枕上寥寥心独知。
+++刘言史
++++右军墨池
永嘉人事尽归空，逸少遗居蔓草中。
至今池水涵馀墨，犹共诸泉色不同。
+++刘言史
++++送僧归山
楚俗翻花自送迎，密人来往岂知情。
夜行独自寒山寺，雪径泠泠金锡声。
+++刘言史
++++题源分竹亭
绕屋扶疏千万竿，年年相诱独行看。
日光不透烟常在，先校诸家一月寒。
+++刘言史
++++山寺看樱桃花题僧壁
楚寺春风腊尽时，含桃先坼一千枝。
老僧不语傍边坐，花发人来总不知。
+++刘言史
++++伤清江上人
往年偏共仰师游，闻过流沙泪不休。
此身岂得多时住，更著尘心起外愁。
+++刘言史
++++山寺看海榴花
琉璃地上绀宫前，发翠凝红已十年。
夜久月明人去尽，火光霞焰递相燃。
+++刘言史
++++赠成炼师四首
花冠蕊帔色婵娟，一曲清箫凌紫烟。
不知今日重来意，更住人间几百年。
黄昏骑得下天龙，巡遍茅山数十峰。
采芝却到蓬莱上，花里犹残碧玉钟。
等闲何处得灵方，丹脸云鬟日月长。
大罗过却三千岁，更向人间魅阮郎。
曾随阿母汉宫斋，凤驾龙輧列玉阶。
当时白燕无寻处，今日云鬟见玉钗。
+++刘言史
++++上巳日陪襄阳李尚书宴光风亭
碧池萍嫩柳垂波，绮席丝镛舞翠娥。
为报会稽亭上客，永和应不胜元和。
+++刘言史
++++奉酬
闰馀春早景沉沉，禊饮风亭恣赏心。
红袖青娥留永夕，汉阴宁肯羡山阴。
+++刘言史
++++病中客散复言怀
华发离披卧满头，暗虫衰草入乡愁。
枕前人去空庭暮，又见芭蕉白露秋。
+++刘言史
++++处州月夜穆中丞席和主人
羌竹繁弦银烛红，月光初出柳城东。
忽见隐侯裁一咏，还须书向郡楼中。
+++刘言史
++++寻花
游春未足春将度，访紫寻红少在家。
借问流莺与飞蝶，更知何处有幽花。
+++刘言史
++++赠陈长史妓（本内宫人）
宝钿云和玉禁仙，深含媚靥袅朱弦。
春风不怕君王恨，引出幽花落外边。
+++刘言史
++++题王况故居
入巷萧条起悲绪，儿女犹居旧贫处。
尘满空床屋见天，独作驴鸣一声去。
+++刘言史
++++偶题
迟日新妆游冶娘，盈盈彩艇白莲塘。
掬水远湿岸边郎，红绡缕中玉钏光。
+++刘言史
++++恸柳论
孀妻栖户仍无嗣，欲访孤坟谁引至。
裴回无处展哀情，惟有衣襟知下泪。
+++刘言史
++++夜入简子古城
远火荧荧聚寒鬼，绿焰欲销还复起。
夜深风雪古城空，行客衣襟汗如水。
+++刘言史
++++桂江中题香顶台
岧岧香积凌空翠，天上名花落幽地。
老僧相对竟无言，山鸟却呼诸佛字。
+++刘言史
++++僧檐前独竹咏
乱石田中寄孤本，亭亭不住凌虚引。
欲以袈裟拂著来，一边碧玉无轻粉。
+++刘言史
++++送人随姊夫任云安令
闲逐维私向武城，北风青雀片时行。
孤帆瞥过荆州岸，认得瞿塘急浪声。
+++刘言史
++++山中喜崔补阙见寻
鹿袖青藜鼠耳巾，潜夫岂解拜朝臣。
白屋藜床还共入，山妻老大不羞人。
+++刘言史
++++偶题二首
金榜荣名俱失尽，病身为庶更投魑。
春娥慢笑无愁色，别向人家舞柘枝。
得罪除名谪海头，惊心无暇与身愁。
中使不知何处住，家书莫寄向春州。
+++刘言史
++++嘉兴社日
消渴天涯寄病身，临邛知我是何人。
今年社日分馀肉，不值陈平又不均。
+++刘言史
++++席上赠李尹
伛偻山夫发似丝，松间石上坐多时。
瓢饮不曾看酒肆，世人空笑亦何为。
+++刘言史
++++弼公院问病
一头细发两分丝，卧见芭蕉白露滋。
欲令居士身无病，直待众生苦尽时。
+++刘言史
++++惜花
年少共怜含露色，老人偏惜委尘红。
如何遂得心中事，每要花时不厌风。
+++刘言史
++++代胡僧留别
此地缘疏语未通，归时老病去无穷。
定知不彻南天竺，死在条支阴碛中。
+++刘言史
++++桂江逢王使君旅榇归
故人丹旐出南威，少妇随丧哭渐归。
遥想北原新垄上，日寒光浅水松稀。
+++刘言史
++++玉京词
绝景寥寥日更迟，人间甲子不同时。
未知樵客终何得，归后无家是看棋。
+++刘言史
++++葛巾歌（贝州漳南县赠杨炯燗）
一片白葛巾，潜夫自能结。
篱边折枯蒿，聊用簪华发。
有时醉倒长松侧，酒醒不见心还忆。
谷鸟衔将却趁来，野风吹去还寻得。
十年紫竹溪南住，迹同玄豹依深雾。
草堂窗底漉春醅，山寺门前逢暮雨。
临汝袁郎得相见，闲云引到东阳县。
鲁性将他类此身，还拈野物赠傍人。
空留棁仗犊鼻裈，濛濛烟雨归山村。
+++刘言史
++++北原情三首
错莫天色愁，挽歌出重闉。
谁家白网车，送客入幽尘。
铭旌下官道，葬舆去辚辚。
萧条黄蒿中，奠酒花翠新。
米雪晚霏微，墓成悄无人。
乌鸢下空地，烟火残荒榛。
生人更多苦，入户事盈身。
营营日易深，却到不得频。
寂寥孤隧头，草绿棠梨春。
洛阳城北山，古今葬冥客。
聚骨朽成泥，此山土多白。
近来送葬人，亦去闻归声。
岂能车轮疾，渐是墓侵城。
城中人不绝，哀挽相次行。
莫非北邙后，重向洛城生。
卜地起孤坟，全家送葬去。
归来却到时，不复重知处。
叠叠葬相续，土乾草已绿。
列纸泻壶浆，空向春云哭。
+++刘言史
++++林中独醒
晚来林沼静，独坐间瓢尊。
向己非前迹，齐心欲不言。
微凉生乱筱，轻馥起孤萱。
未得浑无事，瓜田草正繁。
+++刘言史
++++江陵客舍留别樊尚书
信陵门馆下，多病有归思。
坠履忘情后，寒灰更湿时。
委栏芳蕙晚，凭几雪髫垂。
明日秋关外，单车风雨随。

++中卷四百六十九
  
+++长孙佐辅
++++拟古咏河边枯树
野火烧枝水洗根，数围孤树半心存。
应是无机承雨露，却将春色寄苔痕。
+++长孙佐辅
++++别友人
愁多不忍醒时别，想极还寻静处行。
谁遣同衾又分手，不如行路本无情。
+++长孙佐辅
++++伤故人歌妓
愁脸无红衣满尘，万家门户不容身。
曾将一笑君前去，误杀几多回顾人。
+++长孙佐辅
++++南中客舍对雨送故人归北
猿声啾啾雁声苦，卷帘相对愁不语。
几年客吴君在楚，况送君归我犹阻。
家书作得不忍封，北风吹断阶前雨。
+++长孙佐辅
++++杭州秋日别故友
相见又相别，大江秋水深。
悲欢一世事，去住两乡心。
淅沥篱下叶，凄清阶上琴。
独随孤棹去，何处更同衾。
+++长孙佐辅
++++代别后梦别
别中还梦别，悲后更生悲。
觉梦俱千里，追随难再期。
翻思梦里苦，却恨觉来迟。
纵是非真事，何妨梦会时。
+++长孙佐辅
++++答边信（一作代答边信同心结）
征人去年戍辽水，夜得边书字盈纸。
挥刀就烛裁红绮，结作同心答千里。
君寄边书书莫绝，妾答同心心自结。
同心再解心不离，书字频看字愁灭。
结成一夜和泪封，贮书只在怀袖中。
莫如书字故难久，愿学同心长可同。
+++长孙佐辅
++++对镜吟
忆昔逢君新纳娉，青铜铸出千年镜。
意怜光彩固无瑕，义比恩情永相映。
每将鉴面兼鉴心，鉴来不辍情逾深。
君非结心空结带，结处尚新恩已背。
开帘览镜悲难语，对面相看孟门阻。
掩匣徒惭双凤飞，悬台欲效孤鸾舞。
昔日照来人共许，今朝照罢自生疑。
镜上有尘犹可淬，君恩讵肯无回时。

+++长孙佐辅
++++山行书事
日落风𩙮𩙮，驱车行远郊。
中心有所悲，古墓穿黄茅。
茅中狐兔窠，四面乌鸢巢。
鬼火时独出，人烟不相交。
行行近破村，一径欹还坳。
迎霜听蟋蟀，向月看蟏蛸。
翁喜客来至，客业羞厨庖。
浊醪夸泼蚁，时果仍新苞。
相劝对寒灯，呼儿爇枯梢。
性朴颇近古，其言无斗筲。
忧欢世上并，岁月途中抛。
谁知问津客，空作扬雄嘲。
+++长孙佐辅
++++古宫怨
窗前好树名玫瑰，去年花落今年开。
无情春色尚识返，君心忽断何时来。
忆昔妆成候仙仗，宫琐玲珑日新上。
拊心却笑西子嚬，掩鼻谁忧郑姬谤。
草染文章衣下履，花黏甲乙床前帐。
三千玉貌休自夸，十二金钗独相向。
盛衰倾夺欲何如，娇爱翻悲逐佞谀。
重远岂能惭沼鹄，弃前方见泣船鱼。
看笼不记熏龙脑，咏扇空曾秃鼠须。
始喜类萝新托柏，终伤如荠却甘荼。
院深独开还独闭，鹦鹉惊飞苔覆地。
满箱旧赐前日衣，渍枕新垂夜来泪。
痕多开镜照还悲，绿髻青蛾尚未衰。
莫道新缣长绝比，犹逢故剑会相追。

+++长孙佐辅
++++关山月
凄凄还切切，戍客多离别。
何处最伤心，关山见秋月。
关月竟如何，由来远近过。
始经玄菟塞，终绕白狼河。
忽忆秦楼妇，流光应共有。
已得并蛾眉，还知揽纤手。
去岁照同行，比翼复连形。
今宵照独立，顾影自茕茕。
馀晖惭西落，夜夜看如昨。
借问映旌旗，何如鉴帷幕。
拂晓朔风悲，蓬惊雁不飞。
几时征戍罢，还向月中归。
+++长孙佐辅
++++陇西行
阴云凝朔气，陇上正飞雪。
四月草不生，北风劲如切。
朝来羽书急，夜救长城窟。
道隘行不前，相呼抱鞍歇。
人寒指欲堕，马冻蹄亦裂。
射雁旋充饥，斧冰还止渴。
宁辞解围斗，但恐乘疲没。
早晚边候空，归来养羸卒。
+++长孙佐辅
++++寻山家（见《才调集》，《纪事》作羊士谔诗）
独访山家歇还涉，茅屋斜连隔松叶。
主人闻语未开门，绕篱野菜飞黄蝶。
+++长孙佐辅
++++山居
看书爱幽寂，结宇青冥间。
飞泉引风听，古桂和云攀。
地深草木稠，境静鱼鸟闲。
阴气晚出谷，朝光先照山。
有时独杖藜，入夜犹启关。
星昏归鸟过，火出樵童还。
神体自和适，不是离人寰。
+++长孙佐辅
++++楚州盐壒古墙望海
混沌本冥冥，泄为洪川流。
雄哉大造化，万古横中州。
我从西北来，登高望蓬丘。
阴晴乍开合，天地相沉浮。
长风卷繁云，日出扶桑头。
水净露鲛室，烟销凝蜃楼。
时来会云翔，道蹇即津游。
明发促归轸，沧波非宿谋。
+++长孙佐辅
++++闻韦驸马使君迁拜台州
溟藩轸帝忧，见说初鸣驺。
德胜祸先戢，情闲思自流。
蚕殷桑柘空，廪实雀鼠稠。
谏虎昔赐骏，安人将问牛。
曾陪后乘光，共逐平津游。
旌旆拥追赏，歌钟催献酬。
音徽一寂寥，贵贱双沉浮。
北郭乏中崖，东方称上头。
跻山望百城，目尽增遐愁。
海逼日月近，天高星汉秋。
无阶异渐鸿，有志惭驯鸥。
终期促孤棹，暂访天台幽。
+++长孙佐辅
++++山行经村径
一径有人迹，到来唯数家。
依稀听机杼，寂历看桑麻。
雨湿渡头草，风吹坟上花。
却驱羸马去，数点归林鸦。
+++张碧
++++野田行
风昏昼色飞斜雨，冤骨千堆髑髅语。
八纮牢落人物悲，是个田园荒废主。
悲嗟自古争天下，几度乾坤复如此。
秦皇矻矻筑长城，汉祖区区白蛇死。
野田之骨兮又成尘，楼阁风烟兮还复新。
愿得华山之下长归马，野田无复堆冤者。
+++张碧
++++贫女
岂是昧容华，岂不知机织。
自是生寒门，良媒不相识。
+++张碧
++++幽思
金炉烟霭微，银釭残影灭。
出户独裴回，落花满明月。
+++张碧
++++惜花三首
千枝万枝占春开，彤霞著地红成堆。
一窖闲愁驱不去，殷勤对尔酌金杯。
老鸦拍翼盘空疾，准拟浮生如瞬息。
阿母蟠桃香未齐，汉皇骨葬秋山碧。
朝开暮落煎人老，无人为报东君道。
留取秾红伴醉吟，莫教少女来吹扫。
+++张碧
++++游春引三首
句芒爱弄春风权，开萌发翠无党偏。
句芒小女精神巧，机罗杼绮满平川。
五陵年少轻薄客，蛮锦花多春袖窄。
酌桂鸣金玩物华，星蹄绣毂填香陌。
千条碧绿轻拖水，金毛泣怕春江死。
万汇俱含造化恩，见我春工无私理。
+++张碧
++++农父
运锄耕劚侵星起，陇亩丰盈满家喜。
到头禾黍属他人，不知何处抛妻子。
+++张碧
++++古意
銮舆不碾香尘灭，更残三十六宫月。
手持纨扇独含情，秋风吹落横波血。
+++张碧
++++秋日登岳阳楼晴望
三秋倚练飞金盏，洞庭波定平如刬。
天高云卷绿罗低，一点君山碍人眼。
漫漫万顷铺琉璃，烟波阔远无鸟飞。
西南东北竞无际，直疑侵断青天涯。
屈原回日牵愁吟，龙宫感激致应沈。
贾生憔悴说不得，茫茫烟霭堆湖心。
+++张碧
++++鸿沟
毒龙衔日天地昏，八纮叆叇生愁云。
秦园走鹿无藏处，纷纷争处蜂成群。
四溟波立鲸相吞，荡摇五岳崩山根。
鱼虾舞浪狂鳅鲲，龙蛇胆战登鸿门。
星旗羽镞强者尊，黑风白雨东西屯。
山河欲拆人烟分，壮士鼓勇君王存。
项庄愤气吐不得，亚父斗声天上闻。
玉光堕地惊昆仑，留侯气魄吞太华。
舌头一寸生阳春，神农女娲愁不言。
蛇枯老媪啼泪痕，星曹定秤秤王孙。
项籍骨轻迷精魂，沛公仰面争乾坤。
须臾垓下贼星起，歌声缭绕凄人耳。
吴娃捧酒横秋波，霜天月照空城垒。
力拔山兮忽到此，骓嘶懒渡乌江水。
新丰瑞色生楼台，西楚寒蒿哭愁鬼。
三尺霜鸣金匣里，神光一掉八千里。
汉皇骤马意气生，西南扫地迎天子。

+++张碧
++++美人梳头
玉堂花院小枝红，绿窗一片春光晓。
玉容惊觉浓睡醒，圆蟾挂出妆台表。
金盘解下丛鬟碎，三尺巫云绾朝翠。
皓指高低寸黛愁，水精梳滑参差坠。
须臾拢掠蝉鬓生，玉钗冷透冬冰明。
芙蓉拆向新开脸，秋泉慢转眸波横。
鹦鹉偷来话心曲，屏风半倚遥山绿。
+++张碧
++++题祖山人池上怪石
寒姿数片奇突兀，曾作秋江秋水骨。
先生应是厌风云，著向江边塞龙窟。
我来池上倾酒尊，半酣书破青烟痕。
参差翠缕摆不落，笔头惊怪黏秋云。
我闻吴中项容水墨有高价，邀得将来倚松下。
铺却双缯直道难，掉首空归不成画。
+++张碧
++++山居雨霁即事（一作长孙佐辅诗）
结茅苍岭下，自与喧卑隔。
况值雷雨晴，郊原转岑寂。
出门看反照，绕屋残溜滴。
路绝人行，荒陂响蝼蝈。
篱崩瓜豆蔓，圃坏牛羊迹。
断续古祠鸦，高低远村笛。
喜闻东皋润，欲往未通屐。
杖策试危桥，攀萝瞰苔壁。
邻翁夜相访，缓酌聊跂石。
新月出污尊，浮云在巾舄。
常隳腐儒操，谬习经邦画。
有待时未知，非关慕沮溺。
+++张瀛
++++赠琴棋僧歌
我尝听师法一说，波上莲花水中月。
不垢不净是色空，无法无空亦无灭。
我尝听师禅一观，浪溢鳌头蟾魄满。
河沙世界尽空空，一寸寒灰冷灯畔。
我又听师琴一抚，长松唤住秋山雨。
弦中雅弄若铿金，指下寒泉流太古。
我又听师棋一著，山顶坐沈红日脚。
阿谁称是国手人，罗浮道士赌却鹤，输却药。
法怀斟下红霞丹，束手不敢争头角。

++中卷四百七十
  
+++卢殷
++++妾换马
伴凤楼中妾，如龙枥上宛。
同年辞旧宠，异地受新恩。
香阁更衣处，尘蒙喷草痕。
连嘶将忍泪，俱恋主人门。
+++卢殷
++++七夕
河耿月凉时，牵牛织女期。
欢娱方在此，漏刻竟由谁。
定不嫌秋驶，唯当乞夜迟。
全胜客子妇，十载泣生离。
+++卢殷
++++月夜
露下凉生簟，无人月满庭。
难闻逆河浪，徒望白榆星。
树绕孤栖鹊，窗飞就暗萤。
移时宿兰影，思共习芳馨。
+++卢殷
++++仲夏寄江南
五月行将近，三年客未回。
梦成千里去，酒醒百忧来。
晚暮时看槿，悲酸不食梅。
空将白团扇，从寄复裴回。
+++卢殷
++++欲销云
欲隐从龙质，仍馀触石文。
霏微依碧落，仿佛误非云。
度月光无隔，倾河影不分。
如逢作霖处，当为起氤氲。
+++卢殷
++++遇边使
累年无的信，每夜梦边城。
袖掩千行泪，书封一尺情。
+++卢殷
++++移住别居
自到西川住，唯君别有情。
常逢对门远，又隔一重城。
+++卢殷
++++堋口逢友人
艰难别离久，中外往还深。
已改当时法，空馀旧日心。
+++卢殷
++++雨霁登北岸寄友人
稻黄扑扑黍油油，野树连山涧自流。
忆得年时冯翊部，谢郎相引上楼头。
+++卢殷
++++长安亲故
楚兰不佩佩吴钩，带酒城头别旧游。
年事已多筋力在，试将弓箭到并州。
+++卢殷
++++悲秋
秋空雁度青天远，疏树蝉嘶白露寒。
阶下败兰犹有气，手中团扇渐无端。
+++卢殷
++++晚蝉
深藏高柳背斜晖，能轸孤愁减昔围。
犹畏旅人头不白，再三移树带声飞。
+++卢殷
++++维扬郡西亭赠友人
萍飒风池香满船，杨花漠漠暮春天。
玉人此日心中事，何似乘羊入市年。
+++独孤申叔
++++终南精舍月中闻磬
精庐残夜景，天宇灭埃氛。
幽磬此时击，馀音几处闻。
随风树杪去，支策月中分。
断绝如残漏，凄清不隔云。
羁人方罢梦，独雁忽迷群。
响尽河汉落，千山空纠纷。
+++严公弼
++++题汉州西湖
西湖创置自房公，心匠纵横造化同。
见说凤池推独步，高名何事滞川中。
+++严公贶
++++题汉州西湖
凤沼才难尽，馀思凿西湖。
珍木罗修岸，冰光映坐隅。
琴台今寂寞，竹岛尚萦纡。
犹蕴济川志，芳名终不渝。
+++庄南杰
++++湘弦曲
楚云铮铮戛秋露，巫云峡雨飞朝暮。
磬高敲百尺楼，孤猿夜哭千丈树。
云轩碾火声珑珑，连山卷尽长江空。
莺啼寂寞花枝雨，鬼啸荒郊松柏风。
满堂怨咽悲相续，苦调中含古离曲。
繁弦响绝楚魂遥，湘江水碧湘山绿。
+++庄南杰
++++黄雀行
穿屋穿墙不知止，争树争巢入营死。
林间公子挟弹弓，一丸致毙花丛里。
小口黄雏未有知，青天不解高高飞。
虞人设网当要路，白日啾嘲祸万机。
+++庄南杰
++++雁门太守行
旌旗闪闪摇天末，长笛横吹虏尘阔。
跨下嘶风白练狞，腰间切玉青蛇活。
击革摐金燧牛尾，犬羊兵败如山死。
九泉寂寞葬秋虫，湿云荒草啼秋思。
+++庄南杰
++++阳春曲
紫锦红囊香满风，金鸾玉轼摇丁冬。
沙鸥白羽翦晴碧，野桃红艳烧春空。
芳草绵延锁平地，垄蝶双双舞幽翠。
凤叶龙吟白日长，落花声底仙娥醉。
+++庄南杰
++++伤歌行
兔走乌飞不相见，人事依稀速如电。
王母夭桃一度开，玉楼红粉千回变。
车驰马走咸阳道，石家旧宅空荒草。
秋雨无情不惜花，芙蓉一一惊香倒。
劝君莫谩栽荆棘，秦皇虚费驱山力。
英风一去更无言，白骨沉埋暮山碧。
+++李溟
++++无题
乔木挂斗邑，水驿坏门开。
向月片帆去，背云行雁来。
晚年名利迹，宁免路岐哀。
前计不能息，若为玄鬓回。
+++贺兰朋吉
++++客舍喜友人相访
荒居无四邻，谁肯访来频。
树秋中叶，他乡病里身。
雁声风送急，萤影月流新。
独为成名晚，多惭见友人。
+++王鲁复
++++诣李侍郎
文字元无底，功夫转到难。
苦心三百首，暂请侍郎看。
+++王鲁复
++++吊灵均
万古汨罗深，骚人道不沉。
明明唐日月，应见楚臣心。
+++王鲁复
++++吊韩侍郎
星落少微宫，高人入古风。
几年才子泪，并写五言中。
+++王鲁复
++++故白岩禅师院
能师还世名还在，空闭禅堂满院苔。
花树不随人寂寞，数枝犹自出墙来。
+++徐希仁
++++招玉川子咏新文
清气宿我心，结为清泠音。
一夜吟不足，君来相和吟。

++中卷四百七十一
  
+++雍裕之
++++五杂组
五杂组，刺绣窠。
往复还，织锦梭。
不得已，戍交河。
+++雍裕之
++++剪彩花
敢竞桃李色，自呈刀尺功。
蝶犹迷剪翠，人岂辨裁红。
+++雍裕之
++++春晦送客（一作三月晦日郊外送客）
野酌乱无巡，送君兼送春。
明年春色至，莫作未归人。
+++雍裕之
++++自君之出矣
自君之出矣，宝镜为谁明。
思君如陇水，长闻呜咽声。
+++雍裕之
++++四气
春禽犹竞啭，夏木忽交阴。
稍觉秋山远，俄惊冬霰深。
+++雍裕之
++++四色
壶中冰始结，盘上露初圆。
何意瑶池雪，欲夺鹤毛鲜。
道士牛已至，仙家鸟亦来。
骨为神不朽，眼向故人开。
劳鲂莲渚内，汗马火旂间。
平生血诚尽，不独左轮殷。
已见池尽墨，谁言突不黔。
漆身恩未报，貂裘弊岂嫌。
+++雍裕之
++++大言
四溟杯渌醑，五岳髻青螺。
挥汗曾成雨，画地亦成河。
+++雍裕之
++++细言
蚊眉自可托，蜗角岂劳争。
欲效丝毫力，谁知蝼蚁诚。
+++雍裕之
++++山中桂
八树拂丹霄，四时青不凋。
秋风何处起，先袅最长条。
+++雍裕之
++++芦花
夹岸复连沙，枝枝摇浪花。
月明浑似雪，无处认渔家。
+++雍裕之
++++江边柳
袅袅古堤边，青青一树烟。
若为丝不断，留取系郎船。
+++雍裕之
++++江上山
绮霞明赤岸，锦缆绕丹枝。
楚客正愁绝，西风且莫吹。
+++雍裕之
++++游丝
游丝何所似，应最似春心。
一向风前乱，千条不可寻。
+++雍裕之
++++柳絮
无风才到地，有风还满空。
缘渠偏似雪，莫近鬓毛生。
+++雍裕之
++++残莺
花阑莺亦懒，不语似含情。
何言百啭舌，唯馀一两声。
+++雍裕之
++++早蝉
一声清溽暑，几处促流年。
志士心偏苦，初闻独泫然。
+++雍裕之
++++秋蛩
雨绝苍苔地，月斜青草阶。
蛩鸣谁不怨，况是正离怀。
+++雍裕之
++++江上闻猿
枫岸月斜明，猿啼旅梦惊。
愁多肠易断，不待第三声。
+++雍裕之
++++折柳赠行人
那言柳乱垂，尽日任风吹。
欲识千条恨，和烟折一枝。
+++雍裕之
++++题蒲葵扇
倾心曾向日，在手幸摇风。
羡尔逢提握，知名自谢公。
+++雍裕之
++++赠苦行僧
幽深红叶寺，清净白毫僧。
殿长鸣磬，低头礼昼灯。
+++雍裕之
++++两头纤纤
两头纤纤八字眉，半白半黑灯影帷。
腷腷膊膊晓禽飞，磊磊落落秋果垂。
+++雍裕之
++++了语
扫却烟尘寇初剿，深水高林放鱼鸟。
鸡人唱绝残漏晓，仙乐拍终天悄悄。
+++雍裕之
++++不了语
浮名世利知多少，朝市喧喧尘扰扰。
车马交驰往复来，钟鼓相催天又晓。
+++雍裕之
++++听弹沈湘
贾谊投文吊屈平，瑶琴能写此时情。
秋风一奏沈湘曲，流水千年作恨声。
+++雍裕之
++++豪家夏冰咏
金错银盘贮赐冰，清光如耸玉山棱。
无论尘客闲停扇，直到消时不见蝇。
+++雍裕之
++++宿棣华馆闻雁
不堪旅宿棣花馆，况有离群鸿雁声。
一点秋灯残影下，不知寒梦几回惊。
+++雍裕之
++++农家望晴
尝闻秦地西风雨，为问西风早晚回。
白发老农如鹤立，麦场高处望云开。
+++雍裕之
++++宫人斜
几多红粉委黄泥，野鸟如歌又似啼。
应有春魂化为燕，年来飞入未央栖。
+++雍裕之
++++曲江池上
殷勤春在曲江头，全藉群仙占胜游。
何必三山待鸾鹤，年年此地是瀛洲。

++中卷四百七十二
  
+++段弘古
++++奉陪吕使君楼上夜看花
城上芳园花满枝，城头太守夜看时。
为报林中高举烛，感人情思欲题诗。
+++何元上
++++所居寺院凉夜书情，呈上吕和叔温郎中
庾公念病宜清暑，遣向僧家占上方。
月光似水衣裳湿，松气如秋枕簟凉。
幸以薄才当客次，无因弱羽逐鸾翔。
何由一示云霄路，肠断星星两鬓霜。
+++宋济
++++塞上闻笛（一作和王七度玉门关上吹笛）
胡儿吹笛戍楼间，楼上萧条海月闲。
借问梅花何处落，风吹一夜满关山。
+++宋济
++++东邻美人歌
花暖江城斜日阴，莺啼绣户晓云深。
春风不道珠帘隔，传得歌声与客心。
+++符载
++++题李八百洞
太极之年混沌坼，此山亦是神仙宅。
后世何人来飞升，紫阳真人李八百。
+++符载
++++甘州歌
月里嫦娥不画眉，只将云雾作罗衣。
不知梦逐青鸾去，犹把花枝盖面归。
+++符载
++++句
绿迸穿篱笋，红飘隔户花。（见《杨慎外集》）
+++张俨
++++贞元八年十二月谒先主庙绝句三首
仗顺继皇业，并吞势由己。
天命屈雄图，谁歌大风起。
得股肱贤明，能以奇用兵。
何事伤客情，何人归帝京。
雄名垂竹帛，荒陵压阡陌。
终古更何闻，悲风入松柏。
+++先汪
++++题安乐山（合江青溪上六七里，隋刘珍登真之地，有祠）
碧峰横倚白云端，隋氏真人化迹残。
翠柏不凋龙骨瘦，石泉犹在镜光寒。
+++李赤
++++姑熟杂咏（一作李白诗） 姑熟溪
爱此溪水闲，乘流兴无极。
击楫怕鸥惊，垂竿待鱼食。
波翻晓霞影，岸叠春山色。
何处浣纱人，红颜未相识。
+++李赤
++++姑熟杂咏 丹阳湖
湖与元气通，风波浩难止。
天外贾客归，云间片帆起。
龟游莲叶上，鸟宿芦花里。
少女棹舟归，歌声逐流水。
+++李赤
++++姑熟杂咏 谢公宅
青山日将暝，寂寞谢公宅。
竹里无人声，池中虚月白。
荒庭衰草遍，废井苍苔积。
唯有清风闻，时时起泉石。
+++李赤
++++姑熟杂咏 凌歊台
旷望登古台，台高极人目。
叠嶂列远空，闲花杂平陆。
白云入窗牖，野翠生松竹。
欲览碑上文，苔侵岂堪读。
+++李赤
++++姑熟杂咏 桓公井
桓公名已古，废井曾未竭。
石甃冷苍苔，寒泉湛孤月。
秋来桐暂落，春至桃还发。
路远人罕窥，谁能见清澈。
+++李赤
++++姑熟杂咏 慈姥竹
野竹攒石生，含烟映江岛。
翠色落波深，虚声带寒早。
龙吟曾未听，凤曲吹应好。
不学蒲柳凋，贞心常自保。
+++李赤
++++姑熟杂咏 望夫山
颙望临碧空，怨情感离别。
芳草不知愁，岩花但争发。
云山万重隔，音信千里绝。
春去秋复来，相思几时歇。
+++李赤
++++姑熟杂咏 牛渚矶
绝壁临巨川，连峰势相向。
乱石流洑间，回波自成浪。
但惊群木秀，莫测精灵状。
更听猿夜啼，忧心醉江上。
+++李赤
++++姑熟杂咏 灵墟山
丁令辞世人，拂衣向仙路。
伏炼九丹成，方随五云去。
松萝蔽幽洞，桃杏深隐处。
不知曾化鹤，辽海归几度。
+++李赤
++++姑熟杂咏 天门山
迥出江水上，双峰自相对。
岸映松色寒，石分浪花碎。
参差远天际，缥缈晴霞外。
落日舟去遥，回首沈青霭。
+++薛𦀒
++++敕赠康尚书美人
天门喜气晓氛氲，圣主临轩召冠军。
欲令从此行霖雨，先赐巫山一片云。
+++孙叔向
++++将赴东都上李相国
四海兵初偃，平津阁正开。
谁知大炉火，还有不然灰。
+++孙叔向
++++题昭应温泉
一道温泉绕御楼，先皇曾向此中游。
虽然水是无情物，也到宫前咽不流。
+++孙叔向
++++送咸安公主
卤簿迟迟出国门，汉家公主嫁乌孙。
玉颜便向穹庐去，卫霍空承明主恩。
+++刘皂
++++边城柳
一株新柳色，十里断孤城。
为近东西路，长悬离别情。
+++刘皂
++++长门怨三首
雨滴长门秋夜长，愁心和雨到昭阳。
泪痕不学君恩断，拭却千行更万行。
宫殿沈沈月欲分，昭阳更漏不堪闻。
珊瑚枕上千行泪，不是思君是恨君。
蝉鬓慵梳倚帐门，蛾眉不扫惯承恩。
旁人未必知心事，一面残妆空泪痕。
+++刘皂
++++旅次朔方（一作贾岛诗）
客舍并州数十霜，归心日夜忆咸阳。
无端又渡桑干水，却望并州似故乡。
+++杨厚
++++早起
星汉转寒更，伊余索寞情。
钟催归梦断，雁引远愁生。
危壁兰光暗，疏帘露气清。
闲庭聊一望，海日未分明。
+++裴交泰
++++长门怨
自闭长门经几秋，罗衣湿尽泪还流。
一种蛾眉明月夜，南宫歌管北宫愁。
+++李秘
++++禁中送任山人
子去非长往，君恩取大还。
补天留彩石，缩地入青山。
献寿千春外，来朝数月间。
莫抛残药物，窃取驻童颜。
+++殷尧恭
++++府试中元观道流步虚（一作殷尧藩诗）
玄都开秘箓，白石礼先生。
上界秋光静，中元夜景清。
星辰朝帝处，鸾鹤步虚声。
玉洞花长发，珠宫月最明。
扫坛天地肃，投简鬼神惊。
倘赐刀圭药，还成不死名。
+++林杰
++++王仙坛
羽客已登仙路去，丹炉草木尽凋残。
不知千载归何日，空使时人扫旧坛。
+++林杰
++++乞巧
七夕今宵看碧霄，牵牛织女渡河桥。
家家乞巧望秋月，穿尽红丝几万条。
+++林杰
++++句
金盘摘下挂朱颗，红壳开时饮玉浆。（咏荔枝见《纪事》）
+++郑立之
++++哭林杰
才高未及贾生年，何事孤魂逐逝川。
萤聚帐中人已去，鹤离台上月空圆。
+++苏郁
++++咏和亲
关月夜悬青冢镜，寒云秋薄汉宫罗。
君王莫信和亲策，生得胡雏虏更多。
+++苏郁
++++鹦鹉词
莫把金笼闭鹦鹉，个个分明解人语。
忽然更向君前言，三十六宫愁几许。
+++苏郁
++++步虚词
十二楼藏玉堞中，凤凰双宿碧芙蓉。
流霞浅酌谁同醉，今夜笙歌第几重。
+++苏郁
++++句
吟倚雨残树，月收山下村。（见张为《主客图》）
+++浩虚舟
++++赋得琢玉成器
已沐识坚贞，应怜器未成。
辉山方可重，散璞乍堪惊。
玷灭随心正，瑕消夺眼明。
琢磨虹气在，拂拭水容生。
赏玩冰光冷，提携月魄轻。
伫当亲捧握，瑚琏幸齐名。
+++蔡京
++++责商山四皓
秦末家家思逐鹿，商山四皓独忘机。
如何鬓发霜相似，更出深山定是非。
+++蔡京
++++假节邕交道由吴溪
停桡横水中，举目孤烟外。
借问吴溪人，谁家有山卖。
+++蔡京
++++咏子规
千年冤魄化为禽，永逐悲风叫远林。
愁血滴花春艳死，月明飘浪冷光沉。
凝成紫塞风前泪，惊破红楼梦里心。
肠断楚词归不得，剑门迢递蜀江深。
+++张顶
++++献蔡京
抛却长竿卷却丝，手持蓑笠献新诗。
临川太守清如镜，不是渔人下钓时。

++中卷四百七十三
  
+++李逢吉
++++享惠昭太子庙乐章
既洁酒醴，聿陈熟腥。
肃将震念，昭格储灵。
展矣礼典，薰然德馨。
愔愔管磬，亦具是听。
+++李逢吉
++++望京楼上寄令狐华州
祇役滞南服，颓思属暮年。
闲上望京台，万山蔽其前。
落日归飞翼，连翩东北天。
涪江适在下，为我久潺湲。
中叶成文教，德威清远边。
颁条信徒尔，华发生苍然。
寄怀三峰守，岐路隔云烟。
+++李逢吉
++++再赴襄阳，辱宣武相公贻诗，今用奉酬
解韍辞丹禁，扬旌去赤墀。
自惊非素望，何力及清时。
又据三公席，多惭四老祠。
岘山风已远，棠树事难追。
江汉饶春色，荆蛮足梦思。
唯怜吐凤句，相示凿龙期。
+++李逢吉
++++奉送李相公重镇襄阳
海内埏埴遍，汉阴旌旆还。
望留丹阙下，恩在紫霄间。
冰雪背秦岭，风烟经武关。
树皆人尚爱，辕即吏曾攀。
自惜两心合，相看双鬓斑。
终期谢戎务，同隐凿龙山。
+++李逢吉
++++和严揆省中宿斋遇令狐员外当直之作
致斋分直宿南宫，越石卢谌此夜同。
位极班行犹念旧，名题章奏亦从公。
曾驱爪士三边静，新赠髯参六义穷。
竟夕文昌知有月，可怜如在庾楼中。
+++李逢吉
++++奉酬忠武李相公见寄
直继先朝卫与英，能移孝友作忠贞。
剑门失险曾缚虎，淮水安流缘斩鲸。
黄阁碧幢惟是俭，三公二伯未为荣。
惠连忽赠池塘句，又遣羸师破胆惊。
+++李逢吉
++++酬致政杨祭酒见寄
初还相印罢戎旃，获守皇居在紫烟。
妄比酂侯功蔑尔，每怀疏傅意悠然。
应将半俸沾闾里，料入中条访洞天。
十载别离那可道，倍令惊喜见来篇。
+++李逢吉
++++送令狐秀才赴举
子有雄文藻思繁，龆年射策向金门。
前随鸾鹤登霄汉，却望风沙走塞垣。
独忆忘机陪出处，自怜何力继飞翻。
那堪两地生离绪，蓬户长扃行旅喧。
+++于頔
++++郡斋卧疾赠昼上人
夙陪翰墨徒，深论穷文格。
丽则风骚后，公然我词客。
晚依方外友，极理探精赜。
吻合南北宗，昼公我禅伯。
尤明性不染，故我行贞白。
随顺令得解，故我言芳泽。
霅水漾清浔，吴山横碧岑。
含珠复蕴玉，价重双南金。
的皪曜奇彩，凄清流雅音。
商声发楚调，调切谱瑶琴。
吴山为我高，霅水为我深。
万景徒有象，孤云本无心。
众木岂无声，椅桐有清响。
众耳岂不聆，钟期有真赏。
高洁古人操，素怀夙所仰。
觌君冰雪姿，祛我淫滞想。
常吟柳恽诗，苕浦久相思。
逮此远为郡，蘋洲芳草衰。
逢师年腊长，值我病容羸。
共话无生理，聊用契心期。
+++于頔
++++和丘员外题湛长史旧居
萧条历山下，水木无氛滓。
王门结长裾，岩扃怡暮齿。
昔贤枕高躅，今彦仰知止。
依依瞩烟霞，眷眷返墟里。
湛生久已没，丘也亦同耻。
立言咸不朽，何必在青史。
+++卢景亮
++++寒夜闻霜钟
洪钟发长夜，清响出层岑。
暗入繁霜切，遥传古寺深。
何城乱远漏，几处杂疏砧。
已警离人梦，仍沾旅客襟。
待时当命侣，抱器本无心。
倘若无知者，谁能设此音。
+++李渤
++++南溪诗
玄岩丽南溪，新泉发幽色。
岩泉孕灵秀，云烟纷崖壁。
斜峰信天插，奇洞固神辟。
窈窕去未穷，环回势难极。
玉池似无水，玄井昏不测。
仙户掩复开，乳膏凝更滴。
丹砂有遗址，石径无留迹。
南眺苍梧云，北望洞庭客。
萧条风烟外，爽朗形神寂。
若值浮丘翁，从此谢尘役。
+++李渤
++++喜弟淑再至为长歌
前年别时秋九月，白露吹霜金吹烈。
离鸿一别影初分，泪袖双挥心哽咽。
别来几度得音书，南岳知□□□□。
庐山峨峨倚天碧，捧排空崖千万尺。
社榜长题高士名，食堂每记云山迹。
我本开云此山住，偶为名利相萦误。
自负心机四十年，羞闻社客山中篇。
忧时魂梦忆归路，觉来疑在林中眠。
昨日亭前乌鹊喜，果得今朝尔来此。
吾吟行路五十篇，尽说江南数千里。
自怜兄弟今五人，共萦儒素家尚贫。
虽然廪饩各不一，就中总免拘常伦。
长兄年少曾落托，拔剑沙场随卫霍。
口里虽谭周孔文，怀中不舍孙吴略。
次兄一生能苦节，夏聚流萤冬映雪。
非论疾恶志如霜，更觉临泉心似铁。
第三之兄更奇异，昂昂独负青云志。
下看金玉不如泥，肯道王侯身可贵。
却愁清逸不干时，高踪大器无人知。
倘逢感激许然诺，必能万古留清规。
念尔年来方二十，夙夜孜孜能独立。
卷中笔落星汉摇，洞里丹灵鬼神泣。
嗟余流浪心最狂，十年学剑逢时康。
心中不解事拘束，世间谈笑多相妨。
广海青山殊未足，逢著高楼还醉宿。
朝走安公枥上驹，暮伦陶令篱边菊。
近来诗思殊无况，苦被时流不相放。
云腾浪走势未衰，鹤膝蜂腰岂能障。
送尔为文殊不识，贵从一一传胸臆。
若到湖南见紫霄，会须待我同攀陟。
+++李渤
++++留别南溪二首
常叹春泉去不回，我今此去更难来。
欲知别后留情处，手种岩花次第开。
如云不厌苍梧远，似雁逢春又北归。
惟有隐山溪上月，年年相望两依依。
+++李渤
++++桂林叹雁
三朝四黜倦遐征，往复皆愁万里程。
尔解分飞却回去，我方从此向南行。
+++孟简
++++享惠昭太子庙乐章
喧喧金石容既缺，肃肃羽驾就行列。
缑山遗响昔所闻，庙庭进旅今攸设。
+++孟简
++++拟古
剑客不夸貌，主人知此心。
但营纤毫义，肯计千万金。
勇发看鸷击，愤来听虎吟。
平生贵酬德，刃敌无幽深。
+++孟简
++++咏欧阳行周事
有客西北逐，驱马次太原。
太原有佳人，神艳照行云。
座上转横波，流光注夫君。
夫君意荡漾，即日相交欢。
定情非一词，结念誓青山。
生死不变易，中诚无间言。
此为太学徒，彼属北府官。
中夜欲相从，严城限军门。
白日欲同居，君畏仁人闻。
忽如陇头水，坐作东西分。
惊离肠千结，滴泪眼双昏。
本达京师回，贺期相追攀。
宿约始乖阻，彼忧已缠绵。
高髻若黄鹂，危鬓如玉蝉。
纤手自整理，剪刀断其根。
柔情托侍儿，为我遗所欢。
所欢使者来，侍儿因复前。
抆泪取遗寄，深诚祈为传。
封来赠君子，愿言慰穷泉。
使者回复命，迟迟蓄悲酸。
詹生喜言旋，倒履走迎门。
长跪听未毕，惊伤涕涟涟。
不饮亦不食，哀心百千端。
襟情一夕空，精爽旦日残。
哀哉浩然气，溃散归化元。
短生虽别离，长夜无阻难。
双魂终会合，两剑遂蜿蜒。
丈夫早通脱，巧笑安能干。
防身本苦节，一去何由还。
后生莫沈迷，沈迷丧其真。
+++孟简
++++惜分阴
业广因功苦，拳拳志士心。
九流难酌挹，四海易消沈。
对景嗟移晷，窥园讵改阴。
三冬劳聚学，驷景重兼金。
刺股情方励，偷光思益深。
再中如可冀，终嗣绝编音。
+++孟简
++++嘉禾合颖
玉烛将成岁，封人亦自歌。
八方沾圣泽，异亩发嘉禾。
共秀芳何远，连茎瑞且多。
颖低甘露滴，影乱惠风过。
表稔由神化，为祥识气和。
因知兴嗣岁，王道旧无颇。
+++孟简
++++赋得亚父碎玉斗
献谋既我违，积愤从心痗。
鸿门入已迫，赤帝时潜退。
宝位方苦竞，玉斗何情爱。
犹看虹气凝，讵惜冰姿碎。
而嗟大事返，当起千里悔。
谁为西楚王，坐见东城溃。
+++孟简
++++酬施先辈
襄阳才子得声多，四海皆传古镜歌。
乐府正声三百首，梨园新入教青娥。
+++王仲舒
++++寄李十员外
百丈悬泉旧卧龙，欲将肝胆佐时雍。
惟愁又入烟霞去，知在庐峰第几重。
+++孙革
++++访羊尊师（一作贾岛诗）
松下问童子，言师采药去。
只在此山中，云深不知处。
+++汪万於
++++晚眺
杖策倚柴门，泉声隔岸闻。
夕阳诸岭出，晴雪万山分。
静对豺狼窟，幽观鹿豕群。
今宵寒月近，东北扫浮云。
+++何儒亮
++++亚父碎玉斗
嬴女昔解网，楚王有遗躅。
破关既定秦，碎首闻献玉。
贞姿应刃散，清响因风续。
匪徇切泥功，将明怀璧辱。
莫量汉祖德，空受项君勖。
事去见前心，千秋渭水绿。
+++李宗闵
++++赠毛仙翁
不知仙客占青春，肌骨才教称两旬。
俗眼暂惊相见日，疑心未测几时人。
闲推甲子经何代，笑说浮生老此身。
残药倘能沾朽质，愿将霄汉永为邻。
+++韦表微
++++池州夫子庙麟台
二仪既闭，三象乃乖。
圣道埋郁，人心不开。
上无文武，下有定哀。
吁嗟麟兮，孰为来哉。
周虽不纲，孔实嗣圣。
诗书既删，礼乐大定。
劝善惩恶，奸邪乃正。
吁嗟麟兮，克昭符命。
圣与时合，代行位尊。
苟或乖戾，身穷道存。
於昭鲁邑，栖迟孔门。
吁嗟麟兮，孰知其仁。
运极数残，德至时否。
楚国浸广，秦封益侈。
墙仞迫厄，崎岖阙里。
吁嗟麟兮，靡有攸止。
世治则麟，世乱则麇。
出非其时，麋鹿同群。
孔不自圣，麟不自祥。
吁嗟麟兮，天何所亡。

++中卷四百七十四
  
+++徐凝
++++送马向入蜀
游子出咸京，巴山万里程。
白云连鸟道，青壁遰猿声。
雨雪经泥坂，烟花望锦城。
工文人共许，应纪蜀中行。
+++徐凝
++++送李补阙归朝
驷马归咸秦，双凫出海门。
还从清切禁，再沐圣明恩。
礼乐中朝贵，文章大雅存。
江湖多放逸，献替欲谁论。
+++徐凝
++++送日本使还
绝国将无外，扶桑更有东。
来朝逢圣日，归去及秋风。
夜泛潮回际，晨征苍莽中。
鲸波腾水府，蜃气壮仙宫。
天眷何期远，王文久已同。
相望杳不见，离恨托飞鸿。
+++徐凝
++++题开元寺牡丹
此花南地知难种，惭愧僧闲用意栽。
海燕解怜频睥睨，胡蜂未识更徘徊。
虚生芍药徒劳妒，羞杀玫瑰不敢开。
惟有数苞红萼在，含芳只待舍人来。
+++徐凝
++++香炉峰
香炉一峰绝，顶在寺门前。
尽是玲珑石，时生旦暮烟。
+++徐凝
++++白铜鞮
騕褭锦障泥，楼头日又西。
留欢住不住，素齿白铜鞮。
+++徐凝
++++杨叛儿
哀怨杨叛儿，骀荡郎知否。
香死博山炉，烟生白门柳。
+++徐凝
++++春寒
乱雪从教舞，回风任听吹。
春寒能作底，已被柳条欺。
+++徐凝
++++庐山独夜
寒空五老雪，斜月九江云。
钟声知何处，苍苍树里闻。
+++徐凝
++++天台独夜
银地秋月色，石梁夜溪声。
谁知屐齿尽，为破烟苔行。
+++徐凝
++++送寒岩归士
不挂丝纩衣，归向寒岩栖。
寒岩风雪夜，又过岩前溪。
+++徐凝
++++送陈司马
家寄茅洞中，身游越城下。
宁知许长史，不忆陈司马。
+++徐凝
++++武夷山仙城
武夷无上路，毛径不通风。
欲共麻姑住，仙城半在空。
+++徐凝
++++避暑二首
一株金染密，数亩碧鲜疏。
避暑临溪坐，何妨直钓鱼。
斑多筒簟冷，发少角冠清。
避暑长林下，寒蝉又有声。
+++徐凝
++++浙西李尚书奏毁淫昏庙
传闻废淫祀，万里静山陂。
欲慰灵均恨，先烧靳尚祠。
+++徐凝
++++酬相公再游云门寺
远羡五云路，逶迤千骑回。
遗簪唯一去，贵赏不重来。
+++徐凝
++++杭州祝涛头二首
不道沙堤尽，犹欺石栈顽。
寄言飞白雪，休去打青山。
倒打钱塘郭，长驱白浪花。
吞吴休得也，输却五千家。
+++徐凝
++++问渔叟
生事同漂梗，机心在野船。
如何临逝水，白发未忘筌。
+++徐凝
++++云封庵
登岩背山河，立石秋风里。
隐见浙江涛，一尺东沟水。
+++徐凝
++++汉宫曲
水色帘前流玉霜，赵家飞燕侍昭阳。
掌中舞罢箫声绝，三十六宫秋夜长。
+++徐凝
++++和嵩阳客月夜忆上清人
独夜嵩阳忆上仙，月明三十六峰前。
瑶池月胜嵩阳月，人在玉清眠不眠。
+++徐凝
++++八月望夕雨
今年八月十五夜，寒雨萧萧不可闻。
如练如霜在何处，吴山越水万重云。
+++徐凝
++++观浙江涛
浙江悠悠海西绿，惊涛日夜两翻覆。
钱塘郭里看潮人，直至白头看不足。
+++徐凝
++++庐山瀑布
虚空落泉千仞直，雷奔入江不暂息。
今古长如白练飞，一条界破青山色。
+++徐凝
++++嘉兴寒食
嘉兴郭里逢寒食，落日家家拜扫回。
唯有县前苏小小，无人送与纸钱来。
+++徐凝
++++忆扬州
萧娘脸下难胜泪，桃叶眉头易得愁。
天下三分明月夜，二分无赖是扬州。
+++徐凝
++++八月灯夕寄游越施秀才
四天净色寒如水，八月清辉冷似霜。
想得越人今夜见，孟家珠在镜中央。
+++徐凝
++++八月十五夜
皎皎秋空八月圆，常娥端正桂枝鲜。
一年无似如今夜，十二峰前看不眠。
+++徐凝
++++题伍员庙
千载空祠云海头，夫差亡国已千秋。
浙波只有灵涛在，拜奠青山人不休。
+++徐凝
++++员峤先生
员峤先生无白发，海烟深处采青芝。
逢人借问陶唐主，欲进冰蚕五色丝。
+++徐凝
++++莫愁曲
玳瑁床头刺战袍，碧纱窗外叶骚骚。
若为教作辽西梦，月冷如丁风似刀。
+++徐凝
++++寄白司马
三条九陌花时节，万户千车看牡丹。
争遣江州白司马，五年风景忆长安。
+++徐凝
++++相思林
游客远游新过岭，每逢芳树问芳名。
长林遍是相思树，争遣愁人独自行。
+++徐凝
++++寄海峤丈人
万丈只愁沧海浅，一身谁测岁华遥。
自言来此云边住，曾看秦王树石桥。
+++徐凝
++++寄潘先生
至人知姓不知名，闻道黄金骨节轻。
世上仙方无觅处，欲来西岳事先生。
+++徐凝
++++宫中曲二首
披香侍宴插山花，厌著龙绡著越纱。
恃赖倾城人不及，檀妆唯约数条霞。
身轻入宠尽恩私，腰细偏能舞柘枝。
一日新妆抛旧样，六宫争画黑烟眉。
+++徐凝
++++七夕
一道鹊桥横渺渺，千声玉佩过玲玲。
别离还有经年客，怅望不如河鼓星。
+++徐凝
++++八月九月望夕雨
八月繁云连九月，两回三五晦漫漫。
一年怅望秋将尽，不得常娥正面看。
+++徐凝
++++喜雪
长爱谢家能咏雪，今朝见雪亦狂歌。
杨花道即偷人句，不那杨花似雪何。
+++徐凝
++++春饮
乌家若下蚁还浮，白玉尊前倒即休。
不是春来偏爱酒，应须得酒遣春愁。
+++徐凝
++++二月望日
长短一年相似夜，中秋未必胜中春。
不寒不暖看明月，况是从来少睡人。
+++徐凝
++++读远书
两转三回读远书，画檐愁见燕归初。
百花时节教人懒，云髻朝来不欲梳。
+++徐凝
++++古树
古树欹斜临古道，枝不生花腹生草。
行人不见树少时，树见行人几番老。
+++徐凝
++++独住僧
百补袈裟一比丘，数茎长睫覆青眸。
多应独住山林惯，唯照寒泉自剃头。
+++徐凝
++++伤画松道芬上人（因画钓台江山而逝）
百法驱驰百年寿，五劳消瘦五株松。
昨来闻道严陵死，画到青山第几重。
+++徐凝
++++观钓台画图
一水寂寥青霭合，两崖崔崒白云残。
画人心到啼猿破，欲作三声出树难。
+++徐凝
++++荆巫梦思
楚水白波风袅袅，荆门暮色雨萧萧。
相思合眼梦何处，十二峰高巴字遥。
+++徐凝
++++浙东故孟尚书种柳
孟家种柳东城去，临水逶迤思故人。
不似当时大司马，重来得见汉南春。
+++徐凝
++++长洲览古
吴王上国长洲奢，翠黛寒江一道斜。
伤见摧残旧宫树，美人曾插九枝花。
+++徐凝
++++却归旧山望月有寄
年年明月总相似，大抵人情自不同。
今夜故山依旧见，班家扇样碧峰东。
+++徐凝
++++再归松溪旧居宿西林
五粒松深溪水清，众山摇落月偏明。
西林静夜重来宿，暗记人家犬吠声。
+++徐凝
++++玩花五首
一树梨花春向暮，雪枝残处怨风来。
明朝渐校无多去，看到黄昏不欲回。
麹尘溪上素红枝，影在溪流半落时。
时人自惜花肠断，春风却是等闲吹。
朱霞焰焰山枝动，绿野声声杜宇来。
谁为蜀王身作鸟，自啼还自有花开。
谁家踯躅青林里，半见殷花焰焰枝。
忆得倡楼人送客，深红衫子影门时。
花到蔷薇明艳绝，燕支颗破麦风秋。
一番弄色一番退，小妇轻妆大妇愁。
+++徐凝
++++长庆春
山头水色薄笼烟，久客新愁长庆年。
身上五劳仍病酒，夭桃窗下背花眠。
+++徐凝
++++山鹧鸪词
南越岭头山鹧鸪，传是当时守贞女。
化为飞鸟怨何人，犹有啼声带蛮语。
+++徐凝
++++郑女出参丈人词
凤钗翠翘双宛转，出见丈人梳洗晚。
掣曳罗绡跪拜时，柳条无力花枝软。
+++徐凝
++++春雨
花时闷见联绵雨，云入人家水毁堤。
昨日春风源上路，可怜红锦枉抛泥。
+++徐凝
++++和白使君木兰花
枝枝转势雕弓动，片片摇光玉剑斜。
见说木兰征戍女，不知那作酒边花。
+++徐凝
++++正月十五夜呈幕中诸公
宵游二万七千人，独坐重城圈一身。
步月游山俱不得，可怜辜负白头春。
+++徐凝
++++乐府新诗
一声卢女十三弦，早嫁城西好少年。
不羡越溪歌者苦，采莲归去绿窗眠。
+++徐凝
++++春陪相公看花宴会二首
丞相邀欢事事同，玉箫金管咽东风。
百分春酒莫辞醉，明日的无今日红。
木兰花谢可怜条，远道音书转寂寥。
春去一年春又尽，几回空上望江桥。
+++徐凝
++++牡丹
何人不爱牡丹花，占断城中好物华。
疑是洛川神女作，千娇万态破朝霞。
+++徐凝
++++过马当
风波隐隐石苍苍，送客灵鸦拂去樯。
三月尽头云叶秀，小姑新著好衣裳。
+++徐凝
++++金谷览古
金谷园中数尺土，问人知是绿珠台。
绿珠歌舞天下绝，唯与石家生祸胎。
+++徐凝
++++上阳红叶
洛下三分红叶秋，二分翻作上阳愁。
千声万片御沟上，一片出宫何处流。
+++徐凝
++++洛城秋砧
三川水上秋砧发，五凤楼前明月新。
谁为秋砧明月夜，洛阳城里更愁人。
+++徐凝
++++和川守侍郎缑山题仙庙
王子缑山石殿明，白家诗句咏吹笙。
安知散席人间曲，不是寥天鹤上声。
+++徐凝
++++和夜题玉泉寺
岁岁云山玉泉寺，年年车马洛阳尘。
风清月冷水边宿，诗好官高能几人。
+++徐凝
++++和秋游洛阳
洛阳自古多才子，唯爱春风烂漫游。
今到白家诗句出，无人不咏洛阳秋。
+++徐凝
++++和嘲春风
源上拂桃烧水发，江边吹杏暗园开。
可怜半死龙门树，懊恼春风作底来。
+++徐凝
++++侍郎宅泛池
莲子花边回竹岸，鸡头叶上荡兰舟。
谁知洛北朱门里，便到江南绿水游。
+++徐凝
++++和侍郎邀宿不至
蟾蜍有色门应锁，街鼓无声夜自深。
料得白家诗思苦，一篇诗了一弹琴。
+++徐凝
++++自鄂渚至河南将归江外留辞侍郎
一生所遇唯元白，天下无人重布衣。
欲别朱门泪先尽，白头游子白身归。
+++徐凝
++++蛮入西川后
守隘一夫何处在，长桥万里只堪伤。
纷纷塞外乌蛮贼，驱尽江头濯锦娘。
+++徐凝
++++忆紫溪
长忆紫溪春欲尽，千岩交映水回斜。
岩空水满溪自紫，水态更笼南烛花。
+++徐凝
++++夸红槿
谁道槿花生感促，可怜相计半年红。
何如桃李无多少，并打千枝一夜风。
+++徐凝
++++题缙云山鼎池二首
黄帝旌旗去不回，空馀片石碧崔嵬。
有时风卷鼎湖浪，散作晴天雨点来。
天地茫茫成古今，仙都凡有几人寻。
到来唯见山高下，只是不知湖浅深。
+++徐凝
++++宿冽上人房
浮生不定若蓬飘，林下真僧偶见招。
觉后始知身是梦，更闻寒雨滴芭蕉。
+++徐凝
++++汴河览古
炀帝龙舟向此行，三千宫女采桡轻。
渡河不似如今唱，为是杨家怨思声。
+++徐凝
++++柬白丈人
昔时丈人鬓发白，千年松下锄茯苓。
今来见此松树死，丈人斩新鬓发青。
+++徐凝
++++览镜词
宝镜磨来寒水清，青衣把就绿窗明。
潘郎懊恼新秋发，拔却一茎生两茎。
+++徐凝
++++寄玄阳先生
不能相见见人传，(山瞿)岸山中岱岸边。
颜貌只如三二十，道年三百亦藏年。
+++徐凝
++++白人
暖风入烟花漠漠，白人梳洗寻常薄。
泥郎为插珑璁钗，争教一朵牙云落。
+++徐凝
++++奉酬元相公上元
出拥楼船千万人，入为台辅九霄身。
如何更羡看灯夜，曾见宫花拂面春。
+++徐凝
++++奉和鹦鹉
毛羽曾经翦处残，学人言语道暄寒。
任饶长被金笼阖，也免栖飞雨雪难。
+++徐凝
++++将至妙喜寺
清风袅袅越水陂，远树苍苍妙喜寺。
自有车轮与马蹄，未曾到此波心地。
+++徐凝
++++红蕉
红蕉曾到岭南看，校小芭蕉几一般。
差是斜刀剪红绢，卷来开去叶中安。
+++徐凝
++++见少室
适我一箪孤客性，问人三十六峰名。
青云无忘白云在，便可嵩阳老此生。
+++徐凝
++++语儿见新月
几处天边见新月，经过草市忆西施。
娟娟水宿初三夜，曾伴愁蛾到语儿。
+++徐凝
++++回施先辈见寄新诗二首
九幽仙子西山卷，读了绦绳系又开。
此卷玉清宫里少，曾寻真诰读诗来。
紫河车里丹成也，皂荚枝头早晚飞。
料得仙宫列仙籍，如君进士出身稀。
+++徐凝
++++送沈亚之赴郢掾
千万乘骢沈司户，不须惆怅郢中游。
几年白雪无人唱，今日唯君上雪楼。
+++徐凝
++++答白公
高景争来草木头，一生心事酒前休。
山公自是仙人侣，携手醉登城上楼。
+++徐凝
++++句
青山旧路在，白首醉还乡。（《别白公》）
试到第三桥，便入千顷花。（以上并见《纪事》）
乱后见淮水，归心忽迢遥。（《京都还汴口作》）
乍疑鲸喷浪，忽似鹢凌风。
呀呷汀洲动，喧阗里巷空。（《竞渡》。见《诗式》）

++中卷四百七十五
  
+++李德裕
++++奉和圣制南郊礼毕诗
磬筦歌大吕，冕裘旅天神。
烧萧辟阊阖，祈谷为蒸人。
羽旗洒轻雪，麦陇含阳春。
昌运岁今会，王猷从此新。
三臣皆就日，万国望如云。
仁寿信非远，群生方在钧。
+++李德裕
++++郊坛回舆中书二相公蒙圣慈召至御马前仰感恩…相公
七萃和銮动，三条葆吹回。
相星环日道，苍马近龙媒。
咫尺天颜接，光华喜气来。
自惭衰且病，无以效涓埃。
+++李德裕
++++寒食日三殿侍宴，奉进诗一首
宛转龙歌节，参差燕羽高。
风光摇禁柳，霁色暖宫桃。
春露明仙掌，晨霞照御袍。
雪凝陈组练，林植耸干旄。
广乐初跄凤，神山欲抃鳌。
鸣笳朱鹭起，叠鼓紫騂豪。
象舞严金铠，丰歌耀宝刀。
不劳孙子法，自得太公韬。
分席罗玄冕，行觞举绿醪。
彀中时落羽，橦末乍升猱。
瑞景开阴翳，薰风散郁陶。
天颜欢益醉，臣节劲尤高。
楛矢方来贡，雕弓已载櫜。
英威扬绝漠，神算尽临洮。
赤县阳和布，苍生雨露膏。
野平惟有麦，田辟久无蒿。
禄秩荣三事，功勋乏一毫。
寝谋惭汲黯，秉羽贵孙敖。
焕若游玄圃，欢如享太牢。
轻生何以报，只自比鸿毛。
+++李德裕
++++雨中自秘书省访王三侍御知早入朝便入集贤…诗赠之
共怜独鹤青霞姿，瀛洲故山归已迟。
仁者焉能效鸷鹗，飞舞自合追长离。
梧桐迥齐鳷鹊观，烟雨屡拂蛟龙旗。
鸿雁冲飙去不尽，寒声晚下天泉池。
顾我蓬莱静无事，玉版宝书藏众瑞。
青编尽以汲冢来，科斗皆从鲁室至。
金门待诏何逍遥，名儒早问张子侨。
王褒轶材晚始入，宫女已能传洞箫。
应令柏台长对户，别来相望独寥寥。
+++李德裕
++++奉和太原张尚书山亭书怀
岩石在朱户，风泉当翠楼。
始知岘亭赏，难与清晖留。
馀景淡将夕，凝岚轻欲收。
东山有归志，方接赤松游。
+++李德裕
++++奉和韦侍御陪相公游开义五言六韵
羊公追胜概，兹地暂逍遥。
风景同南岘，丹青见北朝。
石渠清夏气，高树激鲜飙。
念法珍禽集，闻经醉象调。
偶分甘露味，偏觉众香饶。
为问毗城内，馀薰几日销。
+++李德裕
++++赠圆明上人（圆公，佛顶之最）
远公说易长松下，龙树双经海藏中。
今日导师闻佛慧，始知前路化成空。
+++李德裕
++++赠奉律上人（律公精于维摩经）
知君学地厌多闻，广渡群生出世氛。
饭色不应殊宝器，树香皆遣入禅薰。
+++李德裕
++++戏赠慎微寺主道安上座三僧正
甘露洒空惟一味，旃檀移植自成薰。
遥知畅献分南北，应用调柔致六群。
+++李德裕
++++长安秋夜
内宫传诏问戎机，载笔金銮夜始归。
万户千门皆寂寂，月中清露点朝衣。
+++李德裕
++++清冷池怀古（余别有序刻石）
区囿三百里，常闻驷马来。
旌旗朝甬道，箫鼓燕平台。
追昔赋文雅，从容游上才。
竹园秋水净，风苑雪烟开。
牛祸衅将发，羊孙谋始回。
袁丝徒伏剑，长孺欲成灰。
兴废由所感，湮沦斯可哀。
空留故池雁，刷羽尚徘徊。
+++李德裕
++++述梦诗四十韵
赋命诚非薄，良时幸已遭。
君当尧舜日，官接凤凰曹。
目睇烟霄阔，心惊羽翼高。
椅梧连鹤禁，壀堄接龙韬。
我后怜词客，吾僚并隽髦。
著书同陆贾，待诏比王褒。
重价连悬璧，英词淬宝刀。
泉流初落涧，露滴更濡毫。
赤豹欣来献，彤弓喜暂櫜。
非烟含瑞气，驯雉洁霜毛。
静室便幽独，虚楼散郁陶。
花光晨艳艳，松韵晚骚骚。
画壁看飞鹤，仙图见巨鳌。
倚檐阴药树，落格蔓蒲桃。
荷静蓬池鲙，冰寒郢水醪。
荔枝来自远，卢橘赐仍叨。
麝气随兰泽，霜华入杏膏。
恩光惟觉重，携挈未为劳。
夕阅梨园骑，宵闻禁仗獒。
扇回交彩翟，雕起飏银绦。
辔待袁丝揽，书期蜀客操。
尽规常謇謇，退食尚忉忉。
龟顾垂金钮，鸾飞曳锦袍。
御沟杨柳弱，天厩骕骦豪。
屡换青春直，闲随上苑遨。
烟低行殿竹，风拆绕墙桃。
聚散俄成昔，悲愁益自熬。
每怀仙驾远，更望茂陵号。
地接三茅岭，川迎伍子涛。
花迷瓜步暗，石固蒜山牢。
兰野凝香管，梅洲动翠篙。
泉鱼惊彩妓，溪鸟避干旄。
感旧心犹绝，思归首更搔。
无聊燃蜜炬，谁复劝金舠。
岚气朝生栋，城阴夜入濠。
望烟归海峤，送雁渡江皋。
宛马嘶寒枥，吴钩在锦弢。
未能追狡兔，空觉长黄蒿。
水国逾千里，风帆过万艘。
阅川终古恨，惟见暮滔滔。
+++李德裕
++++招隐山观玉蕊树戏书即事奉寄江西沈大夫阁老
玉蕊天中树，金闺昔共窥。
落英闲舞雪，蜜叶乍低帷。
旧赏烟霄远，前欢岁月移。
今来想颜色，还似忆琼枝。
+++李德裕
++++寄题惠林李侍郎旧馆
栋宇非吾室，烟山是我邻。
百龄惟待尽，一世乐长贫。
半壁悬秋日，空林满夕尘。
只应双鹤吊，松路更无人。
+++李德裕
++++寄茅山孙炼师
何地最翛然，华阳第八天。
松风清有露，萝月净无烟。
乍警瑶坛鹤，时嘶玉树蝉。
欲驰千里恋，惟有凤门泉。
石上谿荪发紫茸，碧山幽蔼水溶溶。
菖花定是无人见，春日惟应羽客逢。
独寻兰渚玩迟晖，闲倚松窗望翠微。
遥想春山明月曙，玉坛清磬步虚归。
+++李德裕
++++题奇石（石在浙西公署）
蕴玉抱清辉，闲庭日潇洒。
块然天地间，自是孤生者。
+++李德裕
++++送张中丞入台从事
驿骑朝天去，江城眷阙深。
夜珠先去握，芳桂乍辞阴。
泽国三千里，羁孤万感心。
自嗟文废久，此曲为卢谌。
+++李德裕
++++怀京国
海上东风犯雪来，腊前先折镜湖梅。
遥思禁苑青春夜，坐待宫人画诏回。
+++李德裕
++++追和太师颜公同清远道士游虎丘寺
茂苑有灵峰，嗟余未游观。
藏山半平陆，坏谷为高岸。
冈绕数仞墙，岩潜千丈干。
乃知造化意，回斡资奇玩。
镠腾昔虎踞，剑没尝龙焕。
潭黛入海底，崟岑耸霄半。
层峦未升日，哀狖宁知旦。
绿筱夏凝阴，碧林秋不换。
冥搜既窈窕，回望何萧散。
川晴岚气收，江春杂英乱。
逸人缀清藻，前哲留篇翰。
共扣哀玉音，皆舒文绣段。
难追彦回赏，徒起兴公叹。
一夕如再升，含毫星斗烂。
+++李德裕
++++东郡怀古二首 王京兆
河水昔将决，冲波溢川浔。
峥嵘金堤下，喷薄风雷音。
投马灾未弭，为鱼叹方深。
惟公执珪璧，誓与身俱沉。
诚信不虚发，神明宜尔临。
湍流自此回，咫尺焉能侵。
逮我守东郡，凄然怀所钦。
虽非识君面，自谓知君心。
意气苟相合，神明无古今。
登城见遗庙，日夕空悲吟。
+++李德裕
++++东郡怀古二首 阳给事
宋氏远家左，豺狼满中州。
阳君守滑台，终古垂英猷。
数仞城既毁，万夫心莫留。
跳身入飞镞，免胄临霜矛。
毕命在旗下，僵尸横道周。
义风激河汴，壮气沦山丘。
嗟尔抱忠烈，古来谁与俦。
就烹感汉使，握节悲阳秋。
颜子缀清藻，铿然如素璆。
徘徊望故垒，尚想精魂游。
+++李德裕
++++秋日登郡楼望赞皇山感而成咏
昔人怀井邑，为有挂冠期。
顾我飘蓬者，长随泛梗移。
越吟因病感，潘鬓入秋悲。
北指邯郸道，应无归去期。
+++李德裕
++++雨后净望河西连山怆然成咏
宿雨初收晚吹繁，秋光极目自销魂。
烟山北下归辽海，鸿雁南飞出蓟门。
只恨无功书史籍，岂悲临老事戎轩。
唯怀药饵蠲衰病，为惜馀年报主恩。
+++李德裕
++++秋日美晴，郡楼闲眺，寄荆南张书记
高槛凉风起，清川旭景开。
秋声向野去，爽气自山来。
霄外鸿初返，檐间燕已归。
不因烟雨夕，何处梦阳台。
+++李德裕
++++故人寄茶
剑外九华英，缄题下玉京。
开时微月上，碾处乱泉声。
半夜邀僧至，孤吟对竹烹。
碧流霞脚碎，香泛乳花轻。
六腑睡神去，数朝诗思清。
其馀不敢费，留伴读书行。
+++李德裕
++++奉送相公十八丈镇扬州（一作和王播游故居感旧）
千骑风生大旆舒，春江重到武侯庐。
共悬龟印衔新绶，同忆鳣庭访旧居。
取履桥边啼鸟换，钓璜溪畔落花初。
今来却笑临邛客，入蜀空驰使者车。
+++李德裕
++++题剑门
奇峰百仞悬，清眺出岚烟。
迥若戈回日，高疑剑倚天。
参差霞壁耸，合沓翠屏连。
想是三刀梦，森然在目前。
+++李德裕
++++汉州月夕游房太尉西湖
丞相鸣琴地，何年闭玉徽。
偶因明月夕，重敞故楼扉。
桃柳谿空在，芙蓉客暂依。
谁怜济川楫，长与夜舟归。
+++李德裕
++++重题
晚日临寒渚，微风发棹讴。
凤池波自阔，鱼水运难留。
亭古思宏栋，川长忆夜舟。
想公高世志，只似冶城游。
+++李德裕
++++房公旧竹亭闻琴缅慕风流神期如在因重题此作
流水音长在，青霞意不传。
独悲形解后，谁听广陵弦。
+++李德裕
++++忆金门旧游奉寄江西沈大夫
东望沧溟路几重，无因白首更相逢。
已悲泉下双琪树，又惜天边一卧龙。
事升沉才十载，宦游漂泊过千峰。
思君远寄西山药，岁暮相期向赤松。
+++李德裕
++++早入中书行公主册礼事毕，登集贤阁成咏
明星入东陌，灿灿光层宙。
皎月映高梧，轻风发凉候。
金门列葆吹，钟室传清漏。
简册自中来，貂黄忝宣授。
更登天禄阁，极眺终南岫。
遥羡商山翁，闲歌紫芝秀。
晨兴念始辱，夕惕思致寇。
倾夺非我心，凄然感田窦。
+++李德裕
++++题罗浮石（刻于石上）
清景持芳菊，凉天倚茂松。
名山何必去，此地有群峰。
+++李德裕
++++重过列子庙追感顷年自淮服与居守王仆射…四韵奉寄
白首过遗庙，朱轮入故城。
已惭联左揆，犹喜抗前旌。
曳履忘年旧，弹冠久要情。
重看题壁处，岂羡弃繻生。
+++李德裕
++++遥伤茅山县孙尊师三首
蝉蜕遗虚白，蜺飞入上清。
同人悲剑解，旧友觉衣轻。
黄鹄遥将举，斑麟俨未行。
惟应鲍靓室，中夜识琴声。
金格期初至，飙轮去不停。
山摧武担石，天陨少微星。
弟子悲徐甲，门人泣蔡经。
空闻留玉舄，犹在阜乡亭。
空宇留丹灶，层霞被羽衣。
旧山闻鹿化，遗舄尚凫飞。
数日奇香在，何年白鹤归。
想君旋下泪，方款里闾扉。
+++李德裕
++++尊师是桃源黄先生传法弟子常见尊师称先师灵迹…旧馆
后学方成市，吾师又上宾。
洞天应不夜，源树只如春。
棋客留童子，山精避直神。
无因握石髓，及与养生人。
+++李德裕
++++仆射相公偶话于故集贤张学士厅写得德裕…献此诗
赋感邻人笛，诗留夫子墙。
延年如有作，应不用山王。
+++李德裕
++++惠泉
兹泉由太洁，终不畜纤鳞。
到底清何益，含虚势自贫。
明玑难秘彩，美玉讵潜珍。
未及黄陂量，滔滔岂有津。
+++李德裕
++++无题
松倚苍崖老，兰临碧洞衰。
不劳邻舍笛，吹起旧时悲。
+++李德裕
++++题冠盖里（在襄州南大山下）
偶来冠盖里，愧是旧三公。
自喜无兵术，轻裘上閟宫。
+++李德裕
++++离平泉马上作（一作离东都平泉）
十年紫殿掌洪钧，出入三朝一品身。
文帝宠深陪雉尾，武皇恩厚宴龙津。
黑山永破和亲虏，乌领全阬跋扈臣。
自是功高临尽处，祸来名灭不由人。
+++李德裕
++++谪岭南道中作
岭水争分路转迷，桄榔椰叶暗蛮溪。
愁冲毒雾逢蛇草，畏落沙虫避燕泥。
五月畬田收火米，三更津吏报潮鸡。
不堪肠断思乡处，红槿花中越鸟啼。
+++李德裕
++++到恶溪夜泊芦岛
甘露花香不再持，远公应怪负前期。
青蝇岂独悲虞氏，黄犬应闻笑李斯。
风雨瘴昏蛮日月，烟波魂断恶溪时。
岭头无限相思泪，泣向寒梅近北枝。
+++李德裕
++++登崖州城作
独上高楼望帝京，鸟飞犹是半年程。
青山似欲留人住，百匝千遭绕郡城。
+++李德裕
++++鸳鸯篇
君不见昔时同心人，化作鸳鸯鸟。
和鸣一夕不暂离，交颈千年尚为少。
二月草菲菲，山樱花未稀。
金塘风日好，何处不相依。
既逢解佩游女，更值凌波宓妃。
精光摇翠盖，丽色映珠玑。
双影相伴，双心莫违。
淹留碧沙上，荡漾洗红衣。
春光兮宛转，嬉游兮未反。
宿莫近天泉池，飞莫近长洲苑。
尔愿欢爱不相忘，须去人间罗网远。
南有潇湘洲，且为千里游。
洞庭无苦寒，沅江多碧流。
昔为薄命妾，无日不含愁。
今为水中鸟，颉颃自相求。
洛阳女儿在青阁，二月罗衣轻更薄。
金泥文彩未足珍，画作鸳鸯始堪著。
亦有少妇破瓜年，春闺无伴独婵娟。
夜夜学织连枝锦，织作鸳鸯人共怜。
悠悠湘水滨，清浅漾初蘋。
菖花发艳无人识，江柳逶迤空自春。
唯怜独鹤依琴曲，更念孤鸾隐镜尘。
愿作鸳鸯被，长覆有情人。

+++李德裕
++++南梁行（和二十二兄）
江南郁郁春草长，悠悠汉水浮清光。
杂英飞尽空和景，绿杨阴重官舍静。
此时醉客纵横书，公言可荐承明庐。
青天诏下宠光至，颁籍金闺征石渠。
重归山路烟岚隔，巫山未深晚花折。
涧底红光夺目燃，摇风有毒愁行客。
杜鹃啼咽花亦殷，声悲绝艳连空山。
斜阳瞥映浅深树，云雨翻迷崖谷间。
山鸡锦质矜毛羽，透竹穿萝命俦侣。
乔木幽谷上下同，雄雌不异飞栖处。
望秦峰迥过商颜，浪叠云堆万簇山。
行尽杳冥青嶂外，九重钟漏紫云间。
元和列侍明光殿，谏草初焚市朝变。
北阙趋臣半隙尘，南梁笑客皆飞霰。
追思感叹却昏迷，霜鬓愁吟到晓鸡。
故园岁深开断简，秋堂月晓掩遗袿。
呜呜晓角霞辉粲，抚剑当楹一长叹。
刍狗无由学圣贤，空持感激终昏旦。
+++李德裕
++++近于伊川卜山居将命者画图而至欣然有感…青田胎化鹤
弱岁弄词翰，遂叨明主恩。
怀章过越邸，建旆守吴门。
西圯阴难驻，东皋意尚存。
惭逾六百石，愧负五千言。
寄世知婴缴，辞荣类触藩。
欲追绵上隐，况近子平村。
邑有桐乡爱，山馀黍谷暄。
既非逃相地，乃是故侯园。
野竹多微径，严泉岂一源。
映池方树密，傍涧古藤繁。
邛杖堪扶老，黄牛已服辕。
只应将唳鹤，幽谷共翩翻。
+++李德裕
++++忆平泉山居，赠沈吏部一首（中书作）
昔闻羊叔子，茅屋在东渠。
岂不念归路，徘徊畏简书。
乃知轩冕客，自与田园疏。
殁世有遗恨，精诚何所如。
嗟予寡时用，夙志在林闾。
虽抱山水癖，敢希仁智居。
清泉绕舍下，修竹荫庭除。
幽径松盖密，小池莲叶初。
从来有好鸟，近复跃鲦鱼。
少室映川陆，鸣皋对蓬庐。
张何旧寮寀，相勉在悬舆。
常恐似伯玉，瞻前惭魏舒。
+++李德裕
++++夏晚有怀平泉林居（宜春作）
孟夏守畏途，舍舟在徂暑。
愀然何所念，念我龙门坞。
密竹无蹊径，高松有四五。
飞泉鸣树间，飒飒如度雨。
菌桂秀层岭，芳荪媚幽渚。
稚子候我归，衡门独延伫。
谁言圣与哲，曾是不怀土。
公旦既思周，宣尼亦念鲁。
矧余窜炎裔，日夕谁晤语。
眷阙悲子牟，班荆感椒举。
凄凄视环玦，恻恻步庭庑。
岂待庄舄吟，方知倦羁旅。
+++李德裕
++++早秋龙兴寺江亭闲眺忆龙门山居寄崔张旧从事（宜春作）
江亭感秋至，兰径悲露泫。
粳稻秀晚川，杉松郁晴巘。
嗟予有林壑，兹夕念原衍。
绿筱连岭多，青莎近溪浅。
渊明菊犹在，仲蔚蒿莫翦。
乔木粲凌苕，阴崖积幽藓。
遥思伊川水，北渡龙门岘。
苍翠双阙间，逶迤清滩转。
故人在乡国，岁晏路悠缅。
惆怅此生涯，无由共登践。
+++李德裕
++++比闻龙门敬善寺有红桂树独秀伊川尝于江南…赠陈侍御
昔闻红桂枝，独秀龙门侧。
越叟遗数株，周人未尝识。
平生爱此树，攀玩无由得。
君子知我心，因之为羽翼。
岂烦嘉客誉，且就清阴息。
来自天姥岑，长疑翠岚色。
芬芳世所绝，偃蹇枝渐直。
琼叶润不凋，珠英粲如织。
犹疑翡翠宿，想待鹓雏食。
宁止暂淹留，终当更封植。
+++李德裕
++++怀山居邀松阳子同作
我有爱山心，如饥复如渴。
出谷一年馀，常疑十年别。
春思岩花烂，夏忆寒泉冽。
秋忆泛兰卮，冬思玩松雪。
晨思小山桂，暝忆深潭月。
醉忆剖红梨，饭思食紫蕨。
坐思藤萝密，步忆莓苔滑。
昼夜百刻中，愁肠几回绝。
每念羊叔子，言之岂常辍。
生不如意，十乃居七八。
我未及悬舆，今犹佩朝绂。
焉能逐糜鹿，便得游林樾。
范恣沧波舟，张怀赤松列。
惟应讵身恤，岂敢忘臣节。
器满自当欹，物盈终有缺。
从兹返樵径，庶可希前哲。
+++李德裕
++++思归赤松村呈松阳子
昔人思避世，惟恐不深幽。
禽庆潜名岳，鸱夷漾钓舟。
顾余知止足，所乐在归休。
不似寻山者，忘家恣远游。
+++李德裕
++++近腊对雪有怀林居
蓬门常昼掩，竹径寂无人。
鸟起飘松霰，麇行动谷榛。
应知禽鱼侣，合与薜萝亲。
遥忆平皋望，溪烟已发春。
+++李德裕
++++思山居一十首 清明后忆山中
遥思寒食后，野老林下醉。
月照一山明，风吹百花气。
飞泉与万籁，仿佛疑箫吹。
不待曙华分，已应喧鸟至。
+++李德裕
++++思山居一十首 题寄商山石
绮皓岩中石，尝经伴隐沦。
紫芝呈几曲，红藓閟千春。
聊用支琴尾，宁惟倚病身。
自知来处所，何暇问严遵。
+++李德裕
++++思山居一十首 忆种苽时
尚平方毕娶，疏广念归期。
涧底松成盖，檐前桂长枝。
径闲芳草合，山静落花迟。
虽有苽园在，无因及种时。
+++李德裕
++++思山居一十首 春日独坐思归
壮龄心已尽，孤赏意犹存。
岂望图麟阁，惟思卧鹿门。
无谋堪适野，何力可拘原。
只有容身去，幽山自灌园。
+++李德裕
++++思山居一十首 思登家山林岭
自知无世用，只是爱山游。
旧有嵇康懒，今惭赵武偷。
登峦未觉疾，泛水便忘忧。
最惜残筋力，扪萝遍一丘。
+++李德裕
++++思山居一十首 思乡园老人
常羡荜门翁，所思惟岁稔。
遥知松月曙，尚在山窗寝。
兰气入幽帘，禽言傍孤枕。
晨兴步岩径，更酌寒泉饮。
+++李德裕
++++思山居一十首 寄龙门僧
龙门有开士，爱我春潭碧。
清景出东山，闲来玩松石。
应怜林壑主，远作沧溟客。
为我谢此僧，终当理归策。
+++李德裕
++++思山居一十首 忆药苗
溪上药苗齐，丰茸正堪掇。
皆能扶我寿，岂止坚肌骨。
味掩商山芝，英逾首阳蕨。
岂如甘谷士，只得香泉啜。
+++李德裕
++++思山居一十首 忆村中老人春酒（有刘、杨二叟善酿）
二叟茅茨下，清晨饮浊醪。
雨残红芍药，风落紫樱桃。
巢燕衔泥疾，檐虫挂网高。
闲思春谷事，转觉宦途劳。
+++李德裕
++++思山居一十首 忆葛胜木禅床
忆我斋中榻，寒宵几独眠。
管宁穿亦坐，徐孺去常悬。
虫网垂应遍，苔痕染更鲜。
何人及身在，归对老僧禅。
+++李德裕
++++思山居一十首 初夏有怀山居
山中有所忆，夏景始清幽。
野竹阴无日，岩泉冷似秋。
翠岑当累榭，皓月入轻舟。
只有思归夕，空帘且梦游。
+++李德裕
++++张公超谷中石
鼓箧依绿槐，横经起秋雾。
有时连岳客，尚办弦歌处。
自予去幽谷，谁人袭芳杜。
空留古苔石，对我岩中树。
+++李德裕
++++初归平泉，过龙门南岭，遥望山居即事
初归故乡陌，极望且徐轮。
近野樵蒸至，平泉烟火新。
农夫馈鸡黍，渔子荐霜鳞。
惆怅怀杨仆，惭为关外人。
+++李德裕
++++伊川晚眺
桑叶初黄梨叶红，伊川落日尽无风。
汉储何假终南客，甪里先生在谷中。
+++李德裕
++++潭上喜见新月
簪组十年梦，园庐今夕情。
谁怜故乡月，复映碧潭生。
皓彩松上见，寒光波际轻。
还将孤赏意，暂寄玉琴声。
+++李德裕
++++郊外即事寄侍郎大尹
高秋惭非隐，闲林喜退居。
老农争席坐，稚子带经锄。
竹径难回骑，仙舟但跂予。
岂知陶靖节，只自爱吾庐。
+++李德裕
++++山居遇雪喜道者相访
幽居近谷西，乔木与山齐。
野竹连池合，岩松映雪低。
喜君来白社，值我在青谿。
应笑於陵子，遗荣自灌畦。
+++李德裕
++++雪霁晨起
雪覆寒溪竹，风卷野田蓬。
四望无行迹，谁怜孤老翁。
+++李德裕
++++洛中士君子多以平泉见呼愧获方外方之名…奉寄刘宾客
非高柳下逸，自爱竹林闲。
才异居东里，愚因在北山。
径荒寒未扫，门设昼长关。
不及鸱夷子，悠悠烟水间。
+++李德裕
++++早春至言禅公法堂忆平泉别业（金陵作）
昔我伊原上，孤游竹树间。
依红桂静，鸟傍碧潭闲。
松盖低春雪，藤轮倚暮山。
永怀桑梓邑，衰老若为还。
+++李德裕
++++峡山亭月夜独宿对樱桃花有怀伊川别墅金陵作
皎月照芳树，鲜葩含素辉。
愁人惜春夜，达曙想岩扉。
风静阴满砌，露浓香入衣。
恨无金谷妓，为我奏思归。
+++李德裕
++++春暮思平泉杂咏二十首 望伊川（自此并淮南作）
远村寒食后，细雨度川来。
芳草连谿合，梨花映墅开。
槿篱悬落照，松径长新苔。
向夕亭皋望，游禽几处回。
+++李德裕
++++春暮思平泉杂咏二十首 潭上紫藤
故乡春欲尽，一岁芳难再。
岩树已青葱，吾庐日堪爱。
幽溪人未去，芳草行应碍。
遥忆紫藤垂，繁英照潭黛。
+++李德裕
++++春暮思平泉杂咏二十首 书楼晴望
幽居人世外，久厌市朝喧。
苍翠连双阙，微茫认九原。
残红映巩树，斜日照轘辕。
薄暮柴扉掩，谁知仲蔚园。
+++李德裕
++++春暮思平泉杂咏二十首 西岭望鸣皋山
高秋对凉野，四望何萧瑟。
远见鸣皋山，青峰原上出。
晨兴采薇蕨，向暮归蓬荜。
讵假数挥金，餐和养馀日。
+++李德裕
++++春暮思平泉杂咏二十首 瀑泉亭
向老多悲恨，凄然念一丘。
岩泉终古在，风月几年游。
菌阁饶佳树，菱潭有钓舟。
不如羊叔子，名与岘山留。
+++李德裕
++++春暮思平泉杂咏二十首 红桂树
欲求尘外物，此树是瑶林。
后素合馀绚，如丹见本心。
妍姿无点辱，芳意托幽深。
愿以鲜葩色，凌霜照碧浔。
+++李德裕
++++春暮思平泉杂咏二十首 金松（出天台山，叶带金色）
台岭生奇树，佳名世未知。
纤纤疑大菊，落落是松枝。
照日含金晰，笼烟淡翠滋。
勿言人去晚，犹有岁寒期。
+++李德裕
++++春暮思平泉杂咏二十首 月桂（出蒋山，浅黄色）
何年霜夜月，桂子落寒山。
翠干生岩下，金英在世间。
幽崖空自老，清汉未知还。
惟有凉秋夜，嫦娥来暂攀。
+++李德裕
++++春暮思平泉杂咏二十首 山桂（此花紫色，英藻繁缛）
吾爱山中树，繁英满目鲜。
临风飘碎锦，映日乱非烟。
影入春潭底，香凝月榭前。
岂知幽独客，赖此当朱弦。
+++李德裕
++++春暮思平泉杂咏二十首 柏
闻有三株树，惟应秘阆风。
珊瑚不生叶，朱草又无丛。
未若凌云柏，常能终岁红。
晨霞与落日，相照在岩中。
+++李德裕
++++春暮思平泉杂咏二十首 芳荪
楚客重兰荪，遗芳今未歇。
叶抽清浅水，花照暄妍节。
紫艳映渠鲜，轻香含露洁。
离居若有赠，暂与幽人折。
+++李德裕
++++春暮思平泉杂咏二十首 流杯亭
激水自山椒，析波分浅濑。
回环疑古篆，诘曲如萦带。
宁愬羽觞迟，惟欢亲友会。
欲知中圣处，皓月临松盖。
+++李德裕
++++春暮思平泉杂咏二十首 东谿
近蓄东谿水，悠悠起渌波。
彩鸳留不去，芳草日应多。
夹岸生奇筱，缘岩覆女萝。
兰桡思无限，为感濯缨歌。
+++李德裕
++++春暮思平泉杂咏二十首 鸂鶒
清沚双鸂鶒，前年海上雏。
今来恋洲屿，思若在江湖。
欲起摇荷盖，闲飞溅水珠。
不能常泛泛，惟作逐波凫。
+++李德裕
++++春暮思平泉杂咏二十首 西园
西园最多趣，永日自忘归。
石濑流清浅，风岑澹翠微。
晓翻红药艳，晴袅碧潭辉。
独望娟娟月，宵分半掩扉。
+++李德裕
++++春暮思平泉杂咏二十首 海石楠
昔见历阳山，鸡笼已孤秀。
今看海峤树，翠盖何幽茂。
霰雪讵能侵，烟岚自相揉。
攀条独临憩，况值清阴昼。
+++李德裕
++++春暮思平泉杂咏二十首 双碧潭
清剡与严湍，潺湲皆可忆。
适来玩山水，无此秋潭色。
莫辨幽兰丛，难分翠禽翼。
迟迟洲渚步，临眺忘餐食。
+++李德裕
++++春暮思平泉杂咏二十首 竹径
野竹自成径，绕溪三里馀。
檀栾被层阜，萧瑟荫清渠。
日落见林静，风行知谷虚。
田家故人少，谁肯共焚鱼。
+++李德裕
++++春暮思平泉杂咏二十首 花药栏
蕙草春已碧，兰花秋更红。
四时发英艳，三径满芳丛。
秀色濯清露，鲜辉摇惠风。
王孙未知返，幽赏竟谁同。
+++李德裕
++++春暮思平泉杂咏二十首 自叙（非尚子遍游五岳）
五岳径虽深，遍游心已荡。
苟能知止足，所遇皆清旷。
七十难可期，一丘乃微尚。
遥怀少室山，常恐非吾望。
+++李德裕
++++首夏清景想望山居
嘉树阴初合，山中赏更新。
禽言未知夏，兰径尚馀春。
散满萝垂带，扶疏桂长轮。
丹青写不尽，宵梦叹非真。
累榭空留月，虚舟若待人。
何时倚兰棹，相与掇汀蘋。
+++李德裕
++++思平泉树石杂咏一十首 钓台
我有严湍思，怀人访故台。
客星依钓隐，仙石逐槎回。
倒影含清沚，凝阴长碧苔。
飞泉信可挹，幽客未归来。
+++李德裕
++++思平泉树石杂咏一十首 似鹿石
林中有奇石，仿佛兽潜行。
乍似依岩桂，还疑食野苹。
茸长绿藓映，斑细紫苔生。
不是见羁者，何劳如顿缨。
+++李德裕
++++思平泉树石杂咏一十首 海上石笋
常爱仙都山，奇峰千仞悬。
迢迢一何迥，不与众山连。
忽逢海峤石，稍慰平生忆。
何以慰我心，亭亭孤且直。
+++李德裕
++++思平泉树石杂咏一十首 叠石（此石韩给事所遗）
潺湲桂水湍，漱石多奇状。
鳞次冠烟霞，蝉联叠波浪。
今来碧梧下，迥出秋潭上。
岁晚苔藓滋，怀贤益惆怅。
+++李德裕
++++思平泉树石杂咏一十首 重台芙蓉
芙蓉含露时，秀色波中溢。
玉女袭朱裳，重重映皓质。
晨霞耀丹景，片片明秋日。
兰泽多众芳，妍姿不相匹。
+++李德裕
++++思平泉树石杂咏一十首 白鹭鹚
余心怜白鹭，潭上日相依。
拂石疑星落，凌风似雪飞。
碧沙常独立，清景自忘归。
所乐惟烟水，徘徊恋钓矶。
+++李德裕
++++思平泉树石杂咏一十首 海鱼骨
昔日任公子，期年钓此鱼。
无由见成岳，聊喜识专车。
皎皎连霜月，高高映碧渠。
陶潜虽好事，观海只披图。
+++李德裕
++++思平泉树石杂咏一十首 泛池舟
桂舟兰作枻，芬芳皆绝世。
只可弄潺湲，焉能济大川。
树悬凉夜月，风散碧潭烟。
未得同鱼子，菱歌共扣舷。
+++李德裕
++++思平泉树石杂咏一十首 舴艋舟
无轻舴艋舟，始自鸱夷子。
双阙挂朝衣，五湖极烟水。
时游杏坛下，乍入湘川里。
永日歌濯缨，超然谢尘滓。
+++李德裕
++++思平泉树石杂咏一十首 二猿
钓濑水涟漪，富春山合沓。
松上夜猿鸣，谷中清响合。
冲网忽见羁，故山从此辞。
无由碧潭饮，争接绿萝枝。
+++李德裕
++++思在山居日偶成此咏邀松阳子同作
闲思昔岁事，忽忽念伊川。
乘月步秋坂，满山闻石泉。
回塘碧潭映，高树绿萝悬。
露下叫田鹤，风来嘶晚蝉。
怀兹长在梦，归去且无缘。
幽谷人未至，兰苕应更鲜。
+++李德裕
++++重忆山居六首 平泉源
山谷才浮芥，中园已滥觞。
逶迤过竹坞，浩淼走兰塘。
夜静闻鱼跃，风微见雁翔。
从兹东向海，可泛济川航。
+++李德裕
++++重忆山居六首 泰山石（兖州从事所寄）
鸡鸣日观望，远与扶桑对。
沧海似熔金，众山如点黛。
遥知碧峰首，独立烟岚内。
此石依五松，苍苍几千载。
+++李德裕
++++重忆山居六首 巫山石
十二峰前月，三声猿夜愁。
此中多怪石，日夕漱寒流。
必是归星渚，先求历斗牛。
还疑烟雨霁，仿佛是嵩丘。
+++李德裕
++++重忆山居六首 罗浮山（番禺连帅所遗）
龙伯钓鳌时，蓬莱一峰坼。
飞来碧海畔，遂与三山隔。
其下多长溪，潺湲淙乱石。
君分如此，赠逾荆山璧。
+++李德裕
++++重忆山居六首 漏潭石（鲁客见遗）
常疑六合外，未信漆园书。
及此闻溪漏，方欣验尾闾。
大哉天地气，呼吸有盈虚。
美石劳相赠，琼瑰自不如。
+++李德裕
++++重忆山居六首 钓石（于谿人处求得）
严光隐富春，山色谿又碧。
所钓不在鱼，挥纶以自适。
余怀慕君子，且欲坐潭石。
持此返伊川，悠然慰衰疾。
+++李德裕
++++怀伊川郊居
衰疾常怀土，郊园欲掩扉。
虽知明目地，不及有身归。
巩树秋阴遍，伊原霁色微。
此生看白首，良愿已应违。
+++李德裕
++++晨起见雪忆山居
忽忆岩中雪，谁人拂薜萝。
竹梢低未举，松盖偃应多。
山溜随冰落，林麇带霰过。
不劳闻鹤语，方奏苦寒歌。
+++李德裕
++++忆平泉杂咏 忆初暖
今日初春暖，山中事若何。
雪开喧鸟至，澌散跃鱼多。
幽翠生松栝，轻烟起薜萝。
柴扉常昼掩，惟有野人过。
+++李德裕
++++忆平泉杂咏 忆辛夷（余赴金陵日，辛夷欲开）
昔年将出谷，几日对辛夷。
倚树怜芳意，攀条惜岁滋。
清阴须暂憩，秀色正堪思。
只待挥金日，殷勤泛羽卮。
+++李德裕
++++忆平泉杂咏 忆寒梅
寒塘数树梅，常近腊前开。
雪映缘岩竹，香侵泛水苔。
遥思清景暮，还有野禽来。
谁是攀枝客，兹辰醉始回。
+++李德裕
++++忆平泉杂咏 忆药栏
野人清旦起，扫雪见兰芽。
始畎春泉入，惟愁暮景斜。
未抽萱草叶，才发款冬花。
谁念江潭老，中宵旅梦赊。
+++李德裕
++++忆平泉杂咏 忆茗芽
谷中春日暖，渐忆掇茶英。
欲及清明火，能销醉客酲。
松花飘鼎泛，兰气入瓯轻。
饮罢闲无事，扪萝溪上行。
+++李德裕
++++忆平泉杂咏 忆野花（余未尝春到故园）
虽游洛阳道，未识故园花。
晓忆东谿雪，晴思冠岭霞。
谷深兰色秀，村迥柳阴斜。
怅望龙门晚，谁知小隐家。
+++李德裕
++++忆平泉杂咏 忆春雨
春鸠鸣野树，细雨入池塘。
潭上花微落，溪边草更长。
梳风白鹭起，拂水彩鸳翔。
最羡归飞燕，年年在故乡。
+++李德裕
++++忆平泉杂咏 忆晚眺
伊川新雨霁，原上见春山。
缑岭晴虹断，龙门宿鸟还。
牛羊平野外，桑柘夕烟间。
不及乡园叟，悠悠尽日闲。
+++李德裕
++++忆平泉杂咏 忆新藤
遥闻碧潭上，春晚紫藤开。
水似晨霞照，林疑彩凤来。
清香凝岛屿，繁艳映莓苔。
金谷如相并，应将锦帐回。
+++李德裕
++++忆平泉杂咏 忆春耕
郊外杏花坼，林间布谷鸣。
原田春雨后，谿水夕流平。
野老荷蓑至，和风吹草轻。
无因共沮溺，相与事岩耕。
+++李德裕
++++余所居平泉村舍近蒙韦常侍大尹特改嘉名因寄诗以谢
未谢留侯疾，常怀仲蔚园。
闲谣紫芝曲，归梦赤松村。
忽改蓬蒿色，俄吹黍谷暄。
多惭孔北海，传教及衡门。
+++李德裕
++++山信至说平泉别墅草木滋长地转幽深怅然思归复此作
忽闻樵客语，暂慰野人心。
幽径芳兰密，闲庭秀木深。
麇麚来涧底，凫鹄遍川浔。
谁念沧溟上，归欤起叹音。
+++李德裕
++++临海太守惠予赤城石，报以是诗
闻君采奇石，剪断赤城霞。
潭上倒虹影，波中摇日华。
仙岩接绛气，谿路杂桃花。
若值客星去，便应随海槎。
+++李德裕
++++上巳忆江南禊事
黄河西绕郡城流，上巳应无祓禊游。
为忆渌江春水色，更无宵梦向吴州。
+++李德裕
++++北固怀古
自有此山川，于今几太守。
近世二千石，毕公宣化厚。
丞相量纳川，平阳气冲斗。
三贤若时雨，所至跻仁寿。
+++李德裕
++++汨罗
远谪南荒一病身，停舟暂吊汨罗人。
都缘靳尚图专国，岂是怀王厌直臣。
万里碧潭秋景静，四时愁色野花新。
不劳渔父重相问，自有招魂拭泪巾。
+++李德裕
++++岭外守岁（一作李福业诗）
冬逐更筹尽，春随斗柄回。
寒暄一夜隔，客鬓两年催。
+++李德裕
++++访韦楚老不遇
昔日征黄绮，余惭在凤池。
今来招隐士，恨不见琼枝。
+++李德裕
++++题柳郎中故居
下马荒阶日欲曛，潺潺石溜静中闻。
鸟啼花发人声绝，寂寞山窗掩白云。
+++李德裕
++++盘陀岭驿楼
嵩少心期杳莫攀，好山聊复一开颜。
明朝便是南荒路，更上层楼望故关。
+++李德裕
++++句
检经求绿字，凭酒借红颜。
君不见秋山寂历风飙歇，半夜青崖吐明月。
寒光乍出松筱间，万籁萧萧从此发。
忽闻歌管吟朔风，精魂想在幽岩中。（霜夜听小童薛阳陶吹笛）
银花悬院榜，神撼引铃绦。（题学士院）
葳蕤轻风里，若衔若垂何可拟。（以上并《事文类聚》）
自从一梦高唐后，可是无人胜楚王。（《赋巫山神女》，见《云溪友议》）
牛羊具特俎。（《武昌诗》，见《东观馀论》）
心悟觉身劳，云中弃宝刀。
久闲生髀肉，多寿长眉毫。（《有怀甘露寺自省上人》，《京口志》）
书空跷足睡，路险侧身行。（德裕尝吟此句云是先达诗。附记见《桂苑丛谈》）
谁家幼女敲箸歌，何处丁妻点灯织。
鱼虾集橘市。（以下并《海录碎事》）
休咎占人甲，挨持见天丁。
洛下推年少，山东许地高。
世上文章士，谁为第一人。
老生夸隐拙，时辈毁尖新。
(氵晶)濴寒泉深百尺。
奇觚率尔操，讽谏欣然纳。

++中卷四百七十六
  
+++熊孺登
++++至日荷李常侍过郊居
贱子守柴荆，谁人记姓名。
风云千骑降，草木一阳生。
礼异江河动，欢殊里巷惊。
称觞容侍坐，看竹许同行。
遇觉沧溟浅，恩疑太岳轻。
尽搜天地物，无谕此时情。
+++熊孺登
++++日暮天无云
杳杳复苍然，无云日暮天。
象分青气外，景尽赤霄前。
渐吐星河色，遥生水木烟。
从容难附丽，顾步欲澄鲜。
但见收三素，何能测上玄。
应非暂呈瑞，不许出山川。
+++熊孺登
++++新成小亭月夜
已被月知处，斩新风到来。
无人伴幽境，多取木兰栽。
+++熊孺登
++++和窦中丞岁酒喜见小男两岁
更添十岁应为相，岁酒从今把未休。
闻得一毛添五色，眼看相逐凤池头。
+++熊孺登
++++寒食
东风泼火雨新休，舁尽春泥扫雪沟。
走马犊车当御路，汉阳公主谢鸡球。
+++熊孺登
++++送僧游山
云身自在山山去，何处灵山不是归。
日暮寒林投古寺，雪花飞满水田衣。
+++熊孺登
++++雪中答僧书
八行银字非常草，六出天花尽是梅。
无所与陈童子别，雪中辛苦远山来。
+++熊孺登
++++题逍遥楼伤故韦大夫
利及生人无更为，落花流水旧城池。
逍遥楼上雕龙字，便是羊公堕泪碑。
+++熊孺登
++++戏赠费冠卿
但恐红尘虚白首，宁论蹇逸分先后。
莫占莺花笑寂寥，长安春色年年有。
+++熊孺登
++++与左兴宗湓城别
江逢九派人将别，猿到三声月为秋。
不知相见更何日，此夜少年堪白头。
+++熊孺登
++++八月十五夜卧疾
一年只有今宵月，尽上江楼独病眠。
寂寞竹窗闲不闭，夜深斜影到床前。
+++熊孺登
++++正月十五日
汉家遗事今宵见，楚郭明灯几处张。
深夜行歌声绝后，紫姑神下月苍苍。
+++熊孺登
++++曲池陪宴即事上窦中丞
水自山阿绕坐来，珊瑚台上木绵开。
欲知举目无情罚，一片花流酒一杯。
+++熊孺登
++++董监庙
仁杰淫祠废欲无，枯枫老栎两三株。
神乌惯得商人食，飞趁征帆过蠡湖。
+++熊孺登
++++赠侯山人
一见清容惬素闻，有人传是紫阳君。
来时玉女裁春服，剪破湘山几片云。
+++熊孺登
++++送马判官赴安南
故人交趾去从军，应笑狂生挥阵云。
省得蔡州今日事，旧曾都护帐前闻。
+++熊孺登
++++送准上人归石经院
旃檀刻像今犹少，白石镌经古未曾。
归去更寻翻译寺，前山应遇雁门僧。
+++熊孺登
++++寒食野望
拜扫无过骨肉亲，一年唯此两三辰。
冢头莫种有花树，春色不关泉下人。
+++熊孺登
++++祗役遇风谢湘中春色
水生风熟布帆新，只见公程不见春。
应被百花撩乱笑，比来天地一闲人。
+++熊孺登
++++湘江夜泛
江流如箭月如弓，行尽三湘数夜中。
无那子规知向蜀，一声声似怨春风。
+++熊孺登
++++蜀江水（来自蕃界）
日夜朝宗来万里，共怜江水引蕃心。
若论巴峡愁人处，猿比滩声是好音。
+++熊孺登
++++寄安南马中丞
龙韬能致虎符分，万里霜台压瘴云。
蕃客不须愁海路，波神今伏马将军。
+++熊孺登
++++甘子堂陪宴上韦大夫
武陵楼上春长早，甘子堂前花落迟。
楚乐怪来声竞起，新歌尽是大夫词。
+++熊孺登
++++青溪村居二首
家占溪南千个竹，地临湖上一群山。
渔船多在马长放，出处自由闲不闲。
深树黄鹂晓一声，林西江上月犹明。
野人早起无他事，贪绕沙泉看笋生。
+++熊孺登
++++奉和兴元郑相公早春送杨侍郎
征鞍欲上醉还留，南浦春生百草头。
丞相新裁别离曲，声声飞出旧梁州。
+++熊孺登
++++送舍弟孺复往庐山
能骑竹马辨西东，未省烟花暂不同。
第一早归春欲尽，庐山好看过湖风。
+++熊孺登
++++野别留少微上人
若为相见还分散，翻觉浮云亦不闲。
何处留师暂且住，家贫唯有坐中山。
+++熊孺登
++++经古墓
碑折松枯山火烧，夜台从闭不曾朝。
那将逝者比流水，流水东流逢上潮。
+++熊孺登
++++赠灵彻上人
诗句能生世界春，僧家更有姓汤人。
况闻暗忆前朝事，知是修行第几身。
+++熊孺登
++++春郊醉中赠章八元
三月踏青能几日，百回添酒莫辞频。
看君倒卧杨花里，始觉春光为醉人。

++中卷四百七十七
  
+++李涉
++++怀古
尼父未适鲁，屡屡倦迷津。
徒怀教化心，纡郁不能伸。
一遇知己言，万方始喧喧。
至今百王则，孰不挹其源。
+++李涉
++++咏古
大智思济物，道行心始休。
垂纶自消息，岁月任春秋。
纣虐武既贤，风云固可求。
顺天行杀机，所向协良谋。
况以丈人师，将济安川流。
何劳问枯骨，再取阴阳筹。
霸国不务仁，兵戈恣相酬。
空令渭水迹，千古独悠悠。
+++李涉
++++题清溪鬼谷先生旧居
翠壁开天池，青崖列云树。
水容不可状，杳若清河雾。
常闻先生教，指示秦仪路。
二子才不同，逞词过尺度。
偶因从吏役，远到冥栖处。
松月想旧山，烟霞了如故。
未遑炼金鼎，日觉容光暮。
万虑随境生，何由返真素。
寂寞天籁息，清迥鸟声曙。
回首望重重，无期挹风驭。
+++李涉
++++感兴
隋氏造宫阙，峨峨倚云烟。
搜奇竭四海，立制谋千年。
秦兵半夜来，烈火焚高台。
万人聚筋血，一旦为尘埃。
君看汴河路，尚说隋家柳。
但问哭陵人，秋草没来久。
+++李涉
++++鹧鸪词二首
湘江烟水深，沙岸隔枫林。
何处鹧鸪飞，日斜斑竹阴。
二女空垂泪，三闾枉自沉。
惟有鹧鸪啼，独伤行客心。
越冈连越井，越鸟更南飞。
何处鹧鸪啼，夕烟东岭归。
岭外行人少，天涯北客稀。
鹧鸪啼别处，相对泪沾衣。
+++李涉
++++山中
无奈牧童何，放牛吃我竹。
隔林呼不应，叫笑如生鹿。
欲报田舍翁，更深不归屋。
+++李涉
++++寄荆娘写真
章华台南莎草齐，长河柳色连金堤。
青楼曈曨曙光蚤，梨花满巷莺新啼。
章台玉颜年十六，小来能唱西梁曲。
教坊大使久知名，郢上词人歌不足。
少年才子心相许，夜夜高堂梦云雨。
五铢香帔结同心，三寸红笺替传语。
缘池并戏双鸳鸯，田田翠叶红莲香。
百年恩爱两相许，一夕不见生愁肠。
上清仙女征游伴，欲从湘灵住河汉。
只愁陵谷变人寰，空叹桑田归海岸。
愿分精魄定形影，永似银壶挂金井。
召得丹青绝世工，写真与身真相同。
忽然相对两不语，疑是妆成来镜中。
岂期人愿天不违，云輧却驻从山归。
画图封裹寄箱箧，洞房艳艳生光辉。
良人翻作东飞翼，却遣江头问消息。
经年不得一封书，翠幕云屏绕空壁。
结客有少年，名总身姓江。
征帆三千里，前月发豫章。
我别时言，识我马上郎。
恨无羽翼飞，使我徒怨沧波长。
开箧取画图，寄我形影与客将。
如今憔悴不相似，恐君重见生悲伤。
苍梧九疑在何处，斑斑竹泪连潇湘。
+++李涉
++++与弟渤新罗剑歌
我有神剑异人与，暗中往往精灵语。
识者知从东海来，来时一夜因风雨。
长河临晓北斗残，秋水露背青螭寒。
昨夜大梁城下宿，不借𨁂跌光颜看。
刃边飒飒尘沙缺，瘢痕半是蛟龙血。
雷焕张华久已无，沉冤知向何人说。
我有爱弟都九江，一条直气今无双。
青光好去莫惆怅，必斩长鲸须少壮。

+++李涉
++++六叹（本六首，今存三首）
绮罗香风翡翠车，清明独傍芙蓉渠。
上有云鬟洞仙女，垂罗掩縠烟中语。
风月频惊桃李时，沧波久别鸳鸿侣。
欲传一札孤飞翼，山长水远无消息。
却锁重门一院深，半夜空庭明月色。

深院梧桐夹金井，上有辘轳青丝索。
美人清昼汲寒泉，寒泉欲上银瓶落。
迢迢碧甃千馀尺，竟日倚阑空叹息。
惆怅不来照明镜，却掩洞房抱寂寂。
汉臣一没丁零塞，牧羊西过阴沙外。
朝凭南雁信难回，夜望北辰心独在。
汉家茅土横九州，高门长戟封王侯。
但将钟鼓悦私爱，肯以犬羊为国羞。
夜宿寒云卧冰雪，严风触刃垂旌节。
丁年奉使白头归，泣尽李陵衣上血。
+++李涉
++++春山三朅来
钓鱼朅来春日暖，沿溪不厌舟行缓。
野竹初栽碧玉长，澄潭欲下青丝短。
昔人避世兼避雠。
暮栖云外朝悠悠。
我今无事亦如此，赤鲤忽到长竿头。
泛泛随波凡几里，碧莎如烟沙似砥。
瘦壁横空怪石危，山花斗日禽争水。
有时带月归扣舷，身闲自是渔家仙。
山上朅来采新茗，新花乱发前山顶。
琼英动摇钟乳碧，丛丛高下随崖岭。
未必蓬莱有仙药，能向鼎中云漠漠。
越瓯遥见裂鼻香，欲觉身轻骑白鹤。
采药朅来药苗盛，药生只傍行人径。
世人重耳不重目，指似药苗心不足。
野客住山三十载，妻儿共寄浮云外。
小男学语便分别，已辩君臣知匹配。
都市广长开大铺，疾来求者多相误。
见说韩康旧姓名，识之不识先相怒。
+++李涉
++++牧童词
朝牧牛，牧牛下江曲。
夜牧牛，牧牛度村谷。
荷蓑出林春雨细，芦管卧吹莎草绿。
乱插蓬蒿箭满腰，不怕猛虎欺黄犊。

+++李涉
++++醉中赠崔膺
与君兄弟匡岭故，与君相逢扬子渡。
白浪南分吴塞云，绿杨深入隋宫路。
隋家文物今虽改，舞馆歌台基尚在。
炀帝陵边草木深，汴河流水空归海。
今悠悠人自别，此地繁华终未歇。
大道青楼夹翠烟，琼墀绣帐开明月。
与君一言两相许，外舍形骸中尔女。
扬州歌酒不可追，洛神映箔湘妃语。
白马黄金为身置，谁能独羡他人醉。
暂到香炉一夕间，能展愁眉百世事。
君看白日光如箭，一度别来颜色变。
早谋侯印佩腰间，莫遣看花鬓如霰。
+++李涉
++++岳阳别张祜
十年蹭蹬为逐臣，鬓毛白尽巴江春。
鹿鸣猿啸虽寂寞，水蛟山魅多精神。
山疟困中闻有赦，死灰不望光阴借。
半夜州符唤牧童，虚教衰病生惊怕。
巫峡洞庭千里馀，蛮陬水国何亲疏。
由来真宰不宰我，徒劳叹者怀吹噓。
霸桥昔与张生别，万变桑田何处说。
龙蛇纵在没泥涂，长衢却为驽骀设。
爱君气坚风骨峭，文章真把江淹笑。
洛下诸生惧刺先，乌鸢不得齐鹰鹞。
岳阳西南湖上寺，水阁松房遍文字。
新钉张生一首诗，自馀吟著皆无味。
策马前途须努力，莫学龙钟虚叹息。
+++李涉
++++寄河阳从事杨潜
忆昨天台寻石梁，赤城枕下看扶桑。
金乌欲上海如血，翠色一点蓬莱光。
安期先生不可见，蓬莱目极沧海长。
回舟偶得风水便，烟帆数夕归潇湘。
潇湘水清岩嶂曲，夜宿朝游常不足。
一自无名身事闲，五湖云月偏相属。
进者恐不荣，退者恐不深。
鱼游鸟逝两虽异，彼此各有遂生心。
身解耕耘妾能织，岁晏饥寒免相逼。
稚子才年七岁馀，渔樵一半分渠力。
吾友从军在河上，腰佩吴钩佐飞将。
偶与嵩山道士期，西寻汴水来相访。
见君颜色犹憔悴，知君未展心中事。
落日驱车出孟津，高歌共叹伤心地。
洛邑秦城少年别，两都陈事空闻说。
汉家天子不东游，古木行宫闭烟月。
洛滨老翁年八十，西望残阳临水泣。
自言生长开元中，武皇恩化亲沾及。
当时天下无甲兵，虽闻赋敛毫毛轻。
红车翠盖满衢路，洛中欢笑争逢迎。
一从戎马来幽蓟，山谷虎狼无捍制。
九重宫殿闭豺狼，万国生人自相噬。
蹭蹬疮痍今不平，干戈南北常纵横。
中原膏血焦欲尽，四郊贪将犹凭陵。
秦中豪宠争出群，巧将言智宽明君。
南山四皓不敢语，渭上钓人何足云。
君不见昔时槐柳八百里，路傍五月清阴起。
只今零落几株残，枯根半死黄河水。
+++李涉
++++重登滕王阁
滕王阁上唱伊州，二十年前向此游。
半是半非君莫问，好山长在水长流。
+++李涉
++++重到襄阳哭亡友韦寿朋
故人坟树立秋风，伯道无儿迹便空。
重到笙歌分散地，隔江吹笛月明中。
+++李涉
++++再至长安
十年谪宦鬼方人，三遇鸿恩始到秦。
今日九衢骑马望，却疑浑是刹那身。
+++李涉
++++赠道器法师
冰作形容雪作眉，早知谈论两川知。
如今不用空求佛，但把令狐宰相诗。
+++李涉
++++庐山得元侍御书
惭君知我命龙钟，一纸书来意万重。
正著白衣寻古寺，忽然邮递到云峰。
+++李涉
++++竹枝词
荆门滩急水潺潺，两岸猿啼烟满山。
渡头少年应官去，月落西陵望不还。
巫峡云开神女祠，绿潭红树影参差。
不劳戍口初相问，无义滩头剩别离。
石壁千重树万重，白云斜掩碧芙蓉。
昭君溪上年年月，偏照婵娟色最浓。
十二峰头月欲低，空聆滩上子规啼。
孤舟一夜东归客，泣向东风忆建溪。
+++李涉
++++京口送朱昼之淮南（一作寄赠妓人）
两行客泪愁中落，万树山花雨后残。
君到扬州见桃叶，为传风水渡江难。
+++李涉
++++题鹤林寺僧舍（寺在镇江）
终日昏昏醉梦间，忽闻春尽强登山。
因过竹院逢僧话，又得浮生半日闲。
+++李涉
++++重过文上人院
南随越鸟北燕鸿，松月三年别远公。
无限心中不平事，一宵清话又成空。
+++李涉
++++双峰寺得舍弟书
暂入松门拜祖师，殷勤再读塔前碑。
回头忽向寻阳使，太守如今是惠持。
+++李涉
++++木兰花
碧落真人著紫衣，始堪相并木兰枝。
今朝绕郭花看遍，尽是深村田舍儿。
+++李涉
++++过招隐寺
每忆中林访惠持，今来正遇早春时。
自从休去无心事，唯向高僧说便知。
+++李涉
++++酬举生许遇山居
琉璃潭上新秋月，清净泉中智惠珠。
不似本宗疏二教，许过云壑访潜夫。
+++李涉
++++春晚游鹤林寺寄使府诸公
野寺寻花春已迟，背岩唯有两三枝。
明朝携酒犹堪赏，为报春风且莫吹。
+++李涉
++++题开圣寺
宿雨初收草木浓，群鸦飞散下堂钟。
长廊无事僧归院，尽日门前独看松。
+++李涉
++++奉使淮南
汉使征兵诏未休，两行旌旆接扬州。
试上高楼望春色，一年风景尽堪愁。
+++李涉
++++登北固山亭
海绕重山江抱城，隋家宫苑此分明。
居人不觉三吴恨，却笑关河又战争。
+++李涉
++++秋日过员太祝林园
望水寻山二里馀，竹林斜到地仙居。
秋光何处堪消日，玄晏先生满架书。
+++李涉
++++题武关
来往悲欢万里心，多从此路计浮沉。
皆缘不得空门要，舜葬苍梧直到今。
+++李涉
++++题温泉
能使时平四十春，开元圣主得贤臣。
当时姚宋并燕许，尽是骊山从驾人。
+++李涉
++++经溳川馆寄使府群公
溳川水竹十家馀，渔艇蓬门对岸居。
大胜尘中走鞍马，与他军府判文书。
+++李涉
++++葺夷陵幽居
负郭依山一径深，万竿如朿翠沉沉。
从来爱物多成癖，辛苦移家为竹林。
+++李涉
++++再游头陀寺
无因暂泊鲁阳戈，白发兼愁日日多。
只恐雪晴花便尽，数来山寺亦无他。
+++李涉
++++看射柳枝
玉弝朱弦敕赐弓，新加二斗得秋风。
万人齐看翻金勒，百步穿杨逐箭空。
+++李涉
++++寄峡州韦郎中
年过五十鬓如丝，不必前程更问师。
幸得休耕乐尧化，楚山深处最相宜。
+++李涉
++++赠田玉卿
长安里巷旧邻居，未解梳头五岁馀。
今朝嫁得风流婿，歌舞闲时看读书。
+++李涉
++++题招隐寺即戴颙旧宅
两崖古树千般色，一井寒泉数丈冰。
欲问前朝戴居士，野烟秋色是丘陵。
+++李涉
++++山居送僧
失意因休便买山，白云深处寄柴关。
若逢城邑人相问，报道花时也不闲。
+++李涉
++++过襄阳上于司空頔
方城汉水旧城池，陵谷依然世自移。
歇马独来寻故事，逢人唯说岘山碑。
+++李涉
++++送魏简能东游二首
献赋论兵命未通，却乘羸马出关东。
灞陵原上重回首，十载长安似梦中。
燕市悲歌又送君，目随征雁过寒云。
孤亭宿处时看剑，莫使尘埃蔽斗文。
+++李涉
++++中秋夜君山台望月
大堤花里锦江前，诗酒同游四十年。
不料中秋最明夜，洞庭湖上见当天。
+++李涉
++++酬彭伉
公孙阁里见君初，衣锦南归二十馀。
莫叹屈声犹未展，同年今日在中书。
+++李涉
++++硖石遇赦
天网初开释楚囚，残骸已废自知休。
荷蓑不是人间事，归去沧江有钓舟。
+++李涉
++++赠龙泉洞尘上人
八十山僧眼未昏，独寻流水到穷源。
自言共得龙神语，拟作茅庵住洞门。
+++李涉
++++题湖台
山有松门江有亭，不劳他处问青冥。
有时带月床舁到，一阵风来酒尽醒。
+++李涉
++++送妻入道
人无回意似波澜，琴有离声为一弹。
纵使空门再相见，还如秋月水中看。
+++李涉
++++遇湖州妓宋态宜二首
曾识云仙至小时，芙蓉头上绾青丝。
当时惊觉高唐梦，唯有如今宋玉知。
陵阳夜会使君筵，解语花枝出眼前。
一从明月西沉海，不见嫦娥二十年。
+++李涉
++++逢旧二首
碧落高高云万重，当时孤鹤去无踪。
不期陵谷迁朝市，今日辽东特地逢。
将作乘槎去不还，便寻云海住三山。
不知留得支机石，却逐黄河到世间。
+++李涉
++++润州听暮角（一作晚泊润州闻角）
江城吹角水茫茫，曲引边声怨思长。
惊起暮天沙上雁，海门斜去两三行。
+++李涉
++++头陀寺看竹
寺前新笋已成竿，策马重来独自看。
可惜班皮空满地，无人解取作头冠。
+++李涉
++++奉使京西
卢龙已复两河平，烽火楼边处处耕。
何事书生走羸马，原州城下又添兵。
+++李涉
++++题连云堡
由来天地有关扃，断壑连山接杳冥。
一出纵知边上事，满朝谁信语堪听。
+++李涉
++++再宿武关（一作从秦城回再题武关）
远别秦城万里游，乱山高下出商州。
关门不锁寒溪水，一夜潺湲送客愁。
+++李涉
++++长安闷作
宵分独坐到天明，又策羸骖信脚行。
每日除书空满纸，不曾闻有介推名。
+++李涉
++++和尚书舅见寄
欲随流水去幽栖，喜伴归云入虎溪。
深谢陈蕃怜寂寞，远飞芳字警沉迷。
+++李涉
++++送王六觐巢县叔父二首
巢岸南分战鸟山，水云程尽到东关。
弦歌自是君家事，莫怪今来一邑闲。
长忆山阴旧会时，王家兄弟尽相随。
老来放逐潇湘路，泪滴秋风引献之。
+++李涉
++++偶怀
转知名宦是悠悠，分付空源始到头。
待送妻儿下山了，便随云水一生休。
+++李涉
++++秋夜题夷陵水馆
凝碧初高海气秋，桂轮斜落到江楼。
三更浦上巴歌歇，山影沉沉水不流。
+++李涉
++++与梧州刘中丞
三代卢龙将相家，五分符竹到天涯。
瘴山江上重相见，醉里同看豆蔻花。
+++李涉
++++听多美唱歌
黄莺慢转引秋蝉，冲断行云直入天。
一曲梁州听初了，为君别唱想夫怜。
+++李涉
++++题涧饮寺
百年如梦竟何成，白发重来此地行。
还似萧郎许玄度，再看庭石悟前生。
+++李涉
++++题苏仙宅枯松
几年苍翠在仙家，一旦枝枯类海槎。
不如酸涩棠梨树，却占高城独放花。
+++李涉
++++山居
一从身世两相遗，往往关门到午时。
想得俗流应大笑，不知年老识便宜。
+++李涉
++++听邻女吟
含情遥夜几人知，闲咏风流小谢诗。
还似霓旌下烟露，月边吹落上清词。
+++李涉
++++题宇文秀才樱桃
风光莫占少年家，白发殷勤最恋花。
今日颠狂任君笑，趁愁得醉眼麻茶。
+++李涉
++++汉上偶题
谪仙唐世游兹郡，花下听歌醉眼迷。
今日汉江烟树尽，更无人唱白铜鞮。
+++李涉
++++送杨敬之倅湖南
久嗟尘匣掩青萍，见说除书试一听。
闻君却作长沙傅，便逐秋风过洞庭。
+++李涉
++++送孙尧夫赴举
自说轩皇息战威，万方无复事戎衣。
却教孙子藏兵法，空把文章向礼闱。
+++李涉
++++题水月台
平流白日无人爱，桥上闲行若个知。
水似晴天天似水，两重星点碧琉璃。
+++李涉
++++早春霁后发头陀寺寄院中
红楼金刹倚晴冈，雨雪初收望汉阳。
草檄可中能有暇，迎春一醉也无妨。
+++李涉
++++哭田布
魏师临阵却抽营，谁管豺狼作信兵。
纵使将军能伏剑，何人岛上哭田横。
+++李涉
++++黄葵花
此花莫遣俗人看，新染鹅黄色未乾。
好逐秋风上天去，紫阳宫女要头冠。
+++李涉
++++别南溪二首
如云不厌苍梧远，似雁逢春又北飞。
唯有隐山溪上月，年年相望两依依。
常叹春泉去不回，我今此去更难来。
欲知别后留情处，手种岩花次第开。
+++李涉
++++井栏砂宿遇夜客
暮雨萧萧江上村，绿林豪客夜知闻。
他时不用逃名姓，世上如今半是君。
+++李涉
++++谢王连州送海阳图
谢家为郡实风流，画得青山寄楚囚。
惊起草堂寒气晚，海阳潮水到床头。
+++李涉
++++再谪夷陵题长乐寺
当时谪宦向夷陵，愿得身闲便作僧。
谁知渐渐因缘重，羞见长燃一盏灯。
+++李涉
++++谴谪康州先寄弟渤
唯将直道信苍苍，可料无名抵宪章。
阴骘却应先有谓，已交鸿雁早随阳。
+++李涉
++++赠廖道士
膏已明煎信矣哉，二年人世不归来。
庭前为报仙桃树，今岁花时好好开。
+++李涉
++++山花
六出花开赤玉盘，当中红湿耐春寒。
长安若在五侯宅，谁肯将钱买牡丹。
+++李涉
++++听歌
飒飒先飞梁上尘，朱唇不动翠眉颦。
愿得春风吹更远，直教愁杀满城人。
+++李涉
++++送颜觉赴举
颜子将才应四科，料量时辈更谁过。
居然一片荆山玉，可怕无人是卞和。
+++李涉
++++题五松驿
云木苍苍数万株，此中言命的应无。
人生不得如松树，却遇秦封作大夫。
+++李涉
++++湘妃庙
斑竹林边有古祠，鸟啼花发尽堪悲。
当时惆怅同今日，南北行人可得知。
+++李涉
++++赠长安小主人
上清真子玉童颜，花态娇羞月思闲。
仙路迷人应有术，桃源不必在深山。
+++李涉
++++邠州词献高尚书三首
单于都护再分疆，西引双旌出帝乡。
朝日诏书添战马，即闻千骑取河湟。
将家难立是威声，不见多传卫霍名。
一自元和平蜀后，马头行处即长城。
朔方忠义旧来闻，尽是邠城父子军。
今日兵符归上将，旄头不用更妖氛。
+++李涉
++++游西林寺
十地初心在此身，水能生月即离尘。
如今再结林中社，可羡当年会里人。
+++李涉
++++题白鹿兰若
只去都门十里强，竹阴流水绕回廊。
满城车马皆知有，每唤同游尽道忙。
+++李涉
++++寄赵准乞湘川山居
闲说班超有旧居，山横水曲占商於。
知君不用磻溪石，乞取终年独钓鱼。
+++李涉
++++晓过函谷关
因韩为赵两游秦，十月冰霜渡孟津。
纵使鸡鸣遇关吏，不知余也是何人。
+++李涉
++++奉和九弟渤见寄绝句
忽启新缄吟近诗，诗中韵出碧云词。
且喜陟冈愁已散，登舟只恨渡江迟。
+++李涉
++++赠友人孩子
骊龙颔下亦生珠，便与人间众宝殊。
他时若要追风日，须得君家万里驹。
+++李涉
++++奉宣慰使鱼十四郎
年才二十众知名，孤鹤仪容彻骨清。
口传天语来人世，却逐祥云上玉京。
+++李涉
++++题善光寺
云门天竺旧姻缘，临老移家住玉泉。
早到可中溳南寺，免得翻经住几年。
+++李涉
++++题宣化寺道光上人居
二十年前不系身，草堂曾与雪为邻。
常思和尚当时语，衣钵留将与此人。
+++李涉
++++柳枝词
锦池江上柳垂桥，风引蝉声送寂寥。
不必如丝千万缕，只禁离恨两三条。
+++李涉
++++竹枝词
十二山晴花尽开，楚宫双阙对阳台。
细腰争舞君沉醉，白日秦兵天下来。
+++李涉
++++竹里
竹里编茅倚石根，竹茎疏处见前村。
闲眠尽日无人到，自有春风为扫门。
+++李涉
++++失题
华表千年一鹤归，丹砂为顶雪为衣。
泠泠仙语人听尽，却向五云翻翅飞。

++中卷四百七十八
  
+++陆畅
++++云安公主下降奉诏作催妆诗
云安公主贵，出嫁五侯家。
天母亲调粉，日兄怜赐花。
催铺百子帐，待障七香车。
借问妆成未，东方欲晓霞。
+++陆畅
++++山出云
灵山蓄云彩，纷郁出清晨。
望树繁花白，看峰小雪新。
映松张盖影，依涧布鱼鳞。
高似从龙处，低如触石频。
浓光藏半岫，浅色类飘尘。
玉叶开天际，遥怜占早春。
+++陆畅
++++惊雪
怪得北风急，前庭如月辉。
天人宁许巧，剪水作花飞。
+++陆畅
++++闻早蝉
落日早蝉急，客心闻更愁。
一声来枕上，梦里故园秋。
+++陆畅
++++别刘端公
连骑出都门，秋蝉噪高柳。
落日辞故人，自醉不关酒。
+++陆畅
++++新晴爱月（一作山斋玩月）
野性平生惟爱月，新晴半夜睹蝉娟。
起来自擘纱窗破，恰漏清光落枕前。
+++陆畅
++++云安公主出降杂咏催妆二首
天上琼花不避秋，今宵织女嫁牵牛。
万人惟待乘鸾出，乞巧齐登明月楼。
少妆银粉饰金钿，端正天花贵自然。
闻道禁中时节异，九秋香满镜台前。
+++陆畅
++++坐障
白玉为竿丁字成，黄金绣带短长轻。
强遮天上花颜色，不隔云中语笑声。
+++陆畅
++++帘
劳将素手卷虾须，琼室流光更缀珠。
玉漏报来过半夜，可怜潘岳立踟蹰。
+++陆畅
++++阶
甃玉编金次第平，花纹隐起踏无声。
几重便上华堂里，得见天人吹凤笙。
+++陆畅
++++扇
宝扇持来入禁宫，本教花下动香风。
姮娥须逐彩云降，不可通宵在月中。
+++陆畅
++++解内人嘲（一作酬宫人）
粉面仙郎选圣朝，偶逢秦女学吹箫。
须教翡翠闻王母，不奈乌鸢噪鹊桥。
+++陆畅
++++成都赠别席夔
不值分流二江水，定应犹得且同行。
三千里外情人别，更被子规啼数声。
+++陆畅
++++游城东王驸马亭
城外无尘水间松，秋天木落见山容。
共寻萧史江亭去，一望终南紫阁峰。
+++陆畅
++++望毛女峰
我种东峰千叶莲，此峰毛女始求仙。
今朝暗算当时事，已是人间七万年。
+++陆畅
++++送李山人归山
来从千山万山里，归向千山万山去。
山中白云千万重，却望人间不知处。
+++陆畅
++++长安新晴
九重深浅人不知，金殿玉楼倚朝日。
一夜城中新雨晴，御沟流得宫花出。
+++陆畅
++++出蓝田关寄董使君
万里烟萝锦帐间，云迎水送度蓝关。
七盘九折难行处，尽是龚黄界外山。
+++陆畅
++++题悟公禅堂
临坛付法十三春，家本长城若下人。
芸阁少年应不识，南山钞主是前身。
+++陆畅
++++宿陕府北楼奉酬崔大夫二首
楼压黄河山满坐，风清水凉谁忍卧。
人定军州禁漏传，不妨秋月城头过。
一别朱门三四春，再来应笑尚风尘。
昨宵唯有楼前月，识是谢公诗酒人。
+++陆畅
++++陕州逢窦巩同宿，寄江陵韦协律
共出丘门岁九霜，相逢凄怆对离觞。
荆南为报韦从事，一宿同眠御史床。
+++陆畅
++++夜到泗州酬崔使君
徐城洪尽到淮头，月里山河见泗州。
闻道泗滨清庙磬，雅声今在谢家楼。
+++陆畅
++++送崔员外使回入京金钩驿逢因赠
六星宫里一星归，行到金钩近紫微。
侍史别来经岁月，今宵应梦护香衣。
+++陆畅
++++成都送别费冠卿
红椒花落桂花开，万里同游俱未回。
莫厌客中频送客，思乡独上望乡台。
+++陆畅
++++题商山庙
商洛秦时四老翁，人传羽化此山空。
若无仙眼何由见，总在庙前花洞中。
+++陆畅
++++题独孤少府园林
四面青山是四邻，烟霞成伴草成茵。
年年洞口桃花发，不记曾经迷几人。
+++陆畅
++++送独孤秀才下第归太白山
逸翮暂时成落羽，将归太白赏灵踪。
须寻最近碧霄处，拟倩和云买一峰。
+++陆畅
++++下第后病中
献玉频年命未通，穷秋成病悟真空。
笑看朝市趋名者，不病那知在病中。
+++陆畅
++++送深上人归江南
留得莲花偈付谁，独携金策欲归时。
江南无限萧家寺，曾与白云何处期。
+++陆畅
++++题自然观
剑阁门西第一峰，道陵成道有高踪。
行人若上升仙处，须拨白云三四重。
+++陆畅
++++疾愈步庭花
桃红李白觉春归，强步闲庭力尚微。
从困不扶灵寿杖，恐惊花里早莺飞。
+++陆畅
++++筹笔店江亭
九折岩边下马行，江亭暂歇听江声。
白云绿树不关我，枉与樵人乐一生。
+++陆畅
++++赠贺若少府
十日广陵城里住，听君花下抚金徽。
新声指上怀中纸，莫怪潜偷数曲归。
+++陆畅
++++太子刘舍人邀看花
年少风流七品官，朱衣白马冶游盘。
负心不报春光主，几处偷看红牡丹。
+++陆畅
++++蔷薇花
锦窠花朵灯丛醉，翠叶眉稠裛露垂。
莫引美人来架下，恐惊红片落燕支。
+++陆畅
++++句
蜀道易，易于履平地。（《蜀道易》）
蝉噪入云树，风开无主花。（《崔谏议林亭》）

++中卷四百七十九
  
+++柳公权
++++应制贺边军支春衣
去岁虽无战，今年未得归。
皇恩何以报，春日得春衣。
挟纩非真纩，分衣是假衣。
从今貔武士，不惮戍金微。
+++柳公权
++++应制为宫嫔咏
不分前时忤主恩，已甘寂寞守长门。
今朝却得君王顾，重入椒房拭泪痕。
+++柳公权
++++题朱审寺壁山水画
朱审偏能视夕岚，洞边深墨写秋潭。
与君一顾西墙画，从此看山不向南。
+++柳公权
++++阊门即事
耕夫占募逐楼船，春草青青万顷田。
试上吴门看郡郭，清明几处有新烟。
+++吴武陵
++++贡院楼北新栽小松
拂槛爱贞容，移根自远峰。
已曾经草没，终不任苔封。
叶少初陵雪，鳞生欲化龙。
乘春濯雨露，得地近垣墉。
逐吹香微动，含烟色渐浓。
时回日月照，为谢小山松。
+++吴武陵
++++题路左佛堂
雀儿来逐飏风高，下视鹰鹯意气豪。
自谓能生千里翼，黄昏依旧委蓬蒿。
+++韦处厚
++++盛山十二诗 隐月岫
初映钩如线，终衔镜似钩。
远澄秋水色，高倚晓河流。
+++韦处厚
++++盛山十二诗 流杯渠
激曲萦飞箭，浮沟泛满卮。
将来山太守，早向习家池。
+++韦处厚
++++盛山十二诗 竹岩
不资冬日秀，为作暑天寒。
先植诚非凤，来翔定是鸾。
+++韦处厚
++++盛山十二诗 绣衣石榻（为温侍御置）
巉巉雪中峤，磊磊标方峭。
勿为枕苍山，还当础清庙。
+++韦处厚
++++盛山十二诗 宿云亭
雨合飞危砌，天开卷晓窗。
齐平联郭柳，带绕抱城江。
+++韦处厚
++++盛山十二诗 梅谿
夹岸凝清素，交枝漾浅沦。
味调方荐实，腊近又先春。
+++韦处厚
++++盛山十二诗 桃坞
喷日舒红景，通蹊茂绿阴。
终期王母摘，不羡武陵深。
+++韦处厚
++++盛山十二诗 胡卢沼
疏凿徒为巧，圆洼自可澄。
倒花纷错秀，鉴月静涵冰。
+++韦处厚
++++盛山十二诗 茶岭
顾渚吴商绝，蒙山蜀信稀。
千丛因此始，含露紫英肥。
+++韦处厚
++++盛山十二诗 盘石磴
缭绕缘云上，璘玢甃玉联。
高高曾几折，极目瞰秋鸢。
+++韦处厚
++++盛山十二诗 琵琶台
褊地难层土，因厓遂削成。
浅深岚嶂色，尽向此中呈。
+++韦处厚
++++盛山十二诗 上士瓶泉（为柳律师置）
绠汲岂无井，颠崖贵非浚。
愿洒尘垢馀，一雨根茎润。
+++杨敬之
++++客思吟
禾黍正离离，南园剪白芝。
细腰沈赵女，高髻唱蛮姬。
路愧前冈月，梳惭一颔丝。
乡人不可语，独念畏人知。
+++杨敬之
++++赠项斯
几度见诗诗总好，及观标格过于诗。
平生不解藏人善，到处逢人说项斯。
+++杨敬之
++++句
霜树鸟栖夜，空街雀报明。
碧山相倚暮，归雁一行斜。（并见张为《主客图》）
+++李虞仲
++++初日照凤楼
旭日烟云殿，朝阳烛帝居。
断霞生峻宇，通阁丽晴虚。
流彩连朱槛，腾辉照绮疏。
曈曨晨景里，明灭晓光初。
户牖仙山近，轩楹凤翼舒。
还如王母过，遥度五云车。
+++张又新
++++郡斋三月下旬作（以下三首一作崔护诗）
春事日已歇，池塘旷幽寻。
残红披独坠，初绿间浅深。
偃仰倦芳褥，顾步爱新阴。
谋春未及竟，夏初遽见侵。
+++张又新
++++五月水边柳
结根挺涯涘，垂影覆清浅。
睡脸寒未开，懒腰晴更软。
摇空条已重，拂水带方展。
似醉烟景凝，如愁月露泫。
丝长鱼误恐，枝弱禽惊践。
怅别几多情，含春任攀搴。
+++张又新
++++三月五日陪大夫泛长沙东湖（一作李群玉诗）
上巳馀风景，芳辰集远坰。
彩舟浮泛荡，绣毂下娉婷。
栖树回葱蒨，笙歌转杳冥。
湖光迷翡翠，草色醉蜻蜓。
鸟弄桐花日，鱼翻谷雨萍。
从今留胜会，谁看画兰亭。
+++张又新
++++赠广陵妓
云雨分飞二十年，当时求梦不曾眠。
今来头白重相见，还上襄王玳瑁筵。
+++张又新
++++牡丹
牡丹一朵值千金，将谓从来色最深。
今日满栏开似雪，一生辜负看花心。
+++张又新
++++游白鹤山
白鹤山边秋复春，张文宅畔少风尘。
欲驱五马寻真隐，谁是当初□竹人。
+++张又新
++++行田诗（一作白石岩）
白石岩前湖水春，湖边旧境有清尘。
欲追谢守行田意，今古同忧是长人。
+++张又新
++++罗浮山
江北重峦积翠浓，绮霞遥映碧芙蓉。
不知末后沧溟上，减却瀛洲第几峰。
+++张又新
++++青障山（一作慈湖山）
一派远光澄碧月，万株耸翠猎金飙。
陶仙谩学长生术，暑往寒来更寂寥。
+++张又新
++++中界山
瑟瑟峰头玉水流，晋时遗迹更堪愁。
愁人到此劳长望，何处烟波是祖州。
+++张又新
++++帆游山
涨海尝从此地流，千帆飞过碧山头。
君看深谷为陵后，翻覆人间未肯休。
+++张又新
++++谢池
郡郭东南积谷山，谢公曾是此跻攀。
今来惟有灵池月，犹是婵娟一水间。
+++张又新
++++华盖山
一岫坡陀凝绿草，千重虚翠透红霞。
愁来始上消归思，见尽江城数百家。
+++张又新
++++吹台山
吹台山上彩烟凝，日落云收叠翠屏。
应谓焦桐堪采斫，不知谁是柳吴兴。
+++张又新
++++青岙山
灵海泓澄匝翠峰，昔贤心赏已成空。
今朝亭馆无遗制，积水沧浪一望中。
+++张又新
++++孤屿
碧水逶迤浮翠巘，绿萝蒙密媚晴江。
不知谁与名孤屿，其实中川是一双。
+++张又新
++++春草池
谢公梦草一差微，谪宦当时道不机。
且谓飞霞游赏地，池塘烟柳亦依依。
+++封敖
++++春色满皇州
帝里春光正，葱茏喜气浮。
锦铺仙禁侧，镜写曲江头。
红萼开萧阁，黄丝拂御楼。
千门歌吹动，九陌绮罗游。
日近风先满，仁深泽共流。
应非憔悴质，辛苦在神州。
+++封敖
++++题西隐寺
三年未到九华山，终日披图一室间。
秋寺喜因晴后赏，灵峰看待足时还。
猿从有性留僧坐，云霭无心伴客闲。
胜事倘能销岁月，已弢名利不相关。
+++马植
++++奉和白敏中圣道和平致兹休运岁终功就合咏盛明呈上
舜德尧仁化犬戎，许提河陇款皇风。
指挥貙武皆神算，恢拓乾坤是圣功。
四帅有征无汗马，七关虽戍已弢弓。
天留此事还英主，不在他年在大中。
+++李廓
++++夏日途中
树夹炎风路，行人正午稀。
初蝉数声起，戏蝶一团飞。
日色欺清镜，槐膏点白衣。
无成归故里，自觉少光辉。
+++李廓
++++长安少年行
金紫少年郎，绕街鞍马光。
身从左中尉，官属右春坊。
刬戴扬州帽，重薰异国香。
垂鞭踏青草，来去杏园芳。
追逐轻薄伴，闲游不著绯。
长拢出猎马，数换打球衣。
晓日寻花去，春风带酒归。
青楼无昼夜，歌舞歇时稀。
日高春睡足，帖马赏年华。
倒插银鱼袋，行随金犊车。
还携新市酒，远醉曲江花。
几度归侵黑，金吾送到家。
好胜耽长夜，天明烛满楼。
留人看独脚，赌马换偏头。
乐奏曾无歇，杯巡不暂休。
时时遥冷笑，怪客有春愁。
遨游携艳妓，装束似男儿。
杯酒逢花住，笙歌簇马吹。
莺声催曲急，春色送归迟。
不以闻街鼓，华筵待月移。
赏春惟逐胜，大宅可曾归。
不乐还逃席，多狂惯衩衣。
歌人踏日起，语燕卷帘飞。
妇好唯相妒，倡楼不醉稀。
戟门连日闭，苦饮惜残春。
开锁通新客，教姬屈醉人。
倩歌牵白马，自舞踏红茵。
时辈皆相许，平生不负身。
新年高殿上，始见有光辉。
玉雁排方带，金鹅立仗衣。
酒深和碗赐，马疾打珂飞。
朝下人争看，香街意气归。
游市慵骑马，随姬入坐车。
楼边听歌吹，帘外见莺花。
乐眼从人闹，归心畏日斜。
苍头来去报，饮伴到倡家。
小妇教鹦鹉，头边唤醉醒。
犬娇眠玉簟，鹰掣撼金铃。
碧地攒花障，红泥待客亭。
虽然长按曲，不饮不曾听。
+++李廓
++++鸡鸣曲
星稀月没入五更，胶胶角角鸡初鸣。
征人牵马出门立，辞妾欲向安西行。
再鸣引颈檐头下，楼中角声催上马。
才分曙色第二鸣，旌旆红尘已出城。
妇人上城乱招手，夫婿不闻遥哭声。
长恨鸡鸣别时苦，不遣鸡栖近窗户。
+++李廓
++++镜听词（古之镜听，犹今之瓢卦也）
匣中取镜辞灶王，罗衣掩尽明月光。
昔时长著照容色，今夜潜将听消息。
门前地黑人来稀，无人错道朝夕归。
更深弱体冷如铁，绣带菱花怀里热。
铜片铜片如有灵，愿照得见行人千里形。

+++李廓
++++猛士行
战鼓惊沙恶天色，猛士虬髯眼前黑。
单于衣锦日行兵，阵头走马生擒得。
幽并少年不敢轻，虎狼窟里空手行。
+++李廓
++++送振武将军
叶叶归边骑，风头万里干。
金装腰带重，铁缝耳衣寒。
芦酒烧蓬暖，霜鸿捻箭看。
黄河古戍道，秋雪白漫漫。
+++李廓
++++落第
榜前潜制泪，众里自嫌身。
气味如中酒，情怀似别人。
暖风张乐席，晴日看花尘。
尽是添愁处，深居乞过春。
+++李廓
++++赠商山东于岭僧
商岭东西路欲分，两间茅屋一溪云。
师言耳重知师意，人是人非不欲闻。
+++李廓
++++上令狐舍人
名利生愁地，贫居岁月移。
买书添架上，断酒过花时。
宿客嫌吟苦，乖童恨睡迟。
近来唯俭静，持此答深知。

++中卷四百八十
  
+++李绅
++++南梁行
江城郁郁春草长，悠悠汉水浮青光。
杂英飞尽空昼景，绿杨重阴官舍静。
此时醉客纵横书，公言可荐承明庐。
青天诏下宠光至，颁籍金闺征石渠。
秭归山路烟岚隔，山木幽深晚花拆。
涧底红光夺火燃，摇风扇毒愁行客。
杜鹃啼咽花亦殷，声悲绝艳连空山。
斜阳瞥映浅深树，云雨翻迷崖谷间。
山鸡锦质矜毛羽，透竹穿萝命俦侣。
乔木幽谿上下同，雄雌不惑飞栖处。
望秦峰回过商颜，浪叠云堆万簇山。
行尽杳冥青嶂外，九重钟漏紫霄间。
元和列侍明光殿，谏草初焚市朝变。
北阙趋承半隙尘，南梁笑客皆飞霰。
追思感叹却昏迷，霜鬓愁吟到晓鸡。
故箧岁深开断简，秋堂月曙掩遗题。
呜呜晓角霞辉粲，抚剑当应一长叹。
刍狗无由学圣贤，空持感激终昏旦。
+++李绅
++++趋翰苑遭诬构四十六韵
九五当乾德，三千应瑞符。
纂尧昌圣历，宗禹盛丕图。
画象垂新令，消兵易旧谟。
选贤方去智，招谏忽升愚。
大乐调元气，神功运化炉。
脱鳞超沆瀣，翻翼集蓬壶。
捧日恩光别，抽毫顾问殊。
凤形怜采笔，龙颔借骊珠。
掷地声名寡，摩天羽翮孤。
洁身酬雨露，利口扇谗谀。
碧海同宸眷，鸿毛比贱躯。
辨疑分黑白，举直牴朋徒。
庭兽方呈角，阶蓂始效莩。
日倾乌掩魄，星落斗摧枢。
坠剑悲乔岳，号弓泣鼎湖。
乱群逢害马，择肉纵狂貙。
胆为隳肝竭，心因沥血枯。
满帆摧骇浪，征棹折危途。
燕客书方诈，尧门信未孚。
谤兴金就铄，毁极玉生瘉。
砺吻矜先搏，张罗骋疾驱。
地嫌稀魍魉，海恨止番禺。
瘴岭冲蛇入，蒸池蹑虺趋。
望天收雪涕，看镜揽霜须。
草毒人惊剪，茅荒室未诛。
火风晴处扇，山鬼雨中呼。
穷老乡关远，羁愁骨肉无。
鹊灵窥牖户，龟瑞出泥途。
烟岛深千瘴，沧波淼四隅。
海标传信使，江棹认妻孥。
到接三冬暮，来经六月徂。
暗滩朝不怒，惊濑夜无虞。
俯首安羸业，齐眉慰病夫。
涸鱼思雨润，僵燕望雷苏。
诏下因颁朔，恩移讵省辜。
诳天犹指鹿，依社尚凭狐。
度岭瞻牛斗，浮江淬辘轳。
未平人睚眦，谁惧鬼揶揄。
盆浦潮通楚，匡山地接吴。
庾楼清桂满，远寺素莲敷。
仿佛皆停马，悲欢尽隙驹。
旧交封宿草，衰鬓重生刍。
万戟分梁苑，双旌寄鲁儒。
駸駸移岁月，冉冉近桑榆。
疲马愁千里，孤鸿念五湖。
终当赋归去，那更学杨朱。
+++李绅
++++忆春日太液池亭候对（长庆三年）
宫莺报晓瑞烟开，三岛灵禽拂水回。
桥转彩虹当绮殿，舰浮花鹢近蓬莱。
草承香辇王孙长，桃艳仙颜阿母栽。
簪笔此时方侍从，却思金马笑邹枚。
+++李绅
++++忆夜直金銮殿承旨
月当银汉玉绳低，深听箫韶碧落齐。
门压紫垣高绮树，阁连青琐近丹梯。
墨宣外渥催飞诏，草布深恩促换题。
明日独归花路远，可怜人世隔云霓。
+++李绅
++++忆春日曲江宴后许至芙蓉园
春风上苑开桃李，诏许看花入御园。
香径草中回玉勒，凤凰池畔泛金樽。
绿丝垂柳遮风暗，红药低丛拂砌繁。
归绕曲江烟景晚，未央明月锁千门。
+++李绅
++++新昌宅书堂前有药树一株今已盈拱前长庆中…名之天上树
白榆星底开红甲，珠树宫中长紫霄。
丹彩结心才辨质，碧枝抽叶乍成条。
羽衣道士偷玄圃，金简真人护玉苗。
长带九天馀雨露，近来葱翠欲成乔。
+++李绅
++++过荆门
荆江水阔烟波转，荆门路绕山葱蒨。
帆势侵云灭又明，山程背日昏还见。
青青麦陇啼飞鸦，寂寞野径棠梨花。
行行驱马万里远，渐入烟岚危栈赊。
林中有鸟飞出谷，月上千岩一声哭。
肠断思归不可闻，人言恨魄来巴蜀。
我听此鸟祝我魂，魂死莫学声衔冤。
纵为羽族莫栖息，直上青云呼帝阍。
此时山月如衔镜，岩树参差互辉映。
皎洁深看入涧泉，分明细见樵人径。
阴森鬼庙当邮亭，鸡豚日宰闻膻腥。
愚夫祸福自迷惑，魍魉凭何通百灵。
月低山晓问行客，已酹椒浆拜荒陌。
惆怅忠贞徒自持，谁祭山头望夫石。

+++李绅
++++涉沅潇
屈原死处潇湘阴，沧浪淼淼云沉沉。
蛟龙长怒虎长啸，山木翛翛波浪深。
烟横日落惊鸿起，山映馀霞杳千里。
鸿叫离离入暮天，霞消漠漠深云水。
水灵江暗扬波涛，鼋鼍动荡风骚骚。
行人愁望待明月，星汉沉浮𩳤鬼号。
屈原尔为怀王没，水府通天化灵物。
何不驱雷击电除奸邪，可怜空作沈泉骨。
举杯沥酒招尔魂，月影滉漾开乾坤。
波白水黑山隐见，汨罗之上遥昏昏。
风帆候晓看五两，戍鼓咚咚远山响。
潮满江津猿鸟啼，荆夫楚语飞蛮桨。
潇湘岛浦无人居，风惊水暗惟鲛鱼。
行来击棹独长叹，问尔精魄何所如。

+++李绅
++++逾岭峤止荒陬抵高要
天将南北分寒燠，北被羔裘南卉服。
寒气凝为戎虏骄，炎蒸结作虫虺毒。
周王止化惟荆蛮，汉武凿远通孱颜。
南标铜柱限荒徼，五岭从兹穷险艰。
衡山截断炎方北，回雁峰南瘴烟黑。
万壑奔伤溢作泷，湍飞浪激如绳直。
千崖傍耸猿啸悲，丹蛇玄虺潜蜲蛇。
泷夫拟楫劈高浪，瞥忽浮沉如电随。
岭头刺竹蒙笼密，火拆红蕉焰烧日。
岭上泉分南北流，行人照水愁肠骨。
阴森石路盘萦纡，雨寒日暖常斯须。
瘴云暂卷火山外，苍茫海气穷番禺。
鹧鸪猿鸟声相续，椎髻哓呼同戚促。
百处谿滩异雨晴，四时雷电迷昏旭。
鱼肠雁足望缄封，地远三江岭万重。
鱼跃岂通清远峡，雁飞难渡漳江东。
云蒸地热无霜霰，桃李冬华匪时变。
天际长垂饮涧虹，檐前不去衔泥燕。
幸逢雷雨荡妖昏，提挈悲欢出海门。
西日眼明看少长，北风身醒辨寒温。
贾生谪去因前席，痛哭书成竟何益。
物忌忠良表是非，朝驱绛灌为雠敌。
明皇圣德异文皇，不使无辜困鬼方。
汉日傅臣终委弃，如今衰叟重辉光。
高明白日恩深海，齿发虽残壮心在。
空愧驽骀异一毛，无令朽骨惭千载。

+++李绅
++++移九江（效何水部。余自九江及今周一纪矣）
秋波入白水，帆去侵空小。
五两剧奔星，樯乌疾飞鸟。
盆城依落日，盆浦看云眇。
云眇更苍苍，匡山低夕阳。
楚客喜风水，秦人悲异乡。
异乡秋思苦，江皋月华吐。
漾漾隐波亭，悠悠通月浦。
津桥归候吏，竹巷开门户。
容膝有匡床，及肩才数堵。
隙光非白驹，悬磬我无虞。
体瘦寡行立，家肥安啜哺。
天书怜谴谪，重作朱轓客。
四座眼全青，一麾头半白。
今来思往事，往事益凄然。
风月同今昔，悲欢异目前。
四时嗟阅水，一纪换流年。
独有西庭鹤，孤鸣白露天。
+++李绅
++++泛五湖（效谢惠连）
范子蜕冠履，扁舟逸霄汉。
嗟予抱险艰，怵惕惊弥漫。
穷通泛滥劳，趣适殊昏旦。
浴日荡层空，浮天淼无畔。
依滩落叶聚，立浦惊鸿散。
浪叠雪峰连，山孤翠崖断。
风帆同巨壑，云矗成高岸。
宇宙可东西，星辰沈粲烂。
霞生澒洞远，月吐青荧乱。
岂复问津迷，休为吕梁叹。
漂沈自讵保，覆溺心长判。
吴越郡异乡，婴童及为玩。
依稀占井邑，嘹唳同鹅鹳。
举棹未宵分，维舟方日旰。
徵斯济川力，若鼓凌风翰。
易狎当悔游，临深罔知难。
+++李绅
++++过钟陵（余长庆三年除江西观察使，奉诏不之任）
龙沙江尾抱钟陵，水郭村桥晚景澄。
江对楚山千里月，郭连渔浦万家灯。
省抛双旆辞荣宠，遽落丹霄起爱憎。
惆怅旧游同草露，却思恩顾一沾膺。
+++李绅
++++溯西江
江风不定半晴阴，愁对花时尽日吟。
孤棹自迟从蹭蹬，乱帆争疾竞浮沉。
一身累困怀千载，百口无虞贵万金。
空阔远看波浪息，楚山安稳过云岑。
+++李绅
++++早发
沙洲月落宿禽惊，潮起风微晓雾生。
黄鹤浪明知上信，黑龙山暗避前程。
火旗似辨吴门戍，水驿遥迷楚塞城。
萧索更看江叶下，两乡俱是宦游情。
+++李绅
++++守滁阳深秋忆登郡城望琅琊
山城小阁临青嶂，红树莲宫接薜萝。
斜日半岩开古殿，野烟浮水掩轻波。
菊迎秋节西风急，雁引砧声北思多。
深夜独吟还不寐，坐看凝露满庭莎。
+++李绅
++++滁阳春日怀果园闲宴（园中杂树，多手植也）
西园到日栽桃李，红白低枝拂酒杯。
繁艳只愁风处落，醉筵多就月中开。
劝人莫折怜芳早，把烛频看畏晓催。
闻道数年深草露，几株犹得近池台。
+++李绅
++++悲善才
穆王夜幸蓬池曲，金銮殿开高秉烛。
东头弟子曹善才，琵琶请进新翻曲。
翠蛾列坐层城女，笙笛参差齐笑语。
天颜静听朱丝弹，众乐寂然无敢举。
衔花金凤当承拨，转腕拢弦促挥抹，花翻凤啸天上来，裴回满殿飞春雪。

抽弦度曲新声发，金铃玉珮相瑳切。
流莺子母飞上林，仙鹤雌雄唳明月。
此时奉诏侍金銮，别殿承恩许召弹。
三月曲江春草绿，九霄天乐下云端。
紫髯供奉前屈膝，尽弹妙曲当春日。
寒泉注射陇水开，胡雁翻飞向天没。
日曛尘暗车马散，为惜新声有馀叹。
明年冠剑闭桥山，万里孤臣投海畔。
笼禽铩翮尚还飞，白首生从五岭归。
闻道善才成朽骨，空馀弟子奉音徽。
南谯寂寞三春晚，有客弹弦独凄怨。
静听深奏楚月光，忆昔初闻曲江宴。
心悲不觉泪阑干，更为调弦反覆弹。
秋吹动摇神女佩，月珠敲击水晶盘。
自怜淮海同泥滓，恨魄凝心未能死。
惆怅追怀万事空，雍门感慨徒为尔。
+++李绅
++++闻里谣效古歌
乡里儿，桑麻郁郁禾黍肥，冬有褴襦夏有絺。
兄锄弟耨妻在机，夜犬不吠开蓬扉。
乡里儿，醉还饱，浊醪初熟劝翁媪。
鸣鸠拂羽知年好，齐和杨花踏春草。
劝年少，乐耕桑。
使君为我剪荆棘，使君为我驱豺狼。
林中无虎山有鹿，水底无蛟鱼有鲂。
父渔子猎日归暮，月明处处舂黄粱。
乡里儿，东家父老为尔言，鼓腹那知生育恩？
莫令太守驰朱轓，悬鼓一鸣卢鹊喧。
恶声主吏噪尔门，唧唧力力烹鸡豚。
乡里儿，莫悲咤。
上有明王颁诏下，重选贤良恤孤寡。
春日迟迟驱五马，留犊投钱以为谢。
乡里儿，终尔词。
我无工巧唯无私，举手一挥临路岐。

+++李绅
++++转寿春守太和庚戌岁二月祗命寿阳时替裴…诗人之末云
未登崖谷寻丹灶，且历轩窗看壁题。
那遇八公生羽翼，空悲七子委尘泥。
旧坛无复翔云鹤，废垒曾经振鼓鼙。
点检遗编尽朝菌，应难求望一刀圭。
+++李绅
++++忆寿春废虎坑余以春二月至郡主吏举所职称霍…去郡三载
匪将履尾求兢惕，那效探雏所患争。
当路绝群尝诫暴，为猫驱獮亦先迎。
每推至化宣余力，岂用潜机害尔生。
休逐豺狼止贪戾，好为仁兽答皇明。
+++李绅
++++寿阳罢郡日有诗十首与追怀…物 肥河维舟阻冻祗待敕命
罢分符竹作闲官，舟冻肥河拟棹难。
食蘗苦心甘处困，饮冰持操敢辞寒。
夜灯空应渔家火，朝食还依雁宿滩。
西奏血诚遥稽首，乞容归病老江干。
淮阳效理空多病，疏受辞荣岂恋班。
陈力不任趋北阙，有家无处寄东山。
疲骖岂念前程税，倦鸟安能待暮还。
珍重八公山下叟，不劳重泪更追攀。
+++李绅
++++寿阳罢郡日有诗十首与追怀不殊今编…纪瑞物 别连理树
垂阴敢慕甘棠叶，附干将呈瑞木符。
十步兰茶同秀彩，万年枝叶表皇图。
芟夷不及知无患，雨露曾沾自不枯。
好住孤根托桃李，莫令从此混樵苏。
+++李绅
++++寿阳罢郡日有诗十首…不殊今编于后兼纪瑞物 虎不食人
南山白额同驯扰，亦变仁心去杀机。
不竞牛甘令买患，免遭狐假妄凭威。
渡河岂适他邦害，据谷终无暴物非。
尔效驺虞护生草，岂徒柔伏在淮淝。
+++李绅
++++寿阳罢郡日…瑞物 发寿阳分司敕到又遇新正感怀书事
休为建隼临淝守，转作垂丝入洛人。
罢阅旧林三载籍，又开新历四年春。
云遮北雁愁行客，柳起东风慰病身。
渐喜雪霜消解尽，得随风水到天津。
+++李绅
++++寿阳罢郡日有诗十首与追怀…兼纪瑞物物 初出淝口入淮
东风百里雪初晴，淝口冰开好濯缨。
野老拥途知意重，病夫抛郡喜身轻。
心莫厌如弦直，淮水长怜似镜清。
回首夕岚山翠远，楚郊烟树隐襄城。
+++李绅
++++寿阳罢郡日有诗十首与追怀…兼纪瑞物物 入淮至盱眙
山凝翠黛孤峰迥，淮起银花五两高。
天外绮霞迷海鹤，日边红树艳仙桃。
岸惊目眩同奔马，浦溢心疑睹抃鳌。
寄谢云帆疾飞鸟，莫夸回雁卷轻毛。
+++李绅
++++寿阳罢郡日有诗十首与追怀…兼纪瑞物物 忆东湖
菱歌罢唱鹢舟回，雪鹭银鸥左右来。
霞散浦边云锦截，月升湖面镜波开。
鱼惊翠羽金鳞跃，莲脱红衣紫菂摧。
淮口值春偏怅望，数株临水是寒梅。

++中卷四百八十一
  
+++李绅
++++七年初到洛阳寓居宣教里时已春暮而四老俱在洛中分司
青莎满地无三径，白发缘头忝四人。
官职谬齐商岭客，姓名那重汉廷臣。
圣朝寡罪容衰齿，愚叟多惭未退身。
惟有门人怜钝拙，劝教沈醉洛阳春。
+++李绅
++++初秋忽奉诏除浙东观察使检校右貂
龙楼寄引簪裾客，凤阙陪趋朔望朝。
疏受杜门期脱屣，买臣归邸忽乘轺。
印封龟纽知颁爵，冠饰蝉緌更珥貂。
飞诏宠荣欢里舍，岂徒斑白与垂髫。
+++李绅
++++忆至巩县河宿待家累追怀
巩树翻红秋日斜，水分伊洛照馀霞。
弓开后骑低初月，鹗驻前旌拂暮鸦。
闺信坐迟青玉案，弄儿闲望白羊车。
今来忆事凉风晚，烟浦空悲黄菊花。
+++李绅
++++宿扬州
江横渡阔烟波晚，潮过金陵落叶秋。
嘹唳塞鸿经楚泽，浅深红树见扬州。
夜桥灯火连星汉，水郭帆樯近斗牛。
今日市朝风俗变，不须开口问迷楼。
+++李绅
++++忆被牛相留醉州中时无他宾牛公夜出真珠辈数人
严城画角三声闭，清宴金樽一夕同。
银烛坐隅听子夜，宝筝筵上起春风。
酒徵旧对惭衰质，曲换新词感上宫。
淮海一从云雨散，杳然俱是梦魂中。
+++李绅
++++早渡扬子江（时王璠在浙西）
日冲海浪翻银屋，江转秋波走雪山。
青嶂迥开蹲虎戍，碧流潜伏跃龙关。
地分吴楚星辰内，水迫沧溟宇宙间。
焚却戍船无战伐，使知风教被乌蛮。
+++李绅
++++忆过润州
昔年从宦干戈地，黄绶青春一鲁儒。
弓犯控弦招武旅，剑当抽匣问狂夫。
帛书投笔封鱼腹，玄发冲冠捋虎须。
谈笑谢金何所愧，不为偷买用兵符。
+++李绅
++++忆登栖霞寺峰（效梁简文）
香印烟火息，法堂钟磬馀。
纱灯耿晨焰，释子安禅居。
林叶脱红影，竹烟含绮疏。
星珠错落耀，月宇参差虚。
顾眺匪恣适，旷襟怀卷舒。
江海淼清荡，丘陵何所如。
滔滔可问津，耕者非长沮。
茅岭感仙客，萧园成古墟。
移步下碧峰，涉涧更踌躇。
乌噪啄秋果，翠惊衔素鱼。
回塘彩鹢来，落景标林箊。
漾漾棹翻月，萧萧风袭裾。
劳歌起旧思，戚叹竟难摅。
却数共游者，凋落非里闾。
+++李绅
++++忆万岁楼望金山
楼高雉堞千师垒，峰拔惊波万壑攒。
山绝地维消虎踞，水浮天险尚龙盘。
蜃嘘云拱飞江岛，鳌喷仙岩隔海澜。
长对碧波临古渡，几经风月与悲欢。
+++李绅
++++过梅里七首家于无锡四十载今敝庐数堵…于后 上家山
上家山，家山依旧好。
昔去松桂长，今来容须老。
上家山，临古道。
高低入云树，芜没连天草。
草色绿萋萋，寒蛩遍草啼。
噪鸦啼树远，行雁帖云齐。
岩光翻落日，僧火开经室。
竹洞磬声长，松楼钟韵疾。
苔阶泉溜鈌，石甃青莎密。
旧径行处迷，前交坐中失。
叹息整华冠，持怀强自欢。
笑歌怜稚孺，弦竹纵吹弹。
山明溪月上，酒满心聊放。
丱发此淹留，垂丝匪闲旷。
青山不可上，昔事还惆怅。
况复白头人，追怀空望望。
+++李绅
++++过梅里七首家…今列题于后 忆东郭居（效丘迟）
昔余过稚齿，从师昧知奥。
徒怀利物心，不获藏身宝。
曳娄一缝掖，出处劳昏早。
醒醉迷啜哺，衣裳辨颠倒。
忠诚贯白日，直已凭苍昊。
卷舌堕谗谀，惊波息行潦。
衰禽识旧木，疲马知归道。
杨柳长庭柯，兰荃覆阶草。
旌旄光里舍，骑服欢妻嫂。
绿鬓绝新知，苍须稀旧老。
冠緌身忝贵，斋沐心常祷。
笙磬谅谐和，庭除还洒扫。
栖迟还竹巷，物役浸江岛。
倏忽变星霜，悲伤满衷抱。
+++李绅
++++过梅里七首家…今列题于后 忆题惠山寺书堂
故山一别光阴改，秋露清风岁月多。
松下壮心年少去，池边衰影老人过。
白云生灭依岩岫，青桂荣枯托薜萝。
惟有此身长是客，又驱旌旆寄烟波。
+++李绅
++++过梅里七首家…今列题于后 忆西湖双鸂鶒（效鲍明远）
双鸂鶒，锦毛斓斑长比翼。
戏绕莲丛回锦臆，照灼花丛两相得。
渔歌惊起飞南北，缭绕追随不迷惑。
云间上下同栖息，不作惊禽远相忆。
东家少妇机中语，剪断回文泣机杼。
徒嗟孔雀衔毛羽，一去东南别离苦。
五里裴回竟何补。
+++李绅
++++过梅里七首家…今敝庐数堵犹存今列题于后 早梅桥
早梅花，满枝发。
东风报春春未彻，紫萼迎风玉珠裂。
杨柳未黄莺结舌，委素飘香照新月。
桥边一树伤离别，游荡行人莫攀折。
不竞江南艳阳节，任落东风伴春雪。
+++李绅
++++过梅里七首家…今敝庐数堵犹存今列题于后 翡翠坞
翡翠飞飞绕莲坞，一啄嘉鱼一鸣舞。
莲茎触散莲叶欹，露滴珠光似还浦。
虞人掠水轻浮弋，翡翠惊飞飞不息。
直上层空翠影高，还向云间双比翼。
弹射莫及弋不得，日暮虞人空叹息。

+++李绅
++++过梅里七首家…今敝庐数堵犹存今列题于后 忆放鹤
羽毛似雪无瑕点，顾影秋池舞白云。
闲整素仪三岛近，回飘清唳九霄闻。
好风顺举应摩日，逸翮将成莫恋群。
凌励坐看空碧外，更怜凫鹭老江濆。
+++李绅
++++过吴门二十四韵
烟水吴都郭，阊门架碧流。
绿杨深浅巷，青翰往来舟。
朱户千家室，丹楹百处楼。
水光摇极浦，草色辨长洲。
忆作麻衣翠，曾为旅棹游。
放歌随楚老，清宴奉诸侯。
花寺听莺入，春湖看雁留。
里吟传绮唱，乡语认歈讴。
桥转攒虹饮，波通斗鹢浮。
竹扉梅圃静，水巷橘园幽。
缝堵荒麋苑，穿岩破虎丘。
旧风犹越鼓，馀俗尚吴钩。
故馆曾闲访，遗基亦遍搜。
吹台山木尽，香径佛宫秋。
帐殿菰蒲掩，云房露雾收。
苎萝妖覆灭，荆棘鬼包羞。
风月俄黄绶，经过半白头。
重来冠盖客，非复别离愁。
候火分通陌，前旌驻外邮。
水风摇彩旆，堤柳引鸣驺。
问吏儿孙隔，呼名礼敬修。
顾瞻殊宿昔，语默过悲忧。
义感心空在，容衰日易偷。
还持沧海诏，从此布皇猷。
+++李绅
++++杭州天竺、灵隐二寺顷岁亦布衣一游…追思为诗二首
翠岩幽谷高低寺，十里松风碧嶂连。
开尽春花芳草涧，遍通秋水月明泉。
石文照日分霞壁，竹影侵云拂暮烟。
时有猿猱扰钟磬，老僧无复得安禅。
人烟不隔江城近，水石虽清海气深。
波动只观罗刹相，静居难识梵王心。
鱼扃昼锁龙宫宝，雁塔高摩欲界金。
近日尤闻重雕饰，世人遥礼二檀林。
+++李绅
++++渡西陵十六韵
雨送奔涛远，风收骇浪平。
截流张旆影，分岸走鼙声。
兽逐衔波涌，龟艨喷棹轻。
海门凝雾暗，江渚湿云横。
雁翼看舟子，鱼鳞辨水营。
骑交遮戍合，戈簇拥沙明。
谬履千夫长，将询百吏情。
下车占黍稷，冬雨害粢盛。
望祷依前圣，垂休冀厚生。
半江犹惨澹，全野已澄清。
爱景三辰朗，祥农万庾盈。
浦程通曲屿，海色媚重城。
弓日鞬櫜动，旗风虎豹争。
及郊挥白羽，入里卷红旌。
恺悌思陈力，端庄冀表诚。
临人与安俗，非止奉师贞。
+++李绅
++++新楼诗二十首 新楼
戎容罢引旌旗卷，朱户褰开雉堞高。
山耸翠微连郡阁，地临沧海接灵鳌。
坐疑许宅驱鸡犬，笑类樊妻化羽毛。
惆怅桂枝零落促，莫思方朔种仙桃。
+++李绅
++++新楼诗二十首 海榴亭（在新楼北花开最早所望更高）
海榴亭早开繁蕊，光照晴霞破碧烟。
高近紫霄疑菡萏，迥依江月半婵娟。
怀芳不作翻风艳，别萼犹含泣露妍。
摇落旧丛云水隔，不堪行坐数流年。
+++李绅
++++新楼诗二十首 望海亭（在卧龙山顶上越中最高处）
乌盈兔缺天涯迥，鹤背松梢拂槛低。
湖镜坐隅看匣满，海涛生处辨云齐。
夕岚明灭江帆小，烟树苍茫客思迷。
萧索感心俱是梦，九天应共草萋萋。
+++李绅
++++新楼诗二十首 杜鹃楼
杜鹃如火千房拆，丹槛低看晚景中。
繁艳向人啼宿露，落英飘砌怨春风。
早梅昔待佳人折，好月谁将老子同。
惟有此花随越鸟，一声啼处满山红。
+++李绅
++++新楼诗二十首 满桂楼
为怜湖水通宵望，不学樊杨却月楼。
惟待素规澄满镜，莫看纤魄挂如钩。
卷帘方影侵红烛，绕竹斜晖透碧流。
萧瑟晓风闻木落，此时何异洞庭秋。
+++李绅
++++新楼诗二十首 东武亭
绿波春水湖光满，丹槛连楹碧嶂遥。
兰鹢对飞渔棹急，彩虹翻影海旗摇。
斗疑斑虎归三岛，散作游龙上九霄。
鼍鼓若雷争胜负，柳堤花岸万人招。
+++李绅
++++新楼诗二十首 龙宫寺
银地溪边遇衲师，笑将花宇指潜知。
定观玄度生前事，不道灵山别后期。
真相有无因色界，化城兴灭在莲基。
好令沧海龙宫子，长护金人旧浴池。
+++李绅
++++新楼诗二十首 禹庙
削平水土穷沧海，畚锸东南尽会稽。
山拥翠屏朝玉帛，穴通金阙架云霓。
秘文镂石藏青壁，宝检封云化紫泥。
清庙万年长血食，始知明德与天齐。
+++李绅
++++新楼诗二十首 晏安寺
寺深松桂无尘事，地接荒郊带夕阳。
啼鸟歇时山寂寂，野花残处月苍苍。
绛纱凝焰开金像，清梵销声闭竹房。
丘垄渐平边茂草，九原何处不心伤。
+++李绅
++++新楼诗二十首 龟山
一峰凝黛当明镜，十仞乔松倚翠屏。
秋月满时侵兔魄，素波摇处动龟形。
旧深崖谷藏仙岛，新结楼台起佛扃。
不学大蛟凭水怪，等闲雪雨害生灵。
+++李绅
++++新楼诗二十首 重台莲
绿荷舒卷凉风晓，红萼开萦紫菂重。
游女汉皋争笑脸，二妃湘浦并愁容。
自含秋露贞姿结，不竞春妖冶态秾。
终恐玉京仙子识，却将归种碧池峰。
+++李绅
++++新楼诗二十首 橘园
江城雾敛轻霜早，园橘千株欲变金。
朱实摘时天路近，素英飘处海云深。
惧同枳棘愁迁徙，每抱馨香委照临。
怜尔结根能自保，不随寒暑换贞心。
+++李绅
++++新楼诗二十首 寒林寺
最深城郭在人烟，疑借壶中到梵天。
岩树桂花开月殿，石楼风铎绕金仙。
地无尘染多灵草，室鉴真空有定泉。
应是法宫传觉路，使无烦恼见青莲。
+++李绅
++++新楼诗二十首 北楼樱桃花
开花占得春光早，雪缀云装万萼轻。
凝艳拆时初照日，落英频处乍闻莺。
舞空柔弱看无力，带月葱茏似有情。
多事东风入闺闼，尽飘芳思委江城。
+++李绅
++++新楼诗二十首 城上蔷薇
蔷薇繁艳满城阴，烂熳开红次第深。
新蕊度香翻宿蝶，密房飘影戏晨禽。
窦闺织妇惭诗句，南国佳人怨锦衾。
风月寂寥思往事，暮春空赋白头吟。
+++李绅
++++新楼诗二十首 南庭竹
东南旧美凌霜操，五月凝阴入坐寒。
烟惹翠梢含玉露，粉开春箨耸琅玕。
莫令戏马童儿见，试引为龙道士看。
知尔结根香实在，凤凰终拟下云端。
+++李绅
++++新楼诗二十首 琪树
石桥峰上栖玄鹤，碧阙岩边荫羽人。
冰叶万条垂碧实，玉珠千日保青春。
月中泣露应同浥，涧底侵云尚有尘。
徒使茯苓成琥珀，不为松老化龙鳞。
+++李绅
++++新楼诗二十首 海棠
海边佳树生奇彩，知是仙山取得栽。
琼蕊籍中闻阆苑，紫芝图上见蓬莱。
浅深芳萼通宵换，委积红英报晓开。
寄语春园百花道，莫争颜色泛金杯。
+++李绅
++++新楼诗二十首 水寺
烟波野寺经过处，水国苍茫梦想中。
云散浦间江月迥，日曛洲渚海潮通。
坐看鱼鸟沈浮远，静见楼台上下同。
闻道化城方便喻，只应从此到龙宫。
+++李绅
++++新楼诗二十首 灵汜桥
灵汜桥边多感伤，分明湖派绕回塘。
岸花前后闻幽鸟，湖月高低怨绿杨。
能促岁阴惟白发，巧乘风马是春光。
何须化鹤归华表，却数凋零念越乡。
+++李绅
++++若耶溪（西施采莲、欧冶铸剑所）
岚光花影绕山阴，山转花稀到碧浔。
倾国美人妖艳远，凿山良冶铸炉深。
凌波莫惜临妆面，莹锷当期出匣心。
应是蛟龙长不去，若耶秋水尚沈沈。
+++李绅
++++登禹庙回降雪五言二十韵
金奏云坛毕，同云拂雪来。
玉田千亩合，琼室万家开。
湖暗冰封镜，山明树变梅。
裂缯分井陌，连璧混楼台。
麻引诗人兴，盐牵谢女才。
细疑歌响尽，旅作舞腰回。
著水鹅毛失，铺松鹤羽摧。
半崖云掩映，当砌月裴回。
遇物纤能状，随方巧若裁。
玉花全缀萼，珠蚌尽呈胎。
志士书频照，鲛人杼正催。
妒妆凌粉匣，欺酒上琼杯。
海使迷奔辙，江涛认暗雷。
疾飘风作驭，轻集霰为媒。
剑客休矜利，农师正念摧。
瑞彰知有感，灵贶表无灾。
尧历占新庆，虞阶想旧陪。
粉凝莺阁下，银结凤池隈。
鸡树花惊笑，龙池絮欲猜。
劳歌会稽守，遥祝永康哉。
+++李绅
++++题法华寺五言二十韵
花界无生地，慈宫有相天。
化娥腾宝像，留影閟金仙。
殿涌全身塔，池开半月泉。
十峰排碧落，双涧合清涟。
药草经行遍，香灯次第燃。
戒珠高腊护，心印祖僧传。
瓶识先罗汉，衣存旧福田。
幻身观火宅，昏眼照青莲。
住觉超真境，依游渡法船。
化城珠百亿，灵迹冠三千。
萧壁将沈影，梁薪尚缀烟。
色尘知有数，劫烬岂无年。
龙喷疑通海，鲸吞想漏川。
磬疏闻启梵，钟息见安禅。
指喻三车觉，开迷五阴缠。
教通方便入，心达是非诠。
贝叶千花藏，檀林万宝篇。
坐严狮子迅，幢饰网珠悬。
极乐知无碍，分明应有缘。
还将意功德，留偈法王前。

++中卷四百八十二
  
+++李绅
++++宿越州天王寺
海隅布政惭期月，江上沾巾愧万人。
休按簿书惩黠吏，未齐风俗昧良臣。
壶冰自洁中无玷，镜水非求下见鳞。
清夜佛宫观色相，却归前老更前身。
+++李绅
++++却渡西陵别越中父老
海潮晚上江风急，津吏篙师语默齐。
倾手奉觞看故老，拥流争拜见孩提。
惭非杜母临襄岘，自鄙朱翁别会稽。
渐举云帆烟水阔，杳然凫雁各东西。
+++李绅
++++却到浙西
临平水竭蒹葭死，里社萧条旅馆秋。
尝叹晋郊无乞籴，岂忘吴俗共分忧。
野悲扬目称嗟食，林极翳桑顾所求。
苛政尚存犹惕息，老人偷拜拥前舟。
+++李绅
++++苏州不住遥望武丘报恩两寺
秋山古寺东西远，竹院松门怅望同。
幽鸟静时侵径月，野烟消处满林风。
塔分朱雁馀霞外，刹对金螭落照中。
官备散寮身却累，往来惭谢二莲宫。
+++李绅
++++回望馆娃故宫
江云断续草绵连，云隔秋波树覆烟。
飘雪荻花铺涨渚，变霜枫叶卷平田。
雀愁化水喧斜日，鸿怨惊风叫暮天。
因问馆娃何所恨，破吴红脸尚开莲。
+++李绅
++++姑苏台杂句
越王巧破夫差国，来献黄金重雕刻。
西施醉舞花艳倾，妒月娇娥恣妖惑。
姑苏百尺晓铺开，楼楣尽化黄金台。
歌清管咽欢未极，越师戈甲浮江来。
伍胥抉目看吴灭，范蠡全身霸西越。
寂寞千年尽古墟，萧条两地皆明月。
灵岩香径掩禅扉，秋草荒凉遍落晖。
江浦回看鸥鸟没，碧峰斜见鹭鸶飞。
如今白发星星满，却作闲官不闲散。
野寺经过惧悔尤，公程迫蹙悲秋馆。
吴乡越国旧淹留，草树烟霞昔遍游。
云木梦回多感叹，不惟惆怅至长洲。
+++李绅
++++开元寺
十层花宇真毫相，数仞峰峦閟月扉。
攒立宝山中色界，散周香海小轮围。
坐隅咫尺窥岩壑，窗外高低辨翠微。
难保尔形终不转，莫令偷拂六铢衣。
+++李绅
++++皋桥
伯鸾憔悴甘飘寓，非向嚣尘隐姓名。
鸿鹄羽毛终有志，素丝琴瑟自谐声。
故桥秋月无家照，古井寒泉见底清。
犹有馀风未磨灭，至今乡里重和鸣。
+++李绅
++++真娘墓
一株繁艳春城尽，双树慈门忍草生。
愁态自随风烛灭，爱心难逐雨花轻。
黛消波月空蟾影，歌息梁尘有梵声。
还似钱塘苏小小，只应回首是卿卿。
+++李绅
++++却望无锡芙蓉湖
水宽山远烟岚迥，柳岸萦回在碧流。
清昼不风凫雁少，却疑初梦镜湖秋。
丹橘村边独火微，碧流明处雁初飞。
萧条落叶垂杨岸，隔水寥寥闻捣衣。
逐波云影参差远，背日岚光隐见深。
犹似望中连海树，月生湖上是山阴。
旧山认得烟岚近，湖水平铺碧岫间。
喜见云泉还怅望，自惭山叟不归山。
翠崖幽谷分明处，倦鸟归云在眼前。
惆怅白头为四老，远随尘土去伊川。
+++李绅
++++重到惠山
碧峰依旧松筠老，重得经过已白头。
俱是海天黄叶信，两逢霜节菊花秋。
望中白鹤怜归翼，行处青苔恨昔游。
还向窗间名姓下，数行添记别离愁。
+++李绅
++++鉴玄影堂
香灯寂寞网尘中，烦恼身须色界空。
龙钵已倾无法雨，虎床犹在有悲风。
定心池上浮泡没，招手岩边梦幻通。
深夜月明松子落，俨然听法侍生公。
+++李绅
++++别石泉
素沙见底空无色，青石潜流暗有声。
微渡竹风涵淅沥，细浮松月透轻明。
桂凝秋露添灵液，茗折香芽泛玉英。
应是梵宫连洞府，浴池今化醒泉清。
+++李绅
++++别双温树
翠条盈尺怜孤秀，植向西窗待月轩。
轻剪绿丝秋叶暗，密扶纤干夏阴繁。
故山手种空怀想，温室心知不敢言。
看尔拂云今得地，莫随陵谷改深根。
+++李绅
++++重别西湖
浦边梅叶看凋落，波上双禽去寂寥。
吹管曲传花易失，织文机学羽难飘。
雪欺春早摧芳萼，隼励秋深拂翠翘。
繁艳彩毛无处所，尽成愁叹别谿桥。
+++李绅
++++毗陵东山
昔人别馆淹留处，卜筑东山学谢家。
丛桂半空摧枳棘，曲池平尽隔烟霞。
重开渔浦连天月，更种春园满地花。
依旧秋风还寂寞，数行衰柳宿啼鸦。
+++李绅
++++建元寺（一作和郭郧寒食）
江城物候伤心地，远寺经过禁火辰。
芳草垄边回首客，野花丛里断肠人。
紫荆繁艳空门昼，红药深开古殿春。
叹息光阴催白发，莫悲风月独沾巾。
+++李绅
++++却到金陵登北固亭
龙形江影隔云深，虎势山光入浪沈。
潮蹙海风驱万里，日浮天堑洞千寻。
众峰作限横空碧，一柱中维彻底金。
还叱楫师看五两，莫令辜负济川心。
+++李绅
++++望鹤林寺
鹤栖峰下青莲宇，花发江城世界春。
红照日高殷夺火，紫凝霞曙莹销尘。
每思载酒悲前事，欲问题诗想旧身。
自叹秋风劳物役，白头拘束一闲人。
+++李绅
++++宿瓜州
烟昏水郭津亭晚，回望金陵若动摇。
冲浦回风翻宿浪，照沙低月敛残潮。
柳经寒露看萧索，人改衰容自寂寥。
官冷旧谙唯旅馆，岁阴轻薄是凉飙。
+++李绅
++++入扬州郭
菊芳沙渚残花少，柳过秋风坠叶疏。
堤绕门津喧井市，路交村陌混樵渔。
畏冲生客呼童仆，欲指潮痕问里闾。
非为掩身羞白发，自缘多病喜肩舆。
+++李绅
++++宿扬州水馆
舟依浅岸参差合，桥映晴虹上下连。
轻楫过时摇水月，远灯繁处隔秋烟。
却思海峤还凄叹，近涉江涛更凛然。
闲凭栏干指星汉，尚疑轩盖在楼船。
+++李绅
++++州中小饮便别牛相
笙歌罢曲辞宾侣，庭竹移阴就小斋。
愁不解颜徒满酌，病非伤肺为忧怀。
耻矜学步贻身患，岂慕醒狂蹑祸阶。
从此别离长酩酊，洛阳狂狷任椎埋。
+++李绅
++++却过淮阴吊韩信庙
功高自弃汉元臣，遗庙阴森楚水滨。
英主任贤增虎翼，假王徼福犯龙鳞。
贱能忍耻卑狂少，贵乏怀忠近佞人。
徒用千金酬一饭，不知明哲重防身。
+++李绅
++++却入泗口
洪河一派清淮接，堤草芦花万里秋。
烟树寂寥分楚泽，海云明灭满扬州。
望深江汉连天远，思起乡闾满眼愁。
惆怅路岐真此处，夕阳西没水东流。
+++李绅
++++重入洛阳东门
商颜重命伊川叟，时事知非入洛人。
连野碧流通御苑，满阶秋草过天津。
每惭清秩容衰齿，犹有华簪寄病身。
驱马独归寻里巷，日斜行处旧红尘。
+++李绅
++++拜三川守
恭承宠诏临伊洛，静守朝章化比闾。
风变市儿惊偃草，雨晴郊薮谬随车。
改张琴瑟移胶柱，止息笙篁辨鲁鱼。
唯有从容期一德，使齐文教奉皇居。
+++李绅
++++庆云见
礼成中岳陈金册，祥报卿云冠玉峰。
轻未透林疑待凤，细非行雨讵从龙。
卷风变彩霏微薄，照日笼光映隐重。
还入九霄成沆瀣，夕岚生处鹤归松。
+++李绅
++++灵蛇见少林寺
琐文结绶灵蛇降，蠖屈螭盘顾视闲。
鳞蹙翠光抽璀璨，腹连金彩动弯环。
已应蜕骨风雷后，岂效衔珠草莽间。
知尔全身护昆阆，不矜挥尾在常山。
+++李绅
++++拜宣武军节度使
油幢并入虎旗开，锦橐从天凤诏来。
星应魏师新鼓角，地嫌梁苑旧池台。
日晖红旆分如电，人拥青门动若雷。
伊洛镜清回首处，是非纷杂任尘埃。
+++李绅
++++到宣武三十韵
七月趋梁苑，三年谢尹京。
旧风除物蠹，新律奉师贞。
龙节双油重，蛇矛百练明。
跃鱼连后旆，腾虎耀前旌。
路转金神并，川开铁马横。
拥旄差白羽，分辔引红缨。
在浚风烟接，维嵩巩洛清。
贯鱼奔骑疾，连雁卷行轻。
烟垒风调角，秋原雨洗兵。
宿云看布甲，疏柳见分营。
鼓彻通宵警，和门候晓晴。
虎符三校列，鱼胄万夫迎。
弄马猿猱健，奔车角牴呈。
驾肩傍隘道，张幕内连楹。
森戟承三令，攒戈退一声。
及郊知雨过，观俗辨风行。
望宋怜思女，游梁念客卿。
义夫留感激，公子播英名。
泽广豚鱼洽，恩宣岂弟生。
善师忘任智，中略在推诚。
式宴歌钟合，陈筵绮绣并。
戏鼙千卒跃，均酒百壶倾。
乐与师徒共，欢从井邑盈。
教通因渐染，人悦尚和平。
授钺惭分阃，登坛荷列城。
虚裘朝独坐，雄剑夜孤鸣。
白发侵霜变，丹心捧日惊。
卫青终保志，潘岳未忘情。
期月终迷化，三年讵有成。
惟看波海动，天外斩长鲸。

++中卷四百八十三
  
+++李绅
++++江南暮春寄家
雒阳城见梅迎雪，鱼口桥逢雪送梅。
剑水寺前芳草合，镜湖亭上野花开。
江鸿断续翻云去，海燕差池拂水回。
想得心知近寒食，潜听喜鹊望归来。
+++李绅
++++奉酬乐天立秋夕有怀见寄
深夜星汉静，秋风初报凉。
阶篁淅沥响，露叶参差光。
冰兔半升魄，铜壶微滴长。
薄帷乍飘卷，襟带轻摇飏。
此际昏梦清，斜月满轩房。
屣履步前楹，剑戟森在行。
重城宵正分，号鼓互相望。
独坐有所思，夫君鸾凤章。
天津落星河，一苇安可航。
龙泉白玉首，鱼服黄金装。
报国未知效，惟鹈徒在梁。
裴回顾戎旃，颢气生东方。
衰叶满栏草，斑毛盈镜霜。
羸牛未脱辕，老马强腾骧。
吟君白雪唱，惭愧巴人肠。
+++李绅
++++山出云
杳霭祥云起，飘飏翠岭新。
萦峰开石秀，吐叶间松春。
林静翻空少，山明度岭频。
回崖时掩鹤，幽涧或随人。
姑射朝凝雪，阳台晚伴神。
悠悠九霄上，应坐玉京宾。
+++李绅
++++上党奏庆云见
飞龙久驭宇，真气尚兴云。
五色传嘉瑞，千龄表圣君。
从风忽萧索，依汉更氛氲。
影彻天初霁，光鲜日未曛。
表祥近自远，垂化聚还分。
宁作无依者，空传陶令文。
+++李绅
++++华山庆云见
圣主祠名岳，高峰发庆云。
金柯初缭绕，玉叶渐氛氲。
气色含珠日，晴夫吐翠雰。
依稀来鹤态，仿佛列山群。
万树流光影，千潭写锦文。
苍生欣有望，祥瑞在吾君。
+++李绅
++++欲到西陵寄王行周
西陵沙岸回流急，船底粘沙去岸遥。
驿吏递呼催下缆，棹郎闲立道齐桡。
犹瞻伍相青山庙，未见双童白鹤桥。
欲责舟人无次第，自知贪酒过春潮。
+++李绅
++++华顶
欲向仙峰炼九丹，独瞻华顶礼仙坛。
石标琪树凌空碧，水挂银河映月寒。
天外鹤声随绛节，洞中云气隐琅玕。
浮生未有从师地，空诵仙经想羽翰。
+++李绅
++++莺莺歌（一作东飞伯劳西飞燕歌，为莺莺作）
伯劳飞迟燕飞疾，垂杨绽金花笑日。
绿窗娇女字莺莺，金雀娅鬟年十七。
黄姑上天阿母在，寂寞霜姿素莲质。
门掩重关萧寺中，芳草花时不曾出。
+++李绅
++++赠毛仙翁
忆昔我祖神仙主，玄元皇帝周柱史。
曾师轩黄友尧汤，混迹和光佐周武。
周之天子无仙气，成武康昭都瞥尔。
穆王粗识神仙事，八极轮蹄方逞志。
鹤发韬真世不知，日月星辰几回死。
金鼎作丹丹化碧，三万六千神入宅。
仙兄受术几千年，已是当时驾鸿客。
海光悠容天路长，春风玉女开宫院。
紫笔亲教书姓名，玉皇诏刻青金简。
桂窗一别三千春，秦妃镜里娥眉新。
忽控香虬天上去，海隅劫石霄花尘。
一从仙驾辞中土，顽日昏风老无主。
九州争夺无时休，八骏垂头避豺虎。
我亦玄元千世孙，眼穿望断苍烟根。
花麟白凤竟冥寞，飞春走月劳神昏。
百年命促奔马疾，愁肠盘结心摧崒。
今朝稽首拜仙兄，愿赠丹砂化秋骨。

+++李绅
++++和晋公三首
凤仪常欲附，蚊力自知微。
愿假樽罍末，膺门自此依。
貂蝉公独步，鸳鹭我同群。
插羽先飞酒，交锋便著文。
穷阴初莽苍，离思渐氛氲。
残雪午桥岸，斜阳伊水滨。
+++李绅
++++古风二首
春种一粒粟，秋成万颗子。
四海无闲田，农夫犹饿死。
锄禾日当午，汗滴禾下土。
谁知盘中餐，粒粒皆辛苦。
+++李绅
++++柳二首
陶令门前罥接篱，亚夫营里拂朱旗。
人事推移无旧物，年年春至绿垂丝。
千条垂柳拂金丝，日暖牵风叶学眉。
愁见花飞狂不定，还同轻薄五陵儿。
+++李绅
++++题白乐天文集
寄玉莲花藏，缄珠贝叶扃。
院闲容客读，讲倦许僧听。
部列雕金榜，题存刻石铭。
永添鸿宝集，莫杂小乘经。
+++李绅
++++答章孝标
假金方用真金镀，若是真金不镀金。
十载长安得一第，何须空腹用高心。
+++李绅
++++朱槿花
瘴烟长暖无霜雪，槿艳繁花满树红。
每叹芳菲四时厌，不知开落有春风。
+++李绅
++++至潭州闻猿
昔陪天上三清客，今作端州万里人。
湘浦更闻猿夜啸，断肠无泪可沾巾。
+++李绅
++++江亭
瘴江昏雾连天合，欲作家书更断肠。
今日病身悲状候，岂能埋骨向炎荒。
+++李绅
++++红蕉花
红蕉花样炎方识，瘴水溪边色最深。
叶满丛深殷似火，不唯烧眼更烧心。
+++李绅
++++忆汉月
花开花落无时节，春去春来有底凭。
燕子不藏雷不蛰，烛烟昏雾暗腾腾。
+++李绅
++++端州江亭得家书二首
雨中鹊语喧江树，风处蛛丝飏水浔。
开拆远书何事喜，数行家信抵千金。
长安别日春风早，岭外今来白露秋。
莫道淮南悲木叶，不闻摇落更堪愁。
+++李绅
++++闻猿
见说三声巴峡深，此时行者尽沾襟。
端州江口连云处，始信哀猿伤客心。
+++李绅
++++赠韦金吾
自报金吾主禁兵，腰间宝剑重横行。
接舆也是狂歌客，更就将军乞一声。
+++李绅
++++长门怨
宫殿沈沈晓欲分，昭阳更漏不堪闻。
珊瑚枕上千行泪，不是思君是恨君。
+++李绅
++++龟山寺鱼池
汲水添池活白莲，十千鬐鬣尽生天。
凡庸不识慈悲意，自葬江鱼入九泉。
剃发多缘是代耕，好闻人死恶人生。
祇园说法无高下，尔辈何劳尚世情。
+++李绅
++++赋月
月。
光辉，皎洁。
耀乾坤，静空阔。
圆满中秋，玩争诗哲。
玉兔镝难穿，桂枝人共折。
万象照乃无私，琼台岂遮君谒。
抱琴对弹别鹤声，不得知音声不切。
+++李绅
++++句
君咏风月夕，余当童稚年。
闲窗读书罢，偷咏左司篇。（韦应物为滁州刺史，有《登北楼》诗。绅后为刺史继和，存句止此，见《方舆胜览》）

++中卷四百八十四
  
+++崔公信
++++和太原张相公山亭怀古
叠石状崖巘，翠含城上楼。
前移庐霍峰，远带沅湘流。
潇洒主人静，夤缘芳径幽。
清辉在昏旦，岂异东山游。
+++杨虞卿
++++过小妓英英墓
萧晨骑马出皇都，闻说埋冤在路隅。
别我已为泉下土，思君犹似掌中珠。
四弦品柱声初绝，三尺孤坟草已枯。
兰质蕙心何所在，焉知过者是狂夫。
+++杨虞卿
++++句
河势昆仑远，山形菡萏秋。（《过华作》）
+++杨汝士
++++和段相公登武担寺西台
清净此道宫，层台复倚空。
偶时三伏外，列席九霄中。
平视云端路，高临树杪风。
自怜荣末座，前日别池笼。
+++杨汝士
++++和段相公夏登张仪楼
从公城上来，秋近绝纤埃。
楼古秦规在，江分蜀望开。
远山标宿雪，末席本寒灰。
陪赏今为忝，临欢敢诉杯。
+++杨汝士
++++和宗人尚书嗣复祠祭武侯毕，题临淮公旧碑
古柏森然地，修严蜀相祠。
一过荣异代，三顾盛当时。
功德流何远，馨香荐未衰。
敬名探国志，饰像慰甿思。
昔谒从征盖，今闻拥信旗。
固宜光宠下，有泪刻前碑。
+++杨汝士
++++宴杨仆射新昌里第
隔坐应须赐御屏，尽将仙翰入高冥。
文章旧价留鸾掖，桃李新阴在鲤庭。
再岁生徒陈贺宴，一时良史尽传馨。
当时疏广虽云盛，讵有兹筵醉绿醽。
+++杨汝士
++++建节后偶作
抛却弓刀上砌台，上方台榭与云开。
山僧见我衣裳窄，知道新从战地来。
+++杨汝士
++++题画山水
太华峰前是故乡，路人遥指读书堂。
如今老大骑官马，羞向关西道姓杨。
+++杨汝士
++++贺筵占赠营妓
郎君得意及青春，蜀国将军又不贫。
一曲高歌红一匹，两头娘子谢夫人。
+++杨汝士
++++句
昔日兰亭无艳质，此时金谷有高人。（裴令公居守东洛，夜宴半酣，公索句，元白有得色，时公为破题，次至汝士云云。白知不能加，遽裂之，曰：“笙歌鼎沸，勿作冷淡生活。”元顾白曰：“乐天所谓能全其名者也。”）
+++陈至
++++赋得芙蓉出水
菡萏迎秋吐，夭摇映水滨。
剑芒开宝匣，峰影写蒲津。
下覆参差荇，高辞苒弱蘋。
自当巢翠甲，非止戏赪鳞。
莫以时先后，而言色故新。
芳香正堪玩，谁报涉江人。
+++陈至
++++荐冰
凌寒开涸沍，寝庙致精诚。
色静澄三酒，光寒肃两楹。
形盐非近进，玉豆为潜英。
礼自春分展，坚从北陆成。
藉茅心共结，出鉴水渐明。
幸得来观荐，灵台一小生。
+++陈至
++++句
藻井尚寒龙迹在，红楼初施日光通。（《红楼院》）
+++赵蕃
++++荐冰
仲月开凌室，斋心感圣情。
寒姿分玉坐，皓彩发丹楹。
积素因风壮，虚空向日明。
遥涵窗户冷，近映冕旒清。
在掌光逾澈，当轩质自轻。
良辰方可致，由此表精诚。
+++赵蕃
++++老人星
大史占南极，秋分见寿星。
增辉延宝历，发曜起祥经。
灼烁依狼地，昭彰近帝庭。
高悬方杳杳，孤白乍荧荧。
应见光新吐，休征德自形。
既能符圣祚，从此表遐龄。

++中卷四百八十五
  
+++鲍溶
++++古意
女萝寄青松，绿蔓花绵绵。
三五定君婚，结发早移天。
肃肃羔雁礼，泠泠琴瑟篇。
恭承采蘩祀，敢效同车贤。
皎日不留景，良辰如逝川。
愁心忽移爱，花貌无归妍。
翠袖皓珠粉，碧阶封绿钱。
新人易如玉，废瑟难为弦。
寄谢蕣华木，荣君香阁前。
岂无摇落苦，贵与根蒂连。
希君旧光景，照妾薄暮年。
+++鲍溶
++++萧史图歌
霜绡数幅八月天，彩龙引凤堂堂然。
小载萧仙穆公女，随仙上归玉京去。
仙路迢遥烟几重，女衣清净云三素。
胡髯毵珊云髻光，翠蕤皎洁琼华凉。
露痕烟迹渍红貌，疑别秦宫初断肠。
此天每在西北上，紫霄洞客晓烟望。
+++鲍溶
++++会仙歌
轻轻濛濛，龙言凤语何从容，耳有响兮目无踪。
杳杳默默，花张锦织，王母初自昆仑来，茅盈王方平在侧。

青毛仙鸟衔锦符，谨上阿环起居王母书。
始知仙事亦多故，一隔绛河千岁馀。
详玉字，多喜气，瑶台明月来堕地。
冠剑低昂蹈舞频，礼容尽若君臣事。
愿言小仙艺，姓名许飞琼，洞阴玉磬敲天声。
乐王母，一送玉杯长命酒。
碧花醉，灵扬扬，笑赐二子长生方。
二子未及伸拜谢，苍苍上兮皇皇下。

+++鲍溶
++++李夫人歌
璿闺羽帐华烛陈，方士夜降夫人神。
葳蕤半露芙蓉色，窈窕将期环珮身。
丽如三五月，可望难亲近。
嚬黛含犀竟不言，春思秋怨谁能问。
欲求巧笑如生时，歌尘在空瑟衔丝。
神来未及梦相见，帝比初亡心更悲。
爱之欲其生又死，东流万代无回水。
宫漏丁丁夜向晨，烟消雾散愁方士。

+++鲍溶
++++水殿采菱歌
宫鸦叫赤光，潮声入宫宫影凉。
火华啼露卷横塘，金堤四合宛柔扬。
美人荷裙芙蓉妆，柔荑萦雾棹龙航。
采莲一声歌态长，青丝结眼捕鸳鸯。
+++鲍溶
++++周先生画洞庭歌
江南客，水为乡，舟为宅，能以笔锋知地脉。
闲分楚水入丹青，不下此堂临洞庭。
水文不浪烟不动，木末棱棱山碧重。
帝子应哀窈窕云，客人似得婵娟梦。
六月火光衣上生，斋心寂听潺湲声。
林冰摇镜水拂簟，尽日独卧秋风清。
因游洞庭不出户，疑君如有长生路。
玉壶先生在何处？
+++鲍溶
++++霓裳羽衣歌
玉烟生窗午轻凝，晨华左耀鲜相凌。
言天孙机上亲手迹，有时怨别无所惜。
遂令武帝厌云韶，金针天丝缀飘飘。
五声写出心中见，拊石喧金柏梁殿。
此衣春日赐何人，秦女腰肢轻若燕。
香风间旋众彩随，联联珍珠贯长丝。
眼前意是三清客，星宿离离绕身白。
鸾凤有声不见身，出宫入徵随伶人。
神仙如月只可望，瑶华池头几惆怅。
乔山一闭曲未终，鼎湖秋惊白头浪。
+++鲍溶
++++寓兴
念来若望神，追往如话梦。
梦神不无迹，谁使烦心用。
鲁圣虚泣麟，楚狂浪歌凤。
那言阮家子，更作穷途恸。
+++鲍溶
++++游山
白道行深云，云高路弥细。
时时天上客，遗路人间世。
烟花最深处，井臼得空刺。
天寒鹤巢林，石长泉脉闭。
神化万灵集，心期一朝契。
不见金板书，谁知阮家裔。
终期太古人，问取松柏岁。
+++鲍溶
++++隋宫
御街多行客，行客悲春风。
楚老几代人，种田炀帝宫。
零落池台势，高低禾黍中。
+++鲍溶
++++怀仙二首
昆仑九层台，台上宫城峻。
西母持地图，东来献虞舜。
虞宫礼成后，回驾仙风顺。
十二楼上人，笙歌沸天引。
裴回扶桑路，白日生离恨。
青鸟更不来，麻姑断书信。
乃知东海水，清浅谁能问。
阆峰绮阁几千丈，瑶水西流十二城。
曾见周灵王太子，碧桃花下自吹笙。
+++鲍溶
++++怀远人
远道在天际，客行如浮云。
浮云不知归，似我长望君。
秋至汉水高，南音何时闻。
瑶草难远寄，西风气氤氲。
常恐山岳游，不反鸾凤群。
无厌坐迟人，风雨惊斯文。
+++鲍溶
++++怀尹真人
万里叠嶂翠，一心浮云闲。
羽人杏花发，倚树红琼颜。
流水杳冥外，女萝阴荫间。
却思人间世，多恐不可还。
青鸟飞难远，春云晴不闲。
但恐五灵车，山上复有山。
+++鲍溶
++++秋晚铜山道中宿隐者
我乡山川遥，秋晚空景促。
天明共云散，日落依鸟宿。
主人逃名子，鹤发卧空谷。
野言得真风，山貌宜古服。
喜于无声地，暂傲羲皇俗。
秋窗照疏萤，寒犬吠落木。
朝隐留此处，一点天边宿。
今忆见此时，添悲览止足。
迟迟清夜昼，幽路出深竹。
笑谢万户侯，余将耻干禄。
+++鲍溶
++++感怀
宿心不觉远，事去劳追忆。
旷古川上怀，东流几时息。
门前青山路，眼见归不得。
晓梦云月光，过秋兰蕙色。
+++鲍溶
++++经秦皇墓
左岗青虬盘，右坂白虎踞。
谁识此中陵，祖龙藏身处。
别为一天地，下入三泉路。
珠华翔青鸟，玉影耀白兔。
山河一易姓，万事随人去。
白昼盗开陵，玄冬火焚树。
哀哉送死厚，乃为弃身具。
死者不复知，回看汉文墓。
+++鲍溶
++++将归旧山留别孟郊
择木无利刃，羡鱼无巧纶。
如何不量力，自取中路贫。
前者不厌耕，一日不离亲。
今来千里外，我心不在身。
悠悠慈母心，惟愿才如人。
蚕桑能几许，衣服常著新。
一饭吐尺丝，谁见此殷勤。
别君归耕去，持火烧车轮。
+++鲍溶
++++留辞杜员外式方
东风吹旅怀，乡梦无夜无。
惭见君子堂，贫思上归途。
海岳泛念深，涓尘复何须。
婆娑不在本，屈曲无弦弧。
恻恻奉离尊，承欢独向隅。
时当凤来日，孰用鸡鸣夫。
回首九仙门，皇家在玉壶。
惭非海人别，泪下不成珠。
+++鲍溶
++++长城
蒙公虏生人，北筑秦氏冤。
祸兴萧墙内，万里防祸根。
城成六国亡，宫阙启千门。
生人半为土，何用空中原。
奈何家天下，骨肉尚无恩。
投沙拥海水，安得久不翻。
乘高惨人魂，寒日易黄昏。
枯骨贯朽铁，砂中如有言。
万古骊山下，徒悲野火燔。
+++鲍溶
++++蔡平喜遇河阳马判官宽话别
从事东军正四年，相逢且喜偃兵前。
看寻狡兔翻三窟，见射妖星落九天。
江上柳营回鼓角，河阳花府望神仙。
秋风萧飒醉中别，白马嘶霜雁叫烟。
+++鲍溶
++++寄福州从事殷尧藩
越岭寒轻物象殊，海城台阁似蓬壶。
几回入市鲛绡女，终岁啼花山鹧鸪。
雷令剑龙知去未，虎夷云鹤亦来无。
就中静事冥宵话，何惜双轮访病夫。
+++鲍溶
++++壮士行
西方太白高，壮士羞病死。
心知报恩处，对酒歌易水。
沙鸿嗥天末，横剑别妻子。
苏武执节归，班超束书起。
山河不足重，重在遇知己。
+++鲍溶
++++章华宫行
烟渚南鸿呼晓群，章华宫娥怨行云。
十二巫峰仰天绿，金车何处邀云宿。
小腰婑堕三千人，宫衣水碧颜青春。
岂无一人似神女，忍使黛蛾常不伸。
黛蛾不伸犹自可，春朝诸处门常锁。

+++鲍溶
++++倚瑟行
金舆传惊灞浐水，龙旗参天行殿巍。
左文皇帝右慎姬，北面侍臣张释之。
因高知处邯郸道，寿陵已见生秋草。
万世何人不此归，一言出口堪生老。
高歌倚瑟流清悲，徐乐哀生知为谁。
臣惊欢叹不可放，愿赐一言释名妄。
明珠为日红亭亭，水银为河玉为星。
泉宫一闭秦国丧，牧童弄火骊山上。
与世无情在速贫，弃尸于野由斯葬。
生死茫茫不可知，视不一姓君莫悲。
始皇有训二世哲，君独何人至于斯。
灞陵一代无发毁，俭风本是张廷尉。
+++鲍溶
++++辞辇行
汉家代久淳风薄，帝重微行极荒乐。
青娥三千奉一人，班女不以色事君。
朝停玉辇诏同载，三十六宫皆眄睐。
不惊六马缓天仪，从容鸣环前致辞。
君恩如海深难竭，妾命如丝轻易绝。
愿陪阿母同小星，敢使太阳齐万物。
周末幽王不可宗，妾闻上圣遗休风。
五更三老侍白日，八十一女居深宫。
愿将辇内有馀席，回赐忠臣妾恩泽。
一时节义动贤君，千年名姓香氛氲，渐台水死何伤闻。
+++鲍溶
++++巢乌行
乌生几子林萧条，雄乌求食雌守巢。
夜愁风雨巢倾覆，常见一乌巢下宿。
日长雏饥雄未回，雌乌下巢去哀哀。
野田春尽少遗谷，寻食不得饥飞来。
黄雀亦引数青雀，雀飞未远乌惊落。
既分青雀啖尔雏，尔雏虽长心何如。
将飞不飞犹未忍，古瑟写哀哀不尽。
杀生养生复养生，呜呜啧啧何时平。

+++鲍溶
++++姑苏宫行
姑苏宫，九层金台半虚空。
雕楹璇题斗皎洁，中有妖姬似明月。
西见洞庭秋镜开，水华百里盘宫来。
越王采女能水戏，仙舟如龙旌曳翠。
羽盖晴翻橘柚香，玉笙夜送芙蓉醉。
归帆平静君无劳，还从下下上高高。
+++鲍溶
++++悲哉行
促促晨复昏，死生同一源。
贵年不惧老，贱老伤久存。
朗朗哭前歌，绛旌引幽魂。
来为千金子，去卧百草根。
黄土塞生路，悲风送回辕。
金鞍旧良马，四顾不入门。
生结千岁念，荣华及百孙。
黄金买性命，白刃酬一言。
宁知北山下，松柏侵田园。
+++鲍溶
++++元日早朝行（一作鲍防诗）
乾元发生春为宗，盛德在天斗建东。
东方岁星大明宫，南山喜气摇晴空。
望云五等舞万玉，献寿一声出千峰。
文章垂彩礼乐正，太白下直旌旗红。
旌旗不断春风前，直如朱绳非尔妍。

+++鲍溶
++++秋怀五首
促促生有涯，营营意无限。
无限意未申，有涯生已晚。
恩荣不可恃，天道归寸管。
老如影随人，时若车下坂。
行者归期尽，居人心更远。
凉风日萧条，亲戚长在眼。
多忧知无奈，圣贤莫能免。
客鸟投本枝，生生复深浅。
秋晓客迢迢，月清风楚楚。
草虫夜侵我，唧唧床下语。
流年白日驰，微愿不我与。
心如缫丝纶，展转多头绪。
凭觞散烦襟，援瑟清夜拊。
回感帝子心，空堂有烟雨。
丝减悲不减，器新声更古。
一弦有馀哀，何况二十五。
九月夜如年，幽房劳别梦。
不知别日远，夜夜犹相送。
玉床暗虫响，锦席寒泪冻。
明镜失旧人，空林误归凤。
新年堪爱惜，锦字亦珍重。
一念皎皎时，幽襟非所用。
金气白日来，疏黄满河关。
平居乏愉悦，况复身险艰。
一忆故乡居，一望客人还。
两心四海中，谁不伤朱颜。
双燕不巢树，浮萍不出山。
性命君由天，安得易其间。
休悲砌虫苦，此日无人闲。
龙荒变露色，燕雁南为客。
游子声影中，涕零念离析。
四时如车马，转此今与昔。
往叹在空中，存事委幽迹。
翩翩日敛照，朗朗月系夕。
物生春不留，年壮老还迫。
天机杳何为，长寿与松柏。
+++鲍溶
++++秋夜对月怀李正封
援琴怅独立，高月对秋堂。
美人远于月，徒望空景光。
坐忆执手时，七弦起凄凉。
平生知音少，君子安可忘。
客意如梦寐，路岐遍四方。
日远迷所之，满天心暗伤。
主奉二鲤鱼，中含五文章。
惜无千金答，愁思盈中肠。
此夕临风叹，零露沾衣裳。
+++鲍溶
++++庐山石镜
东岩采薇人，岩际朝见月。
怪堕幽萝间，非时更澄彻。
绿萝就玉兔，再与高鸟歇。
清光照掌中，始悟石上发。
谁传阴阳火，铸此天地物。
深影藏半山，虚轮带凝雪。
早回谢公赏，今遇樵夫说。
白日乘彩霞，翩翩对容发。
我图辨鬼魅，信美留烟阙。
形神乍相逢，竟夕难取别。
如其终身照，可化黄金骨。
+++鲍溶
++++与峨眉山道士期尽日不至
倾景安再中，人生有何常。
胡为少君别，风驭峨眉阳。
结我千日期，青山故人堂。
期尽师不至，望云空烧香。
顾惭有限身，易老白日光。
怀君屡惊叹，支体安能强。
往闻清修箓，未究服食方。
瑶田有灵芝，眼见不得尝。
玉壶贮天地，岁月亦已长。
若用壶中景，东溟又堪伤。
寄言赤玉箫，夜夜吹清商。
+++鲍溶
++++述德上太原严尚书绶（一作王尚书，无绶字）
帝命河岳神，降灵翼轩辕。
天王委管籥，开闭秦北门。
顶戴日月光，口宣雨露言。
甲马不及汗，天骄自亡魂。
清冢入内地，黄河穷本源。
风云寝气象，鸟兽翔旗幡。
军人歌无胡，长剑倚昆仑。
终古鞭血地，到今耕稼繁。
樵客天一畔，何由拜旌轩。
愿请执御臣，为公动朱轓。
岂令群荒外，尚有辜帝恩。
愿陈田舍歌，暂息四座喧。
条桑去附枝，薙草绝本根。
可惜汉公主，哀哀嫁乌孙。
+++鲍溶
++++山中怀刘修
松老秋意孤，夜凉吟风水。
山人在远道，相忆中夜起。
春光如不至，幽兰含香死。
响象离鹤情，念来一相似。
月斜掩扉卧，又在梦魂里。
+++鲍溶
++++塞下
北风号蓟门，杀气日夜兴。
咸阳三千里，驿马如饥鹰。
行子久去乡，逢山不敢登。
寒日惨大野，虏云若飞鹏。
西北防秋军，麾幢宿层层。
匈奴天未丧，战鼓长登登。
汉卒马上老，繁缨空丝绳。
诚知天所骄，欲罢又不能。
+++鲍溶
++++送僧南游
且攀隋宫柳，莫忆江南春。
师有怀乡志，未为无事人。
+++鲍溶
++++行路难
玉堂向夕如无人，丝竹俨然宫商死。
细人何言入君耳，尘生金樽酒如水。
君今不念岁蹉跎，雁天明明凉露多。
华灯清凝久照夜，彩僮窈窕虚垂萝。
入宫见妒君不察，暮入此地生风波。
此时不乐早休息，女颜易老君如何。
+++鲍溶
++++子规
中林子规啼，云是古蜀帝。
蜀帝胡为鸟，惊急如罪戾。
一啼艳阳节，春色亦可替。
再啼孟夏林，密叶堪委翳。
三啼凉秋晓，百卉无生意。
四啼玄冥冬，云物惨不霁。
芸黄壮士发，沾洒妖姬袂。
悲深寒乌雏，哀掩病鹤翅。
胡为托幽命，庇质无完毳。
戚戚含至冤，卑卑忌群势。
吾闻凤凰长，羽族皆受制。
盍分翡翠毛，使学鹦鹉慧。
敌怨不在弦，一哀尚能继。
那令不知休，泣血经世世。
古风失中和，衰代因郑卫。
三叹尚淫哀，向渴嘻流涕。
如因异声感，乐与中肠契。
至教一昏芜，生人遂危脆。
古意叹通近，如上青天际。
荼蓼久已甘，空劳堇葵惠。
谁闻子规苦，思与正声计。
+++鲍溶
++++秋夜闻郑山人弹楚妃怨
明月摇落夜，深堂清净弦。
中间楚妃奏，十指哀婵娟。
寥寥夜含风，荡荡意如泉。
寂寞物无象，依稀语空烟。
旅人多西望，客雁难南前。
由来感神事，岂为无情传。
容华能几时，不再来者年。
此夕河汉上，双星含凄然。
+++鲍溶
++++忆旧游
忆求无何乡，了在赤谷村。
仙人居其中，将往问所存。
日入濛汜宿，石烟抱山门。
明月久不下，半峰照啼猿。
堂上白鹤翁，神清心无烦。
心侍席前，跪请长生恩。
云昔崆峒老，何词受轩辕。
从星使变化，任日张乾坤。
若到旧乡里，宛如曾讨论。
风移岩花气，珠贯金经言。
凉夜惜易尽，青烟谢晨喧。
自唯腥膻体，难久留其藩。
几世身在梦，百年云无根。
悠悠竟何事，愚智相忧冤。
叹息几晚寤，蒙师招其魂。
至今瑶华心，每想清水源。
+++鲍溶
++++白露
清蝉暂休响，丰露还移色。
金飙爽晨华，玉壶增夜刻。
已低疏萤焰，稍减哀蝉力。
迎社促燕心，助风劳雁翼。
一悲纨扇情，再想清浅忆。
高高拜月归，轧轧挑灯织。
盈盈玉盘泪，何处无消息。
+++鲍溶
++++经隐叟
行蹋门外泉，坐披床上云。
谁将许由事，万古留与君。
虚洞闭金锁，蠹简藏鸟文。
萝景深的的，蕙风闲薰薰。
余有世上心，此来未及群。
殷勤讳名姓，莫遣樵客闻。
+++鲍溶
++++秋暮山中怀李端公益
旧事与日远，秋花仍旧香。
前年绣衣客，此节过此堂。
侍臣不自高，笑脱绣衣裳。
眠云有馀态，入鸟不乱行。
我恐云岚色，损君鞍马光。
君言此何言，且共覆前觞。
古人重一笑，买日轻金装。
日尽秉烛游，千年不能忘。
君言此何言，明日皆异乡。
明日非今日，山下道路长。
一从山下来，天地再炎凉。
此中会难得，梦君马玄黄。
+++鲍溶
++++苦哉远征人
征人歌古曲，携手上河梁。
李陵死别处，窅杳玄冥乡。
忆昔从此路，连年征鬼方。
久行迷汉历，三死毡衣裳。
百战身且在，微功信难忘。
远承云台议，非势孰敢当。
落日吊李广，白首过河阳。
闲弓失月影，劳剑无龙光。
去日始束发，今来发成霜。
虚名乃闲事，生见父母乡。
掩抑大风歌，裴回少年场。
诚哉古人言，鸟尽良弓藏。
+++鲍溶
++++悼豆卢策先辈
丧车出东门，生时马无力。
何处入黄泉，嵩高山西北。
室人万里外，久望君官职。
今与牵衣儿，翻号死消息。
平生江海上，我不空相识。
远客迷畏途，孤鸿伤一翼。
行将鸡黍祭，已是乌鸢食。
劝酒执御郎，行人有哀色。
先悲三尺土，经岁哭不得。
眼前双双流，故袂安可拭。
一拜隔千里，生人意何极。
唯有阳春曲，永播清玉德。
+++鲍溶
++++首夏
昨日青春去，晚峰尚含妍。
虽留有馀态，脉脉防忧煎。
幽人惜时节，对此感流年。
+++鲍溶
++++寄天台准公
赤城桥东见月夜，佛垄寺边行月僧。
闲蹋莓苔绕琪树，海光清净对心灯。
+++鲍溶
++++送僧东游
风流东晋后，外学入僧家。
独唱郢中雪，还游天际霞。
云村共香饭，水月喻秋花。
景物添新致，前程讵可涯。
+++鲍溶
++++送僧之宣城
昔从谢太守，宾客宛陵城。
有日持斋戒，高僧识姓名。
秋风送客去，安得尽忘情。
+++鲍溶
++++宣城北楼，昔从顺阳公会于此
诗楼郡城北，窗牖敬亭山。
几步尘埃隔，终朝世界闲。
凭师看粉壁，名姓在其间。
+++鲍溶
++++东高峰（一作东峰亭）
东亭最高峙，春树绕山腰。
画里青鸾客，云中碧玉箫。
秋风若西望，为我一长谣。
+++鲍溶
++++禅定寺经院
莲华不朽寺，雕刻满山根。
石汗知天雨，金泥落圣言。
思量施金客，千古独消魂。
+++鲍溶
++++范真传侍御累有寄，因奉酬十首
昨日新花红满眼，今朝美酒绿留人。
更宜明月含芳露，凭杖萧郎夜赏春。
白雪翦花朱蜡蒂，折花传笑惜春人。
请君白日留明日，一醉春光莫厌频。
云髻凤文细，对君歌少年。
万金酬一顾，可惜十千钱。
玉管倾杯乐，春园斗草情。
野花无限意，处处逐人行。
闻道中山酒，一杯千日醒。
黄莺似传语，劝酒太叮咛。
红袂歌声起，因君始得闻。
黄昏小垂手，与我驻浮云。
相劝醉年华，莫醒春日斜。
春风宛陵道，万里晋阳花。
碧绿草萦堤，红蓝花满溪。
愿君常践蹋，莫使暗萋萋。
萋萋巫峡云，楚客莫留恩。
岁久晋阳道，谁能向太原。
岁酒劝屠苏，楚声山鹧鸪。
春风入君意，千日不须臾。

++中卷四百八十六
  
+++鲍溶
++++越女词
越女芙蓉妆，浣纱清浅水。
忽惊春心晓，不敢思君子。
君子纵我思，宁来浣溪里。
+++鲍溶
++++弄玉词二首
素女结念飞天行，白玉参差凤凰声，天仙借女双翅猛。
五灯绕身生，入烟去无影。
三清弄玉秦公女，嫁得天上人。
琼箫碧月唤朱雀，携手上谒玉晨君。
夫妻同寿，万万青春。
+++鲍溶
++++山行经樵翁
我心劳我身，远道谁与论。
心如木中火，忧至常自燔。
披访结恩地，世人轻报恩。
女无良媒识，知入何人门。
寒日行深山，路由谷中村。
田翁樵采熟，男女讴吟喧。
借问身命谋，上言愧乾坤。
时清公赋薄，力勤地利繁。
下念草木年，坐家见重孙。
举案馈宾客，糟浆盈陶尊。
醉闲鹿裘暖，白发舞轩轩。
仰羡太古人，余将破行辕。
遑遑问身事，师友难为言。
离歌又行去，落日低寒泉。
+++鲍溶
++++途中旅思二首
喔喔鸡鸣晓，萧萧马辞枥。
草草名利区，居人少于客。
生期三万日，童耄半虚掷。
修短命半中，忧欢复相敌。
朝提黄金爵，暮造青松宅。
来往日相悲，北邙田土窄。
峨峨西天岳，锦绣明翠壁。
中有不死乡，千年无人迹。
心期周太子，下马拜虚碧。
鹤驾如可从，他年执烟策。
星出方问宿，睡眼始朦胧。
天光见地色，上路车幢幢。
时物既老大，众山何枯空。
青冥见古柏，寥朗闻疏鸿。
独步天地间，无因为君忠。
白毛寻人忧，生此头发中。
跃马非壮岁，报恩无高功。
斯言化为火，日夜焚深衷。
+++鲍溶
++++旧镜
婵娟本家镜，与妾归君子。
每忆并照时，相逢明月里。
春风忽分影，白日难依倚。
珠粉不结花，玉珰宁辉耳。
心期不可见，不保长如此。
华发一欺人，青铜化为鬼。
良人有归日，肯学妖桃李。
瑶匣若浮云，冥冥藏玉水。
侍儿不遣照，恐学孤鸾死。
+++鲍溶
++++宿悟空寺赠僧
劳者谣烛蛾，致身何营营。
雪山本师在，心地如镜清。
往与本师别，人间买浮名。
朝光畏不久，内火烧人情。
迷路喜未远，宿留化人城。
前心宛如此，了了随静生。
维持薝卜花，却与前心行。
+++鲍溶
++++感兴
幽人无近迹，别易会则稀。
黄鹤亦姓丁，寥寥何处飞。
时见海上山，绕云心依依。
谅无驭风术，中路愁虚归。
童发慕道心，壮年堕尘机。
白日不饶我，如今事皆非。
群羊化石尽，双凫与我违。
□岳黄金富，轩辕晓霞衣。
谁令日在眼，容色烟云微。
+++鲍溶
++++秋思
楚客秋更悲，皇皇无声地。
时无无事人，我命与身异。
良时如飞鸟，回掌成故事。
蹉跎秋定还，凝冽坚冰至。
人生不期老，华发谁能避。
感此惜壮年，壮年少为贵。
我生虽努力，荣途难自致。
徒为击角歌，且惭雕剑字。
吾师罕言命，感激潜伤思。
+++鲍溶
++++客途逢乡人旋别
惊鸿一断行，天远会无因。
无因忽相会，感叹若有神。
我乡路三千，百里一主人。
一宿独何恋，何况旧乡邻。
牢落岁华晏，相怜客中贫。
迎霜君衣暖，与我同一身。
谁在天日下，此生能不勤。
青萍寄流水，安得长相亲。
明发更远道，山河重苦辛。
+++鲍溶
++++隋帝陵下
白露沾衣隋主宫，云亭月馆楚淮东。
盘龙楼舰浮冤水，雕锦帆幢使乱风。
长夜应怜桀何罪，告成合笑禹无功。
伤心近似骊山路，陵树无根秋草中。
+++鲍溶
++++洛阳春望
五凤楼南望洛阳，龙门回合抱苍苍。
受朝前殿云霞暖，封岳行宫草木香。
四海为家知德盛，二京有宅卜年长。
东人犹忆时巡礼，愿觐元和日月光。
+++鲍溶
++++始见二毛
玄发迎忧光色阑，衰华因镜强相看。
百川赴海返潮易，一叶报秋归树难。
初弄藕丝牵欲断，又惊机素翦仍残。
颜生岂是光阴晚，余亦何人不自宽。
+++鲍溶
++++巫山怀古
十二峰峦斗翠微，石烟花雾犯容辉。
青春楚女妒云老，白日神人入梦稀。
银箭暗凋歌夜烛，珠泉频点舞时衣。
谁伤宋玉千年后，留得青山辨是非。
+++鲍溶
++++郊天回
日动萧烟上泰坛，帝从黄道整和銮。
风前貔武回雕仗，云里神龙起画竿。
金鸟赦书鸣九夜，玉山寿酒舞千官。
始知报本终朝礼，旧典时巡只自难。
+++鲍溶
++++温泉宫
忆昔开元天地平，武皇十月幸华清。
山蒸阴火云三素，日落温泉鸡一鸣。
彩羽鸟仙歌不死，翠霓童妾舞长生。
仍闻老叟垂黄发，犹说龙髯缥缈情。
+++鲍溶
++++寄归
塞草黄来见雁稀，陇云白后少人归。
新丝强入未衰鬓，别泪应沾独宿衣。
几夕精诚拜初月，每秋河汉对空机。
更看出猎相思苦，不射秋田朝雉飞。
+++鲍溶
++++赠远
辛苦关西车骑官，几年旌节客河兰。
金泥舞虎精神暗，银缕交龙气色寒。
欲和古诗成窦锦，倍悲秋扇损齐纨。
莫劳雁足传书信，愿向凌烟阁上看。
+++鲍溶
++++九日与友人登高
云木疏黄秋满川，茱萸风里一尊前。
几回为客逢佳节，曾见何人再少年。
霜报征衣冷针指，雁惊幽梦泪婵娟。
古来醉乐皆难得，留取穷通付上天。
+++鲍溶
++++赠杨炼师
柴烟衣上绣春云，清隐山书小篆文。
明月在天将凤管，夜深吹向玉晨君。
+++鲍溶
++++玉清坛
上阳宫里女，玉色楚人多。
西信无因得，东游奈乐何。
+++鲍溶
++++答客
竹间深路马惊嘶，独入蓬门半似迷。
劳问圃人终岁事，桔槔声里雨春畦。
+++鲍溶
++++隋宫
柳塘烟起日西斜，竹浦风回雁弄沙。
炀帝春游古城在，坏宫芳草满人家。
+++鲍溶
++++送僧文江
吴王剑池上，禅子石房深。
久慕白云性，忽劳青玉音。
孤高知胜鹤，清雅似闻琴。
此韵书珍重，烦师出定吟。
+++鲍溶
++++古意
重锦化为泥，翦刀误人事。
夜裁远道书，翦破相思字。
妾心不自信，远道终难寄。
客心固多疑，肯信非人意。
万里不言远，归书长相次。
可即由此书，空房□忌讳。
+++鲍溶
++++山中冬思二首
山深先冬寒，败叶与林齐。
门巷非世路，何人念穷栖。
哀风破山起，夕雪误鸣鸡。
巢鸟侵旦出，饥猿无声啼。
晨兴动烟火，开云伐冰溪。
老木寒更瘦，阴云晴亦低。
我贫自求力，颜色常低迷。
时思灵台下，游子正凄凄。
雪壮冰亦坚，冻涧如平地。
幽人毛褐暖，笑就糟床醉。
唤人空谷应，开火寒猿至。
拾薪煮秋栗，看鼎书古字。
忽忆南涧游，衣巾多云气。
露脚寻逸僧，谘量意中事。
+++鲍溶
++++读史
鬼书报秦亡，天地亦云闭。
赤龙吟大野，老母哭白帝。
苍苍无白日，项氏徒先济。
六合已姓刘，鸿门事难制。
坑降嬴政在，衣锦人望替。
宿昔见汉兵，龙蛇满旌棨。
始矜山可拔，终叹骓不逝。
区区亚父心，未究天人际。
萧张马无汗，盛业垂千世。
+++鲍溶
++++冬夜答客
冬日诚可爱，不如夜漏多。
幸君霜露里，车马犯寒过。
学耕不逢年，稂莠败黍禾。
岂唯亲宾散，鸟鼠移巢窠。
独见青松心，凌霜庇柔萝。
壮日贱若此，留恩意如何。
因忆古丈夫，一言重山河。
临风弹楚剑，为子奏燕歌。
+++鲍溶
++++宿吴兴道中苕村
浮客倦长道，秋深夜如年。
久行惜日月，常起鸡鸣前。
夕计今日程，息车在苕川。
霜中水南寺，金磬泠泠然。
畴昔此林下，归心巢顶禅。
身依寤昏寐，智月生虚圆。
羁旅违我程，去留难双全。
观身话往事，如梦游青天。
明发止宾从，寄声琴上弦。
聊书越人意，此曲名思仙。
+++鲍溶
++++代楚老酬主人
流水为我乡，扁舟为我宅。
二毛去天远，几日人间客。
曈曈衔山景，渺渺翔云迹。
从时无定心，病处不暖席。
烦君问岐路，为我生凄戚。
百年衣食身，未死皆有役。
曾伤无遗嗣，纵有复何益。
终古北邙山，樵人卖松柏。
+++鲍溶
++++沛中怀古
烟芜歌风台，此是赤帝乡。
赤帝今已矣，大风邈凄凉。
惟昔仗孤剑，十年朝八荒。
言生处乐，万乘巡东方。
高台何巍巍，行殿起中央。
兴言万代事，四坐沾衣裳。
我为异代臣，酌水祀先王。
抚事复怀昔，临风独彷徨。
+++鲍溶
++++夏日华山别韩博士愈
别地泰华阴，孤亭潼关口。
夏日可畏时，望山易迟久。
暂因车马倦，一逐云先后。
碧霞气争寒，黄鸟语相诱。
三峰多异态，迥举仙人手。
天晴捧日轮，月夕弄星斗。
幽疑白帝近，明见黄河走。
远心不期来，真境非吾有。
鸟鸣草木下，日息天地右。
踯躅因风松，青冥谢仙叟。
不知无声泪，中感一颜厚。
青霄上何阶，别剑空朗扣。
故乡此关外，身与名相守。
迹比断根蓬，忧如长饮酒。
生离抱多恨，方寸安可受。
咫尺岐路分，苍烟蔽回首。
+++鲍溶
++++春日言怀
湛湛琴前酒，期自赏青春。
胡为缄笑语，深念不思身。
寂寂花舞多，嘤嘤鸟言频。
心悲兄弟远，愿见相似人。
江界田土卑，竞来东作勤。
岁寒虚尽力，家外无强亲。
杳窅青云望，无途同苦辛。
+++鲍溶
++++题吴征君岩居
尧泽润天下，许由心不知。
真风存绵绵，常与达者期。
有道吾不仕，有生吾不欺。
澹然灵府中，独见太古时。
地脉发醴泉，岩根生灵芝。
天文若通会，星影应离离。
亭亭傅氏岩，何独万古思。
+++鲍溶
++++云溪竹园翁
硠硠云溪里，翠竹和云生。
泉积涧深，竦竦如刻成。
楚客卧云老，世间无姓名。
因兹千亩业，以代双牛耕。
乱林不可留，寸茎不可轻。
风暖斗出地，仰齐故年茎。
幽室结白茅，密叶罗众清。
照水寒澹荡，对山绿峥嵘。
苍松含古貌，秋桂俨白英。
相看受天风，深夜戛击声。
+++鲍溶
++++窃览都官李郎中和李舍人益酬张舍人弘静…闻雅琴见寄
朝草天子奏，夜语思忧琴。
因声含香气，其韵流水音。
仙乐朱凤意，灵芝紫鸾心。
翻然远求友，岂独双归林。
松吹暑中冷，星花池上深。
倘俾有声乐，请以丝和金。
+++鲍溶
++++长安言怀
殷殷生念厚，戚戚劳者多。
二时昼夜等，百岁讵几何。
日下文翰苑，侧身识经过。
千虑恐一失，翔阳已蹉跎。
临觞翦众忧，静寄丝桐歌。
思归绕十指，五声不相和。
暮天还巢翼，明日陨叶柯。
高谢岩谷人，鹿衣带女萝。
生不去亲爱，浮名若风波。
谁令不及此，亲爱隔山河。
+++鲍溶
++++秋思三首
胡风吹雁翼，远别无人乡。
君近雁来处，几回断君肠。
昔奉千日书，抚心怨星霜。
无书又千日，世路重茫茫。
燕国有佳丽，蛾眉富春光。
自然君归晚，花落君空堂。
君其若不然，岁晚双鸳鸯。
顾兔蚀残月，幽光不如星。
女儿晚事夫，颜色同秋萤。
秋日边马思，武夫不遑宁。
燕歌易水怨，剑舞蛟龙腥。
风折连枝树，水翻无蒂萍。
立身多门户，何必燕山铭。
生世不如鸟，双双比翼翎。
季秋天地闲，万物生意足。
我忧长于生，安得及草木。
试从古人愿，致酒歌秉烛。
燕赵皆世人，讵能长似玉。
俯怜老期近，仰视日车速。
萧飒御风君，魂梦愿相逐。
百年夜销半，端为重缨束。
+++鲍溶
++++归雁
南国春早暖，渚蒲正月生。
东风吹雁心，上下和乐声。
绕水半空去，拂云偕相迎。
如防失群怨，预有侵夜惊。
渺邈天外影，支离塞中莺。
自顾摧颓羽，偏感南北情。
乍甘烟雾劳，不顾龙沙荣。
虽乐未归意，终不能自鸣。
喜去春月满，归来秋风清。
啼馀碧窗梦，望断阴山行。
不及瑶𥯅燕，寄身金宫楹。
+++鲍溶
++++悲湘灵
山上凉云收，日斜川风止。
娥皇五十弦，秋深汉江水。
初因无象外，牵感百忧里。
霜露结瑶华，烟波劳玉指。
将随落叶去，又绕疏蘋起。
哀响云合来，清馀桐半死。
女颜万岁后，岂复婵娟子。
不道神无悲，那能久如此。
魂魄无不之，九山徒相似。
没没竟不从，唯伤远人耳。
斑斑泪篁下，恐有学瑟鬼。
+++鲍溶
++++闻蝉
高蝉旦夕唳，景物浮凉气。
木叶渐惊年，锦字因络纬。
稍断当窗梦，更凄临水意。
清香笋蒂风，晓露莲花泪。
馀引未全歇，凝悲寻迥至。
星井欲望河，月扇看藏笥。
谁念因声感，放歌写人事。
+++鲍溶
++++怀幽期
清砧击霜天外发，楚僧期到石上月。
寒峰深虚独绕尽，夜水浅急不可越。
窅机冥智难思量，无尽性月如空王。
眼界行处不著我，天花下来惟有香，我今胡为寄他乡。
+++鲍溶
++++思琴高
琴仙人，得仙去。
万古钓龙空有处，我持曲钩思白鱼。
仙溪绿尽含空虚，天钧踪迹无遗馀。
烧香寄影在岩树，东礼海日鸡鸣初。

+++鲍溶
++++得储道士书
婵娟春尽暮心秋，邻里同年半白头。
为问蓬莱近消息，海波平静好东游。
+++鲍溶
++++寒夜吟
九衢金吾夜行行，上宫玉漏遥分明。
霜飙乘阴扫地起，旅鸿迷雪绕枕声。
远人归梦既不成，留家惜夜欢心发。
罗幕画堂深皎洁，兰烟对酒客几人。
兽火扬光二三月，细腰楚姬丝竹间。
白纻长袖歌闲闲，岂识苦寒损朱颜。
+++鲍溶
++++采莲曲二首
弄舟朅来南塘水，荷叶映身摘莲子。
暑衣清净鸳鸯喜，作浪舞花惊不起。
殷勤护惜纤纤指，水菱初熟多新刺。
采莲朅来水无风，莲潭如鉴松如龙。
夏衫短袖交斜红，艳歌笑斗新芙蓉，戏鱼往听莲叶东。

+++鲍溶
++++玉山谣奉送王隐者
凤凰城南玉山高，石脚耸立争雄豪。
攒峰胎玉气色润，百泉透云流不尽。
万古分明对眼开，五烟窈窕呈祥近。
有客师事金身仙，用金买得山中田。
闲开玉水灌芝草，静醉天酒松间眠。
心期南溟万里外，出山几遇光阴改。
水玉丁东不可闻，冰华皎洁应如待。
秋风引吾歌去来，玉山彩翠遥相催。
殷勤千树玉山顶，碧洞寥寥寒锦苔。
+++鲍溶
++++岐路
北风送微寒，徒侣勤远征。
忧人席不暖，残月马上明。
飘飘岐路间，长见日初生。
重嶂晓色浅，疏猿寒啼清。
人间多岐路，常恐终身行。
回见四方人，车轮无留声。
空谷亦堪隐，下田非懒耕。
有遗训，饱食非亲荣。
我生礼义乡，少小见太平。
圣贤犹羁旅，况复非其名。
+++鲍溶
++++陇头水
陇头水，千古不堪闻。
生归苏属国，死别李将军。
细响风凋草，清哀雁落云。
+++鲍溶
++++沙上月
黄昏潮落南沙明，月光涵沙秋雪清。
水文不上烟不荡，平平玉田冷空旷。
+++鲍溶
++++赠李黯将军
细柳连营石堑牢，平安狼火赤星高。
岩云入角雕龙爽，寒日摇旗画兽豪。
搜伏雄儿欺魍魉，射声游骑怯分毫。
圣人唯有河湟恨，寰海无虞在一劳。
+++鲍溶
++++人日陪宣州范中丞传正与范侍御宴（一作鲍防诗）
人日春风绽早梅，谢家兄弟看花来。
吴姬对客歌千曲，秦女留人酒百杯。
丝柳向空轻婉转，玉山看日渐裴回。
流光易去欢难得，莫厌频频上此台。
+++鲍溶
++++古鉴
古鉴含灵气象和，蛟龙盘鼻护金波。
隐山道士未曾识，负局先生不敢磨。
曾向春窗分绰约，误回秋水照蹉跎。
世间纵有应难比，十斛明珠酬未多。
+++鲍溶
++++送王炼师
圣母祠堂药树香，邑君承命荐椒浆。
风云大感精神地，雷雨频过父母乡。
尽日一川侵草绿，回车二麦绕山黄。
野人久会神仙事，敢奏歌钟庆万箱。
+++鲍溶
++++寄张十七校书李仁行秀才
去年八月此佳辰，池上闲闲四五人。
久行月影愁迷梦，误入华光笑认春。
一与清风上芸阁，再期秋雨过龙津。
今年此日何由见，蓬户萧条对病身。
+++鲍溶
++++送王损之秀才赴举
青门珮兰客，淮水誓风流。
名在乡书贡，心期月殿游。
平沙大河急，细雨二陵秋。
感此添离恨，年光不少留。
+++鲍溶
++++旧镜
团团铜镜似潭水，心爱玉颜私自亲。
一经离别少年改，难与清光相见新。
+++鲍溶
++++忆郊天
忆向郊坛望武皇，九军旗帐下南方。
六龙日驭天行健，神母呈图地道光。
浓暖气中生历草，是非烟里爱瑶浆。
至今满耳箫韶曲，徒羡瑶池舞凤凰。
+++鲍溶
++++期尽
鱼锁生衣门不开，玉筐金月共尘埃。
青山石妇千年望，雷雨曾知来不来。
+++鲍溶
++++晚山蝉
山蝉秋晚妨人语，客子惊心马亦嘶。
能阅几时新碧树，不知何日寂金闺。
若逢海月明千里，莫忘何郎寄一题。
+++鲍溶
++++秋暮送裴垍员外刺婺州
婺女星边气不秋，金华山水似瀛州。
含香太守心清净，去与神仙日日游。
+++鲍溶
++++寄薛膺昆季
楚山清洛两无期，梦里春风玉树枝。
何况芙蓉楼上客，海门江月亦相思。
+++鲍溶
++++杨真人箓中像
画中留得清虚质，人世难逢白鹤身。
应见茅盈哀老弟，为持金箓救生人。
+++鲍溶
++++寄卢给事汀吴员外丹
姓丁黄鹤辽东去，客倩仙翁海上人。
闻道姓名多改变，只今偕是圣朝臣。
+++鲍溶
++++怀王直秀才
乡无竹圃为三径，贫寄邻家已二年。
惟有素风身未坠，世间开口不言钱。
+++鲍溶
++++赠真公影堂
旧房西壁画支公，昨暮今晨色不同。
远客闲心无处所，独添香火望虚空。
+++鲍溶
++++赠僧戒休
风行露宿不知贫，明月为心又是身。
欲问月中无我法，无人无我问何人。
+++鲍溶
++++秋夜怀紫阁峰僧
满山雨色应难见，隔涧经声又不闻。
紫阁夜深多入定，石台谁为扫秋云。
+++鲍溶
++++酬江公见寄
曾答雁门偈，为怜同社人。
多惭惠休句，偕得此阳春。
+++鲍溶
++++送罗侍御归西台
归台新柱史，辞府旧英髦。
劝酒莲幕贵，望尘骢马高。
诗情分绣段，剑彩拂霜毫。
此举关风化，谁云别恨劳。
+++鲍溶
++++宿水亭
雕楹彩槛压通波，鱼鳞碧幕衔曲玉。
夜深星月伴芙蓉，如在广寒宫里宿。
+++鲍溶
++++寄峨嵋山杨炼师
道士夜诵蕊珠经，白鹤下绕香烟听。
夜移经尽人上鹤，仙风吹入秋冥冥。
+++鲍溶
++++寄海陵韩长官
吏散重门印不开，玉琴招鹤舞裴回。
野人为此多东望，云雨仍从海上来。
+++鲍溶
++++淮南卧病感路群侍御访别
西台御史重难言，落木疏篱绕病魂。
一望青云感骢马，款行黄草出柴门。
+++鲍溶
++++题禅定寺集公竹院
公门得休静，禅寺少逢迎。
任客看花醉，随僧入竹行。
归时常犯夜，云里有经声。
+++鲍溶
++++风筝
何响与天通，瑶筝挂望中。
彩弦非触指，锦瑟忽闻风。
雁柱虚连势，鸾歌且坠空。
夜和霜击磬，晴引凤归桐。
幽咽谁生怨，清泠自匪躬。
秦姬收宝匣，搔首不成功。

++中卷四百八十七
  
+++鲍溶
++++经旧游
游鱼怀故池，倦鸟怀故窠。
故山系归念，行坐青巍峨。
羸马经旧途，此乡喜重过。
居人无故老，倍感别日多。
但见野中坟，累累如青螺。
凉风日摇落，桑下松婆娑。
叹息追古人，临风伤逝波。
无不死，叹息欲如何。
朅来遂远心，默默存天和。
+++鲍溶
++++过薛舍人旧隐
寝门来哭夜，此月小祥初。
风意犹忆瑟，萤光乍近书。
墙蒿藏宿鸟，池月上钩鱼。
徒引相思泪，涓涓东逝馀。
+++鲍溶
++++山居
窈窕垂涧萝，蒙茸黄葛花。
鸳鸯怜碧水，照影舞金沙。
+++鲍溶
++++暮秋与裴居晦宴因见采菊花之作（一作暮作秋见菊）
菊花低色过重阳，似忆王孙白玉觞。
今日王孙好收采，高天已下两回霜。
+++鲍溶
++++望麻姑山
幽人往往怀麻姑，浮世悠悠仙景殊。
自从青鸟不堪使，更得蓬莱消息无。
+++鲍溶
++++湖上望月
湖上清凉月更好，天边旅人犹未归。
几见金波满还破，草虫声畔露沾衣。
+++鲍溶
++++襄阳怀古
襄阳太守沈碑意，身后身前几年事。
湘江千岁未为陵，水底鱼龙应识字。
+++鲍溶
++++秋夜对月寄僧特
忆见特公赏秋处，凉溪看月清光寒。
今夕深溪又相映，特公何处共团圆。
+++鲍溶
++++望江中金山寺
一朵蓬莱在世间，梵王宫阙翠云间。
近南溪水更清浅，闻道游人未忍还。
+++鲍溶
++++宿青牛谷梁炼师仙居
随云步入青牛谷，青牛道士留我宿。
可怜夜久月中行，惟有坛边一枝竹。
+++鲍溶
++++得僧书
身归紫霄岭，书下白云来。
翦笋发寒字，烧花芳夜雷。
想随香驭至，不假定钟催。
+++鲍溶
++++见袁德师侍御说江南有仙檀花，因以戏赠
闻说天坛花耐凉，笑风含露对秋光。
欲求御史更分别，何似衣花岁岁香。
+++鲍溶
++++和王璠侍御酬友人赠白角冠
芙蓉寒艳镂冰姿，天朗灯深拔豸时。
好见吹笙伊洛上，紫烟丹凤亦相随。
+++鲍溶
++++送僧择栖游天台二首
身非居士常多病，心爱空王稍觉闲。
师问寄禅何处所，浙东青翠沃洲山。
金岭雪晴僧独归，水文霞彩衲禅衣。
可怜石室烧香夜，江月对心无是非。
+++鲍溶
++++上巳日寄樊瓘、樊宗宪，兼呈上浙东孟中丞简
世间禊事风流处，镜里云山若画屏。
今日会稽王内史，好将宾客醉兰亭。
+++鲍溶
++++暮春戏赠樊宗宪
羌笛胡琴春调长，美人何处乐年芳。
野船弄酒鸳鸯醉，官路攀花騕褭狂。
应和朝云垂手语，肯嫌夜色断刀光。
+++鲍溶
++++酬王侍御
惭非青玉制，故以赠仙郎。
希冀留书閤，提携在笔床。
讵能辉绣服，安得似芸香。
所报何珍重，清明胜夜光。
+++鲍溶
++++寄宋申锡评事时从李少师移军回归
君逐元侯静虏归，虎旗龙节驻春晖。
欲求岱岳燔柴礼，已锡鲁人缝掖衣。
长剑一时天外倚，五云多绕日边飞。
心期共贺太平世，去去故乡亲食薇。
+++鲍溶
++++夏日怀杜悰驸马
五月清凉萧史家，瑶池分水种菱花。
回文地簟龙鳞浪，交锁天窗蝉翼纱。
闲遣青琴飞小雪，自看碧玉破甘瓜。
仍闻圣主知书癖，凤阁烧香对五车。
+++鲍溶
++++莺雏
双莺衔野蝶，枝上教雏飞。
避日花阴语，愁风竹里啼。
须防美人赏，为尔好毛衣。
+++鲍溶
++++上阳宫月
水北宫城夜柝严，宫西新月影纤纤。
受环花幌小开镜，移烛瑶房皆卷帘。
学织机边娥影静，拜新衣上露华沾。
合裁班扇思行幸，愿托凉风箧笥嫌。
+++鲍溶
++++淮南卧病闻李相夷简移军山阳以靖东寇感激之下因抒长句
太白星前龙虎符，元臣出将顺天诛。
教闻清净萧丞相，计立安危范大夫。
玉帐黄昏大刁斗，月营寒晓小单于。
鲁连未必蹈沧海，应见麒麟新画图。
+++鲍溶
++++读淮南李相行营至楚州诗
阃外建牙威不宾，古来戡难忆忠臣。
已分舟楫归元老，更使熊罴属丈人。
玄象合教沧海晏，青龙喜应太山春。
来年二月登封礼，去望台星扈日轮。
+++鲍溶
++++读李相心中乐
负海狂鲸纵巨鳞，四朝天子阻时巡。
谁将侯玉乖南面，几使戎车殷左轮。
久作妖星虚费日，终□天洞亦何人。
果闻丞相心中乐，上赞陶唐一万春。
+++鲍溶
++++闻国家将行封禅聊抒臣情
云雨由来随六龙，玉泥瑶检不乾封。
山知槱柞新烟火，臣望箫韶旧鼓钟。
清跸间过素王庙，翠华高映大夫松。
旅中病客谙尧曲，身贱何由奏九重。
+++鲍溶
++++和淮南李相公夷简喜平淄青回军之作
横笛临吹发晓军，元戎幢节拂寒云。
搜山羽骑乘风引，下濑楼船背水分。
天际兽旗摇火焰，日前鱼甲动金文。
马毛不汗东方靖，行见萧何第一勋。
+++鲍溶
++++秋暮八月十五夜与王璠侍御赏月因怆远离聊以奉寄
前月月明夜，美人同远光。
清尘一以间，今夕坐相忘。
风落芙蓉露，凝馀绣服香。
+++鲍溶
++++送萧世秀才
心交别我西京去，愁满春魂不易醒。
从此无人访穷病，马蹄车辙草青青。
+++鲍溶
++++怀惠明禅师
秋天欲霜夜无风，我意不在天地中。
雪山世界此凉夜，宝月独照琉璃宫。
解空长老莲花手，曾以佛书亲指授。
雪岭无人又问来，十年夏腊平安否。
+++鲍溶
++++吴中夜别
楚客秋思著黄叶，吴姬夜歌停碧云。
声尽灯前各流泪，水天凉冷雁离群。
+++鲍溶
++++隋家井
玉钩栏下寒泉水，金辘轳边影照人。
此水今为九泉路，数枝花照数堆尘。
+++鲍溶
++++寄王璠侍御求蜀笺
蜀川笺纸彩云初，闻说王家最有馀。
野客思将池上学，石楠红叶不堪书。
+++鲍溶
++++湘妃列女操
有虞夫人哭虞后，淑女何事又伤离。
竹上泪迹生不尽，寄哀云和五十丝。
云和终奏钧天曲，乍听宝琴遥嗣续。
三湘测测流急绿，秋夜露寒蜀帝飞。
枫林月斜楚臣宿，更疑川宫日黄昏。
暗携女手殷勤言，环珮玲珑有无间。
终疑既远双悄悄，苍梧旧云岂难召，老猿心寒不可啸。
目眄眄兮意蹉跎，魂腾腾兮惊秋波。
曲一尽兮忆再奏，众弦不声且如何。

+++鲍溶
++++羽林行
朝出羽林宫，入参云台议。
独请万里行，不奏和亲事。
君王重年少，深纳开边利。
宝马雕玉鞍，一朝从万骑。
煌煌都门外，祖帐光七贵。
歌钟乐行军，云物惨别地。
箫笳整部曲，幢盖动郊次。
临风亲戚怀，满袖儿女泪。
行行复何赠，长剑报恩字。
+++鲍溶
++++鸣雁行
七月朔方雁心苦，联影翻空落南土。
八月江南阴复晴，浮云绕天难夜行。
羽翼劳痛心虚惊，一声相呼百处鸣。
楚童夜宿烟波侧，沙上布罗连草色。
月暗风悲欲下天，不知何处容栖息。
楚童胡为伤我神，尔不曾作远行人。
江南羽族本不少，宁得网罗此客鸟。
+++鲍溶
++++织妇词
百日织彩丝，一朝停杼机。
机中有双凤，化作天边衣。
使人马如风，诚不阻音徽。
影响随羽翼，双双绕君飞。
行人岂愿行，不怨不知归。
所怨天尽处，何人见光辉。
+++鲍溶
++++塞上行
西风应时筋角坚，承露牧马水草冷。
可怜黄河九曲尽，毡馆牢落胡无影。
+++鲍溶
++++采珠行
东方暮空海面平，骊龙弄珠烧月明。
海人惊窥水底火，百宝错落随龙行。
浮心一夜生奸见，月质龙躯看几遍。
擘波下去忘此身，迢迢谓海无灵神。
海宫正当龙睡重，昨夜孤光今得弄。
河伯空忧水府贫，天吴不敢相惊动。
一团冰容掌上清，四面人入光中行。
腾华乍摇白日影，铜镜万古羞为灵。
海边老翁怨狂子，抱珠哭向无底水。
一富何须龙颔前，千金几葬鱼腹里。
鳞虫变化为阴阳，填海破山无景光。
拊心仿佛失珠意，此土为尔离农桑。
饮风衣日亦饱暖，老翁掷却荆鸡卵。
+++鲍溶
++++采葛行
春溪几回葛花黄，黄麝引子山山香。
蛮女不惜手足损，钩刀一一牵柔长。
葛丝茸茸春雪体，深涧择泉清处洗。
殷勤十指蚕吐丝，当窗袅袅声高机。
织成一尺无一两，供进天子五月衣。
水精夏殿开凉户，冰山绕座犹难御。
衣亲玉体又何如，杳然独对秋风曙。
镜湖女儿嫁鲛人，鲛绡逼肖也不分。
吴中角簟泛清水，摇曳胜被三素云。
自兹贡荐无人惜，那敢更争龙手迹。
蛮女将来海市头，卖与岭南贫估客。

+++鲍溶
++++南塘二首
南塘旅舍秋浅清，夜深绿蘋风不生。
莲花受露重如睡，斜月起动鸳鸯声。
塘东白日驻红雾，早鱼翻光落碧浔。
画舟兰棹欲破浪，恐畏惊动莲花心。
+++鲍溶
++++东邻女
双飞鹧鸪春影斜，美人盘金衣上花。
身为父母几时客，一生知向何人家。
+++鲍溶
++++寄李都护
去年河上送行人，万里弓旌一武臣。
闻道玉关烽火灭，犬戎知有外家亲。
+++鲍溶
++++长安旅舍怀旧山
昨夜清凉梦本山，眠云唤鹤有惭颜。
青莲道士长堪羡，身外无名至老闲。
+++鲍溶
++++汉宫词二首
柏梁宸居清窈窕，东方先生夜待诏。
夜久月当承露盘，内人吹笙舞凤鸾。
月映东窗似玉轮，未央前殿绝声尘。
宫槐花落西风起，鹦鹉惊寒夜唤人。
+++鲍溶
++++荐冰
西陆宜先启，春寒寝庙清。
历官分气候，天子荐精诚。
已辨瑶池色，如和玉珮鸣。
礼馀神转肃，曙后月残明。
雅合霜容洁，非同雪体轻。
空怜一掬水，珍重此时情。
+++鲍溶
++++送薛补阙入朝（一作鲍防诗）
平原门下十馀人，独受恩多未杀身。
每叹陆家兄弟少，更怜杨氏子孙贫。
柴门已断施行马，鲁酒那能醉近臣。
赖有军中遗令在，犹将谈笑对风尘。
+++鲍溶
++++句
万里岐路多，一身天地窄。（见张为《主客图》）

++中卷四百八十八
  
+++卢钧
++++荐冰
荐冰朝日后，辟庙晓光清。
不改晶荧质，能彰雨露情。
且无霜共洁，岂与水均明。
在捧摇寒色，当呈表素诚。
凝姿陈俎豆，浮彩映窗楹。
皎皎盘盂侧，棱棱严气生。
+++范传质
++++荐冰
乘春方启闭，羞献有常程。
洁朗寒光彻，辉华素彩明。
色凝霜雪净，影照冕旒清。
肃肃将崇礼，兢兢示捧盈。
方圆陈玉座，小大表精诚。
朝觌当西陆，桃弧每共行。
+++贾谟
++++赋得芙蓉出水
的皪舒芳艳，红姿映绿蘋。
摇风开细浪，出沼媚清晨。
翻影初迎日，流香暗袭人。
独披千叶浅，不竞百花春。
鱼戏参差动，龟游次第新。
涉江如可采，从此免迷津。
+++陈彦博
++++恩赐魏文贞公诸孙旧第以导直臣
阿衡随逝水，池馆主他人。
天意能酬德，云孙喜庇身。
生前由直道，殁后振芳尘。
雨露新恩日，芝兰旧里春。
勋庸留十代，光彩映诸邻。
共贺升平日，从兹得谏臣。
+++唐扶
++++使南海道长沙，题道林岳麓寺
道林岳麓仲与昆，卓荦请从先后论。
松根踏云二千步，始见大屋开三门。
泉清或戏蛟龙窟，殿豁数尽高帆掀。
即今异鸟声不断，闻道看花春更繁。
从容一衲分若有，萧瑟两鬓吾能髡。
逢迎侯伯转觉贵，膜拜佛像心加尊。
稍揖皇英颒浓泪，试与屈贾招清魂。
荒唐大树悉楠桂，细碎枯草多兰荪，沙弥去学五印字，静女来悬千尺幡。

主人念我尘眼昏，半夜号令期至暾。
迟回虽得上白舫，羁泄不敢言绿尊。
两祠物色采拾尽，壁间杜甫真少恩。
晚来光彩更腾射，笔锋正健如可吞。
+++唐扶
++++和兵部郑侍郎省中四松诗
幽抱应无语，贞松遂自栽。
寄怀丞相业，因擢大夫材。
日射苍鳞动，尘迎翠帚回。
嫩茸含细粉，初叶泛新杯。
偶圣为舟去，逢时与鹤来。
寒声连晓竹，静气结阴苔。
赫奕鸣驺至，荧煌洞户开。
良辰一临眺，憩树几裴回。
恨发风期阻，诗从绮思裁。
还闻旧凋契，凡在此中培。
+++陶雍
++++和兵部郑侍郎省中四松诗
右相历兵署，四松皆手栽。
劚时惊鹤去，移处带云来。
根倍双桐植，花分八桂开。
生成造化力，长作栋梁材。
岂羡兰依省，犹嫌柏占台。
出楼终百尺，入梦已三台。
幽韵和宫漏，馀香度酒杯。
拂冠枝上雪，染履影中苔。
高位相承地，新诗寡和才。
何由比萝蔓，樊附在条枚。
+++郭周藩
++++谭子池
澄水一百步，世名谭子池。
余诘陵阳叟，此池当因谁。
父老谓余说，本郡谭叔皮。
开元末年中，生子字阿宜。
坠地便能语，九岁多须眉。
不饮亦不食，未尝言渴饥。
十五锐行走，快马不能追。
二十入山林，一去无还期。
父母忆念深，乡闾为立祠。
大历元年春，此儿忽来归。
头冠簪凤凰，身著霞裳衣。
普遍拯疲俗，丁宁告亲知。
余为神仙官，下界不可祈。
恐为妖魅假，不如早平夷。
此有黄金藏，镇在兹庙基。
发掘散生聚，可以救贫羸。
金出继灵泉，湛若清琉璃。
泓澄表符瑞，水旱无竭时。
言讫辞冲虚，杳霭上玄微。
凡情留不得，攀望众号悲。
寻禀神仙诫，彻庙劚开窥。
果获无穷宝，均融沾因危。
巨源出岭顶，喷涌世间稀。
异境流千古，终年福四维。
+++侯冽
++++金谷园花发怀古
金谷千年后，春花发满园。
红芳徒笑日，秾艳尚迎轩。
雨湿轻光软，风摇碎影翻。
犹疑施锦帐，堪叹罢朱纨。
愁态莺吟涩，啼容露缀繁。
殷勤问前事，桃李竟无言。
+++侯冽
++++花发上林
花发三阳盛，香飘五柞深。
素晖云积苑，红彩绣张林。
落水随鱼戏，摇风映鸟吟。
琼楼出高艳，玉辇驻浓阴。
乱蝶枝开影，繁蜂蕊上音。
鲜芳盈禁籞，布泽荷天心。
+++王质
++++金谷园花发怀古
寂寥金谷涧，花发旧时园。
事空怀古，烟霞此独存。
管弦非上客，歌舞少王孙。
繁蕊风惊散，轻红鸟乍翻。
山川终不改，桃李自无言。
今日经尘路，凄凉讵可论。
+++高铢
++++和太原张相公山亭怀古
斗石类岩巘，飞流泻潺湲。
远壑檐宇际，孤峦雉堞间。
何必到海岳，境幽机自闲。
兹焉得高趣，高步谢东山。

++中卷四百八十九
  
+++舒元舆
++++八月五日中部官舍读唐历天宝已来追怆故事
将寻国朝事，静读柳芳历。
八月日之五，开卷忽感激。
正当天宝末，抚事坐追惜。
仰思圣明帝，贻祸在肘腋。
杨李盗吏权，贪残日狼藉。
燕戎伺其便，百万奋长戟。
两河连烟尘，二京成瓦砾。
生人死欲尽，揳业犹不息。
肃宗传宝图，寇难连年击。
天地方开泰，铸鼎成继述。
万国哭龙衮，悲思动蛮貊。
自此千秋节，不复动金石。
悲风扬霜天，繐帷冷尘席。
零落太平老，东西乱离客。
往往为余言，呜咽泪双滴。
况当近塞地，哀吹起边笛。
抚几观陈文，使我心不怿。
花萼笑繁华，温泉树容碧。
霓裳烟云尽，梨园风雨隔。
露囊与金镜，东逝惊波溺。
昔闻欢娱事，今日成惨戚。
神仙不可求，剑玺苔文积。
万古长恨端，萧萧泰陵陌。
+++舒元舆
++++坊州按狱
中部接戎塞，顽山四周遭。
风冷木长瘦，石硗人亦劳。
牧守苟怀仁，痒之时为搔。
其爱如赤子，始得无啼号。
奈何贪狼心，润屋沉脂膏。
攫搏如猛虎，吞噬若狂獒。
山秃逾高采，水穷益深捞。
龟鱼既绝迹，鹿兔无遗毛。
氓苦税外缗，吏忧笑中刀。
大君明四目，烛之洞秋毫。
眷兹一州命，虑齐坠波涛。
临轩诏小臣，汝往穷贪饕。
分明举公法，为我缓穷骚。
小臣诚小心，奉命如煎熬。
饮冰不待夕，驱马凌晨皋。
及此督簿书，游词出狴牢。
门墙见狼狈，案牍闻腥臊。
探情与之言，变态如奸猱。
真非既巧饰，伪意乃深韬。
去恶犹农夫，稂莠须耘耨。
恢恢布疏网，罪者何由逃。
自顾孱钝姿，利器非能操。
六旬始归奏，霜落秋原蒿。
寄谢守土臣，努力清郡曹。
须知所甚卑，勿谓天之高。
+++舒元舆
++++桥山怀古
轩辕厌代千万秋，渌波浩荡东南流。
今来古往无不死，独有天地长悠悠。
我乘驿骑到中部，古闻此地为渠搜。
桥山突兀在其左，荒榛交锁寒风愁。
神仙天下亦如此，况我戚促同蜉游。
谁言衣冠葬其下，不见弓剑何人收。
哀喧叫笑牧童戏，阴天月落狐狸游。
却思皇坟立人极，车轮马迹无不周。
洞庭张乐降玄鹤，涿鹿大战摧蚩尤。
知勇神天不自大，风后力牧输长筹。
襄城迷路问童子，帝乡归去无人留。
崆峒求道失遗迹，荆山铸鼎馀荒丘。
君不见黄龙飞去山下路，断髯成草风飕飕。
+++舒元舆
++++坊州按狱苏氏庄记室二贤自鄜州走马…寂寞因成诗寄之
十年一相见，世俗信多岐。
云雨易分散，山川长间之。
我衔凤阙恩，按狱桥山陲。
君在龙骧府，掌奏羽檄词。
相去百馀里，魂梦自相驰。
形容在胸臆，书札通相思。
烦君爱我深，轻车忽载脂。
塞门秋色老，霜气方凝姿。
此地少平川，冈阜相参差。
谁知路非远，行者多云疲。
君能犯劲风，信宿凌欹危。
情亲不自倦，下马开双眉。
相对坐沉吟，屈指惊岁时。
万事且莫问，一杯欣共持。
阳乌忽西倾，明蟾挂高枝。
卷帘引瑶玉，灭烛临霜墀。
中庭有疏芦，淅淅闻风吹。
长河卷云色，凝碧无瑕疵。
一言开我怀，旷然澹希夷。
悠悠夜方永，冷思偏相宜。
眉睫无他人，与君闲解题。
陶然叩寂寞，再请吟清诗。
得意且忘言，何况竹与丝。
顷刻过三夕，起坐轻四肢。
明朝告行去，惨然还别离。
出门送君去，君马扬金羁。
回来坐空堂，寂寞无人知。
重重碧云合，何处寻佳期。
+++舒元舆
++++履春冰
投迹清冰上，凝光动早春。
兢兢愁陷履，步步怯移身。
鸟照微生水，狐听或过人。
细迁形外影，轻蹑镜中轮。
咫尺忧偏远，危疑惧已频。
愿坚容足分，莫使独惊神。
+++舒元舆
++++赠李翱
湘江舞罢忽成悲，便脱蛮靴出绛帷。
谁是蔡邕琴酒客，魏公怀旧嫁文姬。

++中卷四百九十
  
+++卢宗回
++++登长安慈恩寺塔
东方晓日上翔鸾，西转苍龙拂露盘。
渭水寒光摇藻井，玉峰晴色上朱阑。
九重宫阙参差见，百二山河表里观。
暂辍去蓬悲不定，一凭金界望长安。
+++周匡物
++++古镜歌
轩辕铸镜谁将去，曾被良工泻金取。
明月中心桂不生，轻冰面上菱初吐。
蛟龙久无雷雨声，鸾凤空踏莓苔舞。
欲向高台对晓开，不知谁是孤光主。
+++周匡物
++++及第谣
水国寒消春日长，燕莺催促花枝忙。
风吹金榜落凡世，三十三人名字香。
遥望龙墀新得意，九天敕下多狂醉。
骅骝一百三十蹄，踏破蓬莱五云地。
物经千载出尘埃，从此便为天下瑞。

+++周匡物
++++及第后谢座主
一从东越入西秦，十度闻莺不见春。
试向昆山投瓦砾，便容灵沼濯埃尘。
悲欢暗负风云力，感激潜生草木身。
中夜自将形影语，古来吞炭是何人。
+++周匡物
++++自题读书堂
窗外卷帘侵碧落，槛前敲竹响青冥。
黄昏不欲留人宿，云起风生龙虎醒。
+++周匡物
++++应举题钱塘公馆
万里茫茫天堑遥，秦皇底事不安桥。
钱塘江口无钱过，又阻西陵两信潮。
+++廖有方
++++题旅榇（一作葬宝鸡逆旅士人铭诗）
嗟君没世委空囊，几度劳心翰墨场。
半面为君申一恸，不知何处是家乡。
+++皇甫曙
++++立春日呈宫傅侍郎
朝旦微风吹晓霞，散为和气满家家。
不知容貌潜消落，且喜春光动物华。
出问池冰犹塞岸，归寻园柳未生芽。
摩娑酒瓮重封闭，待入新年共赏花。
+++潘存实
++++赋得玉声如乐
表质自坚贞，因人一扣鸣。
静将金并响，妙与乐同声。
杳杳疑风送，泠泠似曲成。
韵含湘瑟切，音带舜弦清。
不独藏虹气，犹能畅物情。
后夔如为听，从此振琮琤。
+++陈去疾
++++送林刺史简言之漳州
江树欲含曛，清歌一送君。
征骖辞荔浦，别袂暗松云。
路狭横柯度，山深坠叶闻。
明朝宿何处，未忍醉中分。
+++陈去疾
++++忆山中
长吟重悒然，为忆山中年。
清瑟泛遥夜，乱花随暮烟。
珠林馀露气，乳窦滴香泉。
迹远尘埃外，花开绮藻前。
岩罗云貌逸，竹抱水容妍。
蕙磴飞英绕，萍潭片影悬。
林藏诸曲胜，台擅一峰偏。
会可标真寄，焚香对石筵。
+++陈去疾
++++元夕京城和欧阳衮
兰焰芳芬彻晓开，珠光新霭映人来。
歌迎甲夜催银管，影动繁星缀玉台。
别有朱门春澹荡，不妨芝火翠崔嵬。
此时月色同沾醉，何处游轮陌上回。
+++陈去疾
++++送韩将军之雁门
荒塞峰烟百道驰，雁门风色暗旌旗。
破围铁骑长驱疾，饮血将军转战危。
画角吹开边月静，缦缨不信虏尘窥。
归来长揖功成后，黄石当年故有期。
+++陈去疾
++++赋得骐骥长鸣
骐骥忻知己，嘶鸣忽异常。
积悲摅怨抑，一举彻穹苍。
迹类三年鸟，心驰五达庄。
何言从蹇踬，今日逐腾骧。
牛皂休维絷，天衢恣陆梁。
向非逢伯乐，谁足见其长。
+++陈去疾
++++偶题
魂梦天南垂，宿昔万里道。
池台花气深，到处生春草。
+++陈去疾
++++春宫曲
流莺春晓唤樱桃，花外传呼殿影高。
抱里琵琶最承宠，君王敕赐玉檀槽。
+++陈去疾
++++采莲曲
粉光花色叶中开，荷气衣香水上来。
棹响清潭见斜领，双鸳何事亦相猜。
+++陈去疾
++++踏歌行
鸳鸯楼下万花新，翡翠宫前百戏陈。
夭矫翔龙衔火树，飞来瑞凤散芳春。
仙跸初传紫禁香，瑞云开处夜花芳。
繁弦促管升平调，绮缀丹莲借月光。
+++陈去疾
++++塞下曲
春至金河雪似花，萧条玉塞但胡沙。
晓来重上关城望，惟见惊尘不见家。
+++陈去疾
++++送人谪幽州
临路深怀放废惭，梦中犹自忆江南。
莫言塞北春风少，还胜炎荒入瘴岚。
+++陈去疾
++++西上辞母坟
高盖山头日影微，黄昏独立宿禽稀。
林间滴酒空垂泪，不见丁宁嘱早归。

++中卷四百九十一
  
+++张萧远
++++履春冰
一步一愁新，轻轻恐陷人。
薄光全透日，残影半销春。
蝉想行时翼，鱼惊蹋处鳞。
底虚难驻足，岸阔怯回身。
岂暇踟蹰久，宁辞顾盼频。
愿将兢慎意，从此赴通津。
+++张萧远
++++观灯
十万人家火烛光，门门开处见红妆。
歌钟喧夜更漏暗，罗绮满街尘土香。
星宿别从天畔出，莲花不向水中芳。
宝钗骤马多遗落，依旧明朝在路傍。
+++张萧远
++++送宫人入道
舍宠求仙畏色衰，辞天素面立阶墀。
金丹拟驻千年貌，玉指休匀八字眉。
师主与收珠翠后，君王看戴角冠时。
从来宫女皆相妒，闻向瑶台尽泪垂。
+++张萧远
++++句
秦云寂寂僧还定，尽日无人鹿绕床。
日暮风吹官渡柳，白鸦飞出石头墙。（《废城》）
双双白燕入祠堂。（乳石洞玉女祠。并见《主客图》）
+++李播
++++见志
去岁买琴不与价，今年沽酒未还钱。
门前债主雁行立，屋里醉人鱼贯眠。
+++王季则
++++鱼上冰
北陆收寒尽，东风解冻初。
冰消通浅溜，气变跃潜鱼。
应节似知化，扬鬐任所如。
浮沉非乐藻，沿溯异传书。
结网时空久，临川意有馀。
为龙将可望，今日愧才虚。
+++纪元皋
++++鱼上冰（一作王公亮诗）
春生寒气灭，稍动伏泉鱼。
乍喜东风至，来观曲浦初。
近冰朱鬣见，望日锦鳞舒。
渐觉流澌退，还忻掉尾馀。
噞喁情自乐，沿溯意宁疏。
倘得随鲲化，终能戾太虚。
+++吴晃
++++鱼上冰
春水潜鳞发，寒潭旧藻疏。
扬鬐顺气后，振鬣上冰初。
戏广怜空洁，浮清媚景虚。
戒贪还避饵，思达每怀书。
湿映流澌薄，狂游触浪馀。
终希泮涣泽，为化北溟鱼。
+++郑还古
++++赠柳氏妓
冶艳出神仙，歌声胜管弦。
词轻白纻曲，歌遏碧云天。
未拟生裴秀，如何乞郑玄。
不堪金谷水，横过坠楼前。
+++郑还古
++++吉州道中
吉州新置掾，驰驿到条山。
薏苡殊非谤，羊肠未是艰。
自惭多白发，争敢竞朱颜。
若有前生债，今朝不懊还。
+++郑还古
++++望思台
谗语能令骨肉离，奸情难测事堪悲。
何因掘得江充骨，捣作微尘祭望思。
+++独孤铉
++++日南长至
玉历颁新律，凝阴发一阳。
轮辉犹惜短，圭影此偏长。
晷度经南斗，流晶尽北堂。
乍疑周户耀，可爱逗林光。
积雪销微照，初萌动早芒。
更升台上望，云物已昭彰。
+++王初
++++延平天庆观
剑化江边绿构新，层台不染玉梯尘。
千章隐篆标龙简，一曲空歌降凤钧。
岚气湿衣云叶晚，天香飘户月枝春。
盟经早晚闻仙语，学种三芝伴羽人。
+++王初
++++送叶秀才
快骑璁珑刻玉羁，河梁返照上征衣。
层冰春近蟠龙起，九泽云闲独鹤飞。
行想北山清梦断，重游西洛故人稀。
汉庭狗监深知己，有日前驱负弩归。
+++王初
++++送王秀才谒池州吴都督
池阳去去跃雕鞍，十里长亭百草干。
衣袂障风金镂细，剑光横雪玉龙寒。
晴郊别岸乡魂断，晓树啼乌客梦残。
南馆星郎东道主，摇鞭休问路行难。
+++王初
++++青帝
青帝邀春隔岁还，月娥孀独夜漫漫。
韩凭舞羽身犹在，素女商弦调未残。
终古兰岩栖偶鹤，从来玉谷有离鸾。
几时幽恨飘然断，共待天池一水干。
+++王初
++++银河
阊阖疏云漏绛津，桥头秋夜鹊飞频。
犹残仙媛湔裙水，几见星妃度袜尘。
历历素榆飘玉叶，涓涓清月湿冰轮。
年来若有乘槎客，为吊波灵是楚臣。
+++王初
++++书秋
千里南云度塞鸿，秋容无迹淡平空。
间玉岭清宵月，天上银河白昼风。
潘赋登山魂易断，楚歌遗佩怨何穷。
往来未若奇张翰，欲鲙霜鲸碧海东。
+++王初
++++自和书秋
陇首斜飞避弋鸿，颓云萧索见层空。
汉宫夜结双茎露，阊阖凉生六幕风。
湘女怨弦愁不禁，鄂君香被梦难穷。
江边两桨连歌渡，惊散游鱼莲叶东。
+++王初
++++立春后作
东君珂佩响珊珊，青驭多时下九关。
方信玉霄千万里，春风犹未到人间。
+++王初
++++梅花二首
应为阳春信未传，固将青艳属残年。
东君欲待寻佳约，剩寄衣香与粉绵。
迎春雪艳飘零极，度夕蟾华掩映多。
欲托清香传远信，一枝无计奈愁何。
+++王初
++++春日咏梅花二首
靓妆才罢粉痕新，递晓风回散玉尘。
若遣有情应怅望，已兼残雪又兼春。
青帝来时值远芳，残花残雪尚交光。
隔年拟待春消息，得见春风已断肠。
+++王初
++++即夕
榆叶飘零碧汉流，玉蟾珠露两清秋。
仙家若有单栖恨，莫向银台半夜游。
+++王初
++++送陈校勘入宿
日落风回卷碧霓，芳蓬一夜拆龙泥。
银台级级连清汉，桂子香浓月杵低。
+++王初
++++即夕
风幌凉生白袷衣，星榆才乱绛河低。
月明休近相思树，恐有韩凭一处栖。
+++王初
++++早春咏雪
句芒宫树已先开，珠蕊琼花斗剪裁。
散作上林今夜雪，送教春色一时来。
+++王初
++++望雪
银花珠树晓来看，宿醉初醒一倍寒。
已似王恭披鹤氅，凭栏仍是玉栏干。
+++王初
++++雪霁
星榆叶叶昼离披，云粉千重凝不飞。
昆玉楼台珠树密，夜来谁向月中归。
+++王初
++++舟次汴堤
曲岸兰丛雁飞起，野客维舟碧烟里。
竿头五两转天风，白日杨花满流水。
+++刘轲
++++玉声如乐
玉叩能旋止，人言与乐并。
繁音忽已阕，雅韵诎然清。
佩想停仙步，泉疑咽夜声。
曲终无异听，响极有馀情。
特达知难拟，玲珑岂易名。
昆山如可得，一片伫为荣。
+++朱昼
++++喜陈懿老示新制
一别一千日，一日十二忆。
苦心无闲时，今夕见玉色。
玉色复何异，弘明含群德。
有文如星宿，飞入我胸臆。
忧愁方破坏，欢喜重补塞。
使我心貌全，且非黄金力。
将攀下风手，愿假仙鸾翼。
+++朱昼
++++赠友人古镜
我有古时镜，初自坏陵得。
蛟龙犹泥蟠，魑魅幸月蚀。
摩久见菱蕊，青于蓝水色。
赠君将照色，无使心受惑。
+++朱昼
++++赋得花藤药合寄颍阴故人
藤生南海滨，引蔓青且长。
剪削为花枝，何人无文章。
非才亦有心，割骨闻馀芳。
繁叶落何处，孤贞在中央。
愿盛黄金膏，寄与青眼郎。
路远莫知意，水深天苍苍。
+++滕迈
++++春色满皇州（一作薛能诗）
蔼蔼复悠悠，春归十二楼。
最明云里阙，先满日边州。
色媚青门外，光摇紫陌头。
上林荣旧树，太液镜新流。
暖带祥烟起，清添瑞景浮。
阳和如启蛰，从此事芳游。
+++滕迈
++++杨柳枝词
三条陌上拂金羁，万里桥边映酒旗。
此日令人肠欲断，不堪将入笛中吹。
+++滕迈
++++句
陶令门前罥接䍦，亚夫营里拂朱旗。（《柳》，见《云溪友议》）
+++滕倪
++++留别吉州太守宗人迈
秋初江上别旌旗，故国无家泪欲垂。
千里未知投足处，前程便是听猿时。
误攻文字身空老，却返渔樵计已迟。
羽翼凋零飞不得，丹霄无路接差池。
+++滕倪
++++句
映水有深意，见人无惧心。（《题鹭鸶障子》。以下并见《云溪友议》）
白发不能容相国，也同闲客满头生。

++中卷四百九十二
  
+++殷尧藩
++++吴宫
吴王爱歌舞，夜夜醉婵娟。
见日吹红烛，和尘扫翠钿。
徒令勾践霸，不信子胥贤。
莫问长洲草，荒凉无限年。
+++殷尧藩
++++久雨
云影蔽遥空，无端淡复浓。
两旬绵密雨，二月似深冬。
诗酒从教数，帘帏一任重。
孰知春有地，微露小桃红。
+++殷尧藩
++++郊行逢社日
酒熟送迎便，村村庆有年。
妻孥亲稼穑，老稚效渔畋。
红树青林外，黄芦白鸟边。
稔看风景美，宁不羡归田。
+++殷尧藩
++++过友人幽居
身坐众香国，蒲团诗思新。
一贫曾累我，此兴未输人。
陋巷谁为俗，寒窗不染尘。
石斋盟四友，年下顿生春。
+++殷尧藩
++++过雍陶博士邸中饮（一作赠陈十四）
落叶下萧萧，幽居远市朝。
偶成投辖饮，不待致书招。
塞雁冲寒过，山云傍槛飘。
此身何所似，天地一渔樵。
+++殷尧藩
++++游王羽士山房
落日半楼明，琳宫事事清。
山横万古色，鹤带九皋声。
易作神仙侣，难忘父子情。
道人应识我，未肯说长生。
+++殷尧藩
++++署中答武功姚合
原中多阴雨，惟留一室明。
自宜居静者，谁得问先生。
深井泉香出，危沙药更荣。
全家笑无辱，曾不见戈兵。
+++殷尧藩
++++赠龙阳尉马戴
早学全身术，惟令耕近田。
自输官税后，常卧晚云边。
细草沿阶长，高萝出石悬。
向来名姓茂，空被外情牵。
+++殷尧藩
++++上巳日赠都上人
三月初三日，千家与万家。
蝶飞秦地草，莺入汉宫花。
鞍马皆争丽，笙歌尽斗奢。
吾师无所愿，惟愿老烟霞。
曲水公卿宴，香尘尽满街。
无心修禊事，独步到禅斋。
细草萦愁目，繁花逆旅怀。
绮罗人走马，遗落凤凰钗。
+++殷尧藩
++++送沈亚之尉南康
行迈南康路，客心离怨多。
暮烟葵叶屋，秋月竹枝歌。
孤鹤唳残梦，惊猿啸薜萝。
对江翘首望，愁泪叠如波。
+++殷尧藩
++++奉送刘使君王屋山隐居
散发风檐下，沈沈日渐曛。
鹰拳擒野雀，蛛网猎飞蚊。
群动能归计，吾生亦谩勤。
尘缘难著眼，晚兴寄青云。
+++殷尧藩
++++寄许浑秀才
文字饥难煮，为农策最良。
兴来鉏晓月，倦后卧斜阳。
秋稼连千顷，春花醉几场。
任他名利客，车马闹康庄。
+++殷尧藩
++++送客游吴
吴国水中央，波涛白渺茫。
衣逢梅雨渍，船入稻花香。
海戍通盐灶，山村带蜜房。
欲知苏小小，君试到钱塘。
+++殷尧藩
++++陆丞相故宅
衣冠零落久，今日事堪伤。
厨起青烟薄，门开白日长。
残梅欹古道，名石卧颓墙。
山色依然好，兴衰未可量。
+++殷尧藩
++++中元日观诸道士步虚
玄都开秘箓，白石礼先生。
上界秋光净，中元夜气清。
星辰朝帝处，鸾鹤步虚声。
玉洞花长发，珠宫月最明。
扫坛天地肃，投简鬼神惊。
倘赐刀圭药，还留不死名。
+++殷尧藩
++++醉赠刘十二（一作寄岭南张明府）
春草正凄凄，知君过恶溪。
莺将吉了语，猿共猓然啼。
别路魂先断，还家梦几迷。
定寻雷令剑，应识越王笄。
树色多于北，潮声少向西。
椰花好为酒，谁伴醉如泥。
+++殷尧藩
++++早朝
曙钟催入紫宸朝，列炬流虹映绛绡。
天近鳌头花簇仗，风低豹尾乐鸣韶。
衣冠一变无夷俗，律令重颁有正条。
昨日钟山甘露降，玻璃满赐出宫瓢。
+++殷尧藩
++++帝京二首
列郡征才起俊髦，万机独使圣躬劳。
开藩上相颁龙节，破虏将军展豹韬。
地入黄图三辅壮，天垂华盖七星高。
迎春别赐瑶池宴，捧进金盘五色桃。
龙虎山河御气通，遥瞻帝阙五云红。
英雄尽入江东籍，将相多收蓟北功。
礼乐日稽三代盛，梯航岁贡万方同。
都将俭德熙文治，淳俗应还太古风。
+++殷尧藩
++++宫词
悄悄深宫不见人，倚阑惟见石麒麟。
芙蓉帐冷愁长夜，翡翠帘垂隔小春。
天远难通青鸟信，风寒欲动锦花茵。
夜深怕有羊车过，自起笼灯看雪纹。
+++殷尧藩
++++郊居作
碧树浓阴护短垣，苍江春暖渚凫喧。
买鱼试唤鸣榔艇，寻鹤因行隔垄村。
生理何凭文是业，世情纵遣酒盈樽。
相逢谓我迂疏甚，欲辨还憎恐失言。
+++殷尧藩
++++闲居
茂苑闲居木石同，旋开小径翦蒿蓬。
虚游心在鸿濛外，穴处身疑培塿中。
花影一阑吟夜月，松声半榻卧秋风。
百年寄傲聊容膝，何必高车驷马通。
+++殷尧藩
++++暮春述怀
为客山南二十年，愁来怳近落花天。
阴云带雨连山脊，湿气成岚滴树巅。
邻屋有声敲石火，野禽无语避茶烟。
此时若遇孙阳顾，肯服盐车不受鞭。
+++殷尧藩
++++端午日
少年佳节倍多情，老去谁知感慨生。
不效艾符趋习俗，但祈蒲酒话升平。
鬓丝日日添头白，榴锦年年照眼明。
千载贤愚同瞬息，几人湮没几垂名。
+++殷尧藩
++++九日
万里飘零十二秋，不堪今倚夕阳楼。
壮怀空掷班超笔，久客谁怜季子裘。
瘴雨蛮烟朝暮景，平芜野草古今愁。
酣歌欲尽登高兴，强把黄花插满头。
+++殷尧藩
++++九日病起
重阳开满菊花金，病起支床惜赏心。
紫蟹霜肥秋纵好，绿醅蚁滑晚慵斟。
眼窥薄雾行殊倦，身怯寒风坐未禁。
沈醉又成来岁约，遣怀聊作记时吟。
+++殷尧藩
++++寒夜
云冷江空岁暮时，竹阴梅影月参差。
鸡催梦枕司晨早，更咽寒城报点迟。
事纷华潜动息，天心静默运推移。
凭谁荡涤穷残候，入眼东风喜在期。
+++殷尧藩
++++喜雨
临岐终日自裴回，干我茅斋半亩苔。
山上乱云随手变，浙东飞雨过江来。
一元和气归中正，百怪苍渊起蛰雷。
千里稻花应秀色，酒樽风月醉亭台。
+++殷尧藩
++++春游
明日城东看杏花，叮咛童子蚤将车。
路从丹凤楼前过，酒向金鱼馆里赊。
绿水满沟生杜若，暖云将雨湿泥沙。
绝胜羊傅襄阳道，车骑西风拥鼓笳。
+++殷尧藩
++++夜酌溪楼
楼居溪上凉生早，坐对城头起暮笳。
打鼓泊船何处客，捣衣隔竹是谁家。
玉绳低转宵初迥，银烛高烧月近斜。
得意引杯须痛饮，好怀那许负年华。
+++殷尧藩
++++旅行（一作金陵道中）
烟树寒林半有无，野人行李更萧疏。
堠长堠短逢官马，山北山南闻鹧鸪。
万里关河成传舍，五更风雨忆呼卢。
寂寥一点寒灯在，酒熟邻家许夜沽。
+++殷尧藩
++++下第东归作
十载驱驰倦荷锄，三年生计鬓萧疏。
辛勤几逐英雄后，乙榜犹然姓氏虚。
欲射狼星把弓箭，休将萤火读诗书。
身贱自惭贫骨相，朗啸东归学钓鱼。
+++殷尧藩
++++还京口
黄鹤山头雪未消，行人归计在今朝。
城高铁瓮江山壮，地接金陵草木凋。
北府市楼闻旧酒，南桥官柳识归桡。
吏民莫见参军面，水宿风餐鬓发焦。
+++殷尧藩
++++襄口阻风
雪浪排空接海门，孤舟三日阻龙津。
曹瞒曾堕周郎计，王导难遮庾亮尘。
鸥散白云沈远浦，花飞红雨送残春。
篙师整缆候明发，仍谒荒祠问鬼神。
+++殷尧藩
++++潭州独步
鹤发垂肩懒著巾，晚凉独步楚江滨。
一帆暝色鸥边雨，数尺筇枝物外身。
习巧未逢医拙手，闻歌先识采莲人。
笑看斥鷃飞翔去，乐处蓬莱便有春。
+++殷尧藩
++++金陵怀古
黄道天清拥珮珂，东南王气秣陵多。
江吞彭蠡来三蜀，地接昆仑带九河。
凤阙晓霞红散绮，龙池春水绿生波。
华夷混一归真主，端拱无为乐太和。
+++殷尧藩
++++登凤凰台二首
凤凰台上望长安，五色宫袍照水寒。
彩笔十年留翰墨，银河一夜卧阑干。
三山飞鸟江天暮，六代离宫草树残。
始信人生如一梦，壮怀莫使酒杯干。
梧桐叶落秋风老，人去台空凤不来。
梁武台城芳草合，吴王宫殿野花开。
石头城下春生水，燕子堂前雨长苔。
莫问人间兴废事，百年相遇且衔杯。
+++殷尧藩
++++韩信庙
长空鸟尽将军死，无复中原入马蹄。
身向九泉还属汉，功超诸将合封齐。
荒凉古庙惟松柏，咫尺长陵又鹿麋。
此日深怜萧相国，竟无一语到金闺。
+++殷尧藩
++++访许浑
去郭来寻隐者居，柳阴假步小篮舆。
每期会面初偿约，却计论心旧得书。
浅绿垣墙绵薜荔，淡红池沼映芙渠。
为言肯共留连饮，涧有青芹罟有鱼。
+++殷尧藩
++++李舍人席上感遇
微云敛雨天气清，松声出树秋泠泠。
窗户长含碧萝色，溪流时带蛟龙腥。
一官到手不可避，万事役我徒劳形。
飘然曳杖出门去，无数好山江上横。
+++殷尧藩
++++和赵相公登鹳雀楼（楼在河中府，前瞻中条，下瞰大河）
危楼高架泬寥天，上相闲登立彩旃。
树色到京三百里，河流归汉几千年。
晴峰耸日当周道，秋谷垂花满舜田。
云路何人见高志，最看西面赤阑前。
+++殷尧藩
++++冬至酬刘使君
异乡冬至又今朝，回首家山入梦遥。
渐喜一阳从地复，却怜群沴逐冰消。
梅含露蕊知迎腊，柳拂宫袍忆候朝。
多少故人承宴赏，五云堆里听箫韶。
+++殷尧藩
++++李节度平虏诗
百万王师下日边，将军雄略可图全。
元勋未论封茅异，捷势应知破竹然。
燕警无烽清朔漠，秦文有宝进蓝田。
太平从此销兵甲，记取红羊换劫年。
+++殷尧藩
++++金陵上李公垂侍郎
海国微茫散晓暾，郁葱佳气满乾坤。
六朝空据长江险，一统今归圣代尊。
西北诸峰连朔漠，东南众水合昆仑。
愿从吾道禧文运，再使河清俗化淳。
+++殷尧藩
++++赠惟俨师
焕然文采照青春，一策江湖自在身。
云锁木龛聊息影，雪香纸袄不生尘。
谈禅早续灯无尽，护法重编论有神。
拟扫绿阴浮佛寺，桫椤高树结为邻。
+++殷尧藩
++++寄许浑秀才
万木惊秋叶渐稀，静探造化见玄机。
眼前谁悟先天理，去后还知今日非。
树拥秣陵千嶂合，云开萧寺一僧归。
汉廷累下征贤诏，未许严陵老钓矶。
+++殷尧藩
++++送白舍人渡江
晓发龙江第一程，诸公同济似登瀛。
海门日上千峰出，桃叶波平一棹轻。
横锁已沈王濬筏，投鞭难阻谢玄兵。
片时喜得东风便，回首钟声隔凤城。
+++殷尧藩
++++送刘禹锡侍御出刺连州
遐荒迢递五羊城，归兴浓消客里情。
家近似忘山路险，土甘殊觉瘴烟轻。
梅花清入罗浮梦，荔子红分广海程。
此去定知偿隐趣，石田春雨读书耕。
+++殷尧藩
++++送韦侍御报使西蕃
归奏圣朝行万里，却衔天诏报蕃臣。
本是诸生守文墨，今将匹马静烟尘。
旅宿关河逢暮雨，春耕亭障识遗民。
此去多应收故地，宁辞沙塞往来频。
+++殷尧藩
++++寒食城南即事因访蓝田韦明府
闲出城南禁火天，路傍骑马独摇鞭。
青松古墓伤碑碣，红杏春园羡管弦。
徒说鸊鹈膏玉剑，漫夸蚨血点铜钱。
世间尽是悠悠事，且饮韦家冷酒眠。
+++殷尧藩
++++送源中丞使新罗（一作姚合诗）
赤墀奉命使殊方，官重霜台紫绶光。
玉节在船清海怪，金函开诏抚夷王。
云晴渐觉山川异，风便宁知道路长。
谁得似君将雨露，海东万里洒扶桑。
+++殷尧藩
++++送景玄上人还山
嵩阳听罢讲经钟，远访庭闱锡度空。
蒲履谩从归后织，衲衣犹记别时缝。
地横龙朔连沙暝，山入乌桓碧树重。
梵宇传来金贝叶，花前拜捧慰亲容。
+++殷尧藩
++++宫人入道
卸却宫妆锦绣衣，黄冠素服制相宜。
锡名近奉君王旨，佩箓新参老氏师。
白昼无情趋玉陛，清宵有梦步瑶池。
绿鬟女伴含愁别，释尽当年妒宠私。
+++殷尧藩
++++友人山中梅花
南国看花动远情，沈郎诗苦瘦容生。
铁心自儗山中赋，玉笛谁将月下横。
临水一枝春占早，照人千树雪同清。
好风吹醒罗浮梦，莫听空林翠羽声。
+++殷尧藩
++++客中有感
天地一身在，头颅五十过。
流年消壮志，空使泪成河。
+++殷尧藩
++++忆家二首
新霁飏林初，蘋花贴岸舒。
故乡今夜月，犹得照孤庐。
树拥溪边阁，山浮雨后岚。
白头归未得，梦里望江南。
+++殷尧藩
++++江行二首
暝色沧州迥，秋声玉峡长。
只因江上月，不觉过浔阳。
晚泊长江口，寒沙白似霜。
年光流不尽，东去水声长。
+++殷尧藩
++++偶题
越女收龙眼，蛮儿拾象牙。
长安千万里，走马送谁家。
+++殷尧藩
++++关中伤乱后
去岁干戈险，今年蝗旱忧。
关西归战马，海内卖耕牛。
+++殷尧藩
++++楚江怀古
骚灵不可见，楚些竟谁闻。
欲采蘋花去，沧州隔暮云。
+++殷尧藩
++++张飞庙
威名垂万古，勇力冠当时。
回首三分国，何人赋黍离。
+++殷尧藩
++++生公讲台
暝色护楼台，阴云昼未开。
一尘无处著，花雨遍苍苔。
+++殷尧藩
++++席上听琴
高堂流月明，万籁不到耳。
一听清心魂，飞絮春纷起。
+++殷尧藩
++++酬雍秀才二首
晚市人烟合，归帆带夕阳。
栖迟未归客，犹著锦衣裳。
卧病茅窗下，惊闻两月过。
兴来聊赋咏，清婉逼阴何。
+++殷尧藩
++++竹
窗户尽萧森，空阶凝碧阴。
不缘冰雪里，为识岁寒心。
+++殷尧藩
++++春怨
柳花扑帘春欲尽，绿阴障林莺乱啼。
只愁明日送春去，落日满园啼竹鸡。
+++殷尧藩
++++馆娃宫
宫女三千去不回，真珠翠羽是尘埃。
夫差旧国久破碎，红燕自归花自开。
+++殷尧藩
++++汉宫词三首
成帝夫人泪满怀，璧宫相趁落空阶。
可怜玉貌花前死，惟有君恩白燕钗。
霍家有女字成君，年少教人著绣裙。
枉杀宫中许皇后，椒房恩泽是浮云。
骏马金鞍白玉鞭，宫中来取李延年。
承恩直日鸳鸯殿，一曲清歌在九天。
+++殷尧藩
++++同州端午
鹤发垂肩尺许长，离家三十五端阳。
儿童见说深惊讶，却问何方是故乡。
+++殷尧藩
++++夜过洞庭
笙歌只解闹花天，谁是敲冰掉小船。
为觅潇湘幽隐处，夜深载月听鸣泉。
+++殷尧藩
++++游山南寺二首
山中尽日无人到，竹外交加百鸟鸣。
昨日小楼微雨过，樱桃花落晚风晴。
踏碎羊山黄叶堆，天飞细雨隐轻雷。
朗陵莫讶来何晚，不忍听君话别杯。
+++殷尧藩
++++寄太仆田卿二首
客窗强饮太匆匆，急雨寒风意万重。
蓦上心来消未得，梦回又听五更钟。
一阳才动伏群阴，万物于今寓太音。
若喜长生添线日，微微消息识天心。
+++殷尧藩
++++新昌井
辘轳千转劳筋力，待得甘泉渴杀人。
且共山麋同饮涧，玉沙铺底浅磷磷。
+++殷尧藩
++++经靖安里
巷底萧萧绝市尘，供愁疏雨打黄昏。
悠然一曲泉明调，浅立闲愁轻闭门。
+++殷尧藩
++++闻筝歌
凄凄切切断肠声，指滑音柔万种情。
花影深沈遮不住，度帏穿幕又残更。
+++殷尧藩
++++吹笙歌
伶儿竹声愁绕空，秦女泪湿燕支红。
玉桃花片落不住，三十六簧能唤风。
+++殷尧藩
++++赠歌人郭婉二首
石家金谷旧歌人，起唱花筵泪满巾。
红粉少年诸弟子，一时惆怅望梁尘。
云满衣裳月满身，轻盈归步过流尘。
五更无限留连意，常恐风花又一春。
+++殷尧藩
++++潭州席上赠舞柘枝妓
姑苏太守青娥女，流落长沙舞柘枝。
坐满绣衣皆不识，可怜红脸泪双垂。
+++殷尧藩
++++句
瘴雨出虹蝀，蛮烟渡江急。
尝闻岛夷俗，犀象满城邑。（《寄岭南张明甫》，见《方舆胜览》）

++中卷四百九十三
  
+++沈亚之
++++虎丘山真娘墓
金钗沦剑壑，兹地似花台。
油壁何人值，钱塘度曲哀。
翠馀长染柳，香重欲薰梅。
但道行云去，应随魂梦来。
+++沈亚之
++++答殷尧藩赠罢泾源记室
劳君辍雅话，听说事疆场。
提笔从征虏，飞书始伏羌。
河流辞马岭，节卧听龙骧。
孤负平生剑，空怜射斗光。
+++沈亚之
++++五月六日，发石头城，步望前船，示舍弟兼寄侯郎
客子去淮阳，逶迤别梦长。
水关开夜锁，雾棹起晨凉。
烟月期同赏，风波勿异行。
隐山曾撼橹，转濑指遥樯。
蒲叶吴刀绿，筠筒楚粽香。
因书报惠远，为我忆檀郎。
+++沈亚之
++++别庞子肃
自为应仙才，丹砂炼几回。
山秋梦桂树，月晓忆瑶台。
雨雪依岩避，烟云逐步开。
今朝龙仗去，早晚鹤书来。
+++沈亚之
++++春色满皇州
何处春辉好，偏宜在雍州。
花明夹城道，柳暗曲江头。
风软游丝重，光融瑞气浮。
斗鸡怜短草，乳燕傍高楼。
绣毂盈香陌，新泉溢御沟。
回看日欲暮，还骑似川流。
+++沈亚之
++++宿白马津寄寇立
客思听蛩嗟，秋怀似乱砂。
剑头悬日影，蝇鼻落灯花。
天外归鸿断，漳南别路赊。
闻君同旅舍，几得梦还家。
+++沈亚之
++++汴州船行赋岸傍所见
古木晓苍苍，秋林拂岸香。
露珠虫网细，金缕兔丝长。
秋浪时回沫，惊鳞乍触航。
蓬烟拈绿线，棘实缀红囊。
乱穗摇鼯尾，出根挂凤肠。
聊持一濯足，谁道比沧浪。
+++沈亚之
++++送文颖上人游天台
露花浮翠瓦，鲜思起芳丛。
此际断客梦，况复别志公。
既历天台去，言过赤城东。
莫说人间事，崎岖尘土中。
+++沈亚之
++++宿后自华阳行次昭应寄王直方
重归能几日，物意早如春。
暖色先骊岫，寒声别雁群。
川光如戏剑，帆态似翔云。
为报东园蝶，南枝日已曛。
+++沈亚之
++++题海榴树呈八叔大人
曾在蓬壶伴众仙，文章枝叶五云边。
几时奉宴瑶台下，何日移荣玉砌前。
染日裁霞深雨露，凌寒送暖占风烟。
应笑强如河畔柳，逢波逐浪送张骞。
+++沈亚之
++++西蕃请谒庙
肃肃层城里，巍巍祖庙清。
圣恩覃布濩，异域献精诚。
冠盖分行列，戎夷辨姓名。
礼终齐百拜，心洁表忠贞。
瑞气千重色，箫韶九奏声。
仗移迎日转，旌动逐风轻。
休运威仪正，年推俎豆盈。
不才惭圣泽，空此望华缨。
+++沈亚之
++++劝政楼下观百官献寿
御气黄花节，临轩紫陌头。
早阳生彩仗，霁色入仙楼。
献寿皆鸳鹭，瞻天在冕旒。
菊尊开九日，凤历启千秋。
乐阕祥烟起，杯酣瑞影收。
年年歌舞夕，此地庆皇休。
+++沈亚之
++++山出云
片云朝出岫，孤色迥难亲。
盖小辞山早，根轻触石新。
飘扬经绿野，明丽照青春。
拂树疑舒叶，临江似结鳞。
从龙方有感，捧日岂无因。
看助为霖去，恩沾雨露均。
+++沈亚之
++++曲江亭望慈恩杏花发
曲台晴好望，近接梵王家。
十亩开金地，千株发杏花。
带云犹误雪，映日欲欺霞。
紫陌传香远，红泉落影斜。
园中春尚早，亭上路非赊。
芳景偏堪赏，其如积岁华。
+++沈亚之
++++村居
有树巢宿鸟，无酒共客醉。
月上蝉韵残，梧桐阴绕地。
独出村舍门，吟剧微风起。
萧萧芦荻丛，叫啸如山鬼。
应缘我憔悴，为我哭秋思。
+++沈亚之
++++春词酬元微之（一作施肩吾诗）
黄莺啼时春日高，红芳发尽井边桃。
美人手暖裁衣易，片片轻花落翦刀。
+++沈亚之
++++题侯仙亭
新创仙亭覆石坛，雕梁峻宇入云端。
岭北啸猿高枕听，湖南山色卷帘看。
+++沈亚之
++++送庞子肃
三年游宦也迷津，马困长安九陌尘。
都作无成不归去，古来妻嫂笑苏秦。
+++沈亚之
++++梦挽秦弄玉
泣葬一枝红，生同死不同。
金钿坠芳草，香绣满春风。
旧日闻箫处，高楼当月中。
梨花寒食夜，深闭翠微宫。
+++沈亚之
++++梦别秦穆公
击髆舞，恨满烟光无处所。
泪如雨，欲拟著辞不成语。
金凤衔红旧绣衣，几度宫中同看舞。
间春日正欢乐，日暮东风何处去。

+++沈亚之
++++梦游秦宫（一作题宫门）
君王多感放东归，从此秦宫不复期。
春景似伤秦丧主，落花如雨泪胭脂。
+++沈亚之
++++湘中怨
隆佳秀兮昭盛时，播薰绿兮淑华归。
顾室荑与处萼兮，潜重房以饰姿。
见稚态之韶羞兮，蒙长霭以为帏。
醉融光兮渺渺瀰瀰，迷千里兮涵烟眉，晨陶陶兮暮熙熙。
舞婑那之秾条兮，骋盈盈以披迟。
酡游颜兮倡蔓卉縠，流茜霓兮石发髓旎。（《风光词》）
溯青山兮江之隅，拖湘波兮袅绿裾。
荷拳拳兮未舒，匪同归兮将焉如。（《汜人歌》）
+++沈亚之
++++文祝延二阕
闽山之杭杭兮水堋堋，吞荒抱大兮香叠层。
腾气清浑兮朝昏，神生其中兮宅幽凝。
居如山兮惠如水，处端卓兮赴下而忘鄙。
集人之祈兮从人之所市，攀清明兮叩仿佛。
我民清兮期吉日，愿听诚兮陈所当。
侯临我兮恩如光，照导兮天覆。
惠流吾兮乐且康，恭闻侯兮饮食失常。
民萦忧兮心苦疮，饱我之饥兮侯由有谷。
神有泽兮宜荫沃，脱侯之恙兮归侯之多福。
群卑勤之恭洁兮，鉴贞盟乎山竹。（右一阕为祈神）
兕载吹兮音咿咿，铜铙呶兮睋呼眓睢。
樟之盖兮麓下，云垂幄兮为帷。
合吾民兮将安，维吾侯之康兮乐欣。
肴盘列兮答神，神摆渔篁兮降拂窣窣。
右持妓兮左夫人，态修邃兮佻眇。
调丹含琼兮瑳佳笑，馨炮膻燔兮溢按豆。
爵盎无虚兮果摭杂佑，秋云清醉兮流融光。
巫裾旋兮觋袖翔，瞪虚凝兮览回杨。
语神欢兮酒云央，望吾侯兮遵赏事。
朝马驾兮搦宝辔，千弭函弦兮森道骑。
吾何乐兮神轩，维侯之康兮居游自遂。（右一阕为酬神）

++中卷四百九十四
  
+++施肩吾
++++及第后过扬子江
忆昔将贡年，抱愁此江边。
鱼龙互闪烁，黑浪高于天。
今日步春草，复来经此道。
江神也世情，为我风色好。
+++施肩吾
++++夜宴曲
兰缸如昼晓不眠，玉堂夜起沈香烟。
青娥一行十二仙，欲笑不笑桃花然。
碧窗弄娇梳洗晚，户外不知银汉转。
被郎嗔罚琉璃盏，酒入四肢红玉软。
+++施肩吾
++++效古兴
金雀无旧钗，缃绮无旧裾。
唯有一寸心，长贮万里夫。
南轩夜虫织已促，北牖飞蛾绕残烛。
只言众口铄千金，谁信独愁销片玉。
不知岁晚归不归，又将啼眼缝征衣。
+++施肩吾
++++古别离二首
古人谩歌西飞燕，十年不见狂夫面。
三更风作切梦刀，万转愁成系肠线。
所嗟不及牛女星，一年一度得相见。
老母别爱子，少妻送征郎。
血流既四面，乃一断二肠。
不愁寒无衣，不怕饥无粮。
惟恐征战不还乡，母化为鬼妻为孀。

+++施肩吾
++++壮士行
一斗之胆撑脏腑，如磥之筋碍臂骨。
有时误入千人丛，自觉一身横突兀。
当今四海无烟尘，胸襟被压不得伸。
冻枭残虿我不取，污我匣里青蛇鳞。
+++施肩吾
++++代征妇怨
寒窗羞见影相随，嫁得五陵轻薄儿。
长短艳歌君自解，浅深更漏妾偏知。
画裙多泪鸳鸯湿，云鬓慵梳玳瑁垂。
何事不看霜雪里，坚贞惟有古松枝。
+++施肩吾
++++送人南游
见说南行偏不易，中途莫忘寄书频。
凌空瘴气堕飞鸟，解语山魈恼病人。
闽县绿娥能引客，泉州乌药好防身。
异花奇竹分明看，待汝归来画取真。
+++施肩吾
++++赠边将
轻生奉国不为难，战苦身多旧箭瘢。
玉匣锁龙鳞甲冷，金铃衬鹘羽毛寒。
皂貂拥出花当背，白马骑来月在鞍。
犹恐犬戎临虏塞，柳营时把阵图看。
+++施肩吾
++++上礼部侍郎陈情
九重城里无亲识，八百人中独姓施。
弱羽飞时攒箭险，蹇驴行处薄冰危。
晴天欲照盆难反，贫女如花镜不知。
却向从来受恩地，再求青律变寒枝。
+++施肩吾
++++早春残雪
春景照林峦，玲珑雪影残。
井泉添碧甃，药圃洗朱栏。
云路迷初醒，书堂映渐难。
花分梅岭色，尘减玉阶寒。
远称栖松鹤，高宜点露盘。
伫逢春律后，阴谷始堪看。
+++施肩吾
++++送端上人游天台
师今欲向天台去，来说天台意最真。
溪过石桥为险处，路逢毛褐是真人。
云边望字钟声远，雪里寻僧脚迹新。
只可且论经夏别，莫教琪树两回春。
+++施肩吾
++++惜花
落尽万株红，无人解系风。
今朝芳径里，惆怅锦机空。
+++施肩吾
++++冲夜行
夜行无月时，古路多荒榛。
山鬼遥把火，自照不照人。
+++施肩吾
++++夜愁曲
歌者歌未绝，愁人愁转增。
空把琅玕枝，强挑无心灯。
+++施肩吾
++++杂古词五首
可怜江北女，惯唱江南曲。
摇荡木兰舟，双凫不成浴。
郎为七上香，妾作笼下灰。
归时即暖热，去罢生尘埃。
夜裁鸳鸯绮，朝织蒲桃绫。
欲试一寸心，待缝三尺冰。
怜时鱼得水，怨罢商与参。
不如山栀子，却能结同心。
红颜感暮花，白日同流水。
思君若孤灯，一夜一心死。
+++施肩吾
++++幼女词
幼女才六岁，未知巧与拙。
向夜在堂前，学人拜新月。
+++施肩吾
++++买地词
买地不惜钱，为多芳桂丛。
所期在清凉，坐起闻香风。
+++施肩吾
++++弋阳访古
行逢葛溪水，不见葛仙人。
空抛青竹杖，咒作葛陂神。
+++施肩吾
++++幽居乐
万籁不在耳，寂寥心境清。
无妨数茎竹，时有萧萧声。
+++施肩吾
++++湘川怀古
湘水终日流，湘妃昔时哭。
美色已成尘，泪痕犹在竹。
+++施肩吾
++++秋山吟
夜吟秋山上，袅袅秋风归。
月色清且冷，桂香落人衣。
+++施肩吾
++++寒夜
三复招隐吟，不知寒夜深。
看看西来月，移到青天心。
+++施肩吾
++++湘竹词
万古湘江竹，无穷奈怨何。
年年长春笋，只是泪痕多。
+++施肩吾
++++观花后游慈恩寺
世事知难了，应须问苦空。
羞将看花眼，来入梵王宫。
+++施肩吾
++++乞巧词
乞巧望星河，双双并绮罗。
不嫌针眼小，只道月明多。
+++施肩吾
++++不见来词
乌鹊语千回，黄昏不见来。
漫教脂粉匣，闭了又重开。
+++施肩吾
++++夜起来（一作起夜来）
香销连理带，尘覆合欢杯。
懒卧相思枕，愁吟夜起来。
+++施肩吾
++++笑卿卿词
笑向卿卿道，耽书夜夜多。
出来看玉兔，又欲过银河。
+++施肩吾
++++感遇词
一种貌如仙，人情要自偏。
罗敷有底好，最得使君怜。
+++施肩吾
++++及第后夜访月仙子
自喜寻幽夜，新当及第年。
还将天上桂，来访月中仙。
+++施肩吾
++++定情乐
敢嗟君不怜，自是命不谐。
著破三条裙，却还双股钗。
感郎双条脱，新破八幅绡。
不惜榆荚钱，买人金步摇。
+++施肩吾
++++宿南一上人山房
窗牖月色多，坐卧禅心静。
青鬼来试人，夜深弄灯影。
+++施肩吾
++++兰渚泊
家在洞水西，身作兰渚客。
天昼无纤云，独坐空江碧。
+++施肩吾
++++经吴真君旧宅
古仙炼丹处，不测何岁年。
至今空宅基，时有五色烟。
+++施肩吾
++++古相思
十访九不见，甚于菖蒲花。
可怜云中月，今夜堕我家。
+++施肩吾
++++瀑布
豁开青冥颠，写出万丈泉。
如裁一条素，白日悬秋天。
+++施肩吾
++++金尺石
丹砂画顽石，黄金横一尺。
世较短长，仙家爱平直。
+++施肩吾
++++秋洞宿
夜深秋洞里，风雨报龙归。
何事触人睡，不教胡蝶飞。
+++施肩吾
++++效古词
姊妹无多兄弟少，举家钟爱年最小。
有时绕树山鹊飞，贪看不待画眉了。
+++施肩吾
++++山中得刘秀才京书
自笑家贫客到疏，满庭烟草不能锄。
今朝谁料三千里，忽得刘京一纸书。
+++施肩吾
++++望夫词
手爇寒灯向影频，回文机上暗生尘。
自家夫婿无消息，却恨桥头卖卜人。
+++施肩吾
++++忆四明山泉
爱彼山中石泉水，幽深夜夜落空里。
至今忆得卧云时，犹自涓涓在人耳。
+++施肩吾
++++西山静中吟
重重道气结成神，玉阙金堂逐日新。
若数西山得道者，连予便是十三人。
+++施肩吾
++++天柱山赠峨嵋田道士
古称天柱连九天，峨嵋道士栖其巅。
近闻教得玄鹤舞，试凭驱出青芝田。
+++施肩吾
++++夜岩谣
夜上幽岩踏灵草，松枝已疏桂枝老。
新诗几度惜不吟，此处一声风月好。
+++施肩吾
++++岛夷行
腥臊海边多鬼市，岛夷居处无乡里。
黑皮年少学采珠，手把生犀照咸水。
+++施肩吾
++++帝宫词
自得君王宠爱时，敢言春色上寒枝。
十年宫里无人问，一日承恩天下知。
+++施肩吾
++++叹花词
前日满林红锦遍，今日绕林看不见。
空馀古岸泥土中，零落胭脂两三片。
+++施肩吾
++++杜鹃花词
杜鹃花时夭艳然，所恨帝城人不识。
丁宁莫遣春风吹，留与佳人比颜色。
+++施肩吾
++++晓光词
日轮浮动羲和推，东方一轧天门开。
风神为我扫烟雾，四海荡荡无尘埃。
+++施肩吾
++++望晓词
揽衣起兮望秋河，濛濛远雾飞轻罗。
蟠桃树上日欲出，白榆枝畔星无多。
+++施肩吾
++++海边远望
扶桑枝边红皎皎，天鸡一声四溟晓。
偶看仙女上青天，鸾鹤无多采云少。
+++施肩吾
++++听南僧说偈词
师子座中香已发，西方佛偈南僧说。
惠风吹尽六条尘，清净水中初见月。
+++施肩吾
++++春日美新绿词
前日萌芽小于粟，今朝草树色已足。
天公不语能运为，驱遣羲和染新绿。
+++施肩吾
++++对月忆嵩阳故人
团团月光照西壁，嵩阳故人千里隔。
不知三十六峰前，定为何处峰前客。
+++施肩吾
++++赠莎地道士
莎地阴森古莲叶，游龟暗老青苔甲。
池边道士夸眼明，夜取蟭螟摘蚊睫。
+++施肩吾
++++效古词
莫愁新得年十六，如蛾双眉长带绿。
初学箜篌四五人，莫愁独自声前足。
+++施肩吾
++++冬日观早朝
紫烟捧日炉香动，万马千车踏新冻。
绣衣年少朝欲归，美人犹在青楼梦。
+++施肩吾
++++观吴偃画松
君有绝艺终身宝，方寸巧心通万造。
忽然写出涧底松，笔下看看一枝老。
+++施肩吾
++++题山僧水阁
山房水阁连空翠，沈沈下有蛟龙睡。
老僧趺坐入定时，不知花落黄金地。
+++施肩吾
++++登岘亭怀孟生
岘山自高水自绿，后辈词人心眼俗。
鹿门才子不再生，怪景幽奇无管属。
+++施肩吾
++++吴中代蜀客吟
身狎吴儿家在蜀，春深屡唱思乡曲。
峨眉风景无主人，锦江悠悠为谁绿。
+++施肩吾
++++戏咏榆荚
风吹榆钱落如雨，绕林绕屋来不住。
知尔不堪还酒家，漫教夷甫无行处。
+++施肩吾
++++寄李补阙
苍生应怪君起迟，蒲轮重辗嵩阳道。
功成名遂来不及，三十六峰仙鹤老。
+++施肩吾
++++贫客吟
𣰦毯敝衣无处结，寸心耿耿如刀切。
今朝欲泣泉客珠，及到盘中却成血。
+++施肩吾
++++诮山中叟
老人今年八十几，口中零落残牙齿。
天阴伛偻带嗽行，犹向岩前种松子。
+++施肩吾
++++闻山中步虚声
何人步虚南峰顶，鹤唳九天霜月冷。
仙词偶逐东风来，误飘数声落尘境。
+++施肩吾
++++题龙池山人
主人家在龙池侧，水中有鱼不敢食。
终朝采药供仙厨，却笑桃花少颜色。
+++施肩吾
++++玩新桃花
几叹红桃开未得，忽惊造化新装饰。
一种同沾荣盛时，偏荷清光借颜色。
+++施肩吾
++++山石榴花
深色胭脂碎剪红，巧能攒合是天公。
莫言无物堪相比，妖艳西施春驿中。
+++施肩吾
++++玩友人庭竹
曾去玄洲看种玉，那似君家满庭竹。
客来不用呼清风，此处挂冠凉自足。
+++施肩吾
++++秋夜山居二首
幽居正想餐霞客，夜久月寒珠露滴。
千年独鹤两三声，飞下岩前一枝柏。
去雁声遥人语绝，谁家素机织新雪。
秋山野客醉醒时，百尺老松衔半月。
+++施肩吾
++++秋夜山中别友人
独鹤孤云两难说，明朝又作东西别。
知君少壮无几年，莫爱闲吟老松月。
+++施肩吾
++++赠别王炼师往罗浮
道俗骈阗留不住，罗浮山上有心期。
却愁仙处人难到，别后音书寄与谁。
+++施肩吾
++++春日餐霞阁
洒水初晴物候新，餐霞阁上最宜春。
山花四面风吹入，为我铺床作锦茵。
+++施肩吾
++++喜友再相逢
三十年前与君别，可怜容色夺花红。
谁知日月相催促，此度见君成老翁。
+++施肩吾
++++候仙词
西归公子何时降，南岳先生早晚来。
巡历世间犹未遍，乞求鸾鹤且裴回。
+++施肩吾
++++修仙词
丹田自种留年药，玄谷长生续命芝。
世上漫忙兼漫走，不知求己更求谁。
+++施肩吾
++++夏日题方师院
火天无处买清风，闷发时来入梵宫。
只向方师小廊下，回看门外是樊笼。
+++施肩吾
++++春游乐
一年三百六十日，赏心那似春中物。
草迷曲坞花满园，东家少年西家出。
+++施肩吾
++++仙客归乡词二首
六合八荒游未半，子孙零落暂归来。
井边不认捎云树，多是门人在后栽。
洞中日月洞中仙，不算离家是几年。
出郭始知人代变，又须抛却古时钱。
+++施肩吾
++++云州饮席
酒肠虽满少欢情，身在云州望帝城。
巡次合当谁改令，先须为我打还京。
+++施肩吾
++++戏赠李主簿
官罢江南客恨遥，二年空被酒中消。
不知暗数春游处，偏忆扬州第几桥。
+++施肩吾
++++春词（一作沈亚之诗）
黄鸟啼多春日高，红芳开尽井边桃。
美人手暖裁衣易，片片轻云落剪刀。
+++施肩吾
++++题景上人山门
水有青莲沙有金，老僧于此独观心。
愁人欲寄中峰宿，只恐白猿啼夜深。
+++施肩吾
++++妓人残妆词
云髻已收金凤凰，巧匀轻黛约残妆。
不知昨夜新歌响，犹在谁家绕画梁。
+++施肩吾
++++临水亭
只怪素亭黏黛色，溪烟为我染莓苔。
欲知源上春风起，看取桃花逐水来。
+++施肩吾
++++听范玄长吟
声声扣出碧琅玕，能使秋猿欲叫难。
诗兴未穷心更远，手垂青拂向云看。
+++施肩吾
++++观叶生画花
心窍玲珑貌亦奇，荣枯只在手中移。
今朝故向霜天里，点破繁花四五枝。
+++施肩吾
++++洗丹沙词
千淘万洗紫光攒，夜火荧荧照玉盘。
恐是麻姑残米粒，不曾将与世人看。
+++施肩吾
++++长安春夜吟
露盘滴时河汉微，美人灯下裁春衣。
蟾蜍东去鹊南飞，芸香省中郎不归。
+++施肩吾
++++自述
箧贮灵砂日日看，欲成仙法脱身难。
不知谁向交州去，为谢罗浮葛长官。
+++施肩吾
++++少年行
醉骑白马走空衢，恶少皆称电不如。
五凤街头新勒辔，半垂衫袖揖金吾。
+++施肩吾
++++越中遇寒食
去岁清明霅溪口，今朝寒食镜湖西。
信知天地心不易，还有子规依旧啼。
+++施肩吾
++++赠采药叟
老去唯将药裹行，无家无累一身轻。
却教年少取书卷，小字灯前斗眼明。
+++施肩吾
++++清夜忆仙宫子
夜静门深紫洞烟，孤行独坐忆神仙。
三清宫里月如昼，十二宫楼何处眠。
+++施肩吾
++++江南怨
愁见桥边荇叶新，兰舟枕水楫生尘。
从来不是无莲采，十顷莲塘卖与人。
+++施肩吾
++++送绝尘子归旧隐二首
云水千重绕洞门，独归何处是桃源。
仙方不用随身去，留与人间老子孙。
班藤为杖草为衣，万壑千峰独自归。
纵令相忆谁相报，桂树岩边人信稀。
+++施肩吾
++++送裴秀才归淮南
怪来频起咏刀头，枫叶枝边一夕秋。
又向江南别才子，却将风景过扬州。
+++施肩吾
++++钱塘渡口
天堑茫茫连沃焦，秦皇何事不安桥。
钱塘渡口无钱纳，已失西兴两信潮。
+++施肩吾
++++春日宴徐君池亭
暂凭春酒换愁颜，今日应须醉始还。
池上有门君莫掩，从教野客见青山。
+++施肩吾
++++山中送友人
欲折杨枝别恨生，一重枝上一啼莺。
乱山重叠云相掩，君向乱山何处行。
+++施肩吾
++++寄王少府
采松仙子徒销日，吃菜山僧枉过生。
多谢蓝田王少府，人间诗酒最关情。
+++施肩吾
++++赠女道士郑玉华二首
玄发新簪碧藕花，欲添肌雪饵红砂。
世间风景那堪恋，长笑刘郎漫忆家。
明镜湖中休采莲，却师阿母学神仙。
朱丝误落青囊里，犹是箜篌第几弦。
+++施肩吾
++++寄西台李侍御
二千馀里采琼瑰，到处伤心瓦砾堆。
唯有绣衣周柱史，独将珠玉挂西台。
+++施肩吾
++++赠凌仙姥
阿母从天降几时，前朝惟有汉皇知。
仙桃不啻三回熟，饱见东方一小儿。
+++施肩吾
++++晚春送王秀才游剡川
越山花去剡藤新，才子风光不厌春。
第一莫寻溪上路，可怜仙女爱迷人。
+++施肩吾
++++冯上人院
扰扰凡情逐水流，世间多喜复多忧。
一回行到冯公院，便欲令人百事休。
+++施肩吾
++++金吾词
行拥朱轮锦幨儿，望仙门外叱金羁。
染须偷嫩无人觉，唯有平康小妇知。
+++施肩吾
++++观舞女
缠红结紫畏风吹，袅娜初回弱柳枝。
买笑未知谁是主，万人心逐一人移。
+++施肩吾
++++鄠县村居
欲住村西日日慵，上山无水引高踪。
谁能求得秦皇术，为我先驱紫阁峰。
+++施肩吾
++++酬周秀才
三展蜀笺皆郢曲，我心珍重甚琼瑶。
应缘水府龙神睡，偷得蛟人五色绡。
+++施肩吾
++++旅次文水县喜遇李少府
为君三日废行程，一县官人是酒朋。
共忆襄阳同醉处，尚书坐上纳银觥。
+++施肩吾
++++夏雨后题青荷兰若
僧舍清凉竹树新，初经一雨洗诸尘。
微风忽起吹莲叶，青玉盘中泻水银。
+++施肩吾
++++途中逢少女
身倚西门笑向东，牡丹初折一枝红。
市头日卖千般镜，知落谁家新匣中。
+++施肩吾
++++山中玩白鹿
绕洞寻花日易销，人间无路得相招。
呦呦白鹿毛如雪，踏我桃花过石桥。
+++施肩吾
++++山居乐
鸾鹤每于松下见，笙歌常向坐中闻。
手持十节龙头杖，不指虚空即指云。
+++施肩吾
++++襄阳曲
大堤女儿郎莫寻，三三五五结同心。
清晨对镜理容色，意欲取郎千万金。
+++施肩吾
++++望夫词二首
看看北雁又南飞，薄幸征夫久不归。
蟢子到头无信处，凡经几度上人衣。
何事经年断书信，愁闻远客说风波。
西家还有望夫伴，一种泪痕儿最多。
+++施肩吾
++++少妇游春词
簇锦攒花斗胜游，万人行处最风流。
无端自向春园里，笑摘青梅叫阿侯。
+++施肩吾
++++折柳枝
伤见路边杨柳春，一重折尽一重新。
今年还折去年处，不送去年离别人。
+++施肩吾
++++归将吟
百战放归成老翁，馀生得出死人中。
今朝授敕三回舞，两赐青娥又拜公。
+++施肩吾
++++惜花词
千树繁红绕碧泉，正宜尊酒对芳年。
明朝欲饮还来此，只怕春风却在前。
+++施肩吾
++++抛缠头词
翠娥初罢绕梁词，又见双鬟对舞时。
一抱红罗分不足，参差裂破凤凰儿。
+++施肩吾
++++望骑马郎
碧蹄新压步初成，玉色郎君弄影行。
赚杀唱歌楼上女，伊州误作石州声。
+++施肩吾
++++春日钱塘杂兴二首
酒姥溪头桑袅袅，钱塘郭外柳毵毵。
路逢邻妇遥相问，小小如今学养蚕。
西邻年少问东邻，柳岸花堤几处新。
昨夜雨多春水阔，隔江桃叶唤何人。
+++施肩吾
++++玩手植松
却思毫末栽松处，青翠才将众草分。
今日散材遮不得，看看气色欲凌云。
+++施肩吾
++++夜笛词
皎洁西楼月未斜，笛声寥亮入东家。
却令灯下裁衣妇，误剪同心一半花。
+++施肩吾
++++赠郑伦吹凤管
喃喃解语凤凰儿，曾听梨园竹里吹。
谁谓五陵年少子，还将此曲暗相随。
+++施肩吾
++++蜀茗词
越碗初盛蜀茗新，薄烟轻处搅来匀。
山僧问我将何比，欲道琼浆却畏嗔。
+++施肩吾
++++春霁
煎茶水里花千片，候客亭中酒一樽。
独对春光还寂寞，罗浮道士忽敲门。
+++施肩吾
++++讽山云
闲云生叶不生根，常被重重蔽石门。
赖有风帘能扫荡，满山晴日照乾坤。
+++施肩吾
++++日晚归山词
虎迹新逢雨后泥，无人家处洞边溪。
独行归客晚山里，赖有鹧鸪临路岐。
+++施肩吾
++++玩花词
今朝造化使春风，开折西施面上红。
竟日眼前犹不足，数株舁入寸心中。
+++施肩吾
++++长安早春
报花消息是春风，未见先教何处红。
想得芳园十馀日，万家身在画屏中。
+++施肩吾
++++再酬李先辈
清辞再发郢人家，字字新移锦上花。
能使龙宫买绡女，低回不敢织轻霞。
+++施肩吾
++++寄隐者
路绝空林无处问，幽奇山水不知名。
松门拾得一片屐，知是高人向此行。
+++施肩吾
++++寄四明山子
高栖只在千峰里，尘世望君那得知。
长忆去年风雨夜，向君窗下听猿时。
+++施肩吾
++++观美人
漆点双眸鬓绕蝉，长留白雪占胸前。
爱将红袖遮娇笑，往往偷开水上莲。
+++施肩吾
++++收妆词
斜月胧胧照半床，茕茕孤妾懒收妆。
灯前再览青铜镜，枉插金钗十二行。
+++施肩吾
++++仙女词
仙女群中名最高，曾看王母种仙桃。
手题金简非凡笔，道是天边玉兔毛。
+++施肩吾
++++仙翁词
世间无远可为游，六合朝行夕已周。
坛上夜深风雨静，小仙乘月击苍虬。
+++施肩吾
++++遇李山人
游山游水几千重，二十年中一度逢。
别易会难君且住，莫交青竹化为龙。
+++施肩吾
++++同张炼师溪行
青溪道士紫霞巾，洞里仙家旧是邻。
每见桃花逐流水，无回不忆武陵人。
+++施肩吾
++++桃源词二首
夭夭花里千家住，总为当时隐暴秦。
归去不论无旧识，子孙今亦是他人。
秦世老翁归汉世，还同白鹤返辽城。
纵令记得山川路，莫问当时州县名。
+++施肩吾
++++送道友游山
欲驻如今未老形，万重山上九芝清。
君今若问采芝路，踏水踏云攀杳冥。
+++施肩吾
++++赠王屋刘道士
小有洞中长住客，大罗天下后来仙。
出门即是寻常处，未可还它跨鹤鞭。
+++施肩吾
++++谢自然升仙
分明得道谢自然，古来漫说尸解仙。
如花年少一女子，身骑白鹤游青天。
+++施肩吾
++++秋吟献李舍人
肠结愁根酒不消，新惊白发长愁苗。
主司傥许题名姓，笔下看成度海桥。
+++施肩吾
++++山中喜静和子见访
绝壁深溪无四邻，每逢猿鹤即相亲。
小奴惊出垂藤下，山犬今朝吠一人。
+++施肩吾
++++春日题罗处士山舍
乱叠千峰掩翠微，高人爱此自忘机。
春风若扫阶前地，便是山花带锦飞。
+++施肩吾
++++访松岭徐炼师
千仞峰头一谪仙，何时种玉已成田。
开经犹在松阴里，读到南华第几篇。
+++施肩吾
++++江南织绫词
卿卿买得越人丝，贪弄金梭懒画眉。
女伴能来看新聶，鸳鸯正欲上花枝。
+++施肩吾
++++宿兰若
听钟投宿入孤烟，岩下病僧犹坐禅。
独夜客心何处是，秋云影里一灯然。
+++施肩吾
++++题禅僧院
栖禅枝畔数花新，飞作琉璃池上尘。
谷鸟自啼猿自叫，不能愁得定中人。
+++施肩吾
++++送绝粒僧
碧洞青萝不畏深，免将饥渴累禅心。
若期野客来相访，一室无烟何处寻。
+++施肩吾
++++早春游曲江
芳处亦将枯槁同，应缘造化未施功。
羲和若拟动炉鞴，先铸曲江千树红。
+++施肩吾
++++佳人览镜
每坐台前见玉容，今朝不与昨朝同。
良人一夜出门宿，减却桃花一半红。
+++施肩吾
++++遇王山人
每欲寻君千万峰，岂知人世也相逢。
一瓢遗却在何处，应挂天台最老松。
+++施肩吾
++++遇醉道士
霞帔寻常带酒眠，路傍疑是酒中仙。
醉来不住人家宿，多向远山松月边。
+++施肩吾
++++送人归台州
莫驱归骑且徘徊，更遣离情四五杯。
醉后不忧迷客路，遥看瀑布识天台。
+++施肩吾
++++赠施仙姑
缥缈吾家一女仙，冰容虽小不知年。
有时频夜看明月，心在嫦娥几案边。
+++施肩吾
++++山院观花
初来唯见空树枝，今朝满院花如雪。
门前为报诸少年，明日来迟不堪折。
+++施肩吾
++++经桃花夫人庙
谁能枉驾入荒榛，随例形相土木身。
不及连山种桃树，花开犹得识夫人。
+++施肩吾
++++代农叟吟
且将一笑悦丰年，渐老那能日日眠。
引客特来山地上，坐看秋水落红莲。
+++施肩吾
++++下第春游
羁情含蘖复含辛，泪眼看花只似尘。
天遣春风领春色，不教分付与愁人。
+++施肩吾
++++送僧游越
麻衣年少雪为颜，却笑孤云未是闲。
此去若逢花柳月，栖禅莫向苎罗山。
+++施肩吾
++++遇越州贺仲宣
君在镜湖西畔住，四明山下莫经春。
门前几个采莲女，欲泊莲舟无主人。
+++施肩吾
++++江南积雨叹
人厌为霖水毁溪，床边生菌路成泥。
雨师一日三回到，栋里闲云岂得栖。
+++施肩吾
++++云中道上作
羊马群中觅人道，雁门关外绝人家。
昔时闻有云中郡，今日无云空见沙。
+++施肩吾
++++同诸隐者夜登四明山
半夜寻幽上四明，手攀松桂触云行。
相呼已到无人境，何处玉箫吹一声。
+++施肩吾
++++戏郑申府
年少郑郎那解愁，春来闲卧酒家楼。
胡姬若拟邀他宿，挂却金鞭系紫骝。
+++施肩吾
++++宿干越亭
琵琶洲上人行绝，干越亭中客思多。
月满秋江山冷落，不知谁问夜如何。
+++施肩吾
++++少女词二首
娇羞不肯点新黄，踏过金钿出绣床。
信物无端寄谁去，等闲裁破锦鸳鸯。
同心带里脱金钱，买取头花翠羽连。
手执木兰犹未惯，今朝初上采菱船。
+++施肩吾
++++冬词
锦绣堆中卧初起，芙蓉面上粉犹残。
台前也欲梳云髻，只怕盘龙手捻难。
+++施肩吾
++++昭君怨
马上徒劳别恨深，总缘如玉不输金。
已知贱妾无归日，空荷君王有悔心。
+++施肩吾
++++赠仙子
欲令雪貌带红芳，更取金瓶泻玉浆。
凤管鹤声来未足，懒眠秋月忆萧郎。
+++施肩吾
++++越溪怀古
忆昔西施人未求，浣纱曾向此溪头。
一朝得侍君王侧，不见玉颜空水流。
+++施肩吾
++++秋夜山中赠别友人
何处邀君话别情，寒山木落月华清。
莫愁今夜无诗思，已听秋猿第一声。
+++施肩吾
++++大堤新咏
行路少年知不知，襄阳全欠旧来时。
宜城贾客载钱出，始觉大堤无女儿。
+++施肩吾
++++宿四明山
黎洲老人命余宿，杳然高顶浮云平。
下视不知几千仞，欲晓不晓天鸡声。
+++施肩吾
++++禁中新柳
万条金钱带春烟，深染青丝不直钱。
又免生当离别地，宫鸦啼处禁门前。
+++施肩吾
++++酬张明府
潘令新诗忽寄来，分明绣段对花开。
此时欲醉红楼里，正被歌人劝一杯。
+++施肩吾
++++安吉天宁寺闻磬
玉磬敲时清夜分，老龙吟断碧天云。
邻房逢见广州客，曾向罗浮山里闻。
+++施肩吾
++++句
年来如抛梭，不老应不得。（以下见《纪事》）
花眼绽红斟酒看，药心抽绿带烟锄。（赠友人下第闲居）
颠狂楚客歌成雪，媚赖吴娘笑是盐。
荷翻紫盖摇波面，蒲莹青刀插水湄。
烟黏薜荔龙须软，雨压芭蕉凤翅垂。（二联并百韵，山居诗所存，不见其全）
茶为涤烦子，酒为忘忧君。（见《说郛》）
锄药顾老叟，焚香呼小青。（见陈继儒《珍珠船》）
遗却白鸡呼喌喌。（见《野客丛谈》）
五通本是佛家奴，身著青衣一足无。（寺宿为五通所挠作。以下见《海录碎事》）
天边有仙药，为我补三关。
世人谁不爱年长，所欲皆非保命方。
但看日及花，惟是朝可怜。（《槿花》）
池塘已长鸡头叶，篱落初开狗脊花。（赠临平湖主人）
出路船为脚，供官本是奴。（《赠盐官主人》）
一言感著热铁心，为人剑下偷青娥。（《老侠词》）
青鬓丈人不识愁。

++中卷四百九十五
  
+++费冠卿
++++不赴拾遗召
君亲同是先王道，何如骨肉一处老。
也知臣子合佐时，自古荣华谁可保。
+++费冠卿
++++闲居即事
生计唯将三尺僮，学他贤者隐墙东。
照眠夜后多因月，扫地春来只藉风。
几处红旗驱战士，一园青草伴衰翁。
子房仙去孔明死，更有何人解指踪。
+++费冠卿
++++酬范中丞见
花宫柳陌正从行，紫袂金鞍问姓名。
战国方须礼干木，康时何必重侯嬴。
捧将束帛山僮喜，传示银钩邑客惊。
直为云泥相去远，一言知己杀身轻。
+++费冠卿
++++秋日与冷然上人寺庄观稼
世人从扰扰，独自爱身闲。
美景当新霁，随僧过远山。
村桥出秋稼，空翠落澄湾。
唯有中林犬，犹应望我还。
+++费冠卿
++++题中峰
中峰高拄泬寥天，上有茅庵与石泉。
晴景猎人曾望见，青蓝色里一僧禅。
+++费冠卿
++++蒙召拜拾遗书情二首
拾遗帝侧知难得，官紧才微恐不胜。
好是中朝绝亲友，九华山下诏来征。
三千里外一微臣，二十年来任运身。
今日忽蒙天子召，自惭惊动国中人。
+++费冠卿
++++挂树藤
本为独立难，寄彼高树枝。
蔓衍数条远，溟濛千朵垂。
向日助成阴，当风藉持危。
谁言柔可屈，坐见蟠蛟螭。
+++费冠卿
++++枕流石
不为幽岸隐，古色涵空出。
愿以清泚流，鉴此坚贞质。
傍临玉光润，时泻苔花密。
往往惊游鳞，尚疑垂钓日。
+++费冠卿
++++久居京师感怀诗
茕独不为苦，求名始辛酸。
上国无交亲，请谒多少难。
九月风到面，羞汗成冰片。
求名俟公道，名与公道远。
力尽得一名，他喜我且轻。
家书十年绝，归去知谁荣。
马嘶渭桥柳，特地起秋声。
+++费冠卿
++++答萧建
自地上青峰，悬崖一万重。
践危频侧足，登堑半齐胸。
飞狖啼攀桂，游人喘倚松。
入林寒瘁瘁，近瀑雨濛濛。
径滑石棱上，寺开山掌中。
幡花扑净地，台殿印晴空。
胜境层层别，高僧院院逢。
泉鱼候洗钵，老玃戏撞钟。
外户凭云掩，中厨课水舂。
搜泥时和面，拾橡半添穜。
渡壑缘槎险，持灯入洞穷。
夹天开壁峭，透石蹙波雄。
润蔼清无土，潭深碧有龙。
畬田一片净，谷树万株浓。
野客登临惯，山房幽寂同。
寒炉树根火，夏牖竹稍风。
边鄙筹贤相，黔黎托圣躬。
君能弃名利，岁晏一相从。
+++萧建
++++代书问费征君九华亭
见说九华峰上寺，日宫犹在下方开。
其中幽境客难到，请为诗中图画来。
+++刘虚白
++++献主文
二十年前此夜中，一般灯烛一般风。
不知岁月能多少，犹著麻衣待至公。
+++刘虚白
++++句
知道醉乡无户税，任他荒却下丹田。
+++张复
++++山出云（元和元年试）
山静云初吐，霏微触石新。
无心离碧岫，有叶占青春。
散类如虹气，轻同不让尘。
凌空还似翼，映润欲成鳞。
异起临汾鼎，疑随出峡神。
为霖终济旱，非独降贤人。
+++张胜之
++++山出云
片云初出岫，孤迥色难亲。
盖小辞山近，根轻触石新。
飘飖经绿野，明丽照晴春。
拂树疑舒叶，临流似结鳞。
从龙方有感，捧日岂无因。
看取为霖去，恩沾雨露均。

++中卷四百九十六
  
+++姚合
++++送狄尚书镇太原
授钺儒生贵，倾朝赴饯筵。
麾幢官在省，礼乐将临边。
代马龙相杂，汾河海暗连。
远戎移帐幕，高鸟避旌旃。
天下屯兵处，皇威破虏年。
防秋嫌垒近，入塞必身先。
中外恩重叠，科名岁接连。
散材无所用，老向琐闱眠。
+++姚合
++++送杨尚书祭西岳
报功严祀典，宠诏下明庭。
酒气飘林岭，香烟入杳冥。
乐清三奏备，词直百神听。
衣拂云霞湿，诗通水石灵。
何因逐驺骑，暂得到岩扃。
+++姚合
++++送李侍御过夏州（一作送李廓侍郎）
酬恩不顾名，走马觉身轻。
迢递河边路，苍茫塞上城。
沙寒无宿雁，虏近少闲兵。
饮罢挥鞭去，旁人意气生。
+++姚合
++++送李起居赴池州
天子念疲民，分忧辍侍臣。
红旗高起焰，绿野静无尘。
阙下亲知别，江南惠化新。
朝昏即千里，且愿话逡巡。
+++姚合
++++送刘詹事赴寿州
殷勤莫遽起，四坐悉同袍。
世上诗难得，林中酒更高。
隋堤傍杨柳，楚驿在波涛。
别后书频寄，无辞费笔毫。
+++姚合
++++送裴大夫赴亳州
杭人遮道路，垂泣浙江前。
谯国迎舟舰，行歌汴水边。
周旋君量远，交代我才偏。
寒日严旌戟，晴风出管弦。
一杯诚淡薄，四坐愿留连。
异政承殊泽，应为天下先。
+++姚合
++++送徐州韦仅行军
饯幕俨征轩，行军归大藩。
山程度函谷，水驿到夷门。
晓日诗情远，春风酒色浑。
逡巡何足贵，所贵尽残樽。
+++姚合
++++送刘禹锡郎中赴苏州
三十年来天下名，衔恩东守阖闾城。
初经咸谷眠山驿，渐入梁园问水程。
霁日满江寒浪静，春风绕郭白蘋生。
虎丘野寺吴中少，谁伴吟诗月里行。
州城全是故吴宫，香径难寻古藓中。
云水计程千里远，轩车送别九衢空。
鹤声高下听无尽，潮色朝昏望不同。
太守吟诗人自理，小斋闲卧白蘋风。
+++姚合
++++送贾谟赴共城营田
上国羞长选，戎装贵所从。
山田依法种，兵食及时供。
水气诗书软，岚烟笔砚浓。
几时无事扰，相见得从容。
+++姚合
++++送裴宰君
见说为官处，烟霞思不穷。
夜猿啼户外，瀑水落厨中。
名药人难识，仙山路易通。
还应施静化，谁复与君同。
+++姚合
++++送顾非熊下第归越
失意寻归路，亲知不复过。
家山去城远，日月在船多。
楚塞数逢雁，浙江长有波。
秋风别乡老，还听鹿鸣歌。
+++姚合
++++送雍陶游蜀
春色三千里，愁人意未开。
木梢穿栈出，雨势隔江来。
荒馆因花宿，深山羡客回。
相如何物在，应只有琴台。
+++姚合
++++送崔约下第归扬州
满座诗人吟送酒，离城此会亦应稀。
春风下第时称屈，秋卷呈亲自束归。
日晚山花当马落，天阴水鸟傍船飞。
江边道路多苔藓，尘土无由得上衣。
+++姚合
++++送李廓侍御赴西川行营
不道弓箭字，罢官唯醉眠。
何人荐筹策，走马逐旌旃。
阵变孤虚外，功成语笑前。
从今巂州路，无复有烽烟。
+++姚合
++++送杨尚书赴东川
却縠诗书将，衔恩赴梓州。
绕身垂印绶，护马执戈矛。
剑阁和铭峭，巴江带字流。
从来皆惜别，此别复何愁。
+++姚合
++++送邢郎中赴太原
上将得良策，恩威作长城。
如今并州北，不见有胡兵。
晋野雨初足，汾河波亦清。
所从古无比，意气送君行。
+++姚合
++++送裴中丞赴华州
我梦何曾应，看君渡浐川。
自无仙掌分，非是圣心偏。
径草多生药，庭花半落泉。
间有此郡，况在凤城边。
+++姚合
++++送徐员外赴河中从事
赤府从军美，儒衣结束轻。
凉飙下山寺，晓浪满关城。
闲坐饶诗景，高眠长道情。
将军不战术，计日立功名。
+++姚合
++++送殷尧藩侍御赴同州
吟诗掷酒船，仙掌白楼前。
从事关中贵，主人天下贤。
此生无了日，终岁踏离筵。
何计因归去，深山恣意眠。
+++姚合
++++送崔中丞赴郑州
仆射陂前郡，清高越四邻。
丹霄凤诏下，太守虎符新。
雾湿关城月，花香驿路尘。
连枝相庭树，岁岁一家春。
+++姚合
++++送丁端公赴河阴
炎天木叶焦，晓夕绝凉飙。
念子独归县，何人不在朝。
市连风浪动，帆彻海门遥。
饮尽樽中酒，同年同寂寥。
+++姚合
++++送郑尚书赴兴元
儒有登坛贵，何人得此功。
红旗烧密雪，白马踏长风。
斧钺来天上，诗书理汉中。
方知百胜略，应不在弯弓。
+++姚合
++++送田使君赴蔡州
长年离别情，百盏酒须倾。
诗外应无思，人间半是行。
路遥嘶白马，林断出红旌。
功业今应立，淮西有劲兵。
+++姚合
++++送无可上人游边
一钵与三衣，经行远近随。
出家还养母，持律复能诗。
春雪离京厚，晨钟近塞迟。
亦知莲府客，夜坐喜同师。
+++姚合
++++送僧
人间扰扰唯闲事，自见高人只有诗。
寂寞嵩峰云外寺，常多梦里过斋时。
城中听得新经论，却过关东说向人。
旧国门徒终日望，见时应是见真身。
+++姚合
++++送宋慎言
童稚便知闻，如今只有君。
百篇诗尽和，一盏酒须分。
驿路多连水，州城半在云。
离情同落叶，向晚更纷纷。
+++姚合
++++送家兄赴任昭义
早得白眉名，之官濠上城。
别离浮世事，迢递长年情。
广陌垂花影，遥林起雨声。
出关春草长，过汴夏云生。
黠吏先潜去，疲人相次迎。
宴馀和酒拜，魂梦共东行。
+++姚合
++++送崔玄亮赴果州冬夜宴韩卿宅
兰烛照重茵，飞杯复几分。
寒不寐，上客晓离群。
骑吏缘青壁，旌旗度白云。
剑铭生藓色，巴字叠冰文。
华省思仙侣，疲民爱使君。
泠泠唯自适，郡邸有谁闻。
+++姚合
++++送喻凫校书归毗陵
主人庭叶黑，诗稿更谁书。
阙下科名出，乡中赋籍除。
山春烟树众，江远晚帆疏。
吾亦家吴者，无因到弊庐。
+++姚合
++++送董正字武归常州觐亲
路岐知不尽，离别自无穷。
行客心方切，主人樽未空。
楚樯收月下，江树在潮中。
各还家去，还家庆不同。
+++姚合
++++送萧正字往蔡州贺裴相淮西平
相府旌旄重，还邀上客行。
今朝郭门路，初彻蔡州城。
从马唯提酒，防身不要兵。
从来皆作使，君去是时平。
+++姚合
++++送进士田卓入华山
何物随身去，六经与一琴。
辞家计已久，入谷住应深。
偶坐僧同石，闲书叶满林。
业成须谒帝，无贮白云心。
+++姚合
++++送右司薛员外赴处州
怀中天子书，腰下使君鱼。
瀑布和云落，仙都与世疏。
远程兼水陆，半岁在舟车。
相送难相别，南风入夏初。
+++姚合
++++送王建秘书往渭南庄
白须芸阁吏，羸马月中行。
庄僻难寻路，官闲易出城。
看山多失饭，过寺故题名。
秋日田家作，唯添集卷成。
+++姚合
++++送殷尧藩侍御游山南
诗境西南好，秋深昼夜蛩。
家连水影，驿路在山峰。
谷静云生石，天寒雪覆松。
我为公府系，不得此相从。
+++姚合
++++送李植侍御
圣代无邪触，空林獬豸归。
谁知陇山鸟，长绕玉楼飞。
风雨依山急，云泉入郭微。
无同昔年别，别后寄书稀。
+++姚合
++++送王澹
常省为官处，门前数树松。
寻山屐费齿，书石笔无锋。
果熟猿偷乱，花繁鸟语重。
今来为客去，惜取最高峰。
+++姚合
++++送崔之仁（一作别刘得仁）
欲出还成住，前程甚谪迁。
佯眠随客醉，愁坐似僧禅。
旧国归何处，春山买欠钱。
几时无一事，长在故人边。
+++姚合
++++送孙山人
山翁来帝里，不肯住多时。
尘土衣裳重，腥膻仆隶饥。
林中愁不到，城外老应迟。
喧寂一为别，相逢未有期。
+++姚合
++++送费骧
兄寒弟亦饥，力学少闲时。
何路免为客，无门卖得诗。
几人携酒送，独我入山迟。
少小同居止，今朝始别离。
+++姚合
++++送河中杨少府宴崔驸马宅
凤凰楼下醉醺醺，晚出东门蝉渐闻。
不使乡人治驿路，却将家累宿山云。
闲时采药随僧去，每月请钱共客分。
县吏若非三载满，自知无计更寻君。
+++姚合
++++送文著上人游越
水石随缘岂计程，东吴相遇别西京。
夜禅月下袈裟湿，晓上山巅锡杖鸣。
念我为官应易老，羡师依佛学无生。
越中多有前朝寺，处处铁钟石磬声。
+++姚合
++++送无可上人游越（一作送无可住越州）
清晨相访立门前，麻履方袍一少年。
懒读经文求作佛，愿攻诗句觅升仙。
芳春山影花连寺，独夜潮声月满船。
今日送行偏惜别，共师文字有因缘。
+++姚合
++++送洛阳张员外
饯客未归城，东来驺骑迎。
千山嵩岳峭，百县洛阳清。
朔雁和云度，川风吹雨晴。
藓庭公事暇，应只独吟行。
+++姚合
++++送少府田中丞入西蕃
萧关路绝久，石堠亦为尘。
护塞空兵帐，和戎在使臣。
风沙去国远，雨雪换衣频。
若问凉州事，凉州多汉人。
+++姚合
++++送王龟处士
送客客为谁，朱门处士稀。
唯修曾子行，不著老莱衣。
古寺随僧饭，空林共鸟归。
壶中驻年药，烧得献庭闱。
+++姚合
++++送崔郎中赴常州
贵是鴒原在紫微，荣逢知己领黄扉。
间盛事今全得，江上政声复欲归。
风起满城山果落，雨馀穿宅水禽飞。
昔年尝作毗陵客，石峭泉清天下稀。
+++姚合
++++送林使君赴邵州
诏书飞下五云间，才子分符不等闲。
驿路算程多是水，州图管地少于山。
江头斑竹寻应遍，洞里丹砂自采还。
清净化人人自理，终朝无事更相关。
+++姚合
++++送别友人（一作别友人山居）
独向山中觅紫芝，山人勾引住多时。
摘花浸酒春愁尽，烧竹煎茶夜卧迟。
泉落林梢多碎滴，松生石底足旁枝。
明朝却欲归城市，问我来期总不知。
+++姚合
++++送李琮归灵州觐省
饯席离人起，贪程醉不眠。
风沙移道路，仆马识山川。
塞树花开小，关城雪下偏。
胡尘今已尽，应便促朝天。
+++姚合
++++送任畹评事赴沂海
掷笔不作尉，戎衣从嫖姚。
严冬入都门，仆马气益豪。
沂州右镇雄，士勇旌旗高。
洛东无忧虞，半夜开虎牢。
丈夫贵功勋，不贵爵禄饶。
仰眠作书生，衣食何由销。
任生非常才，临事胆不摇。
必当展长画，逆波斩鲸鳌。
九陌尘土黑，话别立远郊。
孟坚勒燕然，岂独在汉朝。
+++姚合
++++送李馀及第归蜀
蜀山高岧峣，蜀客无平才。
日饮锦江水，文章盈其怀。
十年作贡宾，九年多邅回。
春来登高科，升天得梯阶。
手持冬集书，还家献庭闱。
生此为荣，得如君者稀。
李白蜀道难，羞为无成归。
子今称意行，所历安觉危。
与子久相从，今朝忽乖离。
风飘海中船，会合难自期。
长安米价高，伊我常渴饥。
临岐歌送子，无声但陈词。
义交外不亲，利交内相违。
勉子慎其道，急若食与衣。
苦爇道路赤，行人念前驰。
一杯不可轻，远别方自兹。
+++姚合
++++送饶州张使君
鄱阳胜事闻难比，千里连连是稻畦。
山寺去时通水路，郡图开处是诗题。
化行应免农人困，庭静惟多野鹤栖。
饮罢春明门外别，萧条驿路夕阳低。
+++姚合
++++送张宗原
东门送客道，春色如死灰。
一客失意行，十客颜色低。
住者既无家，去者又非归。
穷愁一成疾，百药不可治。
子贤我且愚，命分不合齐。
谁开蹇踬门，日日同游栖。
子行何所之，切切食与衣。
谁能买仁义，令子无寒饥。
野田不生草，四向生路岐。
士人甚商贾，终日须东西。
鸿雁春北去，秋风复南飞。
勉君向前路，无失相见期。
+++姚合
++++送王求
士有经世筹，自无活身策。
求食道路间，劳困甚徒役。
我身与子同，日被饥寒迫。
侧望卿相门，难入坚如石。
为农昧耕耘，作商迷贸易。
空把书卷行，投人买罪责。
六月南风多，苦旱土色赤。
坐家心尚焦，况乃远作客。
羸马出郭门，饯饮晓连夕。
愿君似醉肠，莫谩生忧戚。
+++姚合
++++送朱庆馀及第后归越
劝君缓上车，乡里有吾庐。
未得同归去，空令相见疏。
山晴栖鹤起，天晓落潮初。
此庆将谁比，献亲冬集书。
+++姚合
++++送朱庆馀越州归觐
乡书落姓名，太守拜亲荣。
访我波涛郡，还家雾雨城。
海山窗外近，镜水世间清。
何计随君去，邻墙过此生。
+++姚合
++++送任尊师归蜀觐亲
白云修道者，归去春风前。
玉简通仙籍，金丹驻母年。
锦文江一色，酒气雨相连。
众说君平死，真师易义全。
+++姚合
++++送友人游蜀
送君一壶酒，相别野庭边。
马上过秋色，舟中到锦川。
峡猿啼夜雨，蜀鸟噪晨烟。
莫便不回首，风光促几年。
+++姚合
++++送杜立归蜀
迢递三千里，西南是去程。
杜陵家已尽，蜀国客重行。
雪照巴江色，风吹栈阁声。
马嘶山稍暖，人语店初明。
旅梦心多感，孤吟气不平。
谁为李白后，为访锦官城。
+++姚合
++++送韩湘赴江西从事
年少登科客，从军诏命新。
行装有兵器，祖席尽诗人。
细雨湘城暮，微风楚水春。
浔阳应足雁，梦泽岂无尘。
猿叫来山顶，潮痕在树身。
从容多暇日，佳句寄须频。
+++姚合
++++送潘传秀才归宣州
李白坟三尺，嵯峨万古名。
因君还故里，为我吊先生。
晴日移虹影，空山出鹤声。
老郎闲未得，无计此中行。
+++姚合
++++送僧默然
出家侍母前，至孝自通禅。
伏日江头别，秋风樯下眠。
鸟声猿更促，石色树相连。
此路多如此，师行亦有缘。
+++姚合
++++送陟遐上人游天台
万叠赤城路，终年游客稀。
朝来送师去，自觉有家非。
石净山光远，云深海色微。
此诗成亦鄙，为我写岩扉。
+++姚合
++++送盛秀才赴举
重重吴越浙江潮，刺史何门始得消。
五字州人唯有此，四邻风景合相饶。
橘村篱落香潜度，竹寺虚空翠自飘。
君去九衢须说我，病成疏懒懒趋朝。
+++姚合
++++送僧贞实归杭州天竺
石桥寺里最清凉，闻说茆庵寄上方。
林外猿声连院磬，月中潮色到禅床。
他生念我身何在，此世唯师性亦忘。
九陌相逢千里别，青山重叠树苍苍。
+++姚合
++++送卢二弟茂才罢举游洛谒新相
踏碎作赋笔，驱车出上京。
离筵俯岐路，四坐半公卿。
守命贫难掷，忧身梦数惊。
今朝赴知己，休咏苦辛行。
+++姚合
++++送任畹及第归蜀中觐亲
子规啼欲死，君听固无愁。
阙下声名出，乡中意气游。
东川横剑阁，南斗近刀州。
神圣题前字，千人看不休。
+++姚合
++++送杜观罢举东游
秋风离九陌，心事岂云安。
曾是求名苦，当知此去难。
辛勤程自远，寂寞夜多寒。
诗句无人识，应须把剑看。
+++姚合
++++送狄兼谟下第归故山
慈恩塔上名，昨日败垂成。
赁舍应无直，居山岂钓声。
半年犹小隐，数日得闲行。
映竹窥猿剧，寻云探鹤情。
爱花高酒户，煮药污茶铛。
莫便多时住，烟霄路在城。
+++姚合
++++送源中丞赴新罗
赤墀赐对使殊方，官重霜台紫绶光。
玉节在船清海怪，金函开诏拜夷王。
云晴渐觉山川异，风便那知道路长。
谁得似君将雨露，海东万里洒扶桑。
+++姚合
++++送陈倜赴江陵从事
荆州胜事众皆闻，幕下今朝又得君。
才子何须藉科第，男儿终久要功勋。
江村竹树多于草，山路尘埃半是云。
新什定知饶景思，不应一向赋从军。
+++姚合
++++送张郎中副使赴泽潞
晓陌事戎装，风流粉署郎。
机筹通变化，除拜出寻常。
地冷饶霜气，山高碍雁行。
应无离别恨，车马自生光。
+++姚合
++++送陆畅侍御归扬州
故园偏接近，霅水洞庭边。
归去知何日，相逢各长年。
山川南北路，风雪别离天。
楚色穷冬烧，淮声独夜船。
从军丞相府，谈笑酒杯前。
+++姚合
++++送韦瑶校书赴越
寄家临禹穴，乘传出秦关。
霜落橘满地，潮来帆近山。
相门宾益贵，水国事多闲。
晨省高堂后，馀欢杯酒间。
+++姚合
++++送雍陶及第归觐
献亲冬集书，比橘复何如。
此去关山远，相思笑语疏。
路寻丹壑断，人近白云居。
幽石题名处，凭君亦记余。
+++姚合
++++送李秀才赴举
罗刹楼头醉，送君西入京。
秦吴无限地，山水半分程。
海上烟霞湿，关中日月明。
登科旧乡里，当为改嘉名。
+++姚合
++++送李传秀才归宣州
谢守青山宅，山孤宅亦平。
池塘无复见，春草野中生。
常日登楼望，今朝送客行。
殷勤拂石壁，为我一书名。
+++姚合
++++送元绪上人游商山
万法空门里，师修历几生。
过来心已悟，未到行弥精。
溪寂钟还度，林昏锡独鸣。
朝簪抽未得，此别岂忘情。
+++姚合
++++送僧栖真归杭州天竺寺
吏事日纷然，无因到佛前。
劳师相借问，知我亦通禅。
古寺杉松出，残阳钟磬连。
草庵盘石上，归此是因缘。
+++姚合
++++送敬法师归福州
结得随缘伴，蝉鸣方出关。
新经译旧寺，故国与谁还。
斋为无钟早，心因罢讲闲。
东南数千里，何处不逢山。
+++姚合
++++送清敬闍黎归浙西
大地无生理，吴中岂是归。
自翻贝叶偈，人施福田衣。
夏尽滩声出，潮来日色微。
郡斋师去后，寂寞夜吟稀。
+++姚合
++++送贾岛及钟浑
日日攻诗亦自强，年年供应在名场。
春风驿路归何处，紫阁山边是草堂。
+++姚合
++++送僧游边（一作送无可）
师向边头去，边人业障轻。
腥膻斋自洁，部落讲还成。
传教多离寺，随缘不计程。
三千世界内，何处是无生。
+++姚合
++++送澄江上人赴兴元郑尚书招
师经非纸上，师佛在心中。
觉路何曾异，行人自不同。
水云晴亦雨，山木夜多风。
闻结西方社，尚书待远公。
+++姚合
++++送马戴下第客游
昨来送君处，亦是九衢中。
此日殷勤别，前时寂寞同。
鸟啼寒食雨，花落暮春风。
向晚离人起，筵收樽未空。
+++姚合
++++送薛二十三郎中赴婺州
我住浙江西，君去浙江东。
日日心来往，不畏浙江风。
+++姚合
++++送独孤焕评事赴丰州
东门携酒送廷评，结束从军塞上行。
深碛路移唯马觉，断蓬风起与雕平。
烟生远戍侵云色，冰叠黄河长雪声。
须凿燕然山上石，登科记里是闲名。
+++姚合
++++送张齐物主簿赴内乡（一作送张主簿赴山）
几年山下事仙翁，名在长生箓籍中。
烧得药成须寄我，曾为主簿与君同。
+++姚合
++++送王嗣之典仪城
日日思朝位，偷闲城外行。
唯求采药者，不道在官名。
好异嫌山浅，寻幽喜径生。
病来文字拙，不要把归城。
+++姚合
++++别贾岛
懒作住山人，贫家日赁身。
书多笔渐重，睡少枕长新。
野客狂无过，诗仙瘦始真。
秋风千里去，谁与我相亲。
+++姚合
++++别李馀
病童随瘦马，难算往来程。
野寺僧相送，河桥酒滞行。
足愁无道性，久客会人情。
何计羁穷尽，同居不出城。
+++姚合
++++别胡逸
记得春闱同席试，逡巡何啻十年馀。
今日相逢又相送，予乘五马子单车。
+++姚合
++++惜别
酒阑歌罢更迟留，携手思量凭翠楼。
桃李容华犹叹月，风流才器亦悲秋。
光阴不觉朝昏过，岐路无穷早晚休。
似把剪刀裁别恨，两人分得一般愁。
+++姚合
++++欲别
山川重叠远茫茫，欲别先忧别恨长。
红芍药花虽共醉，绿蘼芜影又分将。
鸳鸯有路高低去，鸿雁南飞一两行。
惆怅与君烟景迥，不知何日到潇湘。
+++姚合
++++别杭州
醉与江涛别，江涛惜我游。
他年婚嫁了，终老此江头。

++中卷四百九十七
  
+++姚合
++++寄贾岛
漫向城中住，儿童不识钱。
瓮头寒绝酒，灶额晓无烟。
狂发吟如哭，愁来坐似禅。
新诗有几首，旋被世人传。
+++姚合
++++寄王度居士
憔悴王居士，颠狂不称时。
天公与贫病，时辈复轻欺。
茅屋随年借，盘餐逐日移。
弃嫌官似梦，珍重酒如师。
无竹栽芦看，思山叠石为。
静窗留客话，古寺觅僧棋。
瘦马寒来死，羸童饿得痴。
唯应寻阮籍，心事远相知。
+++姚合
++++寄杨茂卿校书
去年别君时，同宿黎阳城。
黄河冻欲合，船入冰罅行。
君为使滑州，我来西入京。
丈夫不泣别，旁人叹无情。
到京就省试，落籍先有名。
惭辱乡荐书，忽欲自受刑。
还家岂无路，羞为路人轻。
决心住城中，百败望一成。
腐草众所弃，犹能化为萤。
岂我愚暗身，终久不发明。
所悲道路长，亲爱难合并。
还如舟与车，奔走各异程。
耳目甚短狭，背面若聋盲。
安得学白日，远见君仪形。
+++姚合
++++寄杜师义
出处难相见，同城似异乡。
点兵寻户籍，烧药试仙方。
事校千般别，心还一种忙。
黄金如化得，相寄亦何妨。
+++姚合
++++寄陆浑县尉李景先
微俸还同请，唯君独自闲。
地偏无驿路，药贱管仙山。
月色生松里，泉声在石间。
吟诗复饮酒，何事更相关。
+++姚合
++++寄酬卢侍御
诗新得意恣狂疏，挥手终朝力有馀。
今到诗家浑手战，欲题名字倩人书。
+++姚合
++++寄主客张郎中
年长方慕道，金丹事参差。
故园归未得，秋风思难持。
蹇拙公府弃，朴静高人知。
以我齐杖屦，昏旭讵相离。
吟诗红叶寺，对酒黄菊篱。
所赏未及毕，后游良有期。
粲粲华省步，屑屑旅客姿。
未同山中去，固当殊路岐。
+++姚合
++++寄鄠县尉李廓少府
岁满休为吏，吟诗著白衣。
爱山闲卧久，在世此心稀。
听鹤向风立，捕鱼乘月归。
此君才不及，谬得侍彤闱。
+++姚合
++++寄紫阁隐者
自闻憔客说，无计得相寻。
几世传高卧，全家在一林。
养情书览苦，采药路多深。
愿得为邻里，谁能说此心。
+++姚合
++++寄国子杨巨源祭酒
日日新诗出，城中写不禁。
清高疑对竹，闲雅胜闻琴。
门户饶秋景，儿童解冷吟。
云山今作主，还借外人寻。
+++姚合
++++寄永乐长官殷尧藩
故人为吏隐，高卧簿书间。
绕院唯栽药，逢僧只说山。
此宵欢不接，穷岁信空还。
何计相寻去，严风雪满关。
+++姚合
++++冬夜书事寄两省阁老
天寒渐觉雁声疏，新月微微玉漏初。
海峤只宜今日去，故乡已过十年馀。
发稀岂易胜玄冕，眼暗应难写谏书。
阁下群公尽高思，谁能携酒访贫居。
+++姚合
++++寄灵一律师
梵书钞律千馀纸，净院焚香独受持。
童子病来烟火绝，清泉漱口过斋时。
+++姚合
++++郡中书事寄默然上人
郡中饶野兴，过客亦淹留。
看月江楼晓，寻山石径秋。
意归何处老，谁免此生愁。
长爱东林子，安禅百事休。
+++姚合
++++寄张徯
幽处寻书坐，朝朝闭竹扉。
山僧封茗寄，野客乞诗归。
秋卷多唯好，时名屈更肥。
明年取前字，杯酒赛春辉。
+++姚合
++++寄李频
闭门常不出，惟觉长庭莎。
朋友来看少，诗书卧读多。
命随才共薄，愁与醉相和。
珍重君名字，新登甲乙科。
+++姚合
++++寄李群玉
九衢名与利，无计扰闲人。
道远期轻世，才高贵重身。
石脂稀胜乳，玉粉细于尘。
骨换肌肤腻，心灵气色真。
嵩山高到日，洛水暖如春。
居住应安稳，黄金几灶新。
+++姚合
++++病中书事寄友人
终日自缠绕，此身无适缘。
万愁生雨夜，百病凑衰年。
多睡憎明屋，慵行待暖天。
疮头梳有虱，风耳乱无蝉。
换白方多错，回金法不全。
家贫何所怨，将在老僧边。
+++姚合
++++九日寄钱可复
数杯黄菊酒，千里白云天。
上国名方振，戎州病未痊。
静愁惟忆醉，闲走不胜眠。
惆怅东门别，相逢知几年。
+++姚合
++++春日早朝寄刘起居
九衢寒雾敛，双阙曙光分。
彩仗迎春日，香烟接瑞雪。
珮声清漏间，天语侍臣闻。
莫笑冯唐老，还来谒圣君。
+++姚合
++++秋日寄李支使
秋思朝来起，侵人暑稍微。
晓眠离北户，午饭尚生衣。
山静云初白，枝高果渐稀。
闻君家海上，莫与燕同归。
+++姚合
++++寄汴州令狐楚相公
汴水从今不复浑，秋风鼙鼓动城根。
梁园台馆关东少，相府旌旗天下尊。
诗好四方谁敢和，政成三郡自无冤。
几时诏下归丹阙，还领千官入阁门。
+++姚合
++++寄东都分司白宾客
阙下高眠过十旬，南宫印绶乞离身。
诗中得意应千首，海内嫌官只一人。
宾客分司真是隐，山泉绕宅岂辞贫。
竹斋晚起多无事，唯到龙门寺里频。
+++姚合
++++寄裴起居
千官晓立炉烟里，立近丹墀是起居。
彩笔专书皇帝语，书成几卷太平书。
+++姚合
++++寄狄拾遗，时为魏州从事
少在兵马间，长还系戎职。
鸡飞不得远，岂要生羽翼。
三年城中游，与君最相识。
应知我中肠，不苟念衣食。
主人树勋名，欲灭天下贼。
愚虽乏智谋，愿陈一夫力。
人生须气健，饥冻缚不得。
睡当一席宽，觉乃千里窄。
古人不惧死，所惧死无益。
至交不可合，一合难离坼。
君尝相劝勉，苦语毒胸臆。
百年心知同，谁限河南北。
+++姚合
++++金州书事寄山中旧友
安康虽好郡，刺史是憨翁。
买酒终朝饮，吟诗一室空。
自知为政拙，众亦觉心公。
亲事星河在，忧人骨肉同。
簿书岚色里，鼓角水声中。
井邑神州接，帆樯海路通。
野亭晴带雾，竹寺夏多风。
溉稻长洲白，烧林远岫红。
旧山期已失，芳草思何穷。
林下无相笑，男儿五马雄。
+++姚合
++++寄紫阁无名头陀（自新罗来）
峭行得如如，谁分圣与愚。
不眠知梦妄，无号免人呼。
山海禅皆遍，华夷佛岂殊。
何因接师话，清净在斯须。
+++姚合
++++寄郁上人
此生修道浅，愁见未来身。
谁为传真谛，唯应是上人。
自悲年已长，渐觉事难亲。
不向禅门去，他门无了因。
+++姚合
++++寄孙路秀才
幽居邻里少，江际复山阿。
潮去蝉声出，天晴鹤语多。
老人能步蹇，才子奈贫何。
曾见春官语，年来虚甲科。
+++姚合
++++寄安陆友人
别路在春色，故人云梦中。
鸟啼三月雨，蝶舞百花风。
烟束远山碧，霞欹落照红。
想君登此兴，回首念飘蓬。
+++姚合
++++寄马戴
天府鹿鸣客，幽山秋未归。
我知方甚爱，众说以为非。
隔屋闻泉细，和云见鹤微。
新诗此处得，清峭比应稀。
+++姚合
++++寄贾岛，时任普州司仓
长沙事可悲，普掾罪谁知。
千载人空尽，一家冤不移。
吟寒应齿落，才峭自名垂。
地远山重叠，难传相忆词。
+++姚合
++++寄杨工部，闻毗陵舍弟自罨溪入茶山
采茶溪路好，花影半浮沉。
画舸僧同上，春山客共寻。
芳新生石际，幽嫩在山阴。
色是春光染，香惊日气侵。
试尝应酒醒，封进定恩深。
芳贻千里外，怡怡太府吟。
+++姚合
++++寄陕州王司马
家寄秦城非本心，偶然头上有朝簪。
自当台直无因醉，一别诗宗更懒吟。
世事每将愁见扰，年光唯与老相侵。
欲知居处堪长久，须向山中学煮金。
+++姚合
++++寄贾岛
寂寞荒原下，南山只隔篱。
家贫唯我并，诗好复谁知。
草色无穷处，虫声少尽时。
朝昏鼓不到，闲卧益相宜。
+++姚合
++++寄崔之仁山人
百门坡上住，石屋两三间。
日月难教老，妻儿乞与闲。
仙经拣客问，药债煮金还。
何计能相访，终身得在山。
+++姚合
++++寄嵩岳程光范
相别何容易，相逢便岁年。
客来嫌路远，谁得到君边。
岳色鸟啼里，钟声竹影前。
只应访支遁，时得话诗篇。
+++姚合
++++洛下夜会寄贾岛
洛下攻诗客，相逢只是吟。
夜觞欢稍静，寒屋坐多深。
乌府偶为吏，沧江长在心。
忆君难就寝，烛灭复星沉。
+++姚合
++++寄华州李中丞
毛女峰前郡，烟霞气转清。
庭分灵掌影，窗度瀑泉声。
藓径人稀到，松斋药自生。
常餐亦芝朮，闲客是公卿。
看水逢仙鹤，登楼见帝城。
养生非酒病，难隐是诗名。
省署尝连步，江皋欲独耕。
偶题无六义，聊以达微诚。
+++姚合
++++病中辱谏议惠甘菊药苗，因以诗赠
萧萧一亩宫，种菊十馀丛。
采摘和芳露，封题寄病翁。
熟宜茶鼎里，餐称石瓯中。
香洁将何比，从来味不同。
+++姚合
++++舟行书事，寄杭州崔员外
张颐任酒浇，开眼信花烧。
旧国归何滞，新知别又遥。
夜行篙触石，晚泊缆依桥。
若未重相见，无门解寂寥。
+++姚合
++++寄元绪上人
石窗紫藓墙，此世此清凉。
研露题诗洁，消冰煮茗香。
闲云春影薄，孤磬夜声长。
何计休为吏，从师老草堂。
+++姚合
++++寄白阁默然
白阁峰头雪，城中望亦寒。
高僧多默坐，清夜到明看。
世上无诸苦，林间只一餐。
尝闻南北教，所得比师难。
+++姚合
++++夏日书事寄丘亢处士
暑天难可度，岂复更持觞。
树里鸣蝉咽，宫中午漏长。
病夫心益躁，静者室应凉。
几欲相寻去，红尘满路旁。
+++姚合
++++秋中寄崔道士
贫居雀喧噪，况乃静巷陌。
夜眠睡不成，空庭闻露滴。
旁有一杯酒，欢然如对客。
月光久逾明，照得笔墨白。
平生志舒豁，难可似兹夕。
四肢得自便，虽劳不为役。
故人山中住，善治活身策。
五谷口不尝，比僧更闲寂。
我今暂得安，自谓脱幽戚。
君身长逍遥，日月争老得。
+++姚合
++++寄华州崔中丞
莲华峰下郡，仙洞亦难胜。
闾里苍苔水，虚空瀑布冰。
酒香和药熟，山峭过云登。
清净黎人泰，唯忧急诏征。
+++姚合
++++秋日书事，寄秘书窦少监
秋气日骚骚，星星双鬓毛。
凉天吟自远，清夜梦还高。
林下期同去，人间共是劳。
头巾何所直，且漉瓮头糟。
+++姚合
++++友人南游不回因寄
相思春树绿，千里亦依依。
鄠杜月频满，潇湘人不归。
桂花风畔落，烟草蝶双飞。
一别无消息，水南车迹稀。
+++姚合
++++早春山居寄城中知己
阳和潜发荡寒阴，便使川原景象深。
入户风泉声沥沥，当轩云岫影沉沉。
残云带雨轻飘雪，嫩柳含烟小绽金。
虽有眼前诗酒兴，邀游争得称闲心。
+++姚合
++++辞白宾客归后寄
千骑红旗不可攀，水头独立暮方还。
家人怪我浑如病，尊酒休倾笔砚间。
+++姚合
++++寄右史李定言（许浑集寄李定言律诗第二三联即此四句）
才归龙尾含鸡舌，更立螭头运兔毫。
阊阖欲开金漏尽，冕旒初坐御香高。
+++姚合
++++寄绛州李使君
独施清静化，千里管横汾。
黎庶应深感，朝廷亦细闻。
心期在黄老，家事是功勋。
物外须仙侣，人间要使君。
花多匀地落，山近满厅云。
戎客无因去，西看白日曛。
+++姚合
++++寄送卢拱秘书游魏州
太行山下路，荆棘昨来平。
一自开元后，今逢上客行。
地形吞北虏，人事接东京。
扫洒氛埃静，游从气概生。
蓟门春不艳，淇水暖还清。
看野风情远，寻花酒病成。
官闲身自在，诗逸语纵横。
车马回应晚，烟光满去程。
+++姚合
++++秋晚夜坐寄院中诸曹长
腰间垂印囊，白发未归乡。
还往应相责，朝昏亦自伤。
穷愁山影峭，独夜漏声长。
寂寞难成寐，寒灯侵晓光。
+++姚合
++++书怀寄友人
精心奉北宗，微宦在南宫。
举世劳为适，开门事不穷。
年来复几日，蝉去又鸣鸿。
衰疾谁人问，闲情与酒通。
四邻寒稍静，九陌夜方空。
老何山是，思归愚谷中。
+++姚合
++++寄无可上人
十二门中寺，诗僧寺独幽。
多年松色别，后夜磬声秋。
见世虑皆尽，来生事更修。
终须执瓶钵，相逐入牛头。
+++姚合
++++寄晖上人
日出月复没，悠悠昏与明。
修持经几劫，清净到今生。
林下知无相，人间苦是情。
终期逐师去，不拟老尘缨。
+++姚合
++++寄李干
寻常自怪诗无味，虽被人吟不喜闻。
见说与君同一格，数篇到火却休焚。
+++姚合
++++寄贾岛浪仙
悄悄掩门扉，穷窘自维絷。
世途已昧履，生计复乖缉。
疏我非常性，端峭尔孤立。
往还纵云久，贫蹇岂自习。
所居率荒野，宁似在京邑。
院落夕弥空，虫声雁相及。
衣巾半僧施，蔬药常自拾。
凛凛寝席单，翳翳灶烟湿。
颓篱里人度，败壁邻灯入。
晓思已暂舒，暮愁还更集。
风凄林叶萎，苔糁行径涩。
海峤誓同归，橡栗充朝给。
+++姚合
++++寄九华费冠卿
逍遥罾缴外，高鸟与潜鱼。
阙下无朝籍，林间有诏书。
夜眠青玉洞，晓饭白云蔬。
四海人空老，九华君独居。
此心谁复识，日与世情疏。
+++姚合
++++寄不疑上人
是法修行遍，方栖不二门。
随缘嫌寺著，见性觉经繁。
所叹身将老，始闻师一言。
尘沙千万劫，劫尽佛长存。
+++姚合
++++寄主客刘郎中
汉朝共许贾生贤，迁谪还应是宿缘。
仰德多时方会面，拜兄何暇更论年。
嵩山晴色来城里，洛水寒光出岸边。
清景早朝吟丽思，题诗应费益州笺。
+++姚合
++++寄周十七起居
冬冬九陌鼓声齐，百辟朝天马乱嘶。
月照浓霜寒更远，风吹红烛举还低。
官清立在金炉北，仗下归眠玉殿西。
莫笑老人多独出，晴山荒景觅诗题。
+++姚合
++++秋夜寄默然上人
霜月静幽居，闲吟梦觉初。
秋深夜迢递，年长意萧疏。
海上归难遂，人间事尽虚。
赖师方便语，渐得识真如。
+++姚合
++++寄王玄伯
夜归晓出满衣尘，转觉才名带累身。
莫觅旧来终日醉，世间杯酒属闲人。
+++姚合
++++寄山中友人
昨秋今复春，役役是非身。
海上无归路，城中作老人。
流年何处在，白日每朝新。
闻有长生术，将求未有因。
+++姚合
++++寄陕府内兄郭冏端公
蹇钝无大计，酷嗜进士名。
为文性不高，三年住西京。
相府执文柄，念其心专精。
薄艺不退辱，特列为门生。
事出自非意，喜常少于惊。
春榜四散飞，数日遍八纮。
眼始见花发，耳得闻鸟鸣。
免同去年春，兀兀聋与盲。
家寄河朔间，道路出陕城。
暌违逾十年，一会豁素诚。
同游山水穷，狂饮飞大觥。
起坐不相离，有若亲弟兄。
中外无亲疏，所算在其情。
久客贵优饶，一醉旧疾平。
家远归思切，风雨甚亦行。
到兹恋仁贤，淹滞一月程。
新诗忽见示，气逸言纵横。
缠绵意千里，骚雅文发明。
永昼吟不休，咽喉干无声。
羁贫重金玉，今日金玉轻。
+++姚合
++++寄题蔡州蒋亭兼简田使君
几岁乱军里，蒋亭名不销。
无人知旧径，有药长新苗。
树宿山禽静，池通野水遥。
何因同此醉，永望思萧条。
+++姚合
++++山居寄友人
独在山阿里，朝朝遂性情。
晓泉和雨落，秋草上阶生。
因客始沽酒，借书方到城。
诗情聊自遣，不是趁声名。
+++姚合
++++寄崔之仁山人
不得之仁消息久，秋来体色复何如。
苦将杯酒判身病，狂作文章信手书。
官职卑微从客笑，性灵闲野向钱疏。
几时身计浑无事，拣取深山一处居。
+++姚合
++++寄主客刘员外（禹锡）
蝉稀虫唧唧，露重思悠悠。
静者多便夜，豪家不见秋。
同归方欲就，微恙几时瘳。
今日沧江上，何人理钓舟。
+++姚合
++++山中寄友人
路岐何渺邈，在客易蹉跎。
却是去家远，因循住日多。
几看春草绿，又见塞鸿过。
未有进身处，忍教抛薜萝。
+++姚合
++++寄友人
日暮掩重扉，抽簪复解衣。
漏声林下静，萤色月中微。
秋霁露华结，夜深人语稀。
殷勤故山路，谁与我同归。
+++姚合
++++寄李馀卧疾
穷节弥惨栗，我讵自云乐。
伊人婴疾恙，所对唯苦药。
寂寞行稍稀，清羸餐自薄。
幽斋外浮事，梦寐亦简略。
雪户掩复明，风帘卷还落。
方持数杯酒，勉子同斟酌。
+++姚合
++++寄白石师（师无名，常居白石谷中，因为号）
白石师何在，师禅白石中。
无情云可比，不食鸟难同。
屦下苍苔雪，龛前瀑布风。
相寻未有计，只是礼虚空。
+++姚合
++++寄贾岛
疏拙只如此，此身谁与同。
高情向酒上，无事在山中。
渐老病难理，久贫吟益空。
赖君时访宿，不避北斋风。
+++姚合
++++寄默然上人
晨餐夜复眠，日与月相连。
天下谁无病，人间乐是禅。
几生通佛性，一室但香烟。
结得无为社，还应有宿缘。
+++姚合
++++寄不出院僧
不行门外地，斋戒得清真。
长食施来饭，深居锁定身。
朝昏常傍佛，起坐省逢人。
非独心常净，衣无一点尘。
+++姚合
++++万年县中雨夜会宿寄皇甫甸
县斋还寂寞，夕雨洗苍苔。
清气灯微润，寒声竹共来。
虫移上阶近，客起到门回。
想得吟诗处，唯应对酒杯。
+++姚合
++++寄旧山隐者
别君须臾间，历日两度新。
念彼白日长，复值人事并。
未改当时居，心事如野云。
朝朝恣行坐，百事都不闻。
奈何道未尽，出山最艰辛。
奔走衢路间，四枝不属身。
名在进士场，笔毫争等伦。
我性本朴直，词理安得文。
纵然自称心，又不合众人。
以此名字低，不如风中尘。
昨逢卖药客，云是居山邻。
说君忆我心，憔悴其形神。
昔是同枝鸟，今作万里分。
万里亦未遥，喧静终难群。
+++姚合
++++新居秋夕寄李廓
羁滞多共趣，屡屡同室眠。
稍暇更访诣，宁唯候招延。
愧君备蔬药，识我性所便。
罢吏童仆去，洒扫或自专。
古巷人易息，疏迥自江边。
幸当中秋夕，复此无云天。
月华更漏清，露叶光彩鲜。
四邻亦悄悄，中怀益缠绵。
兹境罕能致，居闲得弥偏。
数杯罢复饮，共想山中年。
+++姚合
++++赠卢大夫将军
将军身在城，讵得虏尘清。
酿酒邀闲客，吟诗直禁营。
苍鹰春不下，战马夜空鸣。
碣石应无业，皇州独有名。
上山嫌髀重，拔剑叹衣生。
公议今如此，登坛到即行。
+++姚合
++++赠供奉僧次融
会解如来意，僧家独有君。
开经对天子，骑马过声闻。
本寺远于日，新诗高似云。
热时吟一句，凉冷胜秋分。
+++姚合
++++赠王尊师
先生自说瀛洲路，多在青松白石间。
海岸夜中常见日，仙宫深处却无山。
犬随鹤去游诸洞，龙作人来问大还。
今日偶闻尘外事，朝簪未掷复何颜。
+++姚合
++++赠常州院僧
一住毗陵寺，师应只信缘。
院贫人施食，窗静鸟窥禅。
古磬声难尽，秋灯色更鲜。
仍闻开讲日，湖上少鱼船。
+++姚合
++++赠卢沙弥小师
怕见世间事，削头披佛衣。
年小未受戒，会解如老师。
天与出家肠，一食斋不饥。
麻履踏雪路，与马不肯骑。
嫌我身腥膻，似我见戎夷。
彼此见会异，对面成别离。
我师文宣王，立教垂书诗。
但全仁义心，自然便慈悲。
两教大体同，无处辨是非。
莫以衣服别，到头不相知。
+++姚合
++++赠张籍太祝
绝妙江南曲，凄凉怨女诗。
风无手敌，新语是人知。
飞动应由格，功夫过却奇。
麟台添集卷，乐府换歌词。
李白应先拜，刘祯必自疑。
贫须君子救，病合国家医。
野客开山借，邻僧与米炊。
甘贫辞聘币，依选受官资。
多见愁连晓，稀闻债尽时。
圣朝文物盛，太祝独低眉。
+++姚合
++++赠丘郎中
绕篱栽杏种黄精，晓侍炉烟暮出城。
万事将身求总易，学君难得是长生。
+++姚合
++++赠王建司马
久向空门隐，交亲亦不知。
文高轻古意，官冷似前资。
老觉僧斋健，贫还酒债迟。
仙方小字写，行坐把相随。
+++姚合
++++赠任士曹
宪皇十一祀，共得春闱书。
道直淹曹掾，命通侍玉除。
浮生年月促，九陌笑言疏。
何计同归去，沧江有弊庐。
+++姚合
++++赠刘叉
自君离海上，垂钓更何人。
独宿空堂雨，闲行九陌尘。
避时曾变姓，救难似嫌身。
何处相期宿，咸阳酒市春。
+++姚合
++++赠僧绍明
西方清净路，此路出何门。
见说师知处，从来佛不言。
今生多病恼，自晓至黄昏。
唯寐方无事，那堪梦亦喧。
+++姚合
++++赠张质山人
先生居处僻，荆棘与墙齐。
酒好宁论价，诗狂不著题。
烧成度世药，踏尽上山梯。
懒听闲人语，争如谷鸟啼。
+++姚合
++++赠少室山麻襦僧
只辫麻为衲，此中经几春。
庵前多猛兽，径小绝行人。
泉近濆瓶履，山深少垢尘。
想师正法指，喻我独迷津。
+++姚合
++++赠王山人
贤哲论独诞，吾宗次定今。
诗吟天地广，觉印果因深。
教演归恭敬，名标中外钦。
既能施六度，了悟达双林。
+++姚合
++++赠终南山傅山人
七十未成事，终南苍鬓翁。
老来诗兴苦，贫去酒肠空。
蟠蛰身仍病，鹏抟力未通。
已无烧药本，唯有著书功。
白马时何晚，青龙岁欲终。
生涯枯叶下，家口乱云中。
潭静鱼惊水，天晴鹤唳风。
悲君还姓傅，独不梦高宗。
+++姚合
++++使两浙赠罗隐
平日时风好涕流，谗书虽盛一名休。
寰区叹屈瞻天问，夷貊闻诗过海求。
向夕便思青琐拜，近年寻伴赤松游。
何当世祖从人望，早以公台命卓侯。

++中卷四百九十八
  
+++姚合
++++闲居遣怀十首
身外无徭役，开门百事闲。
倚松听唳鹤，策杖望秋山。
萍任连池绿，苔从匝地斑。
料无车马客，何必扫柴关。
闲卧销长日，亲朋笑我疏。
诗篇随分有，人事度年无。
情性僻难改，愁怀酒为除。
谁能思此计，空备满床书。
白日逍遥过，看山复绕池。
展书寻古事，翻卷改新诗。
赊酒风前酌，留僧竹里棋。
同人笑相问，羡我足闲时。
好景时牵目，茅斋兴有馀。
远山经雨后，庭树得秋初。
道侣怜栽药，高人笑养鱼。
优游随本性，甘被弃慵疏。
永日厨烟绝，何曾暂废吟。
闲时随思缉，小酒恣情斟。
看月嫌松密，垂纶爱水深。
世间多少事，无事可关心。
一生能几日，愁恨也无端。
遇酒酕醄饮，逢花烂熳看。
青云非失路，白发未相干。
以此多携解，将心但自宽。
万事徒纷扰，难关枕上身。
朗吟销白日，沈醉度青春。
演步怜山近，闲眠厌客频。
市朝曾不到，长免满衣尘。
野性多疏惰，幽栖更称情。
独行看影笑，闲坐弄琴声。
懒拜腰肢硬，慵趋礼乐生。
业文随日遣，不是为求名。
生计甘寥落，高名愧自由。
惯无身外事，不信世间愁。
好酒盈杯酌，闲诗任笔酬。
凉风从入户，云水更宜秋。
拙直难和洽，从人笑掩关。
不能行户外，宁解走尘间。
被酒长酣思，无愁可上颜。
何言归去事，著处是青山。
+++姚合
++++武功县中作三十首（一作武功县闲居）
县去帝城远，为官与隐齐。
马随山鹿放，鸡杂野禽栖。
绕舍惟藤架，侵阶是药畦。
更师嵇叔夜，不拟作书题。
方拙天然性，为官是事疏。
惟寻向山路，不寄入城书。
因病多收药，缘餐学钓鱼。
养身成好事，此外更空虚。
微官如马足，只是在泥尘。
到处贫随我，终年老趁人。
簿书销眼力，杯酒耗心神。
早作归休计，深居养此身。
簿书多不会，薄俸亦难销。
醉卧慵开眼，闲行懒系腰。
移花兼蝶至，买石得云饶。
且自心中乐，从他笑寂寥。
晓钟惊睡觉，事事便相关。
小市柴薪贵，贫家砧杵闲。
读书多旋忘，赊酒数空还。
长羡刘伶辈，高眠出世间。
性疏常爱卧，亲故笑悠悠。
纵出多携枕，因衙始裹头。
上山方觉老，过寺暂忘愁。
三考千馀日，低腰不拟休。
客至皆相笑，诗书满卧床。
爱闲求病假，因醉弃官方。
鬓发寒唯短，衣衫瘦渐长。
自嫌多检束，不似旧来狂。
一日看除目，终年损道心。
山宜冲雪上，诗好带风吟。
野客嫌知印，家人笑买琴。
只应随分过，已是错弥深。
邻里皆相爱，门开数见过。
秋凉送客远，夜静咏诗多。
就架题书目，寻栏记药窠。
到官无别事，种得满庭莎。
穷达天应与，人间事莫论。
微官长似客，远县岂胜村。
竟日多无食，连宵不闭门。
心调笔砚，唯写五千言。
县僻仍牢落，游人到便回。
路当边地去，村入郭门来。
酒户愁偏长，诗情病不开。
可曾衙小吏，恐谓踏青苔。
自下青山路，三年著绿衣。
官卑食肉僭，才短事人非。
野客教长醉，高僧劝早归。
不知何计是，免与本心违。
月出方能起，庭前看种莎。
吏来山鸟散，酒熟野人过。
岐路荒城少，烟霞远岫多。
同官数相引，下马上西坡。
作吏荒城里，穷愁欲不胜。
病多唯识药，年老渐亲僧。
梦觉空堂月，诗成满砚冰。
故人多得路，寂寞不相称。
谁念东山客，栖栖守印床。
何年得事尽，终日逐人忙。
醉卧谁知叫，闲书不著行。
间长检束，与此岂相当。
朝朝眉不展，多病怕逢迎。
引水远通涧，垒山高过城。
秋灯照树色，寒雨落池声。
好是吟诗夜，披衣坐到明。
簿籍谁能问，风寒趁早眠。
每旬常乞假，隔月探支钱。
还往嫌诗僻，亲情怪酒颠。
谋身须上计，终久是归田。
闭门风雨里，落叶与阶齐。
野客嫌杯小，山翁喜枕低。
听琴知道性，寻药得诗题。
谁更能骑马，闲行只杖藜。
腥膻都不食，稍稍觉神清。
夜犬因风吠，邻鸡带雨鸣。
守官常卧病，学道别称名。
小有洞中路，谁能引我行。
宦名浑不计，酒熟且开封。
晴月销灯色，寒天挫笔锋。
惊禽时并起，闲客数相逢。
旧国萧条思，青山隔几重。
假日多无事，谁知我独忙。
移山入县宅，种竹上城墙。
惊蝶遗花蕊，游蜂带蜜香。
唯愁明早出，端坐吏人旁。
门外青山路，因循自不归。
养生宜县僻，说品喜官微。
净爱山僧饭，闲披野客衣。
谁怜幽谷鸟，不解入城飞。
一官无限日，愁闷欲何如。
扫舍惊巢燕，寻方落壁鱼。
从僧乞净水，凭客报闲书。
白发谁能镊，年来四十馀。
朝朝门不闭，长似在山时。
宾客抽书读，儿童斫竹骑。
久贫还易老，多病懒能医。
道友应相怪，休官日已迟。
戚戚常无思，循资格上官。
闲人得事晚，常骨觅仙难。
醉卧疑身病，贫居觉道宽。
新诗久不写，自算少人看。
漫作容身计，今知拙有馀。
青衫迎驿使，白发忆山居。
道友怜蔬食，吏人嫌草书。
须为长久事，归去自耕锄。
主印三年坐，山居百事休。
焚香开敕库，踏月上城楼。
饮酒多成病，吟诗易长愁。
殷勤问渔者，暂借手中钩。
长忆青山下，深居遂性情。
垒阶溪石净，烧竹灶烟轻。
点笔图云势，弹琴学鸟声。
今朝知县印，梦里百忧生。
自知狂僻性，吏事固相疏。
只是看山立，无嫌出县居。
印朱沾墨砚，户籍杂经书。
月俸寻常请，无妨乏斗储。
作吏无能事，为文旧致功。
诗标八病外，心落百忧中。
拜别登朝客，归依炼药翁。
不知还往内，谁与此心同。
+++姚合
++++罢武功县将入城
乍抛衫笏觉身轻，依旧还称学道名。
欲泥山僧分屋住，羞从野老借牛耕。
妻儿尽怕为逋客，亲故相邀遣到城。
无奈同官珍重意，几回临路却休行。
青衫脱下便狂歌，种薤栽莎劚古坡。
野客相逢添酒病，春山暂上著诗魔。
亦知官罢贫还甚，且喜闲来睡得多。
欲与九衢亲故别，明朝拄杖始经过。
+++姚合
++++秋日闲居二首
九陌宅重重，何门怜此翁。
荒庭唯菊茂，幽径与山通。
落叶带衣上，闲云来酒中。
此心谁得见，林下鹿应同。
先忆花时节，家山听更归。
爱诗看古集，忆酒典寒衣。
睡少身还健，愁多食不肥。
自怜疏懒性，无事出门稀。
+++姚合
++++闲居晚夏
闲居无事扰，旧病亦多痊。
选字诗中老，看山屋外眠。
片霞侵落日，繁叶咽鸣蝉。
对此心还乐，谁知乏酒钱。
+++姚合
++++闲居
不自识疏鄙，终年住在城。
过门无马迹，满宅是蝉声。
带病吟虽苦，休官梦已清。
何当学禅观，依止古先生。
+++姚合
++++街西居三首
受得山野性，住城多事违。
青山在宅南，回首东西稀。
浅浅一井泉，数家同汲之。
独我恶水浊，凿井庭之陲。
自凿还自饮，亦为众所非。
吁嗟世间事，洁身诚难为。
日出穷巷喜，温然胜重衣。
重衣岂不暖，所暖人不齐。
兀兀复行行，不离阶与墀。
丈夫非马蹄，安得知路岐。
穷贱餐茹薄，兴与养性宜。
乃知长生术，豪贵难得之。
+++姚合
++++闲居遣兴
终年城里住，门户似山林。
客怪身名晚，妻嫌酒病深。
写方多识药，失谱废弹琴。
文字非经济，空虚用破心。
+++姚合
++++庄居即事
休看小字大书名，向日持经眼却明。
时过无心求富贵，身闲不梦见公卿。
因寻岳寺荤辛断，自到王城礼数生。
斜月照床新睡觉，西风半夜鹤来声。
+++姚合
++++亲仁里居
三年赁舍亲仁里，寂寞何曾似在城。
饮酒自缘防冷病，寻人多是为闲行。
轩车无路通门巷，亲友因诗道姓名。
自别青山归未得，羡君长听石泉声。
+++姚合
++++庄居野行
客行野田间，比屋皆闭户。
借问屋中人，尽去作商贾。
官家不税商，税农服作苦。
居人尽东西，道路侵垄亩。
采玉上山颠，探珠入水府。
边兵索衣食，此物同泥土。
古来一人耕，三人食犹饥。
如今千万家，无一把锄犁。
我仓常空虚，我田生蒺藜。
上天不雨粟，何由活烝黎。
+++姚合
++++春日闲居
居止日萧条，庭前唯药苗。
身闲眠自久，眼荖视还遥。
檐燕酬莺语，邻花杂絮飘。
客来无酒饮，搔首掷空瓢。
+++姚合
++++独居
深闭柴门长不出，功夫自课少闲时。
翻音免问他人字，覆局何劳对手棋。
生计如云无定所，穷愁似影每相随。
到头归向青山是，尘路茫茫欲告谁。
+++姚合
++++早春闲居
寂寞日何为，闲居春色迟。
惊风起庭雪，寒雨长檐澌。
强饮樽中酒，嘲山世外诗。
此生仍且在，难与老相离。
+++姚合
++++原上新居（一作王建诗）
秋来梨果熟，行哭小儿饥。
邻富鸡长往，庄贫客渐稀。
借牛耕地晚，卖树纳钱迟。
墙下当官道，依前夹竹篱。
+++姚合
++++将归山
野人惯去山中住，自到城来闷不胜。
宫树蝉声多却乐，侯门月色少于灯。
饥来唯拟重餐药，归去还应只别僧。
闻道旧溪茆屋畔，春风新上数枝藤。
+++姚合
++++山中述怀
为客久未归，寒山独掩扉。
晓来山鸟散，雨过杏花稀。
天远云空积，溪深水自微。
此情对春色，尽醉欲忘机。
+++姚合
++++偶然书怀
十年通籍入金门，自愧名微枉搢绅。
炼得丹砂疑不食，从兹白发日相亲。
家山迢递归无路，杯酒稀疏病到身。
汉有冯唐唐有我，老为郎吏更何人。
+++姚合
++++客舍有怀
旅人无事喜，终日思悠悠。
逢酒嫌杯浅，寻书怕字稠。
贫来许钱圣，梦觉见身愁。
寂寞中林下，饥鹰望到秋。
+++姚合
++++及第后夜中书事
夜睡常惊起，春光属野夫。
新衔添一字，旧友逊前途。
喜过还疑梦，狂来不似儒。
爱花持烛看，忆酒犯街沽。
天上名应定，人间盛更无。
报恩丞相閤，何啻杀微躯。
+++姚合
++++偶题
年年九陌看春还，旧隐空劳梦寐间。
迟日逍遥芸草长，圣朝清净谏臣闲。
偶逢游客同倾酒，自有前驺耻见山。
道侣书来相责诮，朝朝欲报作何颜。
+++姚合
++++感时
忆昔未出身，索寞无精神。
逢人话天命，自贱如埃尘。
君今才出身，飒爽鞍马春。
逢人话天命，自重如千钧。
信涉名利道，举动皆丧真。
君今自世情，何况天下人。
+++姚合
++++忆山
闲处无人到，乖疏称野情。
日高搔首起，林下散衣行。
泉引窗前过，云看石罅生。
别来愁欲老，虚负出山名。
+++姚合
++++客游旅怀
客行无定止，终日路岐间。
马为赊来贵，僮缘借得顽。
诗书愁触雨，店舍喜逢山。
旧业嵩阳下，三年未得还。
+++姚合
++++迎春
半年留醉待花开，晓去迎春夜始回。
风暖慢行寻曲水，天晴远望立高台。
亦知无处将诗请，唯得终朝把酒催。
今日柳条全弄色，游人相伴看春来。
+++姚合
++++游春十二首
正月一日后，寻春更不眠。
自知还近僻，众说过于颠。
看水宁依路，登山欲到天。
悠悠芳思起，多是晚风前。
官卑长少事，县僻又无城。
未晓冲寒起，迎春忍病行。
树枝风掉软，菜甲土浮轻。
好个林间鹊，今朝足喜声。
诗酒相牵引，朝朝思不穷。
苔痕雪水里，春色竹烟中。
迎雨缘池草，摧花倚树风。
书非名利事，爱此少人同。
尘中主印吏，谁遣有高情。
趁暖檐前坐，寻芳树底行。
土融凝墅色，冰败满池声。
渐觉春相泥，朝来睡不轻。
疏顽无异事，随例但添年。
旧历藏深箧，新衣薄絮绵。
暖风浑酒色，晴日畅琴弦。
同伴无辞困，游春贵在先。
看春长不足，岂更觉身劳。
寺里花枝净，山中水色高。
嫩云轻似絮，新草细如毛。
并起诗人思，还应费笔毫。
悠悠小县吏，憔悴入新年。
远思遭诗恼，闲情被酒牵。
恋花林下饮，爱草野中眠。
疏懒今成性，谁人肯更怜。
处处春光遍，游人亦不稀。
向阳倾冷酒，看影试新衣。
嫩树行移长，幽禽语旋飞。
同来皆去尽，冲夜独吟归。
朝朝看春色，春色似相怜。
酒醒莺啼里，诗成蝶舞前。
摘花盈手露，折竹满庭烟。
亲故多相笑，疏狂似少年。
卑官还不恶，行止得逍遥。
晴野花侵路，春陂水上桥。
尘埃生暖色，药草长新苗。
看却烟光散，狂风处处飘。
身被春光引，经时更不归。
嚼花香满口，书竹粉黏衣。
弄日莺狂语，迎风蝶倒飞。
自知疏懒性，得事亦应稀。
晓脱青衫出，闲行气味长。
一瓶春酒色，数顷野花香。
朝客闻应羡，山僧见亦狂。
不将僮仆去，恐为损风光。
+++姚合
++++赏春
闲人只是爱春光，迎得春来喜欲狂。
买酒怕迟教走马，看花嫌远自移床。
娇莺语足方离树，戏蝶飞高始过墙。
颠倒醉眠三数日，人间百事不思量。
+++姚合
++++春日即事
春来眠不得，谁复念生涯。
夜听四邻乐，朝寻九陌花。
轻烟浮草色，微雨濯年华。
乞假非关病，朝衣在酒家。
+++姚合
++++春日江次
野步出茆斋，闲行坐石台。
久悲乡路远，犹喜杏花开。
鸥鹭皆飞去，帆樯何处来。
因凝千里目，落日尚徘徊。
+++姚合
++++扬州春词三首
广陵寒食天，无雾复无烟。
暖日凝花柳，春风散管弦。
园林多是宅，车马少于船。
莫唤游人住，游人困不眠。
满郭是春光，街衢土亦香。
竹风轻履舄，花露腻衣裳。
谷鸟鸣还艳，山夫到更狂。
可怜游赏地，炀帝国倾亡。
江北烟光里，淮南胜事多。
市鄽持烛入，邻里漾船过。
有地惟栽竹，无家不养鹅。
春风荡城郭，满耳是笙歌。
+++姚合
++++寒食二首（一作张籍诗）
今朝一百五，出户雨初晴。
舞爱双飞蝶，歌闻百啭莺。
江深青草岸，花满白云城。
为政多孱懦，应无酷吏名。
出城烟火少，况复是今朝。
闲坐将谁语，临觞只自谣。
阶前春藓遍，衣上落花飘。
伎乐州人戏，使君心寂寥。
+++姚合
++++暮春书事
穷巷少芳菲，苍苔一径微。
酒醒闻客别，年长送春归。
宿愿眠云峤，浮名系锁闱。
未因丞相庇，难得脱朝衣。
+++姚合
++++春晚雨中
寂寂春将老，闲人强自欢。
迎风莺语涩，带雨蝶飞难。
傍砌木初长，眠花景渐阑。
临轩平目望，情思若为宽。
+++姚合
++++送春
昨迎今复送，来晚去逡巡。
芳尽空繁树，愁多独病身。
静思倾酒懒，闲望上楼频。
为向春风道，明年早报春。
+++姚合
++++别春
留春不得被春欺，春若无情遣泥谁。
寂寞自疑生冷病，凄凉还似别亲知。
随风未辨归何处，浇酒唯求住少时。
一去近当三百日，从朝至夜是相思。
+++姚合
++++夏夜
闲斋深夜静，独坐又闲行。
密树月笼影，疏篱水隔声。
断猿时叫谷，栖鸟每摇柽。
寂寞求名士，谁知此夕情。
+++姚合
++++秋日有怀
秋来不复眠，但觉思悠然。
菊色欲经露，虫声渐替蝉。
诗情生酒里，心事在山边。
旧里无因到，西风又一年。
+++姚合
++++秋夕遣怀
昨宵白露下，秋气满山城。
风劲衣巾脆，窗虚笔墨轻。
临书爱真迹，避酒怕狂名。
只拟随麋鹿，悠悠过一生。
+++姚合
++++秋中夜坐
疏散永无事，不眠常夜分。
月中松露滴，风引鹤同闻。
+++姚合
++++同卫尉崔少卿九月六日饮
酒熟菊还芳，花飘盏亦香。
与君先一醉，举世待重阳。
风色初晴利，虫声向晚长。
此时如不饮，心事亦应伤。
+++姚合
++++九日忆砚山旧居
帝里闲人少，谁同把酒杯。
砚山篱下菊，今日几枝开。
晓角惊眠起，秋风引病来。
长年归思切，更值雁声催。
+++姚合
++++秋晚江次
萧萧晚景寒，独立望江壖。
沙渚几行雁，风湾一只船。
落霞澄返照，孤屿隔微烟。
极目思无尽，乡心到眼前。
+++姚合
++++除夜二首
衰残归未遂，寂寞此宵情。
旧国当千里，新年隔数更。
寒犹近北峭，风渐向东生。
谁见长安陌，晨钟度火城。
殷勤惜此夜，此夜在逡巡。
烛尽年还别，鸡鸣老更新。
傩声方去疫，酒色已迎春。
明日持杯处，谁为最后人。
+++姚合
++++晦日送穷三首
年年到此日，沥酒拜街中。
万户千门看，无人不送穷。
送穷穷不去，相泥欲何为。
今日官家宅，淹留又几时。
古人皆恨别，此别恨消魂。
只是空相送，年年不出门。
+++姚合
++++咏云
霭霭纷纷不可穷，戛笙歌处尽随龙。
来依银汉一千里，归傍巫山十二峰。
呈瑞每闻开丽色，避风仍见挂乔松。
怜君翠染双蝉鬓，镜里朝朝近玉容。
+++姚合
++++咏雪
愁云残腊下阳台，混却乾坤六出开。
与月交光呈瑞色，共花争艳傍寒梅。
飞随郢客歌声远，散逐宫娥舞袖回。
其那知音不相见，剡溪乘兴为君来。
+++姚合
++++郡中对雪
霏微著草树，渐布与阶平。
远近如空色，飘飏无落声。
飞鸦疑翅重，去马觉蹄轻。
遥想故山下，樵夫应滞行。
+++姚合
++++对月
银轮玉兔向东流，莹净三更正好游。
一片黑云何处起，皂罗笼却水精球。
+++姚合
++++八月十五夜看月
亭亭千万里，三五复秋中。
此夕光应绝，常时思不同。
九霄微有露，四海静无风。
惆怅逡巡别，谁能看碧空。
+++姚合
++++赋月华临静夜
长空埃壒灭，皎皎月华临。
色正秋将半，光鲜夜自深。
九霄晴更彻，四野气难侵。
静照遥山出，孤明列宿沉。
高人应不寐，惊鹊复何心。
漏尽东方晓，佳期何处寻。
+++姚合
++++酬任畴协律夏中苦雨见寄
银汉波澜溢，经旬雨未休。
细听宜隔牖，远望忆高楼。
风急飘还断，云低落更稠。
走童惊掣电，饥鸟啄浮沤。
丝网张空际，蛛绳续瓦沟。
青蛙多入户，潢潦欲胜舟。
雷怒疑山破，池浑似土流。
灰人漫禳厌，水马恣沈浮。
广陌应翻浪，贫居恐作湫。
阳精藏不耀，阴气盛难收。
远色重林暮，繁声四壁秋。
望晴思见日，防冷欲披裘。
枕润眠还懒，车羸出转忧。
散空烟漠漠，迸溜竹修修。
树暗蝉吟咽，巢倾燕语愁。
琴书凉簟净，灯烛夜窗幽。
天下那能向，龙边岂易求。
湿烟凝灶额，荒草覆墙头。
酒思凄方罢，诗情耿始抽。
下床先仗屐，汲井恐飘瓯。
危坐徒相忆，佳期未有由。
劳君寄新什，终日不能酬。
+++姚合
++++和座主相公雨中作
清气润华屋，东风吹雨匀。
花低惊艳重，竹净觉声真。
山际凝如雾，云中散似尘。
萧萧下碧落，点点救生民。
缓洒雷霆细，微沾瓦砾新。
诗成难继和，造化笔通神。
+++姚合
++++恶神行雨
凶神扇𥳽恶神行，汹涌挨排白雾生。
风击水凹波扑凸，雨漴山口地嵌坑。
龙喷黑气翻腾滚，鬼掣红光劈划揁。
哮吼忽雷声揭石，满天啾唧闹轰轰。
+++姚合
++++苦雨
江昏山半晴，南阻绝人行。
葭菼连云色，松杉共雨声。
早秋仍燕舞，深夜更鼍鸣。
为报迷津客，讹言未可轻。

++中卷四百九十九
  
+++姚合
++++题凤翔西郭新亭
西郭尘埃外，新亭制度奇。
地形当要处，人力是闲时。
结构方殊绝，高低更合宜。
栋梁清俸买，松竹远山移。
佛寺幽难敌，仙家景可追。
良工惭巧尽，上客恨逢迟。
两面寒波涨，当前软柳垂。
清虚宜月入，凉冷胜风吹。
宴赏军容静，登临妓乐随。
鱼龙听弦管，凫鹤识旌旗。
泛鹢春流阔，飞觞白日欹。
闲花长在户，嫩藓乍缘墀。
永望情无极，频来困不辞。
云峰晴转翠，烟树晓逾滋。
向野惟贪静，临空遽觉危。
行人如不到，游乐更何为。
+++姚合
++++题金州西园九首 江榭
亭亭白云榭，下有清江流。
见江不得亲，不如波上鸥。
有榭江可见，无榭无双眸。
+++姚合
++++题金州西园九首 药堂
僮仆不到阈，双扉常自关。
四壁画远水，堂前耸秋山。
时闻有仙鼠，窃药檐隙间。
+++姚合
++++题金州西园九首 草阁
编草覆柏椽，轩扉皆竹织。
閤成似僧居，学僧居未得。
有时公府劳，还复来此息。
+++姚合
++++题金州西园九首 松坛
盘盘松上盖，下覆青石坛。
月中零露垂，日出露尚漙。
山翁称绝境，海桥无所观。
+++姚合
++++题金州西园九首 葼径
药院径亦高，往来踏葼影。
方当繁暑日，草屩微微冷。
爱此不能行，折薪坐煎茗。
+++姚合
++++题金州西园九首 垣竹
种竹爱庭际，亦以资玩赏。
穷秋雨萧条，但见墙垣长。
宣尼高数仞，固应非土壤。
+++姚合
++++题金州西园九首 石庭
布石满山庭，磷磷洁还清。
幽人常履此，月下屐齿鸣。
药草枝叶动，似向山中生。
+++姚合
++++题金州西园九首 莓苔
茅堂阶岂高，数寸是苔藓。
只恐秋雨中，窗户亦不溅。
眼前无此物，我情何由遣。
+++姚合
++++题金州西园九首 芭蕉屏
芭蕉丛丛生，月照参差影。
数叶大如墙，作我门之屏。
稍稍闻见稀，耳目得安静。
+++姚合
++++杏溪十首 杏溪
桃花四散飞，桃子压枝垂。
寂寂青阴里，幽人举步迟。
殷勤念此径，我去复来谁。
+++姚合
++++杏溪十首 莲塘
方塘菡萏高，繁艳相照耀。
幽人夜眠起，忽疑野中烧。
晓寻不知休，白石岸亦峭。
+++姚合
++++杏溪十首 架水藤
濛濛紫花藤，下复清溪水。
若遣随波流，不如风飘起。
风飘或近堤，随波千万里。
+++姚合
++++杏溪十首 石潭
晓向潭上行，夕就潭边宿。
清冷无波澜，潎潎鱼相逐。
钓翁坐不起，见我往来熟。
+++姚合
++++杏溪十首 溪路
此路何潇洒，永无公卿迹。
日日多往来，藜杖与桑屐。
路边何所有，磊磊青渌石。
+++姚合
++++杏溪十首 望江峰
念昔有此峰，在彼江陵先。
举世未能知，愚亦望同贤。
我来心益闷，欲上天公笺。
+++姚合
++++杏溪十首 杏水
不与江水接，自出林中央。
穿花复远水，一山闻杏香。
我来持茗瓯，日屡此来尝。
+++姚合
++++杏溪十首 渚上竹
叶叶新春筠，下复清浅流。
微风屡此来，决决复修修。
诗人月下吟，月堕吟不休。
+++姚合
++++杏溪十首 枫林堰
森森枫树林，护此石门堰。
杏堤数里馀，枫影覆亦遍。
鸬鹚与钓童，质异同所愿。
+++姚合
++++杏溪十首 石濑
散漫复潺湲，半砂半和石。
清风波亦无，历历鱼可搦。
我来亦屡久，归路常日夕。
+++姚合
++++陕下厉玄侍御宅五题 濯缨溪
旧山宁要去，此有濯缨泉。
晓景松枝覆，秋光月色连。
行寻屐齿尽，坐对角巾偏。
寂寂幽栖处，无妨请俸钱。
+++姚合
++++陕下厉玄侍御宅五题 垂钓亭
由钓起茅亭，柴扉复竹楹。
波清见丝影，坐久识鱼情。
白鸟依窗宿，青蒲傍砌生。
欲同渔父舍，须自减逢迎。
+++姚合
++++陕下厉玄侍御宅五题 吟诗岛
幽岛藓层层，诗人日日登。
坐危石是榻，吟冷唾成冰。
静对唯秋水，同来但老僧。
竹枝题字处，小篆复谁能。
+++姚合
++++陕下厉玄侍御宅五题 竹里径
微径婵娟里，唯闻静者知。
迹深苔长处，步狭笋生时。
高是连幽树，穷应到曲池。
纱巾灵寿杖，行乐复相宜。
+++姚合
++++陕下厉玄侍御宅五题 泛觞泉
不上酒家楼，池边日献酬。
杯来转巴字，客坐绕方流。
酹滴苔纹断，泉连石岸秋。
若能山下置，岁晚愿同游。
+++姚合
++++题僧院引泉
泉眼高千尺，山僧取得归。
架空横竹引，凿石透渠飞。
洗药溪流浊，浇花雨力微。
朝昏长绕看，护惜似持衣。
+++姚合
++++题家园新池
数日自穿池，引泉来近陂。
寻渠通咽处，绕岸待清时。
深好求鱼养，闲堪与鹤期。
幽声听难尽，入夜睡常迟。
+++姚合
++++咏盆池
浮萍重叠水团圆，客绕千遭屐齿痕。
莫惊池里寻常满，一井清泉是上源。
+++姚合
++++买太湖石
我尝游太湖，爱石青嵯峨。
波澜取不得，自后长咨嗟。
奇哉卖石翁，不傍豪贵家。
负石听苦吟，虽贫亦来过。
贵我辨识精，取价复不多。
比之昔所见，珍怪颇更加。
背面淙注痕，孔隙若琢磨。
水称至柔物，湖乃生壮波。
或云此天生，嵌空亦非他。
气质偶不合，如地生江河。
置之书房前，晓雾常纷罗。
碧光入四邻，墙壁难蔽遮。
客来谓我宅，忽若岩之阿。
+++姚合
++++天竺寺殿前立石
补天残片女娲抛，扑落禅门压地坳。
霹雳划深龙旧攫，屈槃痕浅虎新抓。
苔黏月眼风挑剔，尘结云头雨磕敲。
秋至莫言长矻立，春来自有薜萝交。
+++姚合
++++杭州观潮
楼有章亭号，涛来自古今。
势连沧海阔，色比白云深。
怒雪驱寒气，狂雷散大音。
浪高风更起，波急石难沈。
鸟惧多遥过，龙惊不敢吟。
坳如开玉穴，危似走琼岑。
但褫千人魄，那知伍相心。
岸摧连古道，洲涨踣丛林。
跳沫山皆湿，当江日半阴。
天然与禹凿，此理遣谁寻。
+++姚合
++++题李频新居
赁居求贱处，深僻任人嫌。
盖地花如绣，当门竹胜帘。
劝僧尝药酒，教仆辨书签。
庭际山宜小，休令著石添。
+++姚合
++++寄题纵上人院
营营是与非，前乐后还悲。
今世已如此，他生愿似师。
禅房空旦暮，画壁半陈隋。
绕径苍苔迹，幽人来是谁。
+++姚合
++++题山寺
千重山崦里，楼阁影参差。
未暇寻僧院，先看置寺碑。
竹深行渐暗，石稳坐多时。
塔虫蛇善，阴廊鸟雀痴。
云开上界近，泉落下方迟。
为爱青桐叶，因题满树诗。
+++姚合
++++题贞女祠
此女骨为土，贞名不可移。
精灵閟何处，蘋藻奠空祠。
水石生异状，杉松无病枝。
我来方谢雨，延滞失归期。
+++姚合
++++题刑部马员外修行里南街新居
帝里谁无宅，青山只属君。
闲窗连竹色，幽砌上苔文。
远近高低树，东西南北云。
朝朝常独见，免被四邻分。
+++姚合
++++题郭侍郎亲仁里幽居
入门尘外思，苔径药苗间。
洞里应生玉，庭前自有山。
帝城唯此静，朝客更谁闲。
野鹤松中语，时时去复还。
+++姚合
++++题宣义池亭
春入池亭好，风光暖更鲜。
寻芳行不困，逐胜坐还迁。
细草乱如发，幽禽鸣似弦。
苔文翻古篆，石色学秋天。
花落能漂酒，萍开解避船。
暂来还愈疾，久住合成仙。
迸笋支阶起，垂藤压树偏。
此生应借看，自计买无钱。
+++姚合
++++题薛十二池亭（一作王建诗）
每日树边消一日，绕池行过又须行。
异花多是非时有，好竹皆当要处生。
斜立小桥看岛势，远移幽石作泉声。
浮萍著岸风吹歇，水面无尘晚更清。
+++姚合
++++题大理崔少卿驸马林亭
每来归意懒，都尉似山人。
台榭栖双鹭，松篁隔四邻。
迸泉清胜雨，深洞暖如春。
更看题诗处，前轩粉壁新。
+++姚合
++++题杭州南亭
旧隐即云林，思归日日深。
如今来此地，无复有前心。
古石生灵草，长松栖异禽。
暮潮檐下过，溅浪湿衣襟。
+++姚合
++++题郑驸马林亭
东园连宅起，胜事与心期。
幽洞自生药，新篁迸入池。
密林行不尽，芳草坐难移。
石翠疑无质，莺歌似有词。
莎台高出树，藓壁净题诗。
我独多来赏，九衢人不知。
+++姚合
++++题厉玄侍御所居
幽栖一亩宫，清峭似山峰。
邻里不通径，俸钱唯买松。
野人时寄宿，谷鸟自相逢。
朝路床前是，谁知晓起慵。
+++姚合
++++题田将军宅
焚香书院最风流，莎草缘墙绿藓秋。
近砌别穿浇药井，临街新起看山楼。
栖禽恋竹明犹在，闲客观花夜未休。
好是暗移城里宅，清凉浑得似江头。
+++姚合
++++题崔驸马宅
心在林泉身在城，凤凰楼下得闲名。
洞中见凿寻仙路，月里犹烧煮药铛。
数树异花皆敕赐，并竿修竹自天生。
诗人多说离君宅，不得青苔地上行。
+++姚合
++++题河上亭
亭亭河上亭，鱼踯水禽鸣。
九曲何时尽，千峰今日清。
晨光秋更远，暑气夏常轻。
杯里移樯影，琴中有浪声。
岸莎连砌静，渔火入窗明。
来此多沈醉，神高无宿酲。
+++姚合
++++题长安薛员外水阁
亭亭新阁成，风景益鲜明。
石尽太湖色，水多湘渚声。
翠筠和粉长，零露逐荷倾。
时倚高窗望，幽寻小径行。
林疏看鸟语，池近识鱼情。
政暇招闲客，唯将酒送迎。
+++姚合
++++题梁国公主池亭
平阳池馆枕秦川，门锁南山一带烟。
素奈花开西子面，绿榆枝种沈郎钱。
装帘玳瑁随风落，庭岸趁暖眠。
寂寞空馀歌舞地，玉箫惊起凤归天。
+++姚合
++++寄题尉迟少卿郊居
卿仕在关东，林居思不穷。
朝衣挂壁上，厩马放田中。
隅坐唯禅子，随行只药童。
砌莎留宿露，庭竹出清风。
浓翠生苔点，辛香发桂丛。
莲池伊水入，石径远山通。
愚者心还静，高人迹自同。
无能相近住，终日羡邻翁。
+++姚合
++++题永城驿
秋赋春还计尽违，自知身是拙求知。
惟思旷海无休日，却喜孤舟似去时。
连浦一程兼汴宋，夹堤千柳杂唐隋。
从来此恨皆前达，敢负吾君作楚词。

++中卷五百
  
+++姚合
++++过张邯郸庄
客行长似病，烦热束四肢。
到君读书堂，忽若逢良医。
堂前水交流，堂下树交枝。
两门延风凉，洗我昏浊肌。
与子还往熟，坐卧恣所宜。
时时相献酬，文字当酒卮。
野饭具藜藿，永日亦不饥。
苟餐非其所，鲙炙为蒺藜。
时清士人闲，耕作唯文词。
岂独乡里荐，当取四海知。
+++姚合
++++过杨处士幽居
引水穿风竹，幽声胜远溪。
裁衣延野客，翦翅养山鸡。
酒熟听琴酌，诗成削树题。
惟愁春气暖，松下雪和泥。
+++姚合
++++过李处士山居
闲居昼掩扉，门柳荫蔬畦。
因病方收药，寻僧始度溪。
少逢人到户，时有燕衔泥。
萧洒身无事，名高孰与齐。
+++姚合
++++过无可僧院
忆师眠复起，永夜思迢迢。
月下门方掩，林中寺更遥。
钟声空下界，池色在清宵。
终拟修禅观，窗间卷欲烧。
+++姚合
++++过稠上人院
清羸一饭师，闲院亦披衣。
应诏常翻译，修心出是非。
雪中疏磬度，林际晚风归。
蔬食常来此，人间护净稀。
+++姚合
++++过不疑上人院
九经通大义，内典自应精。
帘冷连松影，苔深减履声。
相逢幸此日，相失恐来生。
觉路何门去，师须引我行。
+++姚合
++++过昙花宝上人院
九陌最幽寺，吾师院复深。
烟霜同覆屋，松竹杂成林。
鸟语境弥寂，客来机自沈。
早知能到此，应不戴朝簪。
+++姚合
++++过杜氏江亭
上国千馀里，逢春且胜游。
暂闻新鸟戏，似解旅人愁。
野色吞山尽，江烟衬水流。
村醪须一醉，无恨滞行舟。
+++姚合
++++过张云峰院宿
不吃胡麻饭，杯中自得仙。
隔篱招好客，扫室置芳筵。
家酝香醪嫩，时新异果鲜。
夜深唯畏晓，坐稳岂思眠。
棋罢嫌无敌，诗成贵在前。
明朝题壁上，谁得众人传。
+++姚合
++++过钦上人院
有相无相身，唯师说始真。
修篁半庭影，清磬几僧邻。
古壁丹青落，虚檐鸟雀驯。
伊余求了义，羸马往来频。
+++姚合
++++过无可上人院
寥寥听不尽，孤磬与疏钟。
烦恼师长别，清凉我暂逢。
蚁行经古藓，鹤毳落深松。
自想归时路，尘埃复几重。
+++姚合
++++过城南僧院
寺对远山起，幽居仍是师。
斜阳通暗隙，残雪落疏篱。
松静鹤栖定，廊虚钟尽迟。
朝朝趋府吏，来此是相宜。
+++姚合
++++过灵泉寺
偶寻灵迹去，幽径入氲氛。
转壑惊飞鸟，穿山踏乱云。
水从岩下落，溪向寺前分。
释子游何处，空堂日渐曛。
+++姚合
++++过天津桥晴望
闲立津桥上，寒光动远林。
皇宫对嵩顶，清洛贯城心。
雪路初晴出，人家向晚深。
自从王在镐，天宝至如今。
+++姚合
++++春日游慈恩寺
年长归何处，青山未有家。
赏春无酒饮，多看寺中花。
+++姚合
++++游天台上方（一作游天长寺上方）
晓上上方高处立，路人羡我此时身。
白云向我头上过，我更羡他云路人。
+++姚合
++++游终南山
策杖度溪桥，云深步数劳。
青猿吟岭际，白鹤坐松梢。
天外浮烟远，山根野水交。
自缘名利系，好此结蓬茆。
+++姚合
++++游杏溪兰若
踏得度溪湾，晨游暮不还。
月明松影路，春满杏花山。
戏狖跳林末，高僧住石间。
未肯离腰组，来此复何颜。
+++姚合
++++游谢公亭
行行方避梦，又到谢亭来。
举世皆如此，伊余何处回。
竹鲜多透石，泉洁亦无苔。
坐与僧同语，谁能顾酒杯。
+++姚合
++++游阳河岸
终日游山困，今朝始傍河。
寻芳愁路尽，逢景畏人多。
鸟语催沽酒，鱼来似听歌。
醉时眠石上，肢体自婆娑。
+++姚合
++++游河桥晓望
闲上津桥立，天涯一望间。
秋风波上岸，旭日气连山。
偶圣今方变，朝宗岂复还。
昆仑在蕃界，作将亦何颜。
+++姚合
++++秋夜月中登天坛
秋蟾流异彩，斋洁上坛行。
天近星辰大，山深世界清。
仙飙石上起，海日夜中明。
何计长来此，闲眠过一生。
+++姚合
++++游昊天玄都观（一作裴考功、厉察院同游昊天玄都观）
性同相见易，紫府共闲行。
阴径红桃落，秋坛白石生。
藓文连竹色，鹤语应松声。
风定药香细，树声泉气清。
垂檐灵草影，绕壁古山名。
围外坊无禁，归时踏月明。
+++姚合
++++同裴起居厉侍御放朝游曲江
暑月放朝频，青槐路绝尘。
雨晴江色出，风动草香新。
独立分幽岛，同行得静人。
此欢宜稍滞，此去与谁亲。
+++姚合
++++晓望华清宫
晓看楼殿更鲜明，遥隔朱栏见鹿行。
武帝自知身不死，教修玉殿号长生。
+++姚合
++++夏日登楼晚望
避暑高楼上，平芜望不穷。
鸟穷山色去，人歇树阴中。
数带长河水，千条弱柳风。
暗思多少事，懒话与芝翁。
+++姚合
++++霁后登楼
高楼初霁后，远望思无穷。
雨洗青山净，春蒸大野融。
碧池舒暖景，弱柳亸和风。
为有登临兴，独吟落照中。
+++姚合
++++早夏郡楼宴集
官散有闲情，登楼步稍轻。
窗云带雨气，林鸟杂人声。
晓日襟前度，微风酒上生。
城中会难得，扫壁各书名。
+++姚合
++++夜宴太仆田卿宅
故人九寺长，邀我此同欢。
永夜开筵静，中年饮酒难。
微风侵烛影，叠漏过林端。
腊后分朝日，天明几刻残。
+++姚合
++++春日同会卫尉崔少卿宅
诗家会诗客，池阁晓初晴。
鸟尽山中语，琴多谱外声。
映花相劝酒，入洞各题名。
疏野常如此，谁人信在城。
+++姚合
++++军城夜会
军城夜禁乐，饮酒每题诗。
坐稳吟难尽，寒多醉较迟。
远钟惊漏压，微月被灯欺。
此会诚堪惜，天明是别离。
+++姚合
++++晦日宴刘值录事宅
花落莺飞深院静，满堂宾客尽诗人。
城中杯酒家家有，唯是君家酒送春。
+++姚合
++++宴光禄田卿宅
竹里开华馆，珍羞次第尝。
春风酒影动，晴日乐声长。
久坐难辞醉，衰年亦暂狂。
殷勤还继烛，永夕梦相妨。
+++姚合
++++会将作崔监东园
墙北走红尘，墙东接白云。
山光衣上见，药气酒中闻。
此会诚堪惜，穷秋日又曛。
间唯有醉，醉后复何云。
+++姚合
++++同诸公会太府韩卿宅
九寺名卿才思雄，邀欢笔下与杯中。
六街鼓绝尘埃息，四座筵开语笑同。
焰焰兰缸明狭室，丁丁玉漏发深宫。
即听鸡唱天门晓，吏事相牵西复东。
+++姚合
++++乞酒
闻君有美酒，与我正相宜。
溢瓮清如水，黏杯半似脂。
岂唯消旧病，且要引新诗。
况此便便腹，无非是满卮。
+++姚合
++++寄卫拾遗乞酒
老人罢卮酒，不醉已经年。
自饮君家酒，一杯三日眠。
味轻花上露，色似洞中泉。
莫厌时时寄，须知法未传。
+++姚合
++++乞新茶
嫩绿微黄碧涧春，采时闻道断荤辛。
不将钱买将诗乞，借问山翁有几人。
+++姚合
++++西掖寓直春晓闻残漏
直庐仙掖近，春气曙犹寒。
隐隐银河在，丁丁玉漏残。
微风飘更切，万籁杂应难。
凤阁明初启，鸡人唱渐阑。
静宜来禁里，清是下云端。
我识朝天路，从容自整冠。
+++姚合
++++杭州郡斋南亭
符印悬腰下，东山不得归。
独行南北近，渐老往还稀。
迸笋侵窗长，惊蝉出树飞。
田田池上叶，长是使君衣。
+++姚合
++++郡中西园（一作许浑诗）
西园春欲尽，芳草径难分。
静语唯幽鸟，闲眠独使君。
密林生雨气，古石带潮文。
虽去清秋远，朝朝见白云。
+++姚合
++++杭州官舍偶书
钱塘刺史谩题诗，贫褊无恩懦少威。
春尽酒杯花影在，潮回画槛水声微。
闲吟山际邀僧上，暮入林中看鹤归。
无术理人人自理，朝朝渐觉簿书稀。
+++姚合
++++省直书事
默默沧江老，官分右掖荣。
立朝班近殿，奏直上知名。
晓雾和香气，晴楼下乐声。
蜀笺金屑腻，月兔笔毫精。
禁树霏烟覆，宫墙瑞草生。
露盘秋更出，玉漏昼还清。
碧藓无尘染，寒蝉似鸟鸣。
竹深云自宿，天近日先明。
孱懦难封诏，疏愚但掷觥。
素餐终日足，宁免众人轻。
+++姚合
++++杭州官舍即事
临江府署清，闲卧复闲行。
苔藓疏尘色，梧桐出雨声。
渐除身外事，暗作道家名。
更喜仙山近，庭前药自生。
+++姚合
++++假日书事呈院中司徒
十日公府静，巾栉起清晨。
寒蝉近衰柳，古木似高人。
学佛宁忧老，为儒自喜贫。
海山归未得，芝朮梦中春。
+++姚合
++++书县丞旧厅
宫殿半山上，人家向下居。
厅眠易魇，老吏语多虚。
雨水浇荒竹，溪沙拥废渠。
圣朝收外府，皆是九天除。
+++姚合
++++县中秋宿
鼓绝门方掩，萧条作吏心。
露垂庭际草，萤照竹间禽。
棋罢嫌无月，眠迟听尽砧。
还知未离此，时复更相寻。
+++姚合
++++夏夜宿江驿
竹屋临江岸，清宵兴自长。
夜深倾北斗，叶落映横塘。
渚闹渔歌响，风和角粽香。
却愁南去棹，早晚到潇湘。
+++姚合
++++陕城即事
左右分京阙，黄河与宅连。
何功来此地，窃位已经年。
天下才弥小，关中镇最先。
陇山望可见，惆怅是穷边。

++中卷五百零一
  
+++姚合
++++和东都令狐留守相公（一作奉寄东都留守令狐相公）
除官东守洛阳宫，恩比藩方任更雄。
拜表出时传七刻，排班衙日有三公。
旌旗严重临关外，庭宇清深接禁中。
三十六峰诗酒思，朝朝闲望与谁同。
+++姚合
++++和高谏议蒙兼宾客时入翰苑
兼秩恩归第一流，时寻仙路向瀛洲。
钟声迢递银河晓，林色葱笼玉露秋。
紫殿讲筵邻御座，青宫宾榻入龙楼。
从来共结归山侣，今日多应独自休。
+++姚合
++++和卢给事酬裴员外
南山雪色彻皇州，钟鼓声交晓气浮。
鸳鹭簪裾上龙尾，蓬莱宫殿压鳌头。
夕郎夜直吟仙掖，天乐和声下禁楼。
赠答诗成才思敌，病夫欲和几朝愁。
+++姚合
++++和裴结端公早朝（一作和郭端公早朝）
鱼钥千门启，鸡人唱晓传。
冕旒临玉殿，丞相入炉烟。
列位同居左，分行忝在前。
仰闻天语近，俯拜珮声连。
彩仗祥光动，彤庭霁色鲜。
威仪谁可纪，柱史有新篇。
+++姚合
++++和门下李相饯西蜀相公
圣朝同舜日，作相有夔龙。
理化知无外，烝黎尽可封。
燮和皆达识，出入并登庸。
武骑增馀勇，儒冠贵所从。
赠诗全六义，出镇越千峰。
连日陈天乐，芳筵叠酒钟。
乌台情已洽，凤阁分弥浓。
栈转旌摇水，崖高马蹋松。
恩深施远俗，化美见前踪。
江晓流巴字，山晴耸剑峰。
双油拥上宰，四海羡临邛。
先路声华远，离京诏旨重。
岁除今向尽，春色即相逢。
嫩叶抽赪蕊，新苔长翠茸。
冰销鱼潎潎，林暖鸟噰噰。
泉落闻难尽，花开看不供。
青城方眷恋，黄阁竟从容。
计日归台席，还听长乐钟。
+++姚合
++++和座主相公西亭秋日即事
西亭秋望好，宁要更垂帘。
夫子墙还峻，酂侯宅过谦。
微风红叶下，新雨绿苔黏。
窗外松初长，栏中药旋添。
海图装玉轴，书目记牙签。
竹色晴连地，山光远入檐。
酒浓杯稍重，诗冷语多尖。
属和才虽浅，题高免客嫌。
+++姚合
++++和秘书崔少监春日游青龙寺僧院
官清书府足闲时，晓起攀花折柳枝。
九陌城中寻不尽，千峰寺里看相宜。
高人酒味多和药，自古风光只属诗。
见说往来多静者，未知前日更逢谁。
+++姚合
++++和李绅助教不赴看花
笑辞聘礼深坊住，门馆长闲似退居。
太学官资清品秩，高人公事说经书。
年华未是登朝晚，春色何因向酒疏。
且看牡丹吟丽句，不知此外复何如。
+++姚合
++++和李十二舍人冬至日
献寿人皆庆，南山复北堂。
从今千万日，此日又初长。
+++姚合
++++和裴令公新成绿野堂即事
结构立嘉名，轩窗四面明。
丘墙高莫比，萧宅僻还清。
池际龟潜戏，庭前药旋生。
树深檐稍邃，石峭径难平。
道旷襟情远，神闲视听精。
今功独出，大小隐俱成。
曙雨新苔色，秋风长桂声。
携诗就竹写，取酒对花倾。
古寺招僧饭，方塘看鹤行。
间无此贵，半仗暮归城。
+++姚合
++++和厉玄侍御题户部李相公庐山西林草堂
茅屋临江起，登庸复应期。
遥知归去日，自致太平时。
幽药禅僧护，高窗宿鸟窥。
行人尽歌咏，唯子独能诗。
+++姚合
++++和郑相演杨尚书蜀中唱和诗
天福坤维厚，忠贤拥节旄。
江同渭滨远，山似傅岩高。
元气符才格，文星照笔毫。
五言全丽则，六义出风骚。
圣日麻双下，洪炉柄共操。
宠荣连雨露，先后比萧曹。
唱绝时难和，吟多客讵劳。
四方虽纸贵，谁怕费钱刀。
+++姚合
++++和户部侍郎省中晚归
寒日南宫晚，闲吟半醉归。
位高行路静，诗好和人稀。
古树苔文匝，遥峰雪色微。
宁知逢彩笔，寂寞有光辉。
+++姚合
++++和元八郎中秋居
圣代无为化，郎中似散仙。
晚眠随客醉，夜坐学僧禅。
酒用林花酿，茶将野水煎。
生知此味，独恨少因缘。
+++姚合
++++和李十二舍人、裴四二舍人两阁老酬白少傅见寄
罢草王言星岁久，嵩高山色日相亲。
萧条雨夜吟连晓，撩乱花时看尽春。
此世逍遥应独得，古来闲散有谁邻。
林中长老呼居士，天下书生仰达人。
酒挈数瓶杯亦阔，诗成千首语皆新。
纶闱并命诚宜贺，不念衰年寄上频。
+++姚合
++++和刘禹锡主客冬初拜表怀上都故人
九陌喧喧骑吏催，百官拜表禁城开。
林疏晓日明红叶，尘静寒霜覆绿苔。
玉佩声微班始定，金函光动按初来。
此时共想朝天客，谢食方从阁里回。
+++姚合
++++和太仆田卿酬殷尧藩侍御见寄
往还知分熟，酬赠思同新。
嗜饮殷偏逸，闲吟卿亦贫。
古苔寒更翠，修竹静无邻。
促席灯浮酒，听鸿霜满身。
浅才唯是我，高论更何人。
携手宜相访，穷行少路尘。
+++姚合
++++和膳部李郎中秋夕
淅淅复修修，凉风似水流。
此生难免老，举世大同愁。
萤影明苔藓，鸿声傍斗牛。
犹分省署直，何日是归休。
+++姚合
++++和前吏部韩侍郎夜泛南溪
辞得官来疾渐平，世间难有此高情。
新秋月满南溪里，引客乘船处处行。
+++姚合
++++和王郎中题华州李中丞厅
莲华峰下郡斋前，绕砌穿池贮瀑泉。
君到亦应闲不得，主人草圣复诗仙。
+++姚合
++++和厉玄侍御、无可上人会宿见寄
九衢难会宿，况复是寒天。
朝客清贫老，林僧默悟禅。
眠迟消漏水，吟苦堕寒涎。
异日来寻我，沧江有钓船。
+++姚合
++++和令狐六员外直夜即事寄上相公
霜台同处轩窗接，粉署先登语笑疏。
皓月满帘听玉漏，紫泥盈手发天书。
吟诗清美招闲客，对酒逍遥卧直庐。
荣贵人间难有比，相公离此十年馀。
+++姚合
++++答孟侍御早朝见寄
河倾月向西，九陌鼓声齐。
尘静霜华远，烟生曙色低。
禁门人已度，宫树鸟犹栖。
疏懒劳相问，登山有旧梯。
+++姚合
++++和友人新居园上
新居多野思，不似在京城。
墙上云相压，庭前竹乱生。
寻师望药力，依谱上琴声。
好是中秋夜，无尘有月明。
+++姚合
++++和裴令公游南庄忆白二十、韦七二宾客
四郊初雨歇，高树滴犹残。
池满红莲湿，云收绿野宽。
花开半山晓，竹动数村寒。
斗雀翻衣袂，惊鱼触钓竿。
樽前多野客，膝下尽郎官。
劚石通泉脉，移松出药栏。
关东分务重，天下似公难。
半醉思韦白，题诗染彩翰。
+++姚合
++++和李舍人秋日卧疾言怀
闲卧襟情远，西风菊渐芳。
虚窗通晓景，珍簟卷秋光。
果坠青莎径，尘离绿藓墙。
药奁开静室，书阁出丛篁。
对酒吟难尽，思山梦稍长。
王言生彩笔，朝服惹炉香。
松影幽连砌，虫声冷到床。
诗成谁敢和，清思若怀霜。
+++姚合
++++和李十二舍人直日放朝对雪
今朝街鼓何人听，朝客开门对雪眠。
岂比直庐丹禁里，九重天近色弥鲜。
+++姚合
++++答李频秀才
一年离九陌，壁上挂朝袍。
物外诗情远，人间酒味高。
思归知病长，失寝觉神劳。
衰老无多思，因君把笔毫。
+++姚合
++++答胡遇
一会一分离，贫游少定期。
酒多为客稳，米贵入城迟。
晴日偷将睡，秋山乞与诗。
纵然眉得展，不似见君时。
+++姚合
++++答友人招游
不来知尽怪，失意懒春游。
闻鸟宁惊梦，看花怕引愁。
赌棋招敌手，沽酒自扶头。
何似华筵上，推辞候到筹。
+++姚合
++++答窦知言
冬日易惨恶，暴风拔山根。
尘沙落黄河，浊波如地翻。
飞鸟皆束翼，居人不开门。
独我赴省期，冒此驰毂辕。
陕城城西边，逢子亦且奔。
所趋事一心，相见如弟昆。
我惨得子舒，我寒得子温。
同行十日程，僮仆性亦敦。
到京人事多，日无闲精魂。
念子珍重我，吐辞发蒙昏。
反复千万意，一百六十言。
格高思清冷，山低济浑浑。
尝闻朋友惠，赠言始为恩。
金玉日消费，好句长存存。
倒篚别收贮，不与俗士论。
每当清夜吟，使我如哀猿。
+++姚合
++++酬田就
闲居多僻静，犹恐道相违。
只是夜深坐，那堪春未归。
嫩苔粘野色，香絮扑人衣。
纵有野僧到，终朝不话非。
+++姚合
++++酬礼部李员外见寄
本求仙郡是闲居，岂向郎官更有书。
溪石谁思玉匠爱，烟鸿愿与弋人疏。
自来江上眠方稳，旧在城中病悉除。
唯见君诗难便舍，寒宵吟到晓更初。
+++姚合
++++酬令狐郎中见寄
昨是儿童今是翁，人间日月急如风。
常闻欲向沧江去，除我无人与子同。
+++姚合
++++酬李廓精舍南台望月见寄
看月空门里，诗家境有馀。
露寒僧梵出，林静鸟巢疏。
远色当秋半，清光胜夜初。
独无台上思，寂寞守吾庐。
+++姚合
++++酬光禄田卿末伏见寄
下伏秋期近，还知扇渐疏。
惊飙坠邻果，暴雨落江鱼。
贵寺虽同秩，闲曹只管书。
朝朝廊下食，相庇在肴菹。
+++姚合
++++酬薛奉礼见赠之作
栖栖沧海一耕人，诏遣江边作使君。
山顶雨馀青到地，涛头风起白连云。
诗成客见书墙和，药熟僧来就鼎分。
珍重来章相借分，芳名未识已曾闻。
+++姚合
++++酬卢汀谏议
粟如流水帛如山，依念仓边语笑间。
篇什纵横文案少，亲朋撩乱吏人闲。
杯觞引满从衣湿，墙壁书多任手顽。
遥贺来年二三月，彩衣先辈过春关。
+++姚合
++++酬万年张郎中见寄
贡籍常同府，周行今一时。
谏曹诚已忝，京邑岂相宜。
黑发年来尽，沧江归去迟。
何时得携手，林下静吟诗。
+++姚合
++++酬光禄田卿六韵见寄
以病辞朝谒，迂疏种药翁。
心弥念鱼鸟，诏遣理兵戎。
绕户旌旗影，吹人鼓角风。
雪晴嵩岳顶，树老陕城宫。
莅职才微薄，归山路未通。
名卿诗句峭，诮我在关东。
+++姚合
++++酬杨汝士尚书喜人移居
未得沧江外，衰残读药书。
圣朝优上秩，仁里许闲居。
树对枝相接，泉同井不疏。
酬章深自鄙，欲寄复踌躇。
+++姚合
++++酬田卿书斋即事见寄
幽斋琴思静，晚下紫宸朝。
旧隐同溪远，周行隔品遥。
深槐蝉唧唧，疏竹雨萧萧。
不是相寻懒，烦君举酒瓢。
+++姚合
++++酬张籍司业见寄
日日在心中，青山青桂丛。
高人多爱静，归路亦应同。
罢吏方无病，因僧得解空。
新诗劳见问，吟对竹林风。
+++姚合
++++谢汾州田大夫寄茸毡葡萄
筐封紫葡萄，筒卷白茸毛。
卧暖身应健，含消齿免劳。
衾衣疏不称，梨栗鄙难高。
晓起题诗报，寒澌满笔毫。
+++姚合
++++牧杭州谢李太尉德裕
皇恩特许拜杭坛，欲谢旌旄去就难。
偷拟白头瞻画戟，四神俱散发毛寒。
+++姚合
++++杏园宴上谢座主
得陪桃李植芳丛，别感生成太昊功。
今日无言春雨后，似含冷涕谢东风。
+++姚合
++++谢韬光上人
上方清净无因住，唯愿他生得住持。
只恐无生复无我，不知何处更逢师。
+++姚合
++++谢秦校书与无可上人见访
道同无宿约，三伏自从容。
窗豁山侵座，扇摇风下松。
客吟多绕竹，僧饭只凭钟。
向晚分归路，莓苔行迹重。
+++姚合
++++喜胡遇至
穷居稀出入，门户满尘埃。
病少闲人问，贫唯密友来。
茅斋从扫破，药酒遣生开。
多事经时别，还愁不宿回。
就林烧嫩笋，绕树拣香梅。
相对题新什，迟成举罚杯。
+++姚合
++++喜贾岛至
布囊悬蹇驴，千里到贫居。
饮酒谁堪伴，留诗自与书。
爱眠知不醉，省语似相疏。
军吏衣裳窄，还应暗笑余。
+++姚合
++++喜喻凫至
欲出心还懒，闲吟绕寝床。
道书虫食尽，酒律客偷将。
愁至为多病，贫来减得狂。
见君何所似，如热得清凉。
+++姚合
++++喜雍陶秋夜访宿
晓立侍炉烟，夜归蓬荜眠。
露华明菊上，萤影灭灯前。
清漏和砧叠，栖禽与叶连。
高人来此宿，为似在山颠。
+++姚合
++++喜贾岛雨中访宿
雨里难逢客，闲吟不复眠。
虫声秋并起，林色夜相连。
爱酒此生里，趋朝未老前。
终须携手去，沧海棹鱼船。
+++姚合
++++喜马戴冬夜见过期无可上人不至
客来初夜里，药酒自开封。
老渐多归思，贫惟长病容。
苦寒灯焰细，近晓鼓声重。
僧可还相舍，深居闭古松。
内殿臣相命，开樽话旧时。
夜钟催鸟绝，积雪阻僧期。
林静寒声远，天阴曙色迟。
今宵复何夕，鸣珮坐相随。
+++姚合
++++访僧法通不遇
访师师不遇，礼佛佛无言。
依旧将烦恼，黄昏入宅门。
+++姚合
++++夜期友生不至
忍寒停酒待君来，酒作凌澌火作灰。
半夜出门重立望，月明先自下高台。
+++姚合
++++寻僧不遇
入门愁自散，不假见僧翁。
花落煎茶水，松生醒酒风。
拂床寻古画，拔刺看新丛。
别有游人见，多疑住此中。
+++姚合
++++过友人山庄
蕙带缠腰复野蔬，一庄水竹数房书。
举头忽见南山雪，便说休官相近居。
+++姚合
++++奉和前司封苏郎中喜严常侍萧给事见访惊斑鬓之什
绕鬓沧浪有几茎，珥貂相问夕郎惊。
只应为酒微微变，不是因年渐渐生。
东观诗成号良史，中台官罢揖高名。
即提彩笔裁天诏，谁得吟诗自在行。
+++姚合
++++奉和门下相公雨中寄裴给事
晓起闲看雨，垂檐自滴阶。
风清想林壑，云湿似江淮。
石信浮沤重，泥从积藓埋。
气消浓酒力，心助独吟怀。
飒飒通琴韵，萧萧静竹斋。
彩毫无限思，念与夕郎乖。
+++姚合
++++答韩湘
疏散无世用，为文乏天格。
把笔日不休，忽忽有所得。
所得良自慰，不求他人识。
子独访我来，致诗过相饰。
君子无浮言，此诗应亦直。
但虑忧我深，鉴亦随之惑。
子在名场中，屡战还屡北。
我无数子明，端坐空叹息。
昨闻过春关，名系吏部籍。
三十登高科，前涂浩难测。
诗人多峭冷，如水在胸臆。
岂随寻常人，五藏为酒食。
期来作酬章，危坐吟到夕。
难为间其辞，益贵我纸墨。
+++姚合
++++奉和四松
四松相对植，苍翠映中台。
擢干凌空去，移根劚石开。
阴阳气潜煦，造化手亲栽。
日月滋佳色，烟霄长异材。
清音胜在涧，寒影遍生苔。
静绕霜沾履，闲看酒满杯。
同荣朱户际，永日白云隈。
密叶闻风度，高枝见鹤来。
赏心难可尽，丽什妙难裁。
此地无因到，循环几百回。

++中卷五百零二
  
+++姚合
++++和李补阙曲江看莲花
露荷迎曙发，灼灼复田田。
乍见神应骇，频来眼尚颠。
光凝珠有蒂，焰起火无烟。
粉腻黄丝蕊，心重碧玉钱。
日浮秋转丽，雨洒晚弥鲜。
醉艳酣千朵，愁红思一川。
绿茎扶萼正，翠菂满房圆。
淡晕还殊众，繁英得自然。
高名犹不厌，上客去争先。
景逸倾芳酒，怀浓习彩笺。
海霞宁有态，蜀锦不成妍。
客至应消病，僧来欲破禅。
晓多临水立，夜只傍堤眠。
金似明沙渚，灯疑宿浦船。
风惊丛乍密，鱼戏影微偏。
秾彩烧晴雾，殷姿缬碧泉。
画工投粉笔，宫女弃花钿。
鸟恋惊难起，蜂偷困不前。
绕行香烂熳，折赠意缠绵。
谁计江南曲，风流合管弦。
+++姚合
++++和王郎中召看牡丹
葩叠萼相重，烧栏复照空。
妍姿朝景里，醉艳晚烟中。
乍怪霞临砌，还疑烛出笼。
绕行惊地赤，移坐觉衣红。
殷丽开繁朵，香浓发几丛。
裁绡样岂似，染茜色宁同。
嫩畏人看损，鲜愁日炙融。
婵娟涵宿露，烂熳抵春风。
纵赏襟情合，闲吟景思通。
客来归尽懒，莺恋语无穷。
万物珍那比，千金买不充。
如今难更有，纵有在仙宫。
+++姚合
++++咏南池嘉莲
芙蓉池里叶田田，一本双花出碧泉。
浓淡共妍香各散，东西分艳蒂相连。
自知政术无他异，纵是祯祥亦偶然。
四野人闻皆尽喜，争来入郭看嘉莲。
+++姚合
++++种苇
欲种数茎苇，出门来往频。
近陂收本土，选地问幽人。
静看唯思长，初移未觉匀。
坐中寻竹客，将去更逡巡。
+++姚合
++++采松花
拟服松花无处学，嵩阳道士忽相教。
今朝试上高枝采，不觉倾翻仙鹤巢。
+++姚合
++++咏新菊
黄金色未足，摘取且尝新。
若待重阳日，何曾异众人。
+++姚合
++++杨柳枝词五首
黄金丝挂粉墙头，动似颠狂静似愁。
游客见时心自醉，无因得见谢家楼。
叶叶如眉翠色浓，黄莺偏恋语从容。
桥边陌上无人识，雨湿烟和思万重。
江上东西离别饶，旧条折尽折新条。
亦知春色人将去，犹胜狂风取次飘。
二月杨花触处飞，悠悠漠漠自东西。
谢家咏雪徒相比，吹落庭前便作泥。
江亭杨柳折还垂，月照深黄几树丝。
见说隋堤枯已尽，年年行客怪春迟。
+++姚合
++++郡中冬夜闻蛩
秋蛩声尚在，切切起苍苔。
久是忘情者，今还有事来。
微霜风稍静，圆月雾初开。
此思谁能遣，应须执酒杯。
+++姚合
++++闻新蝉寄李馀
往年六月蝉应到，每到闻时骨欲惊。
今日槐花还似发，却愁听尽更无声。
+++姚合
++++闻蝉寄贾岛
秋来吟更苦，半咽半随风。
禅客心应乱，愁人耳愿聋。
雨晴烟树里，日晚古城中。
远思应难尽，谁当与我同。
+++姚合
++++题鹤雏
羽毛生未齐，嶛峭丑于鸡。
夜夜穿笼出，捣衣砧上栖。
+++姚合
++++咏莺
春来深谷雪方消，莺别寒林傍翠条。
到处为怜烟景好，隔帘多爱语声娇。
不同蜀魄啼残月，唯逐天鸡转诘朝。
少妇听时思旧曲，玉楼从此动云韶。
+++姚合
++++老马
卧来扶不起，唯向主人嘶。
惆怅东郊道，秋来雨作泥。
+++姚合
++++咏镜
铸为明镜绝尘埃，翡翠窗前挂玉台。
绣带共寻龙口出，菱花争向匣中开。
孤光常见鸾踪在，分处还因鹊影回。
好是照身宜谢女，嫦娥飞向玉宫来。
+++姚合
++++咏破屏风（一作章孝标诗）
时人嫌古画，倚壁不曾收。
露滴胶山断，风吹绢海秋。
残雪飞屋里，片水落床头。
尚胜凡花鸟，君能补缀不。
+++姚合
++++古碑
荒田一片石，文字满青苔。
不是逢闲客，何人肯读来。
+++姚合
++++拾得古砚
僻性爱古物，终岁求不获。
昨朝得古砚，黄河滩之侧。
念此黄河中，应有昔人宅。
宅亦作流水，斯砚未变易。
波澜所激触，背面生罅隙。
质状朴且丑，今人作不得。
捧持且惊叹，不敢施笔墨。
或恐先圣人，尝用修六籍。
置之洁净室，一日三磨拭。
大喜豪贵嫌，久长得保惜。
+++姚合
++++裴大夫见过
湖南谯国尽英髦，心事相期节义高。
解下佩刀无所惜，新闻天子付三刀。
+++姚合
++++谢韬光上人赠百龄藤杖
衰病近来行少力，光公乞我百龄藤。
闲来杖此向何处，过水缘山只访僧。
+++姚合
++++咏贵游
贵游多爱向深春，到处香凝数里尘。
红杏花开连锦障，绿杨阴合拂朱轮。
凤凰尊畔飞金盏，丝竹声中醉玉人。
日暮垂鞭共归去，西园宾客附龙鳞。
+++姚合
++++穷边词二首
将军作镇古汧洲，水腻山春节气柔。
清夜满城丝管散，行人不信是边头。
箭利弓调四镇兵，蕃人不敢近东行。
沿边千里浑无事，唯见平安火入城。
+++姚合
++++剑器词三首
圣朝能用将，破敌速如神。
掉剑龙缠臂，开旗火满身。
积尸川没岸，流血野无尘。
今日当场舞，应知是战人。
昼渡黄河水，将军险用师。
雪光偏著甲，风力不禁旗。
阵变龙蛇活，军雄鼓角知。
今朝重起舞，记得战酣时。
破虏行千里，三军意气粗。
展旗遮日黑，驱马饮河枯。
邻境求兵略，皇恩索阵图。
元和太平乐，自古恐应无。
+++姚合
++++从军乐二首
每日寻兵籍，经年别酒徒。
眼疼长不校，肺病且还无。
僮仆惊衣窄，亲情觉语粗。
几时得归去，依旧作山夫。
朝朝十指痛，唯署点兵符。
贫贱依前在，颠狂一半无。
身惭山友弃，胆赖酒杯扶。
谁道从军乐，年来镊白须。
+++姚合
++++敬宗皇帝挽词三首
从谏停东幸，垂衣宝历昌。
汉昭登位少，周代卜年长。
彩仗三清路，麻衣万国丧。
玄宫今一闭，终古柏苍苍。
晚色启重扉，旌旗路渐移。
荆山鼎成日，湘浦竹斑时。
臣子终身感，山园七月期。
金茎看尚在，承露复何为。
紫陌起仙飙，川原共寂寥。
灵輴万国护，仪殿百神朝。
漏滴秋风路，笳吟灞水桥。
微臣空感咽，踊绝觉天遥。
+++姚合
++++文宗皇帝挽词三首
垂拱开成化，愔愔雅乐全。
千官方就日，四海忽无天。
尧舜非传子，殷周但卜年。
圣功青史外，刊石在陵前。
代以无为理，车书万国同。
继兄还付弟，授圣悉推公。
云雾疑无日，笳箫别起风。
金茎难复见，寒露落空中。
龙归攀不得，髯在侍臣边。
彻奠新阡起，登山吉从全。
关河佳气散，夷夏哭声连。
寂寞玄宫闭，朝昏千万年。
+++姚合
++++庄恪太子挽词二首
晓漏启严城，宫臣缟素行。
灵仪先卤簿，新谥在铭旌。
云晦郊原色，风连霰雪声。
凄凉望苑路，春草即应生。
寒日青宫闭，玄堂渭水滨。
华夷笺乍绝，凶吉礼空新。
薤露歌连哭，泉扉夜作晨。
吹笙今一去，千古在逡巡。
+++姚合
++++哭费拾遗征君
服儒师道旨，粝食卧中林。
谁识先生事，无身是本心。
空山流水远，故国白云深。
日夕谁来哭，唯应猿鸟吟。
+++姚合
++++哭砚山孙道士
修短皆由命，暗怀师出尘。
岂知修道者，难免不亡身。
永秘黄庭诀，高悬漉酒巾。
可怜白犬子，闲吠远行人。
+++姚合
++++哭贾岛二首
白日西边没，沧波东去流。
名虽千古在，身已一生休。
岂料文章远，那知瑞草秋。
曾闻有书剑，应是别人收。
杳杳黄泉下，嗟君向此行。
有名传后世，无子过今生。
新墓松三尺，空阶月二更。
从今旧诗卷，人觅写应争。
+++姚合
++++杨给事师皋哭亡爱姬英英窃闻诗人多赋因而继和
真珠为土玉为尘，未识遥闻鼻亦辛。
天上还应收至宝，世间难得是佳人。
朱丝自断虚银烛，红粉潜销冷绣裀。
见说忘情唯有酒，夕阳对酒更伤神。
+++姚合
++++喜览泾州卢侍御诗卷
新诗十九首，丽格出青冥。
得处神应骇，成时力尽停。
正愁闻更喜，沈醉见还醒。
自是天才健，非关笔砚灵。
+++姚合
++++喜览裴中丞诗卷（一作寄裴使君）
新诗盈道路，清韵似敲金。
调格江山峻，功夫日月深。
蜀笺方入写，越客始消吟。
后辈难知处，朝朝枉用心。
+++姚合
++++心怀霜
欲识为诗苦，秋霜若在心。
神清方耿耿，气肃觉沈沈。
皓素中方委，严凝得更深。
依稀轻夕渚，仿佛在寒林。
思劲凄孤韵，声酸激冷吟。
还如饮冰士，励节望知音。
+++姚合
++++听僧云端讲经
无生深旨诚难解，唯是师言得正真。
远近持斋来谛听，酒坊鱼市尽无人。
+++姚合
++++腊日猎
健夫结束执旌旗，晓度长江自合围。
野外狐狸搜得尽，天边鸿雁射来稀。
苍鹰落日饥唯急，白马平川走似飞。
蜡节畋游非为己，莫惊刺史夜深归。
+++姚合
++++闻魏州破贼
生灵苏息到元和，上将功成自执戈。
烟雾扫开尊北岳，蛟龙斩断净南河。
旗回海眼军容壮，兵合天心杀气多。
从此四方无一事，朝朝雨露是恩波。
+++姚合
++++下第
枉为乡里举，射鹄艺浑疏。
归路羞人问，春城赁舍居。
闭门辞杂客，开箧读生书。
以此投知己，还因胜自馀。
+++姚合
++++得舍弟书
亲戚多离散，三年独在城。
贫居深稳卧，晚学爱闲名。
小弟有书至，异乡无地行。
悲欢相并起，何处说心情。
+++姚合
++++病僧
三年病不出，苔藓满藤鞋。
倚壁看经坐，闻钟吃药斋。
茶烟熏杀竹，檐雨滴穿阶。
无暇频相访，秋风寂寞怀。
+++姚合
++++成名后留别从兄
一辞山舍废躬耕，无事悠悠住帝城。
为客衣裳多不稳，和人诗句固难精。
几年秋赋唯知病，昨日春闱偶有名。
却出关东悲复喜，归寻弟妹别仁兄。
+++姚合
++++佛舍见胡子有嘲（一作嘲胡子小男）
明明复夜夜，胡子即成翁。
唯是真知性，不来生灭中。
+++姚合
++++白鼻騧
为底胡姬酒，长来白鼻騧。
摘莲抛水上，郎意在浮花。
+++姚合
++++崔少卿鹤
入门石径半高低，闲处无非是药畦。
致得仙禽无去意，花间舞罢洞中栖。
+++姚合
++++新昌里
旧客常乐坊，井泉浊而咸。
新屋新昌里，井泉清而甘。
僮仆惯苦饮，食美翻憎嫌。
朝朝忍饥行，戚戚如难堪。
中下无正性，所习便淫耽。
一染不可变，甚于茜与蓝。
近贫日益廉，近富日益贪。
以此当自警，慎勿信邪谗。
+++姚合
++++塞下曲
碛露黄云下，凝寒鼓不鸣。
战须移死地，军讳杀降兵。
印马秋遮虏，蒸沙夜筑城。
旧乡归不得，都尉负功名。
+++姚合
++++从军行
滥得进士名，才用苦不长。
性癖艺亦独，十年作诗章。
六义虽粗成，名字犹未扬。
将军俯招引，遣脱儒衣裳。
常恐虚受恩，不惯把刀枪。
又无远筹略，坐使虏灭亡。
昨来发兵师，各各赴战场。
顾我同老弱，不得随戎行。
丈夫生世间，职分贵所当。
从军不出门，岂异病在床。
谁不恋其家，其家无风霜。
鹰鹘念搏击，岂贵食满肠。
+++姚合
++++杏园
江头数顷杏花开，车马争先尽此来。
欲待无人连夜看，黄昏树树满尘埃。
+++姚合
++++闲居
日日门长闭，怜家亦懒过。
头风春饮苦，眼晕夜书多。
幽鸟偏栖竹，凡人笑种莎。
近来难得酒，无计奈愁何。
+++姚合
++++句
天遥来雁小，江阔去帆孤。（见《画苑》，郭熙取作画意）
南陌游人回首去，东林道者杖藜归。（咏道旁亭子）
萄藤洞庭头，引叶漾盈摇。
皎洁钩高挂，玲珑影落寮。
阴烟压幽屋，濛密梦冥苗。
清秋青且翠，冬到冻都凋。（《蒲萄架》）

++中卷五百零三
  
+++周贺
++++留辞杭州姚合郎中
波涛千里隔，抱疾亦相寻。
会宿逢高士，辞归值积霖。
丛桑山店迥，孤烛海船深。
尚有重来约，知无省阁心。
+++周贺
++++酬吴之问见赠（一作酬吴处士。一作寄朱庆馀）
已当鸣雁夜，多事不同居。
故疾离城晚，秋霖见月疏。
趁风开静户，带叶卷残书。
荡桨期南去，荒园久废锄。
+++周贺
++++送分定归灵夏
南游多老病，见说讲经稀。
塞寺几僧在，关城空自归。
带河衰草断，映日旱沙飞。
却到禅斋后，边军识衲衣。
+++周贺
++++与崔弇话别
归思缘平泽，幽斋夜话迟。
寻冯翊去，草向建康衰。
雨雪生中路，干戈阻后期。
几年方见面，应是镊苍髭。
+++周贺
++++题何氏池亭
信是虚闲地，亭高亦有苔。
绕池逢石坐，穿竹引山回。
果落纤萍散，龟行细草开。
偏好事，终不厌频来。
+++周贺
++++送表兄东南游
山水叠层层，吾兄涉又登。
挂帆春背雁，寻磬夜逢僧。
雪溜悬衡岳，江云盖秣陵。
评文永不忘，此说是中兴。
+++周贺
++++送康绍归建业
南朝秋色满，君去意如何。
帝业空城在，民田坏冢多。
月圆台独上，栗绽寺频过。
篱下西江阔，相思见白波。
+++周贺
++++再过王辂原居纳凉
夏天多忆此，早晚得秋分。
旧月来还见，新蝉坐忽闻。
扇风调病叶，沟水隔残云。
别有微凉处，从容不似君。
+++周贺
++++送耿山人归湖南（一作送耿逸人南归）
南行随越僧，别业几池菱。
两鬓已垂白，五湖归挂罾。
夜涛鸣栅锁，寒苇露船灯。
去此应无事，却来知不能。
+++周贺
++++送省己上人归太原
惜别听边漏，窗灯落烬重。
寒僧回绝塞，夕雪下穷冬。
出定闻残角，休兵见坏锋。
何年更来此，老却倚阶松。
+++周贺
++++宿甄山南溪昼公院（一作宿杼山昼公禅堂）
从作两河客，别离经半年。
却来峰顶宿，知废甄南禅。
馀雾沉斜月，孤灯照落泉。
何当闲事尽，相伴老溪边。
+++周贺
++++相次寻举客寄住人（一作再经三叟居）
停桡因旧识，白发向波涛。
以我往来倦，知君耕稼劳。
渚田临舍尽，坂路出檐高。
游者还南去，终期伴尔曹。
+++周贺
++++出关寄贾岛
旧乡无子孙，谁共老青门。
迢递早秋路，别离深夜村。
伊流偕行客，岳响答啼猿。
去后期招隐，何当复此言。
+++周贺
++++暮冬长安旅舍
湖外谁相识，思归日日频。
遍寻新住客，少见故乡人。
失计空知命，劳生耻为身。
惟看洞庭树，即是旧山春。
+++周贺
++++赠胡僧
瘦形无血色，草屦著行穿。
闲话似持咒，不眠同坐禅。
背经来汉地，袒膊过冬天。
情性人难会，游方应信缘。
+++周贺
++++赠李主簿
税时兼主印，每日得闲稀。
对酒妨料吏，为官亦典衣。
案迟吟坐待，宅近步行归。
见说论诗道，应愁判是非。
+++周贺
++++同朱庆馀宿翊西上人房
溪僧还共谒，相与坐寒天。
屋雪凌高烛，山茶称远泉。
夜清更彻寺，空阔雁冲烟。
莫怪多时话，重来又隔年。
+++周贺
++++寄姚合郎中
转刺名山郡，连年别省曹。
分题得客少，著价买书高。
晚柳蝉和角，寒城烛照涛。
鄱溪卧疾久，未获后乘骚。
+++周贺
++++休粮僧
一斋难过日，况是更休粮。
养力时行道，闻钟不上堂。
唯留温药火，未写化金方。
旧有山厨在，从僧请作房。
+++周贺
++++怀西峰隐者
灌木藏岑色，天寒望即愁。
高斋何日去，远瀑入城流。
腊近溪书绝，灯残夜雪稠。
迩来相忆处，枕上苦吟休。
+++周贺
++++赠柏岩禅师
野寺绝依念，灵山会遍行。
老来披衲重，病后读经生。
乞食嫌村远，寻溪爱路平。
多年柏岩住，不记柏岩名。
+++周贺
++++旅怀
不觉月又尽，未归还到春。
雪通庐岳梦，树匝草堂身。
泽雁和寒露，江槎带远薪。
何年自此去，旧国复为邻。
+++周贺
++++缑氏韦明府厅
贵邑清风满，谁同上宰心。
杉松出郭外，雨电下嵩阴。
度雁方离垒，来僧始别岑。
西池月才迥，会接一宵吟。
+++周贺
++++送朱庆馀（一作广陵道逢方干）
野客行无定，全家在浦东。
寄眠僧阁静，赠别橐金空。
旧里千山隔，归舟百计同。
药资如有分，相约老吴中。
+++周贺
++++宿开元寺楼
西峰残日落，谁见寂寥心。
孤枕客眠久，两廊僧话深。
寒扉关雨气，风叶隐钟音。
此爱东楼望，仍期别夜寻。
+++周贺
++++送僧还南岳
辞僧下水栅，因梦岳钟声。
远路独归寺，几时重到城。
风高寒叶落，雨绝夜堂清。
自说深居后，邻州亦不行。
+++周贺
++++秋思
杨柳已秋思，楚田仍刈禾。
归心病起切，败叶夜来多。
细雨城蝉噪，残阳峤客过。
旧山馀业在，杳隔洞庭波。
+++周贺
++++旅情
黄叶下阶频，徐徐起病身。
残秋萤出尽，独夜雁来新。
别业去千里，旧乡空四邻。
孤舟寻几度，又识岳阳人。
+++周贺
++++送灵应禅师（一作送禅师）
寒天仍远去，离寺雪霏霏。
迹曾重到，生涯不暂归。
坐禅山店暝，补衲夜灯微。
巡礼何时住，相逢的是稀。
+++周贺
++++送陆判官防秋（一作送防秋人）
匹马无穷地，三年逐大军。
算程淮邑远，起帐夕阳曛。
瀑浪行时漱，边笳语次闻。
要传书札去，应到碛东云。
+++周贺
++++山居秋思
一从云水住，曾不下西岑。
落木孤猿在，秋庭积雾深。
泉流通井脉，虫响出墙阴。
夜静溪声彻，寒灯尚独吟。
+++周贺
++++赠皎然上人
竹庭瓶水新，深称北窗人。
讲罢见黄叶，诗成寻旧邻。
锡阴迷坐石，池影露斋身。
苦作南行约，劳生始问津。
+++周贺
++++春日山居寄友人
春居无俗喧，时立涧前村。
路远少来客，山深多过猿。
带岩松色老，临水杏花繁。
除忆文流外，何人更可言。
+++周贺
++++留别南徐故人
三年蒙见待，此夕是前程。
未断却来约，且伸临去情。
潮回滩鸟下，月上客船明。
他日南徐道，缘君又重行。
+++周贺
++++送僧归江南
洗足北林去，远途今已分。
麻衣行岳色，竹杖带湘云。
饥鼠缘危壁，寒狸出坏坟。
前峰一声磬，此夕不同闻。
+++周贺
++++早春越中留故人（一作早秋别卢玄休）
此行经岁近，唯约半年回。
野渡人初过，前山云未开。
雁群逢晓断，林色映川来。
清夜芦中客，严家旧钓台。
+++周贺
++++送友人
弹琴多去情，浮楫背潮行。
望丰壖宿，虫依蠹木鸣。
樯烟离浦色，芦雨入船声。
如疾登云路，凭君寄此生。
+++周贺
++++春日重到王依村居
野烟居舍在，曾约此重过。
久雨初招客，新田未种禾。
夜虫鸣井浪，春鸟宿庭柯。
莫为儿孙役，馀生能几何。
+++周贺
++++入静隐寺途中作
乱云迷远寺，入路认青松。
鸟道缘巢影，僧鞋印雪踪。
草烟连野烧，溪雾隔霜钟。
更遇樵人问，犹言过数峰。
+++周贺
++++送杨岳归巴陵
何处得乡信，告行当雨天。
离京口日，潮送岳阳船。
孤鸟背林色，远帆开浦烟。
悲君唯此别，不肯话回年。
+++周贺
++++赠朱庆馀校书
风泉尽结冰，寒梦彻西陵。
越信楚城得，远怀中夜兴。
树停沙岛鹤，茶会石桥僧。
寺阁边官舍，行吟过几层。
+++周贺
++++逢播公
带病希相见，西城早晚来。
衲衣风坏帛，香印雨沾灰。
坐久钟声尽，谈馀岳影回。
却思同宿夜，高枕说天台。
+++周贺
++++寻北冈韩处士
相过值早凉，松帚扫山床。
坐石泉痕黑，登城藓色黄。
逆风沈寺磬，初日晒邻桑。
几处逢僧说，期来宿北冈。
+++周贺
++++哭闲霄上人
林径西风急，松枝讲钞馀。
冻髭亡夜剃，遗偈病时书。
地燥焚身后，堂空著影初。
吊来频落泪，曾忆到吾庐。
+++周贺
++++城中秋作
已落关东叶，空悬浙右心。
寒灯随故病，伏雨接秋霖。
客话曾谁和，虫声少我吟。
蒹葭半波水，夜夜宿边禽。
+++周贺
++++玉芝观王道士（一作章道士房）
四面杉萝合，空堂画老仙。
蠹根停雪水，曲角积茶烟。
道至心极尽，宵晴瑟韵全。
暂来还又去，未得坐经年。
+++周贺
++++出关后寄贾岛
故国知何处，西风已度关。
归人值落叶，远路入寒山。
多难喜相识，久贫宁自闲。
唯将往来信，遥慰别离颜。
+++周贺
++++题昼公院（一作四明兰若赠寂禅师）
丛木开风径，过从白昼寒。
舍深原草合，茶疾竹薪干。
夕雨生眠兴，禅心少话端。
频来觉无事，尽日坐相看。
+++周贺
++++京口赠崔固
积雨晴时近，西风叶满泉。
相逢嵩岳客，共听楚城蝉。
宿馆横秋岛，归帆涨远田。
别多还寂寞，不似剡中年。
+++周贺
++++书实上人房（一作送晏上人，一作寄林禅师）
绝顶言无伴，长怀剃发师。
禅中灯落烬，讲次柏生枝。
沙井泉澄疾，秋钟韵尽迟。
里闾还受请，空有向南期。
+++周贺
++++送张諲之睦州
遥忆新安旧，扁舟往复还。
浅深看水石，来往逐云山。
到县馀花在，过门五柳闲。
东征随子去，俱隐薜萝间。
+++周贺
++++赠王道士
药力资苍鬓，应非旧日身。
一为嵩岳客，几葬洛阳人。
石缝瓢探水，云根斧斫薪。
关西来往路，谁得水银银。
+++周贺
++++冬日山居思乡
大野始严凝，云天晓色澄。
树寒稀宿鸟，山迥少来僧。
背日收窗雪，开炉释砚冰。
忽然归故国，孤想寓西陵。
+++周贺
++++如空上人移居大云寺
竹溪人请住，何日向中峰。
瓦舍山情少，斋身疾色浓。
夏高移坐次，菊浅露行踪。
来往湓城下，三年两度逢。
+++周贺
++++送幻群法师
北京一别后，吴楚几听砧。
住久白发出，讲长枯叶深。
香连邻舍像，磬彻远巢禽。
寂默应关道，何人见此心。
+++周贺
++++春喜友人至山舍
鸟鸣春日晓，喜见竹门开。
路自高岩出，人骑大马来。
折花林影断，移石洞阴回。
更欲留深语，重城暮色催。
+++周贺
++++春日重至南徐旧居
绿水阴空院，春深喜再来。
独眠从草长，留酒看花开。
过雨还山出，向风孤鸟回。
忽思秋夕事，云物却悠哉。
+++周贺
++++早秋过郭涯书堂（一作郭劲书斋）
暑消冈舍清，闲语有馀情。
涧水生茶味，松风灭扇声。
远分临海雨，静觉掩山城。
此地秋吟苦，时来绕菊行。
+++周贺
++++长安送人（一作送乡人）
上国多离别，年年渭水滨。
空将未归意，说向欲行人。
雁度池塘月，山连井邑春。
临岐惜分手，日暮一沾巾。
+++周贺
++++寄宁海李明府
山县风光异，公门水石清。
一官居外府，几载别东京。
故疾梅天发，新诗雪夜成。
家贫思减选，时静忆归耕。
把疏寻书义，澄心得狱情。
梦灵邀客解，剑古拣人呈。
守月通宵坐，寻花迥路行。
从来爱知道，何虑白髭生。
+++周贺
++++投江州张郎中
要地无闲日，仍容冒谒频。
借山年涉闰，寝郡月逾旬。
驿径曾冲雪，方泉省涤尘。
随行溪路细，接话草堂新。
减药痊馀癖，飞书苦问贫。
噪蝉离宿壳，吟客寄秋身。
炼句贻箱箧，悬图见蜀岷。
使君匡岳近，终作社中人。
+++周贺
++++晚题江馆（一作晚秋江馆书事寄姚郎中）
病寄曲江居带城，傍门孤柳一蝉鸣。
澄波月上见鱼掷，晚径叶多闻犬行。
越岛夜无侵阁色，寺钟凉有隔原声。
故园尽卖休官去，潮水秋来空自平。
+++周贺
++++秋晚归庐山留别道友
病起陵阳思翠微，秋风动后著行衣。
月生石齿人同见，霜落木梢愁独归。
已许衲僧修静社，便将樵叟对闲扉。
不嫌旧隐相随去，庐岳临天好息机。
+++周贺
++++同徐处士秋怀少室旧居（一作秋日同朱庆馀怀少室旧隐）
曾居少室黄河畔，秋梦长悬未得回。
扶病半年离水石，思归一夜隔风雷。
荒斋几遇僧眠后，晚菊频经鹿踏来。
灯下此心谁共说，傍松幽径已多栽。
+++周贺
++++赠神遘上人
草履蒲团山意存，坐看庭木长桐孙。
行斋罢讲仍香气，布褐离床带雨痕。
夏满寻医还出寺，晴来晒疏暂开门。
道情淡薄闲愁尽，霜色何因入鬓根。
+++周贺
++++赠道人（一作赠李道士）
布褐高眠石窦春，迸泉多溅黑纱巾。
摇头说易当朝客，落手围棋对俗人。
自算天年穷甲子，谁同雨夜守庚申。
拟归太华何时去，他日相寻乞药银。
+++周贺
++++赠厉玄侍御
山松径与瀑泉通，巾舄行吟想越中。
塞雁去经华顶末，乡僧来自海涛东。
关分河汉秋钟绝，露滴弥猴夜岳空。
抱疾因寻周柱史，杜陵寒叶落无穷。
+++周贺
++++送韩评事（一作韩评事别业）
门枕平湖秋景好，水烟松色远相依。
罢官馀俸租田种，送客回舟载石归。
离岸游鱼逢浪返。
望巢寒鸟逆风飞。
嵩阳旧隐多时别，闭目闲吟忆翠微。
+++周贺
++++宿隐静寺上人
一宿五峰杯度寺，虚廊中夜磬声分。
疏林未落上方月，深涧忽生平地云。
幽鸟背泉栖静境，远人当烛想遗文。
暂来此地歇劳足，望断故山沧海濆。
+++周贺
++++寄新头陀
见说北京寻祖后，瓶盂自挈绕穷边。
相逢竹坞晦暝夜，一别苕溪多少年。
远洞省穿湖底过，断崖曾向壁中禅。
青城不得师同住，坐想沧江忆浩然。
+++周贺
++++湘汉旅怀翁杰
一宿空江听急流，仍同贾客坐归舟。
远书来隔巴陵雨，衰鬓去经彭蠡秋。
不拟为身谋旧业，终期断谷隐高丘。
吾宗尚作无憀者，中夜闲吟生旅愁。
+++周贺
++++寄韩司兵（一作泗上逢韩司徒归北）
多病十年无旧识，沧州乱后只逢君。
已知罢秩辞泷水，相劝移家近岳云。
泗上旅帆侵叠浪，雪中归路踏荒坟。
若为此别终期老，书札何因寄北军。
+++周贺
++++寺居寄杨侍御
雨过北林空晚凉，院闲人去掩斜阳。
十年多病度落叶，万里乱愁生夜床。
终欲返耕甘性拙，久惭他事与身忙。
还知谢客名先重，肯为诗篇问楚狂。
+++周贺
++++上陕府姚中丞
此心长爱狎禽鱼，仍候登封独著书。
领郡只嫌生药少，在官长恨与山疏。
成家尽是经纶后，得句应多谏诤馀。
见说养真求退静，溪南泉石许同居。
+++周贺
++++赠僧
藩府十年为律业，南朝本寺往来新。
辞归几别深山客，赴请多从远处人。
松吹入堂资讲力，野蔬供饭爽禅身。
他年更息登坛计，应与云泉作四邻。
+++周贺
++++送石协律归吴
僧窗梦后忆归耕，水涉应多半月程。
幕府罢来无药价，纱巾带去有山情。
夜随净渚离蛩语，早过寒潮背井行。
已让辟书称抱疾，沧洲便许白髭生。
+++周贺
++++寄金陵僧
水石致身闲自得，平云竹阁少炎蒸。
床几减供禽食，禅径寒通照像灯。
觅句当秋山落叶，临书近腊砚生冰。
行登总到诸山寺，坐听蝉声满四棱。
+++周贺
++++送忍禅师归庐岳（一作送庐岳僧。一作朱庆馀诗）
浪匝湓城岳壁青，白头僧去扫禅扃。
龛灯度雪补残衲，山日上轩看旧经。
泉水带冰寒溜涩，薜萝新雨曙烟腥。
已知身事非吾道，甘卧荒斋竹满庭。
+++周贺
++++赠姚合郎中
望重来为守土臣，清高还似武功贫。
道从会解唯求静，诗造玄微不趁新。
玉帛已知难挠思，云泉终是得闲身。
两衙向后长无事，门馆多逢请益人。
+++周贺
++++宿李主簿（一作刘员外）
独树倚亭新月入，城墙四面锁山多。
去年今夜还来此，坐见西风袅鹊窠。
+++周贺
++++寄潘纬
杨柳垂丝与地连，归来一醉向溪边。
相逢头白莫惆怅，世上无人长少年。
+++周贺
++++浔阳与孙郎中宴回
别酒已酣春漏前，他人扶上北归船。
浔阳渡口月未上，渔火照江仍独眠。
+++周贺
++++送宗禅师（一作送僧归南岳）
衡阳到却十三春，行脚同来有几人。
老大又思归岳里，当时来漆祖师身。
+++周贺
++++送僧
草履初登南客船，铜瓶犹贮北山泉。
衡阳旧寺秋归去，门锁寒潭几树蝉。
+++周贺
++++送蜀僧
万里独行无弟子，惟赍筇竹与檀龛。
看经更向吴中老，应是山川似剑南。
+++周贺
++++过僧竹院
一生爱竹自未有，每到此房归不能。
高人留宿话禅后，寂寞雨堂空夜灯。
+++周贺
++++忆浔阳旧居兼感长孙郎中（一作寄长孙中丞）
浔阳却到是何日，此地今无旧使君。
长忆穷冬宿庐岳，瀑泉冰折共僧闻。
+++周贺
++++送郭秀才归金陵
夏后客堂黄叶多，又怀家国起悲歌。
酒前欲别语难尽，云际相思心若何。
鸟下独山秋寺磬，人随大舸晚江波。
南徐旧业几时到，门掩残阳积翠萝。
+++周贺
++++宿李枢书斋
小斋经暮雨，四面绝纤埃。
眠客闻风觉，飞虫入烛来。
夜凉书读遍，月正户全开。
住远稀相见，留连宿始回。
+++周贺
++++杪秋登江楼（一作岳阳楼）
平楚起寒色，长沙犹未还。
世情何处淡，湘水向人闲。
空翠隐高鸟，夕阳归远山。
孤云万馀里，惆怅洞庭间。
+++周贺
++++秋宿洞庭
洞庭初叶下，旅客不胜愁。
明月天涯夜，青山江上秋。
一官成白首，万里寄沧洲。
只被浮名系，宁无愧海鸥。
+++周贺
++++重阳（一作九月九日）
云木疏黄秋满川，茱萸风里一樽前。
几回为客逢佳节，曾见何人再少年。
霜报征衣冷针指，雁惊幽隐泣云泉。
古来醉乐皆难得，留取穷通委上天。
+++周贺
++++送李亿东归
黄山远隔秦树，紫禁斜通渭城。
别路青青柳发，前溪漠漠花生。
和风澹荡归客，落日殷勤早莺。
灞上金樽未饮，宴歌已有馀声。

++中卷五百零四
  
+++郑巢
++++泊灵溪馆
孤吟疏雨绝，荒馆乱峰前。
晓鹭栖危石，秋萍满败船。
溜从华顶落，树与赤城连。
已有求闲意，相期在暮年。
+++郑巢
++++瀑布寺贞上人院
林疏多暮蝉，师去宿山烟。
壁灯熏画，秋琴雨润弦。
竹间窥远鹤，岩上取寒泉。
西岳沙房在，归期更几年。
+++郑巢
++++寄贞法师
巡礼知难尽，幽人见亦稀。
几年潭上过，何待雪中归。
远瀑穿经室，寒螀发定衣。
无因寻道者，独坐对松扉。
+++郑巢
++++送灵溪李侍郎
貂裘离阙下，初佐汉元勋。
河偃流澌叠，沙晴远树分。
牛羊下暮霭，鼓角调寒云。
中夕萧关宿，边声不可闻。
+++郑巢
++++送姚郎中罢郡游越
逍遥方罢郡，高兴接东瓯。
几处行杉径，何时宿石楼。
湘声穿古窦，华影在空舟。
惆怅云门路，无因得从游。
+++郑巢
++++送魏校书赴夏口从事
西风吹远蝉，驿路在云边。
独梦诸山外，高谈大旆前。
夜灯分楚塞，秋角满湘船。
郡邑多岩窦，何方便学仙。
+++郑巢
++++送衡州薛从事
吟去望双旌，沧洲晚气清。
遥分高岳色，乱出远蝉声。
楚霁云连寺，湘寒浪浸城。
孤猿不可听，一听白髭生。
+++郑巢
++++送边使
关河度几重，边色上离容。
灞水方为别，沙场又入冬。
曙雕回大旆，夕雪没前峰。
汉使多长策，须令远国从。
+++郑巢
++++送人赴举
篇章动玉京，坠叶满前程。
旧国与僧别，秋江罢钓行。
马过隋代寺，樯出楚山城。
应近嵩阳宿，潜闻瀑布声。
+++郑巢
++++送袁肇归山阴
论文意有违，寒雨洒行衣。
南渡久谁语，后吟今独归。
河帆因树落，沙鸟背潮飞。
若值云门侣，多因宿翠微。
+++郑巢
++++送李式
潇湘路杳然，清兴起秋前。
去寺多随磬，看山半在船。
绿云天外鹤，红树雨中蝉。
莫使游华顶，逍遥更过年。
+++郑巢
++++送韦弇
挂席曙钟初，家山半在吴。
橹声过远寺，江色润秋芜。
陂鹤巢城木，边鸿宿岸芦。
君当永夜，独钓五湖隅。
+++郑巢
++++送人南游
南京路悄然，欹石漱流泉。
远寺寒云外，扬帆暑雨前。
雁行回晓岫，蜃色上湖田。
更想清吟处，多同隐者眠。
+++郑巢
++++送省空上人归南岳
又归衡岳寺，旧院树冥冥。
坐石缝寒衲，寻龛补坏经。
峤云笼曙磬，潭草落秋萍。
谁伴高窗宿，禅衣挂桂馨。
+++郑巢
++++送象上人还山中
竹锡与袈裟，灵山笑暗霞。
泉痕生净藓，烧力落寒花。
高户闲听雪，空窗静捣茶。
终期宿华顶，须会说三巴。
+++郑巢
++++送僧归富春
忆过僧禅处，遥山抱竹门。
房关藓色，秋径扫潮痕。
石净闻泉落，沙寒见鹤翻。
终当从此望，更与道人言。
+++郑巢
++++送琇上人
古殿焚香外，清羸坐石棱。
茶烟开瓦雪，鹤迹上潭冰。
孤磬侵云动，灵山隔水登。
白云归意远，旧寺在庐陵。
+++郑巢
++++哭虚海上人
一化西风外，禅流稍稍分。
买碑行暮雨，斫石葬寒云。
静户关松色，荒斋聚鸟群。
朗吟声不倦，高传有遗文。
+++郑巢
++++和姚郎中题凝公院
后房寒竹连，白昼坐冥然。
片衲何山至，空堂几夜禅。
叶侵经上字，冰结砚中泉。
雪夕谁同话，悬灯古像前。
+++郑巢
++++赠丘先生
云泉心不爽，垂日坐柴关。
砚取檐前雨，图开异国山。
原僧招过宿，沙鸟伴长闲。
地与中峰近，残阳独不还。
+++郑巢
++++赠蛮僧
南海何年过，中林一磬微。
病逢秋雨发，心逐暮潮归。
久卧前山寺，犹逢故国衣。
近来慵步履，石藓满柴扉。
+++郑巢
++++秋思
寒蛩鸣不定，郭外水云幽。
南浦雁来日，北窗人卧秋。
病身多在远，生计少于愁。
薄暮西风急，清砧响未休。
+++郑巢
++++楚城秋夕
故苑多愁夕，西风木叶黄。
寒江浸雾月，晓角满城霜。
弟侄来书少，关河去路长。
几时停桂楫，故国隔潇湘。
+++郑巢
++++秋日陪姚郎中登郡中南亭
云水生寒色，高亭发远心。
雁来疏角韵，槐落减秋阴。
隔石尝茶坐，当山抱瑟吟。
谁知潇洒意，不似有朝簪。
+++郑巢
++++宿天竺寺
暮过潭上寺，独宿白云间。
钟磬遥连树，星河半隔山。
石中泉暗落，松外户初关。
却忆终南里，前秋此夕还。
+++郑巢
++++陈氏园林
当门三四峰，高兴几人同。
寻鹤新泉外，留僧古木中。
蝉鸣槐叶雨，鱼散芰荷风。
多喜陪幽赏，清吟绕石丛。
+++郑巢
++++题崔中丞北斋
湖近草侵庭，秋来道兴生。
寒潮添井味，远漏带松声。
放卷听泉坐，寻僧踏雪行。
何年各无事，高论宿青城。
+++郑巢
++++题崔行先石室别墅
山空水绕篱，几日此栖迟。
采菊频秋醉，留僧拟夜棋。
桂阴生野菌，石缝结寒澌。
更喜连幽洞，唯君与我知。
+++郑巢
++++题灵隐寺皖公院
山寒叶满衣，孤鹤偶清羸。
已在云房老，休为内殿期。
岚昏声磬早，果熟唤猿迟。
未得终高论，明朝更别离。

++中卷五百零五
  
+++吕群
++++题寺壁二首
路行三蜀尽，身及一阳生。
赖有残灯火，相依坐到明。
社后辞巢燕，霜前别蒂蓬。
愿为蝴蝶梦，飞去觅关中。
+++崔涯
++++黄蜀葵
野栏秋景晚，疏散两三枝。
嫩碧浅轻态，幽香闲澹姿。
露倾金盏小，风引道冠欹。
独立悄无语，清愁人讵知。
+++崔涯
++++咏春风
动地经天物不伤，高情逸韵住何方。
扶持燕雀连天去，断送杨花尽日狂。
绕桂月明过万户，弄帆晴晚渡三湘。
孤云虽是无心物，借便吹教到帝乡。
+++崔涯
++++竹
领得溪风不放回，傍窗缘砌遍庭栽。
须招野客为邻住，看引山禽入郭来。
幽院独惊秋气早，小门深向绿阴开。
谁怜翠色兼寒影，静落茶瓯与酒杯。
+++崔涯
++++侠士诗
太行岭上二尺雪，崔涯袖中三尺铁。
一朝若遇有心人，出门便与妻儿别。
+++崔涯
++++别妻
陇上泉流陇下分，断肠呜咽不堪闻。
嫦娥一入月中去，巫峡千秋空白云。
+++崔涯
++++杂嘲二首
二年不到宋家东，阿母深居僻巷中。
含泪向人羞不语，琵琶弦断倚屏风。
日暮迎来香閤中，百年心事一宵同。
寒鸡鼓翼纱窗外，已觉恩情逐晓风。
+++崔涯
++++悼妓
赤板桥西小竹篱，槿花还似去年时。
淡黄衫子浑无色，肠断丁香画雀儿。
+++郭良骥
++++自苏州至望亭驿有作（一作李嘉祐诗）
南浦菰蒲绕白蘋，东吴黎庶逐黄巾。
野棠自发空流水，江燕初归不见人。
远岫依依如送客，平田渺渺独伤春。
那堪回首长洲苑，烽火年年报虏尘。
+++郭良骥
++++邺中行
年去年来秋更春，魏家园庙已成尘。
只今惟有西陵在，无复当时歌舞人。
+++王睿
++++公无渡河
浊波洋洋兮凝晓雾，公无渡河兮公竟渡。
风号水激兮呼不闻，提壶看入兮中流去。
浪摆衣裳兮随步没，沉尸深入兮蛟螭窟。
蛟螭尽醉兮君血干，推出黄沙兮泛君骨。
当时君死妾何适，遂就波涛合魂魄。
愿持精卫衔石心，穷取河源塞泉脉。

+++王睿
++++松
寒松耸拔倚苍岑，绿叶扶疏自结阴。
丁固梦时还有意，秦王封日岂无心。
常将正节栖孤鹤，不遣高枝宿众禽。
好是特凋群木后，护霜凌雪翠逾深。
+++王睿
++++竹
庭竹森疏玉质寒，色包葱碧尽琅玕。
翠筠不乐湘娥泪，斑箨堪裁汉主冠。
成韵含风已萧瑟，媚涟凝渌更檀栾。
此君引凤为龙日，耸节稍云直上看。
+++王睿
++++解昭君怨
莫怨工人丑画身，莫嫌明主遣和亲。
当时若不嫁胡虏，只是宫中一舞人。
+++王睿
++++祠渔山神女歌二首
蓪草头花椰叶裙，蒲葵树下舞蛮云。
引领望江遥滴酒，白蘋风起水生文。
枨枨山响答琵琶，酒湿青莎肉饲鸦。
树叶无声神去后，纸钱灰出木绵花。
+++王睿
++++牡丹（一作王毂诗）
牡丹妖艳乱人心，一国如狂不惜金。
曷若东园桃与李，果成无语自成阴。
+++王睿
++++秋（一作王毂诗）
蝉噪古槐疏叶下，树衔斜日映孤城。
欲知潘鬓愁多少，一夜新添白数茎。
+++王睿
++++燕（一作王毂诗）
海燕双飞意若何，曲梁呕嘎语声多。
茅檐不必嫌卑陋，犹胜吴宫爇尔窠。
+++焦郁
++++白云向空尽（一作周成诗）
白云升远岫，摇曳入晴空。
乘化随舒卷，无心任始终。
欲销仍带日，将断更因风。
势薄飞难定，天高色易穷。
影收元气表，光灭太虚中。
倘若从龙去，还施济物功。
+++焦郁
++++春雪
散漫天涯色，乘春四望平。
不分残照影，何处断鸿声。
缭绕先经塞，霏微近过城。
因风低未敛，带雨重还轻。
干吕知时泰，如膏候岁成。
小儒同品物，无以答皇明。
春雪空濛帘外斜，霏微半入野人家。
长天远树山山白，不辨梅花与柳花。
+++崔郊
++++赠去婢
公子王孙逐后尘，绿珠垂泪滴罗巾。
侯门一入深如海，从此萧郎是路人。
+++刘鲁风
++++江西投谒所知为典客所阻因赋
万卷书生刘鲁风，烟波万里谒文翁。
无钱乞与韩知客，名纸毛生不肯通。
+++柳泌
++++玉清行
遥遥寒冬时，萧萧蹑太无。
仰望蕊宫殿，横天临不虚。
下看白日流，上造真皇居。
西牖日门开，南衢星宿疏。
王母来瑶池，庆云拥琼舆。
嵬峨丹凤冠，摇曳紫霞裾。
照彻圣姿严，飘飖神步徐。
仙郎执玉节，侍女捧金书。
灵香散彩烟，北阙路輧阗。
龙马行无迹，歌钟声沸天。
驭风升宝座，郁景晏华筵。
妙奏三春曲，高罗万古仙。
七珍飞满座，九液酌如泉。
灵佩垂轩下，旗幡列帐前。
狮麟威赫赫，鸾凤影翩翩。
顾盼乃须臾，已是数千年。
+++柳泌
++++琼台
崖壁盘空天路回，白云行尽见琼台。
洞门黯黯阴云闭，金阙曈曈日殿开。
+++何希尧
++++操莲曲
锦莲浮处水粼粼，风外香生袜底尘。
荷叶荷裙相映色，闻歌不见采莲人。
+++何希尧
++++一枝花
几树晴葩映水开，乱红狼藉点苍苔。
东风留得残枝在，为惜馀芳独看来。
+++何希尧
++++柳枝词
大堤杨柳雨沈沈，万缕千条惹恨深。
飞絮满天人去远，东风无力系春心。
+++何希尧
++++海棠
著雨胭脂点点消，半开时节最妖娆。
谁家更有黄金屋，深锁东风贮阿娇。
+++朱冲和
++++遗临平监吏
三千里外布干戈，果得鲸鲵入网罗。
今日宝刀无杀气，只缘君处受恩多。
+++张光朝
++++荻塘西庄赠房元垂
门在荻塘西，塘高何联联。
往昔分地利，远近无闲田。
水国信污下，霖霪即成川。
苗稼尽淹没，兹乡独丰年。
家肥待亲懿，人乐思管弦。
日晏始能起，盥漱看厨烟。
酝酒寒正熟，养鱼长食鲜。
黄昏钟未鸣，偃息早已眠。
何意久城市，寂寥丘中缘。
俯仰在颜色，区区人事间。
忆昔炎汉时，乃知绮季贤。
静默不能仕，养老终南山。
+++张光朝
++++天门街西观荣王聘妃（荣王，宪宗幼子）
仙媛来朱邸，名山出紫微。
三周初展义，百两遂言归。
郑国通梁苑，天津接帝畿。
桥成乌鹊助，盖转凤凰飞。
霜仗迎秋色，星缸满夜辉。
从兹磐石固，应为得贤妃。
+++梁铉
++++天门街西观荣王聘妃
帝子乘龙夜，三星照户前。
两行宫火出，十里道铺筵。
罗绮明中识，箫韶暗里传。
灯攒九华扇，帐撒五铢钱。
交颈文鸳合，和鸣彩凤连。
欲知来日美，双拜紫微天。

++中卷五百零六
  
+++章孝标
++++上浙东元相
婺女星边喜气频，越王台上坐诗人。
雪晴山水勾留客，风暖旌旗计会春。
黎庶已同猗顿富，烟花却为相公贫。
何言禹迹无人继，万顷湖田又斩新。
+++章孝标
++++赠茅山高拾遗蔓
人皆贪禄利，白首更营营。
若见无为理，兼忘不朽名。
幽禽窥饭下，好药入篱生。
梦觉幽泉滴，应疑禁漏声。
+++章孝标
++++次韵和光禄钱卿二首
大隐严城内，闲门向水开。
扇风知暑退，树影觉秋来。
望远云生海，行稀砌长苔。
废兴今古事，何必叹池灰。
闲论忧王室，愁眉仗酒开。
方嗟三覆役，又喜四愁来。
晨起萤穿竹，晡餐鸟下苔。
同期阳月至，灵室祝葭灰。
+++章孝标
++++赠庐山钱卿
象魏抽簪早，匡庐筑室牢。
宦情归去薄，天爵隐来高。
箧有新征诏，囊馀旧缊袍。
何如舍麋鹿，明主仰风骚。
+++章孝标
++++山中送进士刘蟾赴举
去住迹虽异，爱憎情不同。
因君向帝里，使我厌山中。
故友多朝客，新文尽国风。
艺精心更苦，何患不成功。
+++章孝标
++++送进士陈峣往睦州谒冯郎中
孤帆几日程，投刺水边城。
倚棹逢春老，登筵见月生。
饮酣杯有浪，棋散漏无声。
太守怜才者，从容礼不轻。
+++章孝标
++++丰城剑池即事
神物不复见，小池空在兹。
因嫌冲斗夜，未是偃戈时。
岸古鱼藏穴，蒲凋翠立危。
吾皇别有剑，何必铸金为。
+++章孝标
++++咏弓
较量武艺论勋庸，曾发将军箭落鸿。
握内从夸弯似月，眼前还怕撇来风。
只知击起穿雕镞，不解容和射鹄功。
得病自从杯里后，至今形状怕相逢。
+++章孝标
++++送无相禅师入关
九衢车马尘，不染了空人。
暂舍中峰雪，应看内殿春。
斋心无外事，定力见前身。
圣主方崇教，深宜谒紫宸。
+++章孝标
++++赠匡山道者
尝闻一粒功，足以反衰容。
方寸如不达，此生安可逢。
寄书时态尽，忆语道情浓。
争得携巾屦，同归鸟外峰。
+++章孝标
++++道者与金丹开合已失，因为二首，再有投掷
木钻钻盘石，辛勤四十年。
一朝才见物，五色互呈妍。
七魄憎阳盛，三彭恶命延。
被他迷失却，叹息只潸然。
阴阳曾作炭，造化亦分功。
减自青囊里，收安玉合中。
凡材难度世，神物自归空。
惆怅流年速，看成白首翁。
+++章孝标
++++思越州山水寄朱庆馀
窗户潮头雪，云霞镜里天。
岛桐秋送雨，江艇暮摇烟。
藕折莲芽脆，茶挑茗眼鲜。
还将欧冶剑，更淬若耶泉。
+++章孝标
++++蜀中上王尚书
梓桐花幕碧云浮，天许文星寄上头。
武略剑峰环相府，诗情锦浪浴仙洲。
丁香风里飞笺草，邛竹烟中动酒钩。
自古名高闲不得，肯容王粲赋登楼。
+++章孝标
++++赠陆鬯浙西进诗除官
帝城云物得阳春，水国烟花失主人。
昨日天风吹乐府，六宫丝管一时新。
+++章孝标
++++古行宫
瓦烟疏冷古行宫，寂寞朱门反锁空。
残粉水银流砌下，堕环秋月落泥中。
莺传旧语娇春日，花学严妆妒晓风。
天子时清不巡幸，只应鸾凤集梧桐。
+++章孝标
++++题上皇观
烟霞星盖七星坛，想像先朝驻禁銮。
辇路已平栽药地，皇风犹在步虚寒。
楼台瑞气晴萧索，杉桧龙身老屈蟠。
翻感惠休并李郭，剑门空处望长安。
+++章孝标
++++鹰
星眸未放瞥秋毫，频掣金铃试雪毛。
会使老拳供口腹，莫辞亲手啖腥臊。
穿云自怪身如电，煞兔谁知吻胜刀。
可惜忍饥寒日暮，向人鵮断碧丝绦。
+++章孝标
++++方山寺松下泉
石脉绽寒光，松根喷晓霜。
注瓶云母滑，漱齿茯苓香。
野客偷煎茗，山僧惜净床。
三禅不要问，孤月在中央。
+++章孝标
++++瀑布
秋河溢长空，天洒万丈布。
深雷隐云壑，孤电挂岩树。
沧溟晓喷寒，碧落晴荡素。
非趋下流急，热使不得住。
+++章孝标
++++送张使君赴饶州（一作送饶州张蒙使君赴任）
饶阳因富得州名，不独农桑别有营。
日暖提筐依茗树，天阴把酒入银坑。
江寒鱼动枪旗影，山晚云和鼓角声。
太守能诗兼爱静，西楼见月几篇成。
+++章孝标
++++和滕迈先辈伤马
浮云变化失龙儿，始忆嘶风喷沫时。
蹄想尘中翻碧玉，尾休烟里掉青丝。
曾同客舍吞饥渴，久共名场踏嶮巇。
今日枥前兴一叹，不关行李乏金羁。
+++章孝标
++++省试骐骥长鸣
有马骨堪惊，无人眼暂明。
力穷吴坂峻，嘶苦朔风生。
逐逐怀良御，萧萧顾乐鸣。
瑶池期弄影，天路拟飞声。
皎月谁知种，浮云莫问程。
盐车今愿脱，千里为君行。
+++章孝标
++++鲤鱼
眼似真珠鳞似金，时时动浪出还沈。
河中得上龙门去，不叹江湖岁月深。
+++章孝标
++++饥鹰词
遥想平原兔正肥，千回砺吻振毛衣。
纵令啄解丝绦结，未得人呼不敢飞。
+++章孝标
++++归燕词辞工部侍郎（一作下第后献主司）
旧垒危巢泥已落，今年故向社前归。
连云大厦无栖处，更望谁家门户飞。
+++章孝标
++++归海上旧居
乡路绕蒹葭，萦纡出海涯。
衣披蜃气，马迹印盐花。
草没题诗石，潮摧坐钓槎。
还归旧窗里，凝思向馀霞。
+++章孝标
++++答友人惠牙簪
牙簪不可忘，来处隔炎荒。
截得半环月，磨成四寸霜。
晓辞梳齿腻，秋入发根凉。
好是纱巾下，纤纤锥出囊。
+++章孝标
++++日者
十指中央了五行，说人休咎见前生。
我来本乞真消息，却怕呵钱卦欲成。
+++章孝标
++++送金可纪归新罗
登唐科第语唐音，望日初生忆故林。
鲛室夜眠阴火冷，蜃楼朝泊晓霞深。
风高一叶飞鱼背，潮净三山出海心。
想把文章合夷乐，蟠桃花里醉人参。
+++章孝标
++++闻角
边秋画角怨金微，半夜对吹惊贼围。
塞雁绕空秋不下，胡云著草冻还飞。
关头老马嘶看月，碛里疲兵泪湿衣。
馀韵袅空何处尽，戍天寥落晓星稀。
+++章孝标
++++梦乡
家住吴王旧苑东，屋头山水胜屏风。
寻常梦在秋江上，钓艇游扬藕叶中。
+++章孝标
++++织绫词
去年蚕恶绫帛贵，官急无丝织红泪。
残经脆纬不通梭，鹊凤阑珊失头尾。
今年蚕好缲白丝，鸟鲜花活人不知。
瑶台雪里鹤张翅，禁苑风前梅折枝。
不学邻家妇慵懒，蜡揩粉拭谩官眼。

+++章孝标
++++诸葛武侯庙
木牛零落阵图残，山姥烧钱古柏寒。
七纵七擒何处在，茅花枥叶盖神坛。
+++章孝标
++++长安秋夜
田家无五行，水旱卜蛙声。
牛犊乘春放，儿童候暖耕。
池塘烟未起，桑柘雨初晴。
步晚香醪熟，村村自送迎。
+++章孝标
++++钱塘赠武翊黄
曾将心剑作戈矛，一战名场造化愁。
花锦文章开四面，天人科第上三头。
鸳鸿待侣飞清禁，山水缘情住外州。
时伴庾公看海月，好吟诗断望潮楼。
+++章孝标
++++风不鸣条（一作左牢诗）
旭日悬清景，微风在绿条。
入松声不发，过柳影空摇。
长养应潜变，扶疏每暗飘。
有林时杳杳，无树暂萧萧。
慢逐清烟散，轻和瑞气饶。
丰年知有待，歌咏美唐尧。
+++章孝标
++++贻美人
诸侯帐下惯新妆，皆怯刘家薄媚娘。
宝髻巧梳金翡翠，罗裙宜著绣鸳鸯。
轻轻舞汗初沾袖，细细歌声欲绕梁。
何事不归巫峡去，故来人世断人肠。
+++章孝标
++++闻云中唳鹤
久在青田唳，天高忽暂闻。
翩翩萦碧落，嘹唳入重云。
出谷莺何待，鸣岐凤欲群。
九皋宁足道，此去透絪缊。
+++章孝标
++++柘枝
柘枝初出鼓声招，花钿罗衫耸细腰。
移步锦靴空绰约，迎风绣帽动飘飖。
亚身踏节鸾形转，背面羞人凤影娇。
只恐相公看未足，便随风雨上青霄。
+++章孝标
++++上太皇先生
颢气贯精神，苍崖老姓名。
烟霞空送景，水木苦无情。
劚药云根断，眠花石面平。
折松开月色，决水放秋声。
颜为忘忧嫩，身缘绝粒轻。
围棋看局势，对镜戮妖精。
过海量鲸力，归天算鹤程。
露凝钟乳冷，风定玉箫清。
坐觉衣裳古，行疑羽翼生。
应怜市朝客，开眼锁浮荣。
+++章孝标
++++破山水屏风（一作姚合诗）
时人嫌古画，倚壁不曾收。
雨滴胶山断，风吹绢海秋。
残云飞屋里，片水落床头。
尚胜凡花鸟，君能补缀休。
+++章孝标
++++览杨校书文卷
跪伸霜素剖琅玕，身堕瑶池魄暗寒。
红锦晚开云母殿，白珠秋写水精盘。
情高鹤立昆仑峭，思壮鲸跳渤澥宽。
谁有轩辕古铜片，为持相并照妖看。
+++章孝标
++++送陈校书赴蔡州幕
天假纵横入幕筹，东南顿减一方忧。
行赍健笔辞天阁，坐见妖星落蔡州。
青草袍襟翻日脚，黄金马镫照旄头。
此行领取从军乐，莫虑功名不拜侯。
+++章孝标
++++少年行
平明小猎出中军，异国名香满袖薰。
画榼倒悬鹦鹉嘴，花衫对舞凤凰文。
手抬白马嘶春雪，臂竦青骹入暮云。
落日胡姬楼上饮，风吹箫管满楼闻。
+++章孝标
++++蜀中赠广上人
曾持麈尾引金根，万乘前头草五言。
疏讲青龙归禁苑，歌抄白雪乞梨园。
朝惊云气遮天阁，暮踏猿声入剑门。
今日西川无子美，诗风又起浣花村。
+++章孝标
++++和顾校书新开井
霜锸破桐阴，青丝试浅深。
月轮开地脉，镜面写天心。
碧甃花千片，香泉乳百寻。
欲知争汲引，听取辘轳音。
+++章孝标
++++游云际寺
衫袖拂青冥，推鞍上翠屏。
尘埃辞马尾，城阙入窗棂。
云领浮名去，钟撞大梦醒。
茫茫山下事，满眼送流萍。
+++章孝标
++++赠刘宽夫昆季（一作赠刘侍郎兄弟三人同时及第）
文聚星辰衣彩霞，问谁兄弟是刘家。
雁行云掺参差翼，琼树风开次第花。
天假声名悬日月，国凭骚雅变浮华。
曾穷晋汉儒林传，龙虎虽多未足夸。
+++章孝标
++++赠杭州严史君
州青县白浙河濆，饱向苍龙阙下闻。
鼓角自严寒海月，旌旗不动湿江云。
风骚处处文章主，井邑家家父母君。
长恐抱辕留不住，九天鸳鹭待成群。
+++章孝标
++++题朱秀城南亭子
朱家亭子象悬匏，阶莹青莎栋剪茆。
瘿挂眼开欺鸲鹆，花缘网结妒螵蛸。
有时风月输三虎，无壁琴书属四郊。
土木欲知精洁处，社天归燕怯安巢。
+++章孝标
++++上西川王尚书
人人入蜀谒文翁，妍丑终须露镜中。
诗景荒凉难道合，客情疏密分当同。
城南歌吹琴台月，江上旌旗锦水风。
下客低头来又去，暗堆冰炭在深衷。
+++章孝标
++++骆谷行
扪云袅栈入青冥，鞿马铃骡傍日星。
仰踏剑棱梯万仞，下缘冰岫杳千寻。
山花织锦时聊看，涧水弹琴不暇听。
若比争名求利处，寻思此路却安宁。
+++章孝标
++++初及第归酬孟元翊见赠
六年衣破帝城尘，一日天池水脱鳞。
未有片言惊后辈，不无惭色见同人。
每登公宴思来日，渐听乡音认本身。
何幸致诗相慰贺，东归花发杏桃春。
+++章孝标
++++淮南李相公绅席上赋春雪
六出花飞处处飘，粘窗著砌上寒条。
朱门到晓难盈尺，尽是三军喜气消。
+++章孝标
++++及第后寄广陵故人（一作寄淮南李相公绅）
及第全胜十政官，金鞍镀了出长安。
马头渐入扬州郭，为报时人洗眼看。
+++章孝标
++++小松
爪叶鳞条龙不盘，梳风幕翠一庭寒。
莫言只是人长短，须作浮云向上看。
+++章孝标
++++宫词
明日銮舆欲向东，守宫金翠带愁红。
九门佳气已西去，千里花开一夜风。
+++章孝标
++++题杭州樟亭驿
樟亭驿上题诗客，一半寻为山下尘。
世事日随流水去，红花还似白头人。
+++章孝标
++++刘侍中宅盘花紫蔷薇
真宰偏饶丽景家，当春盘出带根霞。
从开一朵朝衣色，免踏尘埃看杂花。
+++章孝标
++++题东林寺寄江州李员外
山势棱层入杳冥，寺形高下趁山行。
象牙床坐莲花佛，玛瑙函盛贝叶经。
日映砌阴移宝阁，风吹天乐动金铃。
门前更有清江水，便是浔阳太守厅。
+++章孝标
++++玄都观栽桃十韵
驱使鬼神功，攒栽万树红。
薰香丹凤阙，妆点紫琼宫。
宝帐重庶日，妖金遍累空。
色然烧药火，影舞步虚风。
粉扑青牛过，枝惊白鹤冲。
拜星春锦上，服食晚霞中。
棋局阴长合，箫声秘不通。
艳阳迷俗客，幽邃失壶公。
根柢终盘石，桑麻自转蓬。
求师饱灵药，他日访辽东。
+++章孝标
++++僧院小松
抛杉背柏冷僧帘，锁月梳风出殿檐。
还似天台新雨后，小峰云外碧尖尖。
+++章孝标
++++春原早望
一忝乡书荐，长安未得回。
年光逐渭水，春色上秦台。
燕掠平芜去，人冲细雨来。
东风生故里，又过几花开。
+++章孝标
++++西山广福院
野寺孤峰上，危楼耸翠微。
卷帘沧海近，洗钵白云飞。
竹影临经案，松花点衲衣。
日斜登望处，湖畔一僧归。
+++章孝标
++++游地肺
市朝扰扰千古，林壑冥冥四贤。
黄鹤不归丹灶，白云自养芝田。
溪滩永夜流月，羽翼清秋在天。
高迹无人更蹑，碧峰寥落孤烟。
+++章孝标
++++八月
徙倚仙居绕翠楼，分明宫漏静兼秋。
长安夜夜家家月，几处笙歌几处愁。
+++章孝标
++++题紫微山上方
地势连沧海，山名号紫微。
景闲僧坐久，路僻客来稀。
峡影云相照，河流石自围。
尘喧都不到，安得此忘归。

++中卷五百零七
  
+++蒋防
++++题杜宾客新丰里幽居
退迹依三径，辞荣继二疏。
圣情容解印，帝里许悬车。
已去龙楼籍，犹分御廪储。
风泉输耳目，松竹助玄虚。
调护心常在，山林意有馀。
应嗤紫芝客，远就白云居。
+++蒋防
++++望禁苑祥光
嘉瑞生天色，葱茏几效祥。
树摇三殿侧，日映九城傍。
仙雾今同色，卿云未可章。
拱汾疑鼎气，临渭比荧光。
岂并春风旧，俄同圣寿长。
微臣时一望，短羽欲翱翔。
+++蒋防
++++冬至日祥风应候（一作穆寂诗）
节逢清景空，气占二仪中。
独喜登高日，先知应候风。
瑞呈光舜化，庆表盛尧聪。
况与承时叶，还将入律同。
微微万井逼，习习九门通。
绕殿炉烟起，殷勤报岁功。
+++蒋防
++++春风扇微和
丽日催迟景，和风扇早春。
暖浮丹凤阙，韶媚黑龙津。
澹荡迎仙仗，霏微送画轮。
绿摇官柳散，红待禁花新。
舞席皆回雪，歌筵暗送尘。
幸当阳律候，惟愿及佳辰。
+++蒋防
++++日暖万年枝
新阳归上苑，嘉树独含妍。
散漫添和气，曈曨卷曙烟。
流辉宜圣日，接影贵芳年。
自与恩光近，那关煦妪偏。
结根诚得地，表寿愿符天。
谁道凌寒质，从兹不暧然。
+++蒋防
++++秋月悬清辉
秋月沿霄汉，亭亭委素辉。
山明桂花发，池满夜珠归。
入牖人偏揽，临枝鹊正飞。
影连平野净，轮度晓云微。
晶晃浮轻露，裴回映薄帷。
此时千里道，延望独依依。
+++蒋防
++++八风从律
制律窥元化，因声感八风。
还从万籁起，更与五音同。
习习芦灰上，泠泠玉管中。
气随时物好，响彻霁天空。
自得阴阳顺，能令惠泽通。
愿吹寒谷里，从此达前蒙。
+++蒋防
++++藩臣恋魏阙
剖竹随皇命，分忧镇大藩。
恩波怀魏阙，献纳望天阍。
政奉南风顺，心依北极尊。
梦魂通玉陛，动息寄朱轩。
直以蒸黎念，思陈政化源。
如何子牟意，今古道斯存。
+++蒋防
++++秋稼如云
肆目如云处，三田大有秋。
葱茏初蔽野，散漫正盈畴。
稍混从龙势，宁同触石幽。
紫芒分幂幂，青颖澹油油。
始惬仓箱望，终无灭裂忧。
西成知不远，雨露复何酬。
+++蒋防
++++玉卮无当
美玉常为器，兹焉变漏卮。
酒浆悲莫挹，樽俎念空施。
符彩功难补，盈虚数已亏。
岂惟孤玩好，抑亦类瑕疵。
清越音虽在，操持意渐隳。
赋形期大匠，良璞勿同斯。
+++蒋防
++++至人无梦
已赜希微理，知将静默邻。
坐忘宁有梦，迹灭未凝神。
化蝶诚知幻，征兰匪契真。
抱玄虽解带，守一自离尘。
寥朗壶中晓，虚明洞里春。
翛然碧霞客，那比漆园人。
+++蒋防
++++玄都楼桃
旧传天上千年熟，今日人间五日香。
红软满枝须作意，莫交方朔施偷将。
+++李虞
++++题李宾客旧居
逢时不得致升平，岂是明君忘姓名。
眼暗发枯缘世事，今来无泪哭先生。
+++裴潾
++++前相国赞皇公早葺平泉山居暂还憩…十四首奉寄
动复有原，进退有期。
用在得正，明以知微。
夫惟哲人，会且有归。
静固胜热，安每虑危。
将憩于盘，止亦先机。
植爱在根，钟福有兆。
珠潜巨海，玉蕴昆峤。
披室生白，照夜成昼。
挥翰飞文，入侍左右。
出纳帝命，弘兹在宥。
历难求试，执宪成风。
四镇咸乂，三阶以融。
捧日柱天，造膝纳忠。
建储固本，树屏息戎。
彼狐彼鼠，窒穴扫踪。
我力或屈，我躬莫污。
三黜如饴，三起惟惧。
再宾为宠，一麾为饫。
昔在治繁，常思归去。
今则合契，行斯中虑。
有凤自南，亦翙其羽。
好姱佳丽，于伊之浒。
五彩含章，九苞合矩。
佩仁服义，鸣中律吕。
我来思卷，薄言遵渚。
凿龙中辟，伊原古奔。
下有秘洞，豁起石门。
竹涧水横，松架雪屯。
岫环如壁，岩虚若轩。
朝昏含景，夏凊冬温。
南溪回舟，西岭望竦。
水远如空，山微似巃。
二室峰连，四山骈耸。
五女乍欹，玉华独踊。
云翔日耀，如戴如拱。
飞泉挂空，如决天浔。
万仞悬注，直贯潭心。
月正中央，洞见浅深。
群山无影，孤鹤时吟。
我啸我歌，或眺或临。
鸟之在巢，风起林摇。
退翔城颠，翠虬扪天。
雨止雪旋，亦息于渊。
皆知进，我独止焉。
皆务明，我独晦焉。
邈矣其山，默矣其泉。
寝丘之田，土山之上。
孙既贻谋，谢亦遐想。
俭则为福，华固难长。
宁若我心，一泉一壤。
造适为足，超然孤赏。
其风自西，言发帝庭。
飘彼黄素，堕于山楹。
公拜稽首，靡敢受荣。
宸严再临，俾抚百城。
恋此莫处，星言其征。
公昔南迈，我不及睹。
言旋旧观，莫获安语。
今则不遑，载鶱载举。
离忧莫写，欢好曷叙。
怆矣东望，泣涕如雨。
山嵇之旧，刘卢之恩。
举世莫尚，惟公是敦。
哀我蠢蠢，念我谆谆。
振此铩翮，扇之腾翻。
斯德未报，只誓子孙。
迢迢秦塞，南望吴门。
对酒不饮，设琴不援。
何以代面，寄之濡翰。
何以写怀，诗以足言。
无密玉音，以慰我魂。
+++裴潾
++++白牡丹（一作长安牡丹）
长安豪贵惜春残，争赏先开紫牡丹。
别有玉杯承露冷，无人起就月中看。
+++刘三复
++++送黄明府晔赴岳州湘阴任
拟占名场第一科，龙门十上困风波。
三年护塞从戎远，万里投荒失意多。
花县到时铜墨贵，叶舟行处水云和。
遥知布惠苏民后，应向祠堂吊汨罗。
+++韦瓘
++++留题桂州碧浔亭
半年领郡固无劳，一日为心素所操。
轮奂未成绳墨在，规模已壮闶闳高。
理人虽切才常短，薄宦都缘命不遭。
从此归耕洛川上，大千江路任风涛。
+++崔郾
++++赠毛仙翁
存亡去住一壶中，兄事安期弟葛洪。
甲子已过千岁鹤，仪容方称十年童。
心灵暗合行人数，药力潜均造化功。
终待此身无系累，武陵山下等黄公。

++中卷五百零八
  
+++孔温业
++++鸟散馀花落
美景春堪赏，芳园白日斜。
共看飞好鸟，复见落馀花。
来往惊翻电，经过想散霞。
雨馀飘处处，风送满家家。
求友声初去，离枝色可嗟。
从兹时节换，谁为惜年华。
+++赵存约
++++鸟散馀花落
春晓游禽集，幽庭几树花。
坐来惊艳色，飞去堕晴霞。
翅拂繁枝落，风添舞影斜。
彩云飘玉砌，绛雪下仙家。
分散音初静，凋零蕊带葩。
空阶瞻玩久，应共惜年华。
+++窦洵直
++++鸟散馀花落
晚树春归后，花飞鸟下初。
参差分羽翼，零落满空虚。
风外清香转，林边艳影疏。
轻盈疑雪舞，仿佛似霞舒。
万片情难极，迁乔思有馀。
微臣一何幸，吟赏对寒居。
+++陈标
++++公无渡河
阴云飒飒浪花愁，半度惊湍半挂舟。
声尽云天君不住，命悬鱼鳖妾同休。
黛娥芳脸垂珠泪，罗袜香裾赴碧流。
馀魄岂能衔木石，独将遗恨付箜篌。
+++陈标
++++秦王卷衣
秦王宫阙霭春烟，珠树琼枝近碧天。
御气馨香苏合启，帘光浮动水精悬。
霏微罗縠随芳袖，宛转鲛鮹逐宝筵。
从此咸阳一回首，暮云愁色已千年。
+++陈标
++++婕妤怨
掌上恩移玉帐空，香珠满眼泣春风。
飘零怨柳凋眉翠，狼藉愁桃坠脸红。
凤辇只应三殿北，鸾声不向五湖中。
笙歌处处回天眷，独自无情长信宫。
+++陈标
++++饮马长城窟
日日风吹虏骑尘，年年饮马汉营人。
千堆战骨那知主，万里枯沙不辨春。
浴谷气寒愁坠指，断崖冰滑恐伤神。
金鞍玉勒无颜色，泪满征衣怨暴秦。
+++陈标
++++江南行
水光春色满江天，蘋叶风吹荷叶钱。
香蚁翠旗临岸市，艳娥红袖渡江船。
晓惊白鹭联翩雪，浪蹙青茭潋滟烟。
不怕江洲芳草暮，待将秋兴折湖莲。
+++陈标
++++长安秋思（一作白纻歌）
吴女秋机织曙霜，冰蚕吐丝月盈筐。
金刀玉指裁缝促，水殿花楼弦管长。
舞袖慢移凝瑞雪，歌尘微动避雕梁。
唯愁陌上芳菲度，狼藉风池荷叶黄。
+++陈标
++++赠元和十三年登第进士
春官南院粉墙东，地色初分月色红。
文字一千重马拥，喜欢三十二人同。
眼看鱼变辞凡水，心逐鹦飞出瑞风。
莫怪云泥从此别，总曾惆怅去年中。
+++陈标
++++焦桐树
江上烹鱼采野樵，鸾枝摧折半曾烧。
未经良匠材虽散，待得知音尾已焦。
若使琢磨徽白玉，便来风律轸青瑶。
还能万里传山水，三峡泉声岂寂寥。
+++陈标
++++寄友人
杜甫在时贪入蜀，孟郊生处却归秦。
如今始会麻姑意，借问山川与后人。
+++陈标
++++啄木谣
丁丁向晚急还稀，啄遍庭槐未肯归。
终日与君除蠹害，莫嫌无事不频飞。
+++陈标
++++僧院牡丹
琉璃地上开红艳，碧落天头散晓霞。
应是向西无地种，不然争肯重莲花。
+++陈标
++++蜀葵
眼前无奈蜀葵何，浅紫深红数百窠。
能共牡丹争几许，得人嫌处只缘多。
+++袁不约
++++离家
步步远晨昏，凄心出里门。
见乌唯有泪，看雁更伤魂。
宿酒宁辞醉，回书讳苦言。
野人应怪笑，不解爱田园。
+++袁不约
++++送人至岭南
度岭春风暖，花多不识名。
瘴烟迷月色，巴路傍溪声。
畏药将银试，防蛟避水行。
君怜酒兴，莫杀醉猩猩。
+++袁不约
++++长安夜游
凤城连夜九门通，帝女皇妃出汉宫。
千乘宝莲珠箔卷，万条银烛碧纱笼。
歌声缓过青楼月，香霭潜来紫陌风。
长乐晓钟归骑后，遗簪堕珥满街中。
+++袁不约
++++病宫人（一作张祜诗）
佳人卧病动经秋，帘幕褴縿不挂钩。
四体强扶藤夹膝，双环慵整玉搔头。
花颜有幸君王问，药饵无徵待诏愁。
惆怅近来销瘦尽，泪珠时傍枕函流。
+++袁不约
++++句
愁声秋绕杵，寒色碧归山。（《深秋》）
送将欢笑去，收得寂寥回。（《客去》）
+++李馀
++++临邛怨
藕花衫子柳花裙，多著沈香慢火熏。
惆怅妆成君不见，空教绿绮伴文君。
+++李馀
++++寒食
玉轮江上雨丝丝，公子游春醉不知。
翦渡归来风正急，水溅鞍帕嫩鹅儿。
+++李馀
++++句
长安东门别，立马生白发。
霁后轩盖繁，南山瑞烟发。
尝忧车马繁，土薄闻水声。（并见张为《主客图》）
+++白敏中
++++至日上公献寿酒
候晓天门辟，朝天万国同。
瑞云升观阙，香气映华宫。
日色临仙籞，龙颜对昊宫。
羽仪瞻百姓，献寿侍三公。
化被君王洽，恩沾草木丰。
自欣朝玉座，宴此咏皇风。
+++白敏中
++++贺收复秦原诸州诗
一诏皇城四海颁，丑戎无数束身还。
戍楼吹笛人休战，牧野嘶风马自闲。
河水九盘收数曲，天山千里锁诸关。
西边北塞今无事，为报东南夷与蛮。
+++白敏中
++++句
南浦花临水，东楼月映风。（镇剑南，经忠州，寻乐天遗迹作。见《纪事》）
+++李敬方
++++遣兴
果窥丹灶鹤，莫羡白头翁。
日月仙壶外，筋骸药臼中。
云归无定所，鸟迹不留空。
何必劳方寸，岖崎问远公。
+++李敬方
++++劝酒
不向花前醉，花应解笑人。
只忧连夜雨，又过一年春。
日日无穷事，区区有限身。
若非杯酒里，何以寄天真。
+++李敬方
++++近无西耗（一作李宣远诗）
远戎兵压境，迁客泪横襟。
烽候惊春塞，缧囚困越吟。
自怜牛马走，未识犬羊心。
一月无消息，西看日又沈。
+++李敬方
++++天台晴望（时左迁台州刺史。题一作喜晴）
天台十二旬，一片雨中春。
林果黄梅尽，山苗半夏新。
阳乌晴展翅，阴魄夜飞轮。
坐冀无云物，分明见北辰。
+++李敬方
++++闻高侍御卒贬所
西京高院长，直气似吾徒。
走马论边备，飞声感庙谟。
官移人未察，身没事多符。
寂寞他年后，名编野史无。
+++李敬方
++++题黄山汤院
楚镇惟黄岫，灵泉浴圣源。
煎熬何处所，炉炭孰司存。
沙暖泉长拂，霜笼水更温。
不疏还自决，虽挠未尝浑。
地启岩为洞，天开石作盆。
常留今日色，不减故年痕。
阴焰潜生海，阳光暗烛坤。
定应邻火宅，非独过焦原。
龙讶经冬润，莺疑满谷暄。
善烹寒食茗，能变早春园。
及物功何大，随流道益尊。
洁斋齐物主，疗病夺医门。
外秘千峰秀，旁通百潦奔。
禅家休问疾，骚客罢招魂。
卧理黔川守，分忧汉主恩。
惨伤因有暇，徒御诫无喧。
痒闷头风切，爬搔臂力烦。
披榛通白道，束马置朱幡。
谢屐缘危磴，戎装逗远村。
慢游登竹径，高步入山根。
崖巘差行灶，蓬茅过小轩。
御寒增帐幕，甃影尽玙璠。
不与华池语，宁将浴室论。
洗心过顷刻，浸发迨朝暾。
汗洽聊箕踞，支羸暂虎蹲。
濯缨闲更入，漱齿渴仍吞。
气燠胜重絸，风和敌一尊。
适来还蹭蹬，复出又攀援。
形秽忻除垢，神嚣喜破昏。
明夷徵立象，既济感文言。
已阂眠沙麂，仍妨卧石猿。
香驱蒸雾起，烟霿湿云屯。
破险更祠宇，凭高易庙垣。
旧基绝仄足，新构忽行鹓。
胜地非无栋，征途遽改辕。
贪程归路远，折政讼庭繁。
兴往留年月，诗成遗子孙。
已镌东壁石，名姓寄无垠。
+++李敬方
++++太和公主还宫
二纪烟尘外，凄凉转战归。
胡笳悲蔡琰，汉使泣明妃。
金殿更戎幄，青祛换毳衣。
登车随伴仗，谒庙入中闱。
汤沐疏封在，关山故梦非。
笑看鸿北向，休咏鹊南飞。
宫髻怜新样，庭柯想旧围。
生还侍儿少，熟识内家稀。
凤去楼扃夜，鸾孤匣掩辉。
应怜禁园柳，相见倍依依。
+++李敬方
++++汴河直进船
汴水通淮利最多，生人为害亦相和。
东南四十三州地，取尽脂膏是此河。
+++李回
++++享太庙乐章
受天明命，敷祐下土。
化时以俭，卫文以武。
氛消夷夏，俗臻往古。
亿万斯年，形于律吕。
+++李回
++++天长路别朱大山路却寄
驿骑难随伴，寻山半忆君。
苍崖残月路，犹数过溪云。
+++李回
++++寄酬朱大后亭夜坐留别
十夜郡城宿，苦吟身未闲。
那堪西郭别，雪路问青山。
+++常楚老
++++祖龙行
黑云兵气射天裂，壮士朝眠梦冤结。
祖龙一夜死沙丘，胡亥空随鲍鱼辙。
腐肉偷生三千里，伪书先赐扶苏死。
墓接骊山土未乾，瑞光已向芒砀起。
陈胜城中鼓三下，秦家天地如崩瓦。
龙蛇撩乱入咸阳，少帝空随汉家马。
+++常楚老
++++江上蚊子
飘摇挟翅亚红腹，江边夜起如雷哭。
请问贪婪一点心。
臭腐填腹几多足。
越女如花住江曲，嫦娥夜夜凝双睩。
怕君撩乱锦窗中，十轴轻绡围夜玉。
+++常楚老
++++句
一从黄帝葬桥山，碧落千门锁元气。（《天上行》。《诗话总归》）
+++李甘
++++九成宫（一作华清宫）
中原无鹿海无波，凤辇鸾旗出幸多。
今日故宫归寂寞，太平功业在山河。
+++平曾
++++谒李相不遇
老夫三日门前立，珠箔银屏昼不开。
诗卷却抛书袋里，正如闲看华山来。
+++平曾
++++留别薛仆射（薛平仆射出镇浙西主礼稍薄曾留诗讽之）
梯山航海几崎岖，来谒金陵薛大夫。
毛发竖时趋剑戟，衣冠俨处拜冰壶。
诚知两轴非珠玉，深愧三缣恤旅途。
明日过江风景好，不堪回首望勾吴。
+++平曾
++++絷白马诗上薛仆射
白马披鬃练一团，今朝被绊欲行难。
雪中放去空留迹，月下牵来只见鞍。
向北长鸣天外远，临风斜控耳边寒。
自知毛骨还应异，更请孙阳仔细看。
+++景审
++++题所书黄庭经后（泥金正书）
金粉为书重莫过，黄庭旧许右军多。
请看今日酬恩德，何似当年为爱鹅。
+++景审
++++句
暮鸦不噪禁城树，衙鼓未残兵卫秋。（见张为《主客图》）

++中卷五百零九
  
+++顾非熊
++++秋日陕州道中作
孤客秋风里，驱车入陕西。
关河午时路，村落一声鸡。
树势标秦远，天形到岳低。
谁知我名姓，来往自栖栖。
+++顾非熊
++++经杭州
郡郭绕江濆，人家近白云。
晚涛临槛看，夜橹隔城闻。
浦转山初尽，虹斜雨未分。
有谁知我意，心绪逐鸥群。
+++顾非熊
++++经河中
一望蒲城路，关河气象雄。
楼台山色里，杨柳水声中。
思起怀吴客，行斜向碛鸿。
我来寻古迹，唯见舜祠风。
+++顾非熊
++++送僧归洞庭
江山万万重，归去指何峰。
未入连云寺，先斋越浪钟。
岛香回栈柏，秋荫出庵松。
若救吴人病，须降震泽龙。
+++顾非熊
++++题觉真上人院
长安车马地，此院闭松声。
新罢九天讲，旧曾诸岳行。
能诗因作偈，好客岂关名。
约我中秋夜，同来看月明。
+++顾非熊
++++寄太白无能禅师
太白山中寺，师居最上方。
猎人偷佛火，栎鼠戏禅床。
定久衣尘积，行稀径草长。
有谁来问法，林杪过残阳。
+++顾非熊
++++舒州酬别侍御
故交他郡见，下马失愁容。
执手向残日，分襟在晚钟。
乡心随皖水，客路过庐峰。
众惜君材器，何为滞所从。
+++顾非熊
++++姚岩寺路怀友（一作桃岩怀贾岛）
路向姚岩寺，多行洞壑间。
鹤声连坞静，溪色带村闲。
疏叶秋前渚，斜阳雨外山。
怜君不得见，诗思最相关。
+++顾非熊
++++天河阁到啼猿阁即事
万壑褒中路，何层不架虚。
湿云和栈起，燋枿带畲馀。
岩狖牵垂果，湍禽接迸鱼。
每逢维艇处，坞里有人居。
+++顾非熊
++++夏日会修行段将军宅
爱君书院静，莎覆藓阶浓。
连穗古藤暗，领雏幽鸟重。
樽前迎远客，林杪见晴峰。
谁谓朱门内，云山满座逢。
+++顾非熊
++++送杭州姚员外
浙江江上郡，杨柳到时春。
堑起背城雁，帆分向海人。
峤云侵寺吐，汀月隔楼新。
静理更何事，还应咏白蘋。
+++顾非熊
++++送朴处士归新罗
少年离本国，今去已成翁。
客梦孤舟里，乡山积水东。
鳌沈崩巨岸，龙斗出遥空。
学得中华语，将归谁与同。
+++顾非熊
++++送马戴入山
古木乱重重，何人识去踪。
斜阳收万壑，圆月上三峰。
云里泉萦石，窗间鸟下松。
唯应采药客，时与此相逢。
+++顾非熊
++++送喻凫春归江南
去年登第客，今日及春归。
莺影离秦马，莲香入楚衣。
里闾争庆贺，亲戚共光辉。
唯我门前浦，苔应满钓矶。
+++顾非熊
++++送友人及第归苏州
见君先得意，希我命还通。
不道才堪并，多缘蹇共同。
鹤鸣荒苑内，鱼跃夜潮中。
若问家山路，知连震泽东。
+++顾非熊
++++送皇甫司录赴黔南幕
黔南从事客，禄利先来饶。
官受外台屈，家移一舸遥。
夜猿声不断，寒木叶微凋。
远别因多感，新郎倍寂寥。
+++顾非熊
++++寄九华山费拾遗
先生九华隐，鸟道隔尘埃。
石室和云住，山田引烧开。
久闻仙客降，高卧诏书来。
一入深林去，人间更不回。
+++顾非熊
++++雁
逐暖来南国，迎寒背朔云。
下时波势出，起处阵形分。
声急奔前侣，行低续后群。
何人寄书札，绝域可知闻。
+++顾非熊
++++铜雀妓
鸦散陵树晓，筵开繐帐空。
婵娟宠休妒，歌舞怨来同。
往事与尘化，新愁生曲终。
回轩叶正落，寂寞听秋风。
+++顾非熊
++++早秋雨夕
贫居常寂寞，况复是秋天。
黄叶如霜后，清风似水边。
中宵疑有雁，当夕暂无蝉。
就枕终难寐，残灯灭又然。
+++顾非熊
++++天津桥晚望
晴登洛桥望，寒色古槐稀。
流水东不息，翠华西未归。
云收中岳近，钟出后宫微。
回首禁门路，群鸦度落晖。
+++顾非熊
++++月夜登王屋仙坛
月临峰顶坛，气爽觉天宽。
身去银河近，衣沾玉露寒。
云中日已赤，山外夜初残。
即此是仙境，惟愁再上难。
+++顾非熊
++++下第后晓坐
远客滞都邑，老惊时节催。
海边身梦觉，枕上鼓声来。
起见银河没，坐知阊阖开。
何为此生内，终夜泣尘埃。
+++顾非熊
++++下第后送友人不及
失意经寒食，情偏感别离。
来逢人已去，坐见柳空垂。
细雨飞黄鸟，新蒲长绿池。
自倾相送酒，终不展愁眉。
+++顾非熊
++++与无可宿辉公院
夜僧同静语，秋寺近严城。
世路虽多梗，玄心各自明。
寒池清月彩，危阁听林声。
倘许双摩顶，随缘万劫生。
+++顾非熊
++++题平陆县亭
孤亭临峭岸，别有远泉来。
山与中条合，河逢一曲回。
夜声多雁过，晚色乱云开。
却自求僮仆，淹留莫谩催。
+++顾非熊
++++题马儒乂石门山居
寻君石门隐，山近渐无青。
鹿迹入柴户，树身穿草亭。
云低收药径，苔惹取泉瓶。
此地客难到，夜琴谁共听。
+++顾非熊
++++题春明门外镇国禅院
空门临大道，师坐此中禅。
过客自生敬，焚香惟默然。
书灯明象外，古木覆檐前。
不得如驯鸽，人间万虑牵。
+++顾非熊
++++夏夜汉渚归舟即事
扁舟江濑尽，归路海山青。
巨浸分圆象，危樯入众星。
雨遥明电影，蜃晓识楼形。
不是长游客，那知造化灵。
+++顾非熊
++++酬均州郑使君见送归茅山
饯行诗意厚，惜别独筵重。
解缆城边柳，还舟海上峰。
饮猿当濑见，浴鸟带槎逢。
吏隐应难逐，为霖是蛰龙。
+++顾非熊
++++成名后将归茅山酬群公见送
此名谁不得，人贺至公难。
素业承家了，离筵去国欢。
暮天行雁断，晓渡落潮寒。
旧隐茅峰下，松根石上盘。
+++顾非熊
++++酬陈摽评事喜及第与段何共贻
至公平得意，自喜不因媒。
榜入金门去，名从玉案来。
欢情听鸟语，笑眼对花开。
若拟华筵贺，当期醉百杯。
+++顾非熊
++++关试后嘉会里闻蝉感怀呈主司
昔闻惊节换，常抱异乡愁。
今听当名遂，方欢上国游。
吟才依树午，风已报庭秋。
并觉声声好，怀恩忽泪流。
+++顾非熊
++++赠友人
吾友昔同道，唯予今独行。
青云期未遂，白发镊还生。
旧隐连江色，新春闻鸟声。
休明独不遇，何计可归耕。
+++顾非熊
++++落第后赠同居友人
有情天地内，多感是诗人。
见月长怜夜，看花又惜春。
愁为终日客，闲过少年身。
寂寞正相对，笙歌满四邻。
+++顾非熊
++++冬日寄蔡先辈校书京
弱冠下茅岭，中年道不行。
旧交因贵绝，新月对愁生。
旅思风飘叶，归心雁过城。
惟君知我苦，何异爨桐鸣。
+++顾非熊
++++行经褒城寄兴元姚从事
往岁客龟城，同时听鹿鸣。
君兼莲幕贵，我得桂枝荣。
栈阁危初尽，褒川路忽平。
心期一壶酒，静话别离情。
+++顾非熊
++++下第后寄高山人
我家堂屋前，仰视大茅巅。
潭静鸟声异，地寒松色鲜。
人眠瓮牖月，鹿饮竹门泉。
多愧邻高隐，无成又一年。
+++顾非熊
++++寄紫阁无名新罗头陀僧
棕床已自檠，野宿更何营。
大海谁同过，空山虎共行。
身心相外尽，鬓发定中生。
紫阁人来礼，无名便是名。
+++顾非熊
++++送信州卢员外兼寄薛员外
五马弋阳行，分忧出禁城。
粉闱移席近，茜旆越疆行。
德茂荣方渐，仁深瑞必呈。
疲甿复何幸，前政已残声。
+++顾非熊
++++送于中丞入回鹘
风沙万里行，边色看双旌。
去展中华礼，将安外国情。
朝衣惊异俗，牙帐见新正。
料得归来路，春深草未生。
+++顾非熊
++++送李廓侍御赴剑南
鸟道见狼烟，元戎正急贤。
图书借朋友，吟咏入戈鋋。
山色城池近，江声鼓角连。
不应夸战胜，知在檄蛮篇。
+++顾非熊
++++送友人归汉阳
樽前别楚客，云水思萦回。
秦野春将尽，商山花不开。
鸥惊帆乍起，虹见雨初来。
自有归期在，蝉声处处催。
+++顾非熊
++++送造微上人归淮南觐兄
到家方坐夏，柳巷对兄禅。
雨断芜城路，虹分建邺天。
赴斋随野鹤，迎水上渔船。
终拟归何处，三湘思渺然。
+++顾非熊
++++赋得江边柳送陈许郭员外
拂水复含烟，行分古岸边。
春风正摇落，客思共悠然。
絮急频萦水，根灵复系船。
微阴覆离岸，只此醉昏眠。
+++顾非熊
++++武宗挽歌词二首
睿略皇威远，英风帝业开。
竹林方受位，薤露忽兴哀。
静塞妖星落，和戎贵主回。
龙髯不可附，空见望仙台。
苍生期渐泰，皇道欲中兴。
国用销灵像，农功复冗僧。
冕旒辞北阙，歌舞怨西陵。
惟有金茎石，长宵对玉绳。
+++顾非熊
++++会中赋得新年
万古如昨日，一年加一晨。
暗生无限事，潜老几多人。
归路旧侣尽，故乡回雁新。
那堪独惆怅，犹是白衣身。
+++顾非熊
++++斜谷邮亭玩海棠花
忽识海棠花，令人只叹嗟。
艳繁惟共笑，香近试堪夸。
驻骑忘山险，持杯任日斜。
何川是多处，应绕羽人家。
+++顾非熊
++++万年厉员外宅残菊
才过重阳后，人心已为残。
近霜须苦惜，带蝶更宜看。
色减频经雨，香销恐渐寒。
今朝陶令宅，不醉却应难。
+++顾非熊
++++题永福寺临淮亭（亭即司马复明府所置）
淮上前朝寺，因公始建亭。
虽无山可望，多有鹤堪听。
引客闲垂钓，看僧静灌瓶。
带潮秋见月，隔竹晓闻经。
水气侵衣冷，蘋风入座馨。
路逢沙獭上，船值海人停。
砧杵鸣孤戍，乌鸢下远汀。
连波芳草阔，极目暮天青。
创置嗟心匠，幽栖得地形。
常来劝农事，赖此近郊坰。
+++顾非熊
++++陈情上郑主司
登第久无缘，归情思渺然。
艺惭公道日，身贱太平年。
未识笙歌乐，虚逢岁月迁。
羁怀吟独苦，愁眼愧花妍。
求达非荣己，修辞欲继先。
秦城春十二，吴苑路三千。
茅屋山岚入，柴门海浪连。
遥心犹送雁，归梦不离船。
时节思家夜，风霜作客天。
庭闱乖旦暮，兄弟阻团圆。
朝乏新知己，村荒旧业田。
受恩期望外，效死誓生前。
愿察为裘意，彷徉和角篇。
恳情今吐尽，万一冀哀怜。
+++顾非熊
++++长安清明言怀
明时帝里遇清明，还逐游人出禁城。
九陌芳菲莺自啭，万家车马雨初晴。
客中下第逢今日，愁里看花厌此生。
春色来年谁是主，不堪憔悴更无成。
+++顾非熊
++++出塞即事二首
塞山行尽到乌延，万顷沙堆见极边。
河上月沉鸿雁起，碛中风度犬羊膻。
席箕草断城池外，护柳花开帐幕前。
此处游人堪下泪，更闻终日望狼烟。
贺兰山便是戎疆，此去萧关路几荒。
无限城池非汉界，几多人物在胡乡。
诸侯持节望吾土，男子生身负我唐。
回望风光成异域，谁能献计复河湟。
+++顾非熊
++++送李相公昭义平复起彼宣慰员外副行
天井虽收寇未平，所司促战急王程。
晓驰云骑穿花去，夜与星郎带月行。
新咏尽题关外事，故乡因过洛阳城。
时逢寒食游人识，竟说从来有大名。
+++顾非熊
++++送从叔尉渑池
同登科第皆清列，尚爱东畿一尉闲。
虽有田园供海畔，且无宗党在朝班。
甘贫只为心知道，晚达多缘性好山。
白首青衫犹未换，又骑羸马出函关。
+++顾非熊
++++哭韩将军
将军不复见仪形，笑语随风入杳冥。
战马旧骑嘶引葬，歌姬新嫁哭辞灵。
功勋客问求为志，服玩僧收与转经。
寂寞一家春色里，百花开落满山庭。
+++顾非熊
++++崔卿双白鹭
朝客高清爱水禽，绿波双鹭在园林。
立当风里丝摇急，步绕池边字印深。
刷羽竞生堪画势，依泉各有取鱼心。
我乡多傍门前见，坐觉烟波思不禁。
+++顾非熊
++++子夜夏秋二曲
相持薄罗扇，绿树听鸣蜩。
君筵呈妙舞，香汗湿鲛绡。
银床梧叶下，便觉漏声长。
露砌蛩吟切，那怜白苎凉。
+++顾非熊
++++关山月
海上清光发，边营照转凄。
深闺此宵梦，带月过辽西。
+++顾非熊
++++采莲词
纤手折芙蕖，花洒罗衫湿。
女伴唤回船，前溪风浪急。
+++顾非熊
++++秋月夜
旅雁迎风度，阶翻月露华。
砧声鸣夜永，江上几多家。
+++顾非熊
++++登楼
登楼一南望，淮树楚山连。
见雁无书寄，归吴定此年。
+++顾非熊
++++阊门书感
凫鹥踏波舞，树色接横塘。
远近蘼芜绿，吴宫总夕阳。
+++顾非熊
++++送内乡张主簿赴任
松窗久是餐霞客，山县新为主印官。
混俗故来分利禄，不教长作异人看。
+++顾非熊
++++瓜洲送朱万言
渡头风晚叶飞频，君去还吴我入秦。
双泪别家犹未断，不堪仍送故乡人。
+++顾非熊
++++秋夜长安病后作
秋中帝里经旬雨，晴后蝉声更不闻。
牢落闲庭新病起，故乡南去雁成群。
+++顾非熊
++++题王使君片石
势似孤峰一片成，坐来疑有白云生。
主人莫怪殷勤看，远客长怀旧隐情。
+++顾非熊
++++暮春早起
柳梢暗露滴清晨，帘下偏惊独起人。
鶗鴂数声花渐落，园林是处总残春。
+++顾非熊
++++途次怀归
陇头禾偃乳乌飞，兀倚征鞍倍忆归。
正值江南新酿熟，可容闲却老莱衣。
+++顾非熊
++++寄陆隐君
相思迢递隔重城，鸟散阶前竹坞清。
定拟秋凉过南崦，长松石上听泉声。
+++顾非熊
++++寄吴山净上人
忆共蒲团话夜钟，别来落叶閟行踪。
遥知黛色秋常玩，住向灵岩第几峰。
+++顾非熊
++++送徐五纶南行过吴
吴门东去路三千，到得阊门暂泊船。
老父出迎应倒屣，贫居江上信谁传。

++中卷五百一十
  
+++张祜
++++游天台山
崔嵬海西镇，灵迹传万古。
群峰日来朝，累累孙侍祖。
三茅即拳石，二室犹块土。
傍洞窟神仙，中岩宅龙虎。
名从乾取象，位与坤作辅。
鸾鹤自相群，前人空若瞽。
巉巉割秋碧，娲女徒巧补。
视听出尘埃，处高心渐苦。
才登招手石，肘底笑天姥。
仰看华盖尖，赤日云上午。
奔雷撼深谷，下见山脚雨。
回首望四明，矗若城一堵。
昏晨邈千态，恐动非自主。
控鹄大梦中，坐觉身栩栩。
东溟子时月，却孕元化母。
彭蠡不盈杯，浙江微辨缕。
石梁屹横架，万仞青壁竖。
却瞰赤城颠，势来如刀弩。
盘松国清道，九里天莫睹。
穹崇上攒三，突兀傍耸五。
空崖绝凡路，痴立麋与麈。
邈峻极天门，觑深窥地户。
金庭路非远，徒步将欲举。
身乐道家流，惇儒若一矩。
行寻白云叟，礼象登峻宇。
佛窟绕杉岚，仙坛半榛莽。
悬崖与飞瀑，险喷难足俯。
海眼三井通，洞门双阙拄。
琼台下昏侧，手足前采乳。
但造不死乡，前劳何足数。
+++张祜
++++送蜀客
楚客去岷江，西南指天末。
平生不达意，万里船一发。
行行三峡夜，十二峰顶月。
哀猿别曾林，忽忽声断咽。
嘉陵水初涨，岩岭耗积雪。
不妨高唐云，却藉宋玉说。
峨眉远凝黛，脚底谷洞穴。
锦城昼氲氲，锦水春活活。
成都滞游地，酒客须醉杀。
莫恋卓家垆，相如已屑屑。
+++张祜
++++团扇郎
白团扇，今来此去捐。
愿得入郎手，团圆郎眼前。
+++张祜
++++西江行
日下西塞山，南来洞庭客。
晴空一鸟渡，万里秋江碧。
惆怅异乡人，偶言空脉脉。
+++张祜
++++溳川寺路
日沉西涧阴，远驱愁突兀。
烟苔湿凝地，露竹光滴月。
时见一僧来，脚边云勃勃。
+++张祜
++++夜雨
霭霭云四黑，秋林响空堂。
始从寒瓦中，淅沥断人肠。
愁肠方九回，寂寂夜未央。
+++张祜
++++秋晚途中作
落日驰车道，秋郊思不胜。
水云遥断绪，山日半衔棱。
远吠邻村处，计想羡他能。
+++张祜
++++拔蒲歌
拔蒲来，领郎镜湖边。
郎心在何处，莫趁新莲去。
拔得无心蒲，问郎看好无。
+++张祜
++++车遥遥
东方曨曨车轧轧，地色不分新去辙。
闺门半掩窗半空，斑斑枕花残泪红。
君心若车千万转，妾身如辙遗渐远。
碧川迢迢山宛宛，马蹄在耳轮在眼。
桑间女儿情不浅，莫道野蚕能作茧。

+++张祜
++++捉搦歌
门上关，墙上棘，窗中女子声唧唧。
洛阳大道徒自直。
女子心在婆舍侧，呜呜笼鸟触四隅。
养男男娶妇，养女女嫁夫。
阿婆六十翁七十，不知女子长日泣，从他嫁去无悒悒。
+++张祜
++++雁门太守行
城头月没霜如水，趚趚踏沙人似鬼。
灯前拭泪试香裘，长引一声残漏子。
驼囊泻酒酒一杯，前头滴血心不回。
闺中年少妻莫哀，鱼金虎竹天上来，雁门山边骨成灰。
+++张祜
++++思归引
重重作闺清旦鐍，两耳深声长不彻。
深宫坐愁百年身，一片玉中生愤血。
焦桐弹罢丝自绝，漠漠暗魂愁夜月。
故乡不归谁共穴，石上作蒲蒲九节。
+++张祜
++++司马相如琴歌
凤兮凤兮非无皇，山重水阔不可量。
梧桐结阴在朝阳，濯羽弱水鸣高翔。
+++张祜
++++雉朝飞操
朝阳陇东泛暖景，双啄双飞双顾影。
朱冠锦襦聊日整，漠漠雾中如衣褧。
伤心卢女弦，七十老翁长独眠。
雄飞在草雌在田，衷肠结愤气呵天。
圣人在上心不偏，翁得女妻甚可怜。

+++张祜
++++观徐州李司空猎
晓出郡城东，分围浅草中。
红旗开向日，白马骤迎风。
背手抽金镞，翻身控角弓。
万人齐指处，一雁落寒空。
+++张祜
++++猎
残猎渭城东，萧萧西北风。
雪花鹰背上，冰片马蹄中。
臂挂捎荆兔，腰悬落箭鸿。
归来逞馀勇，儿子乱弯弓。
+++张祜
++++鹦鹉
栖栖南越鸟，色丽思沈淫。
暮隔碧云海，春依红树林。
雕笼悲敛翅，画阁岂关心。
无事能言语，人闻怨恨深。
+++张祜
++++再吟鹦鹉
万里去心违，奇毛觉自非。
美人怜解语，凡鸟畏多机。
未胜无丹嘴，何劳事绿衣。
雕笼终不恋，会向故山归。
+++张祜
++++酬郑模司直见寄
故人沧海曲，聊复话平生。
喜是狂奴态，羞为老婢声。
宦途终日薄，身事长年轻。
犹赖书千卷，长随一棹行。
+++张祜
++++送苏绍之归岭南
孤舟越客吟，万里旷离襟。
夜月江流阔，春云岭路深。
珠繁杨氏果，翠耀孔家禽。
无复天南梦，相思空树林。
+++张祜
++++送沈下贤谪尉南康
秋风江上草，先是客心摧。
万里故人去，一行新雁来。
山高云绪断，浦迥日波颓。
莫怪南康远，相思不可裁。
+++张祜
++++送卢弘本浙东觐省
东望故山高，秋归值小舠。
怀中陆绩橘，江上伍员涛。
好去宁鸡口，加餐及蟹螯。
君思无倦，为我续离骚。
+++张祜
++++晚次荆溪馆呈崔明府
舣舟阳羡馆，飞步缭疏楹。
山暝水云碧，月凉烟树清。
长桥深漾影，远橹下摇声。
况是无三害，弦歌初政成。
+++张祜
++++寄朗州徐员外
江岭昔飘蓬，人间值俊雄。
关西今孔子，城北旧徐公。
清夜游何处，良辰此不同。
伤心几年事，一半在湖中。
+++张祜
++++旅次上饶溪
碧溪行几折，凝棹宿汀沙。
角断孤城掩，楼深片月斜。
夜桥昏水气，秋竹静霜华。
更想曾题壁，凋零可叹嗟。
+++张祜
++++送徐彦夫南迁
万里客南迁，孤城涨海边。
瘴云秋不断，阴火夜长然。
月上行虚市，风回望舶船。
君还自洁，更为酌贪泉。
+++张祜
++++送韦整尉长沙
远远长沙去，怜君利一官。
风帆彭蠡疾，云水洞庭宽。
木客提蔬束，江乌接饭丸。
莫言卑湿地，未必乏新欢。
+++张祜
++++送外甥
衰年生侄少，唯尔最关心。
偶作魏舒别，聊为殷浩吟。
白波舟不定，黄叶路难寻。
自此尊中物，谁当更共斟。
+++张祜
++++赠薛鼎臣侍御（一作送刘崇德尉睦州建德县）
一命前途远，双曹小邑闲。
夜潮人到郭，春雾鸟啼山。
浅濑横沙堰，高岩峻石斑。
不堪曾倚棹，犹复梦升攀。
+++张祜
++++送曾黯游夔州
不远夔州路，层波滟滪连。
下来千里峡，入去一条天。
树色秋帆上，滩声夜枕前。
何堪正危侧，百丈半山颠。
+++张祜
++++送李长史归涪州
涪江江上客，岁晚却还乡。
暮过高唐雨，秋经巫峡霜。
急滩船失次，叠嶂树无行。
好为题新什，知君思不常。
+++张祜
++++赠契衡上人
小门开板阁，终日是逢迎。
语笑人同坐，修持意别行。
水花秋始发，风竹夏长清。
一恨凄惶久，怜师记姓名。
+++张祜
++++走笔赠许玖赴桂州命
桂林真重德，莲幕藉殊才。
直气自消瘴，远心无暂灰。
剑棱丛石险，箭激乱流回。
莫说雁不到，长江鱼尽来。
+++张祜
++++题上饶亭
溪亭拂一琴，促轸坐披衿。
夜月水南寺，秋风城外砧。
早霜红叶静，新雨碧潭深。
唯是壶中物，忧来且自斟。
+++张祜
++++题僧壁
出门无一事，忽忽到天涯。
客地多逢酒，僧房却厌花。
棋因王粲覆，鼓是祢衡挝。
自喜疏成品，生前不怨嗟。
+++张祜
++++寄卢载
故人卢氏子，十载旷佳期。
少见双鱼信，多闻八米诗。
侏儒他甚饱，款段尔应羸。
忽谓今刘二，相逢不熟槌。
+++张祜
++++送杨秀才游蜀
鄂渚逢游客，瞿塘上去船。
峡深明月夜，江静碧云天。
旧俗巴渝舞，新声蜀国弦。
不堪挥惨恨，一涕自潸然。
+++张祜
++++送杨秀才往夔州
鄂渚逢游客，瞿塘上去船。
江连万里海，峡入一条天。
鸟影沉沙日，猿声隔树烟。
新诗逢北使，为草几巴笺。
+++张祜
++++途中逢李道实游蔡州
征马汉江头，逢君上蔡游。
野桥经亥市，山路过申州。
僻地人行涩，荒林虎迹稠。
殷勤话新守，生物赖诸侯。
+++张祜
++++富阳道中送王正夫
析析上荒原，霜林赤叶翻。
孤帆天外出，远戍日中昏。
摘橘防深刺，攀萝畏断根。
何堪衰草色，一酌送王孙。
+++张祜
++++送韦正字析贯赴制举
可爱汉文年，鸿恩荡海壖。
木鸡方备德，金马正求贤。
大战希游刃，长途在著鞭。
伫看晁董策，便向史中传。
+++张祜
++++赠贞固上人
南国披僧籍，高标一道林。
律仪精毡布，真行正吞针。
掇火身潜起，焚香口旋吟。
非论坐中社，余亦旧知音。
+++张祜
++++题赠志凝上人
悟色身无染，观空事不生。
道心长日笑，觉路几年行。
片月山林静，孤云海棹轻。
愿为尘外契，一就智珠明。
+++张祜
++++送琼贞发述怀
送出南溪日，离情不忍看。
渐遥犹顾首，帆去意难判。
最恨临行夜，相期几百般。
但能存岁节，终久得同欢。
+++张祜
++++寄灵澈上人
老僧何处寺，秋梦绕江滨。
独树月中鹤，孤舟云外人。
荣华长指幻，衰病久观身。
应笑无成者，沧洲垂一轮。
+++张祜
++++溪行寄京师故人道侣
白日长多事，清溪偶独寻。
云归秋水阔，月出夜山深。
坐想天涯去，行悲泽畔吟。
东郊故人在，应笑未抽簪。
+++张祜
++++赠僧云栖
麈尾与筇枝，几年离石坛。
梵馀林雪厚，棋罢岳钟残。
开卷喜先悟，漱瓶知早寒。
衡阳寺前雁，今日到长安。
+++张祜
++++送魏尚书赴镇州行营
河塞日駸駸，恩仇报尽深。
伍员忠是节，陆绩孝为心。
坐激书生愤，行歌壮士吟。
惭非燕地客，不得受黄金。
+++张祜
++++寄迁客
万里南迁客，辛勤岭路遥。
溪行防水弩，野店避山魈。
瘴海须求药，贪泉莫举瓢。
但能坚志义，白日甚昭昭。
+++张祜
++++题苏小小墓
漠漠穷尘地，萧萧古树林。
脸浓花自发，眉恨柳长深。
夜月人何待，春风鸟为吟。
不知谁共穴，徒愿结同心。
+++张祜
++++江南作（一作江上旅泊）
楚塞南行久，秦城北望遥。
少年花已过，衰病柳先凋。
客泪收回日，乡心寄落潮。
殷勤问春雁，何处是烟霄。
+++张祜
++++题王右丞山水障二首
精华在笔端，咫尺匠心难。
日月中堂见，江湖满座看。
夜凝岚气湿，秋浸壁光寒。
料得昔人意，平生诗思残。
右丞今已殁，遗画世间稀。
咫尺江湖尽，寻常鸥鸟飞。
山光全在掌，云气欲生衣。
以此常为玩，平生沧海机。
+++张祜
++++将之衡阳道中作
万里南方去，扁舟泛自身。
长年无爱物，深话少情人。
醉卧襟长散，闲书字不真。
衡阳路犹远，独与雁为宾。
+++张祜
++++读狄梁公传
失运庐陵厄，乘时武后尊。
五丁扶造化，一柱正乾坤。
上保储皇位，深然国老勋。
圣朝虽百代，长合问王孙。
+++张祜
++++题真娘墓（在虎丘西寺内）
佛地葬罗衣，孤魂此是归。
舞为蝴蝶梦，歌谢伯劳飞。
翠发朝云在，青蛾夜月微。
伤心一花落，无复怨春辉。
+++张祜
++++洞庭南馆
一径逗霜林，朱栏绕碧岑。
地盘云梦角，山镇洞庭心。
树白看烟起，沙红见日沉。
还因此悲屈，惆怅又行吟。
+++张祜
++++题赠仲仪上人院
星霜几朝寺，香火静居人。
黄叶不经意，青山无事身。
抛生台上日，结座履中尘。
自说一时课，别来诗更新。
+++张祜
++++题圣女庙
古庙无人入，苍皮涩老桐。
蚁行蝉壳上，蛇窜雀巢中。
浅水孤舟泊，轻尘一座蒙。
晚来云雨去，荒草是残风。
+++张祜
++++题山水障子
一见秋山色，方怜画手稀。
波涛连壁动，云物下檐飞。
岭树冬犹发，江帆暮不归。
端然是渔叟，相向日依依。
+++张祜
++++咏风
摇摇歌扇举，悄悄舞衣轻。
引笛秋临塞，吹沙夜绕城。
向峰回雁影，出峡送猿声。
何似琴中奏，依依别带情。
+++张祜
++++奉和令狐相公送陈肱侍御
高馆动离瑟，亲宾聊叹稀。
笑歌情不尽，欢待礼无违。
清露府莲结，碧云皋鹤飞。
还家与□惠，雨露岂殊归。
+++张祜
++++陪范宣城北楼夜宴
华轩敞碧流，官妓拥诸侯。
粉项高丛鬓，檀妆慢裹头。
亚身摧蜡烛，斜眼送香球。
何处偏堪恨，千回下客筹。
+++张祜
++++宪宗皇帝挽歌词
呜咽上攀龙，升平不易逢。
武皇虚好道，文帝未登封。
寿域无千载，泉门是九重。
桥山非远地，云去莫疑峰。
+++张祜
++++发蜀客
风吹鲁国人，飘荡蜀江滨。
湿地饶蛙黾，衰年足鬼神。
时清归去路，日复病来身。
千万长堤柳，从他烂熳春。
+++张祜
++++江城晚眺
重槛构云端，江城四郁盘。
河流出郭静，山色对楼寒。
浪草侵天白，霜林映日丹。
悠然此江思，树杪几樯竿。
+++张祜
++++题樟亭
晓霁凭虚槛，云山四望通。
地盘江岸绝，天映海门空。
树色连秋霭，潮声入夜风。
年年此光景，催尽白头翁。
+++张祜
++++乐静
引手强篸巾，徐徐起病身。
远心群野鹤，闲话对村人。
发匣琴徽静，开瓶酒味真。
纵闻兵赋急，原宪本家贫。
+++张祜
++++登广武原
广武原西北，华夷此浩然。
地盘山入海，河绕国连天。
远树千门邑，高樯万里船。
乡心日云暮，犹在楚城边。
+++张祜
++++观宋州田大夫打球
白马顿红缨，梢球紫袖轻。
晓冰蹄下裂，寒瓦杖头鸣。
叉手胶粘去，分鬃线道絣。
自言无战伐，髀肉已曾生。
+++张祜
++++题丹阳永泰寺练湖亭
小槛俯澄鲜，龙宫浸浩然。
孤光悬夜月，一片割秋天。
浅派胤沙草，馀波漂岸船。
聊当因畎浍，披拂坐潺湲。
+++张祜
++++题程氏书斋
僻巷难通马，深园不藉篱。
青萝缠柏叶，红粉坠莲枝。
雨燕衔泥近，风鱼咂网迟。
缘君寻小阮，好是更题诗。
+++张祜
++++毁浮图年逢东林寺旧
可惜东林寺，空门失所依。
翻经谢灵运，画壁陆探微。
隙地泉声在，荒途马迹稀。
殷勤话僧辈，未敢保儒衣。
+++张祜
++++贵池道中作
羸骖驱野岸，山远路盘盘。
清露月华晓，碧江星影寒。
离群徒长泣，去国自加餐。
霄汉宁无旧，相哀自语端。
+++张祜
++++喜王子载话旧
相逢青眼日，相叹白头时。
累话三朝事，重看一局棋。
欢娱非老大，成长是婴儿。
且尽尊中物，无烦更后期。
+++张祜
++++秋日病中
析析檐前竹，秋声拂簟凉。
病加阴已久，愁觉夜初长。
坐拾车前子，行看肘后方。
无端忧食忌，开镜倍萎黄。
+++张祜
++++访许用晦
远郭日曛曛，停桡一访君。
小桥通野水，高树入江云。
酒兴曾无敌，诗情旧逸群。
怪来音信少，五十我无闻。
+++张祜
++++题海盐南馆
故人营此地，台馆尚依依。
黑夜山魈语，黄昏海燕归。
旧阴杨叶在，残雨槿花稀。
无复南亭赏，高檐红烛辉。
+++张祜
++++晚秋江上作
万里穷秋客，萧条对落晖。
烟霞山鸟散，风雨庙神归。
地远蛩声切，天长雁影稀。
那堪正砧杵，幽思想寒衣。
+++张祜
++++吴宫曲
日下苑西宫，花飘香径红。
玉钗斜白燕，罗带弄青虫。
皓齿初含雪，柔枝欲断风。
可怜倾国艳，谁信女为戎。
+++张祜
++++赋昭君冢
万里关山冢，明妃旧死心。
恨为秋色晚，愁结暮云阴。
夜切胡风起，天高汉月临。
已知无玉貌，何事送黄金。
+++张祜
++++哭汴州陆大夫
利剑太坚操，何妨拔一毛。
冤深陆机雾，愤积伍员涛。
直道非无验，明时不录劳。
谁当青史上，卒为显词褒。
+++张祜
++++晚夏归别业
古岸扁舟晚，荒园一径微。
鸟啼新果熟，花落故人稀。
宿润侵苔甃，斜阳照竹扉。
相逢尽乡老，无复话时机。
+++张祜
++++公子行
春色满城池，杯盘著处移。
镫金斜雁子，鞍帕嫩鹅儿。
买笑歌桃李，寻歌折柳枝。
可怜明月夜，长是管弦随。
+++张祜
++++题曾氏园林
十亩长堤宅，萧疏半老槐。
醉眠风卷簟，棋罢月移阶。
斫树遗桑斧，浇花湿笋鞋。
还将齐物论，终岁自安排。
+++张祜
++++读始兴公传
殁世议方存，升平道几论。
诗情光日月，笔力动乾坤。
乱首光雄算，朝纲在典坟。
明时封禅绩，山下见丘门。
+++张祜
++++中秋月
碧落桂含姿，清秋是素期。
一年逢好夜，万里见明时。
绝域行应久，高城下更迟。
间系情事，何处不相思。
+++张祜
++++江西道中作三首
日落江村远，烟云度几重。
问人孤驿路，驱马乱山峰。
夜入霜林火，寒生水寺钟。
凄凉哭途意，行处又饥凶。
西江江上月，远远照征衣。
夜色草中网，秋声林外机。
渚田牛路熟，石岸客船稀。
无复是乡井，鹧鸪聊自飞。
秋滩一望平，远远见山城。
落日啼乌桕，空林露寄生。
烧畬残火色，荡桨夜溪声。
况是会游处，桑田小变更。
+++张祜
++++题常州水西馆
隙地丛筠植，修廊列堵环。
楼台疏占水，冈岸远成山。
尽日草深映，无风舟自闲。
聊当俟芳夕，一泛芰荷间。
+++张祜
++++题李渎山居玉潭（一作玉潭山居）
古树千年色，苍崖百尺阴。
发寒泉气静，神骇玉光沉。
上穴青冥小，中连碧海深。
何当烟月下，一听夜龙吟。
+++张祜
++++题陆墉金沙洞居
东溪泉一眼，归卧惬高疏。
决水金沙静，梯云石壁虚。
细吟搔短发，深话笑长裾。
莫道遗名品，尝闻入洛初。
+++张祜
++++题陆敦礼山居伏牛潭
伏牛真怪事，馀胜几人谙。
日彩沉青壁，烟容静碧潭。
泛心何虑冷，漱齿讵忘甘。
幸挈壶中物，期君正兴酣。
+++张祜
++++旅次石头岸
行行石头岸，身事两相违。
旧国日边远，故人江上稀。
水声寒不尽，山色暮相依。
惆怅未成语，数行鸦又飞。
+++张祜
++++观宋州于使君家乐琵琶
历历四弦分，重来上界闻。
玉盘飞夜雹，金磬入秋云。
陇雾笳凝水，砂风雁咽群。
不堪天塞恨，青冢是昭君。
+++张祜
++++筝
绰绰下云烟，微收皓腕鲜。
夜风生碧柱，春水咽红弦。
翠佩轻犹触，莺枝涩未迁。
芳音何更妙，清月共婵娟。
+++张祜
++++歌
一夜列三清，闻歌曲阜城。
雪飞红烬影，珠贯碧云声。
皓齿娇微发，青蛾怨自生。
不知新弟子，谁解啭喉轻。
+++张祜
++++笙
董双成一妙，历历韵风篁。
清露鹤声远，碧云仙吹长。
气侵银项湿，膏胤漆瓢香。
曲罢不知处，巫山空夕阳。
+++张祜
++++五弦
小小月轮中，斜抽半袖红。
玉瓶秋滴水，珠箔夜悬风。
徵调侵弦乙，商声过指拢。
只愁才曲罢，云雨去巴东。
+++张祜
++++觱篥
一管妙清商，纤红玉指长。
雪藤新换束，霞锦旋抽囊。
并揭声犹远，深含曲未央。
坐中知密顾，微笑是周郎。
+++张祜
++++笛
紫清人一管，吹在月堂中。
雁起雪云夕，龙吟烟水空。
虏尘深汉地，羌思切边风。
试弄阳春曲，西园桃已红。
+++张祜
++++舞
荆台呈妙舞，云雨半罗衣。
袅袅腰疑折，褰褰袖欲飞。
雾轻红踯躅，风艳紫蔷薇。
强许传新态，人间弟子稀。
+++张祜
++++箜篌
星汉夜牢牢，深帘调更高。
乱流公莫度，沉骨妪空嗥。
向月轻轮甲，迎风重纫条。
不堪闻别引，沧海恨波涛。
+++张祜
++++箫
清籁远愔愔，秦楼夜思深。
碧空人已去，沧海凤难寻。
杳妙和云绝，依微向水沉。
还将九成意，高阁伫芳音。
+++张祜
++++夕次桐庐
百里清溪口，扁舟此去过。
晚潮风势急，寒叶雨声多。
戍出山头鼓，樵通竹里歌。
不堪无酒夜，回首梦烟波。
+++张祜
++++入潼关
都城三百里，雄险此回环。
地势遥尊岳，河流侧让关。
秦皇曾虎视，汉祖昔龙颜。
何处枭凶辈，干戈自不闲。
+++张祜
++++南宫叹亦述玄宗追恨太真妃事
北陆冰初结，南宫漏更长。
何劳却睡草，不验返魂香。
月隐仙娥艳，风残梦蝶扬。
徒悲旧行迹，一夜玉阶霜。
+++张祜
++++题平望驿
一派吴兴水，西来此驿分。
路遥经几日，身去是孤云。
雨气朝忙蚁，雷声夜聚蚊。
何堪秋草色，到处重离群。
+++张祜
++++隋宫怀古
废宫深苑路，炀帝此东行。
往事馀山色，流年是水声。
古墙丹雘尽，深栋黑煤生。
惆怅从今客，经过未了情。
+++张祜
++++偶苏求至话别（后六句与送苏绍之归岭南诗同）
几年沧海别，万里白头吟。
夜月江流阔，春云岭路深。
珠繁杨氏果，翠耀孔家禽。
无复天南梦，相思空树林。
+++张祜
++++秋霁
垂老归休意，栖栖陋巷中。
暗灯棋子落，残语酒瓶空。
滴幂侵檐露，虚疏入槛风。
何妨一蝉嘒，自抱木兰丛。
+++张祜
++++咏史二首
汉代非良计，西戎世世尘。
无何求善马，不算苦生民。
外国雠虚结，中华愤莫伸。
却教为后耻，昭帝远和亲。
留名鲁连去，于世绝遗音。
尽爱聊城下，宁知沧海深。
偶然飞一箭，无事在千金。
回望凌烟阁，何人是此心。
+++张祜
++++洞房燕
清晓洞房开，佳人喜燕来。
乍疑钗上动，轻似掌中回。
暗语临窗户，深窥傍镜台。
新妆正含思，莫拂画梁埃。
+++张祜
++++答僧赠柱杖
千回掌上横，珍重远方情。
客问何人与，闽僧寄一茎。
画空疑未决，卓地计初成。
幸以文堪采，扶持力不轻。
+++张祜
++++鹭鸶
深窥思不穷，揭趾浅沙中。
一点山光净，孤飞潭影空。
暗栖松叶露，双下蓼花风。
好是沧波侣，垂丝趣亦同。
+++张祜
++++塞下
万里配长征，连年惯野营。
入群来拣马，抛伴去擒生。
箭插雕翎阔，弓盘鹊角轻。
闲看行近远，西去受降城。
+++张祜
++++忆云阳宅
一别云阳宅，深愁度岁华。
翠浓春槛柳，红满夜庭花。
鸟影垂纤竹，鱼行践浅沙。
聊当因寤寐，归思浩无涯。
+++张祜
++++题造微禅师院
夜香闻偈后，岑寂掩双扉。
照竹灯和雪，穿云月到衣。
草堂疏磬断，江寺故人稀。
唯忆江南雨，春风独鸟归。
+++张祜
++++酬武蕴之，乙丑之岁始见华发余自悲遂成继和
贾生年尚少，华发近相侵。
不是流光促，因缘别恨深。
怜君成苦调，感我独长吟。
岂料清秋日，星星共映簪。
+++张祜
++++题万道人禅房
何处凿禅壁，西南江上峰。
残阳过远水，落叶满疏钟。
世事静中去，道心尘外逢。
欲知情不动，床下虎留踪。
+++张祜
++++病后访山客
久病倦衾枕，独行来访君。
因逢归马客，共对出溪云。
新月坐中见，暮蝉愁处闻。
相欢贵无事，莫想路歧分。
+++张祜
++++题松汀驿
山色远含空，苍茫泽国东。
海明先见日，江白迥闻风。
鸟道高原去，人烟小径通。
那知旧遗逸，不在五湖中。
+++张祜
++++处士隐居
斜日半飞阁，高帘轻翳空。
清香芙蓉水，碧冷琅玕风。
绝岸派沿洑，修廊趾崇隆。
唯当饵仙术，坐作朱颜翁。
+++张祜
++++早春钱塘湖晚眺
落日下林坂，抚襟睇前踪。
轻澌流回浦，残雪明高峰。
仰视天宇旷，俯登云树重。
聊当问真界，昨夜西峦钟。
+++张祜
++++濠州水馆
高阁去烦燠，客心遂安舒。
清流中浴鸟，白石下游鱼。
秋树色凋翠，夜桥声袅虚。
南轩更何待，坐见玉蟾蜍。
+++张祜
++++石头城寺
山势抱烟光，重门突兀傍。
连檐金像阁，半壁石龛廊。
碧树丛高顶，清池占下方。
徒悲宦游意，尽日老僧房。
+++张祜
++++伤迁客殁南中
故人何处殁，谪宦极南天。
远地身狼狈，穷途事果然。
白须才过海，丹旐却归船。
肠断相逢路，新来客又迁。
+++张祜
++++乌夜啼
忽忽南飞返，危丝共怨凄。
暗霜移树宿，残夜绕枝啼。
咽绝声重叙，愔淫思乍迷。
不妨还报喜，误使玉颜低。
+++张祜
++++题润州金山寺
一宿金山寺，超然离世群。
僧归夜船月，龙出晓堂云。
树色中流见，钟声两岸闻。
翻思在朝市，终日醉醺醺。
+++张祜
++++题润州甘露寺
千重构横险，高步出尘埃。
日月光先见，江山势尽来。
冷云归水石，清露滴楼台。
况是东溟上，平生意一开。
+++张祜
++++题杭州孤山寺
楼台耸碧岑，一径入湖心。
不雨山长润，无云水自阴。
断桥荒藓涩，空院落花深。
犹忆西窗月，钟声在北林。
+++张祜
++++题馀杭县龙泉观
四回山一面，台殿已嵯峨。
中路见山远，上方行石多。
天晴花气漫，地暖鸟音和。
徒漱葛仙井，此生其奈何。
+++张祜
++++题径山大觉禅师影堂
超然彼岸人，一径谢微尘。
见相即非相，观身岂是身。
空门性未灭，旧里化犹新。
谩指堂中影，谁言影似真。
+++张祜
++++题濠州钟离寺
遥遥东郭寺，数里占原田。
远岫碧光合，长淮清派连。
院藏归鸟树，钟到落帆船。
唯羡空门叟，栖心尽百年。
+++张祜
++++秋夜宿灵隐寺师上人
月色荒城外，江声野寺中。
贫知交道薄，老信释门空。
露叶凋阶藓，风枝戛井桐。
不妨无酒夜，闲话值生公。
+++张祜
++++题苏州灵岩寺
碧海西陵岸，吴王此盛时。
山行今佛寺，水见旧宫池。
亡国人遗恨，空门事少悲。
聊当值僧语，尽日把松枝。
+++张祜
++++题苏州楞伽寺
楼台山半腹，又此一经行。
树隔夫差苑，溪连勾践城。
上坡松径涩，深坐石池清。
况是西峰顶，凄凉故国情。
+++张祜
++++题苏州思益寺
四面山形断，楼台此迥临。
两峰高崒屼，一水下淫渗。
凿石西龛小，穿松北坞深。
会当来结社，长日为僧吟。
+++张祜
++++题重居寺
浮图经近郭，长日羡僧闲。
竹径深开院，松门远对山。
重廊标板榜，高殿锁金环。
更问寻雷室，西行咫尺间。
+++张祜
++++题善权寺
碧峰南一寺，最胜是仙源。
峻坂依岩壁，清泉泄洞门。
金函崇宝藏，玉树閟灵根。
寄谢香花叟，高踪不可援。
+++张祜
++++题南陵隐静寺
松径上登攀，深行烟霭间。
合流厨下水，对耸殿前山。
润壁鸟音迥，泉源僧步闲。
更怜飞一锡，天外与云还。
+++张祜
++++题丘山寺
几代儒家业，何年佛寺碑。
地平边海处，江出上山时。
故国人长往，空门事可知。
凄凉问禅客，身外即无为。
+++张祜
++++题道光上人山院
真僧上方界，山路正岩岩。
地僻泉长冷，亭香草不凡。
火田生白菌，烟岫老青杉。
尽日唯山水，当知律行严。
+++张祜
++++赠庐山僧
一室炉峰下，荒榛手自开。
粉牌新薤叶，竹援小葱台。
树黑云归去，山明日上来。
便知心是佛，坚坐对寒灰。
+++张祜
++++题惠山寺（一作常州无锡县惠山寺）
旧宅人何在，空门客自过。
泉声到池尽，山色上楼多。
小洞生斜竹，重阶夹细莎。
殷勤望城市，云水暮钟和。
+++张祜
++++题虎丘寺
轻棹驻回流，门登西虎丘。
雾青山月晓，云白海天秋。
倚殿松株涩，欹庭石片幽。
青蛾几时墓，空色尚悠悠。
+++张祜
++++题普贤寺
何人知寺路，松竹暗春山。
潭黑龙应在，巢空鹤未还。
经年来客倦，半日与僧闲。
更共尝新茗，闻钟笑语间。
+++张祜
++++题虎丘东寺
云树拥崔嵬，深行异俗埃。
寺门山外入，石壁地中开。
仰砌池光动，登楼海气来。
伤心万古意，金玉葬寒灰。
+++张祜
++++题虎丘西寺
嚣尘楚城外，一寺枕通波。
松色入门远，冈形连院多。
花时长到处，别路半经过。
惆怅旧禅客，空房深薜萝。
+++张祜
++++题招隐寺
千年戴颙宅，佛庙此崇修。
井人名在，清泉鹿迹幽。
竹光寒闭院，山影夜藏楼。
未得高僧旨，烟霞空暂游。
+++张祜
++++塞下曲
二十逐嫖姚，分兵远戍辽。
雪迷经塞夜，冰壮渡河朝。
促放雕难下，生骑马未调。
小儒何足问，看取剑横腰。
+++张祜
++++宿淮阴水馆
积水自成阴，昏昏月映林。
五更离浦棹，一夜隔淮砧。
漂母乡非远，王孙道岂沉。
不当无健妪，谁肯效前心。
+++张祜
++++题小松
何处劚云烟，新移此馆前。
碧姿尘不染，清影露长鲜。
耸地心才直，凌云操未全。
可悲人自老，何日是千年。
+++张祜
++++夏日梅溪馆寄庞舍人
东阳宾礼重，高馆望行期。
埽簟因松叶，篸瓜使竹枝。
卷帘闻鸟近，翻枕梦人迟。
坐听津桥说，今营太守碑。
+++张祜
++++感河上兵
一闻河塞上，非是欲权兵。
首尾诚须畏，膏肓慎勿轻。
多门徒可入，尽室且思行。
莫为无媒者，沧浪不濯缨。
+++张祜
++++赠淮南将（一作少年行）
年少好风情，垂鞭眦睚行。
带金狮子小，裘锦麒麟狞。
拣匠装银镫，堆钱买钿筝。
李陵虽效死，时论亦轻生。
+++张祜
++++题惠昌上人
半岩开一室，香穟细氛氲。
石上漱秋水，月中行夏云。
律持僧讲疏，经诵梵书文。
好是风廊下，遥遥挂褐裙。
+++张祜
++++塞上曲
边风卷地时，日暮帐初移。
碛迥三通角，山寒一点旗。
连收榻索马，引满射雕儿。
莫道功勋细，将军昔戍师。
+++张祜
++++折杨柳
红粉青楼曙，垂杨仲月春。
怀君重攀折，非妾妒腰身。
舞带萦丝断，娇娥向叶嚬。
横吹凡几曲，独自最愁人。
+++张祜
++++采桑
自古多征战，由来尚甲兵。
长驱千里去，一举两番平。
按剑从沙漠，歌谣满帝京。
寄言天下将，须立武功名。
+++张祜
++++禅智寺
宝殿依山嶮，临虚势若吞。
画檐齐木末，香砌压云根。
远景窗中岫，孤烟竹里村。
凭高聊一望，乡思隔吴门。
+++张祜
++++寄题商洛王隐居
近逢商洛口，知尔坐南塘。
草阁平春水，柴门掩夕阳。
随蜂收野蜜，寻麝采生香。
更忆前年醉，松花满石床。
+++张祜
++++送客归湘楚
无辞一杯酒，昔日与君深。
秋色换归鬓，曙光生别心。
桂花山庙冷，枫树水楼阴。
此路千馀里，应劳楚客吟。
+++张祜
++++登金山寺
古今斯岛绝，南北大江分。
水阔吞沧海，亭高宿断云。
返潮千涧落，啼鸟半空闻。
皆是登临处，归航酒半醺。

++中卷五百一十一
  
+++张祜
++++洛阳感寓
扰扰都城晓四开，不关名利也尘埃。
千门甲第身遥入，万里铭旌死后来。
洛水暮烟横莽苍，邙山秋日露崔嵬。
须知此事堪为镜，莫遣黄金漫作堆。
+++张祜
++++从军行
少年金紫就光辉，直指边城虎翼飞。
一卷旌收千骑虏，万全身出百重围。
黄云断塞寻鹰去，白草连天射雁归。
白首汉廷刀笔吏，丈夫功业本相依。
+++张祜
++++爱妾换马（后首一作陈标诗）
一面妖桃千里蹄，娇姿骏骨价应齐。
乍牵玉勒辞金栈，催整花钿出绣闺。
去日岂无沾袂泣，归时还有顿衔嘶。
婵娟躞蹀春风里，挥手摇鞭杨柳堤。
绮阁香销华厩空，忍将行雨换追风。
休怜柳叶双眉翠，却爱桃花两耳红。
侍宴永辞春色里，趁朝休立漏声中。
恩劳未尽情先尽，暗泣嘶风两意同。
+++张祜
++++病宫人（一作袁不约诗）
佳人卧病动经秋，帘幕褴縿不挂钩。
四体强扶藤夹膝，双鬟慵插玉搔头。
花颜有幸君王问，药饵无征待诏愁。
惆怅近来消瘦尽，泪珠时傍枕函流。
+++张祜
++++观杭州柘枝
舞停歌罢鼓连催，软骨仙蛾暂起来。
红罨画衫缠腕出，碧排方胯背腰来。
旁收拍拍金铃摆，却踏声声锦袎摧。
看著遍头香袖褶，粉屏香帕又重隈。
+++张祜
++++周员外席上观柘枝（一作周员外出双舞柘枝妓）
画鼓拖环锦臂攘，小娥双换舞衣裳。
金丝蹙雾红衫薄，银蔓垂花紫带长。
鸾影乍回头并举，凤声初歇翅齐张。
一时欻腕招残拍，斜敛轻身拜玉郎。
+++张祜
++++观杨瑗柘枝
促叠蛮鼍引柘枝，卷帘虚帽带交垂。
紫罗衫宛蹲身处，红锦靴柔踏节时。
微动翠蛾抛旧态，缓遮檀口唱新词。
看看舞罢轻云起，却赴襄王梦里期。
+++张祜
++++感王将军柘枝妓殁
寂寞春风旧柘枝，舞人休唱曲休吹。
鸳鸯钿带抛何处，孔雀罗衫付阿谁。
画鼓不闻招节拍，锦靴空想挫腰肢。
今来座上偏惆怅，曾是堂前教彻时。
+++张祜
++++扬州法云寺双桧
谢家双植本图荣，树老人因地变更。
朱顶鹤知深盖偃，白眉僧见小枝生。
高临月殿秋云影，静入风檐夜雨声。
纵使百年为上寿，绿阴终借暂时行。
+++张祜
++++忆游天台寄道流
忆昨天台到赤城，几朝仙籁耳中生。
云龙出水风声过，海鹤鸣皋日色清。
石笋半山移步险，桂花当洞拂衣轻。
今来尽是人间梦，刘阮茫茫何处行。
+++张祜
++++寄王尊师
天台南洞一灵仙，骨耸冰棱貌莹然。
曾对浦云长昧齿，重来华表不知年。
溪桥晚下玄龟出，草露朝行白鹿眠。
犹忆夜深华盖上，更无人处话丹田。
+++张祜
++++公子行
锦堂昼永绣帘垂，立却花骢待出时。
红粉美人擎酒劝，青衣年少臂鹰随。
轻将玉杖敲花片，旋把金鞭约柳枝。
近地独游三五骑，等闲行傍曲江池。
+++张祜
++++寓怀寄苏州刘郎中（时以天平公荐罢归）
一闻周召佐明时，西望都门强策羸。
天子好文才自薄，诸侯力荐命犹奇。
贺知章口徒劳说，孟浩然身更不疑。
唯是胜游行未遍，欲离京国尚迟迟。
+++张祜
++++和杜牧之齐山登高
秋溪南岸菊霏霏，急管烦弦对落晖。
红叶树深山径断，碧云江静浦帆稀。
不堪孙盛嘲时笑，愿送王弘醉夜归。
流落正怜芳意在，砧声徒促授寒衣。
+++张祜
++++题于越亭
扁舟亭下驻烟波，十五年游重此过。
洲觜露沙人渡浅，树稍藏竹鸟啼多。
山衔落照欹红盖，水蹙斜文卷绿罗。
肠断中秋正圆月，夜来谁唱异乡歌。
+++张祜
++++秋夜登润州慈和寺上方
清夜浮埃暂歇鄽，塔轮金照露华鲜。
行中路月生海，鹤语上方星满天。
楼影半连深岸水，钟声寒彻远林烟。
僧房闭尽下楼去，一半梦魂离世缘。
+++张祜
++++寄献萧相公
东去江干是胜游，鼎湖兴望不堪愁。
谢安近日违朝旨，傅说当时允帝求。
暂向聊城飞一箭，长为沧海系扁舟。
分明此事无人见，白首相看未肯休。
+++张祜
++++哭京兆庞尹
扬子江头昔共迷，一为京兆隔云泥。
故人昨日同时吊，旧马今朝别处嘶。
向壁愁眉无复画，扶床稚齿已能啼。
也知世路名堪贵，谁信庄周论物齐。
+++张祜
++++送周尚书赴滑台
楚谣襦袴整三年，喉舌新恩下九天。
鼓角雄都分节钺，蛇龙旧国罢楼船。
昆河已在兵钤内，堂柳空留鹤岭前。
多病无由酬一顾，鄢陵千骑去翩翩。
+++张祜
++++和杜使君九华楼见寄
孤城高柳晓鸣鸦，风帘半钩清露华。
九峰聚翠宿危槛，一夜孤光悬冷沙。
出岸远晖帆欲落，入谿寒影雁差斜。
杜陵归去春应早，莫厌青山谢脁家。
+++张祜
++++送人归蜀
锦城春色溯江源，三峡经过几夜猿。
红树两厓开霁色，碧岩千仞涨波痕。
萧萧暮雨荆王梦，漠漠春烟蜀帝魂。
长怨相如留滞处，富家还忆卓王孙。
+++张祜
++++酬答柳宗言秀才见赠
南下天台厌绝冥，五湖波上泛如萍。
江鸥自戏为踪迹，野鹿闲惊是性灵。
任子偶垂沧海钓，戴逵虚认少微星。
金门后俊徒相唁，且为人间寄茯苓。
+++张祜
++++题杭州天竺寺
西南山最胜，一界是诸天。
上路穿岩竹，分流入寺泉。
蹑云丹井畔，望月石桥边。
洞壑江声远，楼台海气连。
塔明春岭雪，钟散暮松烟。
何处去犹恨，更看峰顶莲。
+++张祜
++++题杭州灵隐寺
峰峦开一掌，朱槛几环延。
佛地花分界，僧房竹引泉。
五更楼下月，十里郭中烟。
后塔耸亭后，前山横阁前。
溪沙涵水静，涧石点苔鲜。
好是呼猿久，西岩深响连。
+++张祜
++++中秋夜杭州玩月
万古太阴精，中秋海上生。
鬼愁缘辟照，人爱为高明。
历历华星远，霏霏薄晕萦。
影流江不尽，轮曳谷无声。
似镜当楼晓，如珠出浦盈。
岸沙全借白，山木半含清。
小槛循环看，长堤蹋阵行。
殷勤未归客，烟水夜来情。
+++张祜
++++高闲上人
座上辞安国，禅房恋沃州。
道心黄叶老，诗思碧云秋。
卷轴朝廷饯，书函内库收。
陶欣入社叟，生怯论经俦。
日色屏初揭，风声笔未休。
长波溢海岸，大点出嵩丘。
不绝羲之法，难穷智永流。
殷勤一笺在，留著看银钩。
+++张祜
++++题灵隐寺师一上人十韵
八十空门子，深山土木骸。
片衣闲自衲，单食老长斋。
道性终能遣，人情少不乖。
樔枸居上院，薜荔俯层阶。
洗钵前临水，窥门外有柴。
朗吟挥竹拂，高楫曳芒鞋。
迸笋斜穿坞，飞泉下喷崖。
种花忻土润，拨石虑沙埋。
旧往师招隐，初临我咏怀。
何当缘兴玩，更为表新牌。
+++张祜
++++投常州从兄中丞
扁舟何所往，言入善人邦。
旧爱鹏抟海，今闻虎渡江。
士因为政乐，儒为说诗降。
素履冰容静，新词玉润枞。
金鱼聊解带，画鹢稍移桩。
邀妓思逃席，留宾命倒缸。
史材谁是伍，经术世无双。
广厦当宏构，洪钟并待撞。
成龙须讲邴，展骥莫先庞。
应念宗中末，秋萤照一窗。
+++张祜
++++送王昌涉侍御
十里指东平，军前首出征。
诸侯青服旧，御史紫衣荣。
入陈枭心死，分围虎力生。
画时安楚塞，刻日下齐城。
号令朝移幕，偷踪夜斫营。
云梯曾险上，地道惯深行。
举旆招降将，投戈趁败兵。
自惭居虏者，当此立功名。
+++张祜
++++少年乐（一作贵家郎）
二十便封侯，名居第一流。
绿鬟深小院，清管下高楼。
醉把金船掷，闲敲玉镫游。
带盘红鼹鼠，袍砑紫犀牛。
锦袋归调箭，罗鞋起拨球。
眼前长贵盛，那信世间愁。
+++张祜
++++华清宫和杜舍人
五十年天子，离宫旧粉墙。
登封时正泰，御宇日初长。
上位先名实，中兴事宪章。
举戎轻甲胄，馀地取河湟。
道帝玄元祖，儒封孔子王。
因缘百司署，丛会一人汤。
渭水波摇绿，秦山草半黄。
马头开夜照，鹰眼利星芒。
下箭朱弓满，鸣鞭皓腕攘。
畋思获吕望，谏祇避周昌。
兔迹贪前逐，枭心不早防。
几添鹦鹉劝，频赐荔支尝。
月锁千门静，天高一笛凉。
细音摇翠佩，轻步宛霓裳。
祸乱根潜结，升平意遽忘。
衣冠逃犬虏，鼙鼓动渔阳。
外戚心殊迫，中途事可量。
雪埋妃子貌，刃断禄儿肠。
近侍烟尘隔，前踪辇路荒。
益知迷宠佞，惟恨丧忠良。
北阙尊明主，南宫逊上皇。
禁清馀凤吹，池冷映龙光。
祝寿山犹在，流年水共伤。
杜鹃魂厌蜀，蝴蝶梦悲庄。
雀卵遗雕栱，虫丝罥画梁。
紫苔侵壁润，红树闭门芳。
守吏齐鸳瓦，耕民得翠珰。
欢康昔时乐，讲武旧兵场。
暮草深岩霭，幽花坠径香。
不堪垂白叟，行折御沟杨。
+++张祜
++++穆护砂
玉管朝朝弄，清歌日日新。
折花当驿路，寄与陇头人。
+++张祜
++++思归乐二首
晚日催弦管，春风入绮罗。
杏花如有意，偏落舞衫多。
万里春应尽，三江雁亦稀。
连天汉水广，孤客未言归。
+++张祜
++++金殿乐
入夜秋砧动，千声起四邻。
不缘楼上月，应为陇头人。
+++张祜
++++墙头花二首
蟋蟀鸣洞房，梧桐落金井。
为君裁舞衣，天寒剪刀冷。
妾有罗衣裳，秦王在时作。
为舞春风多，秋来不堪著。
+++张祜
++++胡渭州
杨柳千寻色，桃花一苑芳。
风吹入帘里，唯有惹衣香。
+++张祜
++++白鼻騧
为底胡姬酒，长来白鼻騧。
摘莲抛水上，郎意在浮花。
+++张祜
++++戎浑（即王维观猎诗前四句）
风劲角弓鸣，将军猎渭城。
草枯鹰眼疾，雪尽马蹄轻。
+++张祜
++++杨下采桑
飞丝惹绿尘，软叶对孤轮。
今朝入园去，物色强著人。
+++张祜
++++宫词二首
故国三千里，深宫二十年。
一声河满子，双泪落君前。
自倚能歌日，先皇掌上怜。
新声何处唱，肠断李延年。
+++张祜
++++昭君怨二首
万里边城远，千山行路难。
举头唯见日，何处是长安。
汉庭无大议，戎虏几先和。
莫羡倾城色，昭君恨最多。
+++张祜
++++夕次竟陵
南风吹五两，日暮竟陵城。
肠断巴江月，夜蝉何处声。
+++张祜
++++信州水亭
南檐架短廊，沙路白茫茫。
尽日不归处，一庭栀子香。
+++张祜
++++苏小小歌三首
车轮不可遮，马足不可绊。
长怨十字街，使郎心四散。
新人千里去，故人千里来。
剪刀横眼底，方觉泪难裁。
登山不愁峻，涉海不愁深。
中擘庭前枣，教郎见赤心。
+++张祜
++++树中草
青青树中草，托根非不危。
草生树却死，荣枯君可知。
+++张祜
++++七里濑渔家
七里垂钓叟，还傍钓台居。
莫恨无名姓，严陵不卖鱼。
+++张祜
++++读曲歌五首
窗中独自起，帘外独自行。
愁见蜘蛛织，寻思直到明。
碓上米不舂，窗中丝罢络。
看渠驾去车，定是无四角。
不见心相许，徒云脚漫勤。
摘荷空摘叶，是底采莲人。
窗外山魈立，知渠脚不多。
三更机底下，摸著是谁梭。
郎去摘黄瓜，郎来收赤枣。
郎耕种麻地，今作西舍道。
+++张祜
++++玉树后庭花
轻车何草草，独唱后庭花。
玉座谁为主，徒悲张丽华。
+++张祜
++++莫愁乐
侬居石城下，郎到石城游。
自郎石城出，长在石城头。
+++张祜
++++襄阳乐
大堤花月夜，长江春水流。
东风正上信，春夜特来游。
+++张祜
++++自君之出矣
自君之出矣，万物看成古。
千寻葶苈枝，急奈长长苦。
+++张祜
++++梦江南
行吟洞庭句，不见洞庭人。
尽日碧江梦，江南红树春。
+++张祜
++++将离岳州留献徐员外
高斋长对酒，下客亦沾鱼。
不为江南去，还来郡北居。
+++张祜
++++题彭泽卢明府新楼
碧落新楼迥，清池古树闲。
先贤尽为宰，空看县南山。
+++张祜
++++赠禅师
坐见三生事，宗传一衲来。
已知无法说，心向定中灰。
+++张祜
++++江南逢故人
河洛多尘事，江山半旧游。
春风故人夜，又醉白蘋洲。
+++张祜
++++松江怀古
碧树吴洲远，青山震泽深。
无人踪范蠡，烟水暮沈沈。
+++张祜
++++书愤
三十未封侯，颠狂遍九州。
平生镆铘剑，不报小人雠。
+++张祜
++++题孟处士宅
高才何必贵，下位不妨贤。
孟简虽持节，襄阳属浩然。
+++张祜
++++首阳竹
首阳山下路，孤竹节长存。
为问无心草，如何庇本根。
+++张祜
++++题僧影堂
寒叶坠清霜，空帘著烬香。
生前既无事，何事更悲伤。
+++张祜
++++边思
苏武节旌尽，李陵音信稀。
花当陇上发，人向陇头归。
+++张祜
++++题弋阳馆
一叶飘然下弋阳，残霞昏日树苍苍。
吴溪漫淬干将剑，却是猿声断客肠。
+++张祜
++++题秀师影堂
阴阴古寺杉松下，记得长明一焰灯。
尽日看山人不会，影堂中是别来僧。
+++张祜
++++赠李修源（一作送温飞卿赴方城）
岳阳新尉晓衙参，却是傍人意未甘。
昨夜与君思贾谊，长沙犹在洞庭南。
+++张祜
++++瓜洲闻晓角
寒耿稀星照碧霄，月楼吹角夜江遥。
五更人起烟霜静，一曲残声遍落潮。
+++张祜
++++元日仗
文武千官岁仗兵，万方同轨奏升平。
上皇一御含元殿，丹凤门开白日明。
+++张祜
++++连昌宫
龙虎旌旗雨露飘，玉楼歌断碧山遥。
玄宗上马太真去，红树满园香自销。
+++张祜
++++正月十五夜灯
千门开锁万灯明，正月中旬动帝京。
三百内人连袖舞，一时天上著词声。
+++张祜
++++上巳乐
猩猩血彩系头标，天上齐声举画桡。
却是内人争意切，六宫红袖一时招。
+++张祜
++++千秋乐
八月平时花萼楼，万方同乐奏千秋。
倾城人看长竿出，一伎初成赵解愁。
+++张祜
++++春莺啭
兴庆池南柳未开，太真先把一枝梅。
内人已唱春莺啭，花下傞傞软舞来。
+++张祜
++++大酺乐二首
车驾东来值太平，大酺三日洛阳城。
小儿一伎竿头绝，天下传呼万岁声。
紫陌酺归日欲斜，红尘开路薛王家。
双鬟笑说楼前鼓，两仗争轮好落花。
+++张祜
++++邠王小管
虢国潜行韩国随，宜春深院映花枝。
金舆远幸无人见，偷把邠王小管吹。
+++张祜
++++李谟笛
平时东幸洛阳城，天乐宫中夜彻明。
无奈李谟偷曲谱，酒楼吹笛是新声。
+++张祜
++++宁哥来
日映宫城雾半开，太真帘下畏人猜。
黄翻绰指向西树，不信宁哥回马来。
+++张祜
++++丁巳年仲冬月江上作
南来驱马渡江濆，消息前年此月闻。
唯是贾生先恸哭，不堪天意重阴云。
+++张祜
++++邺中怀古
邺中城下漳河水，日夜东流莫记春。
肠断宫中望陵处，不堪台上也无人。
+++张祜
++++读池州杜员外杜秋娘诗
年少多情杜牧之，风流仍作杜秋诗。
可知不是长门闭，也得相如第一词。
+++张祜
++++杭州开元寺牡丹
浓艳初开小药栏，人人惆怅出长安。
风流却是钱塘寺，不踏红尘见牡丹。
+++张祜
++++招徐宗偃画松石
咫尺云山便出尘，我生长日自因循。
凭君画取江南胜，留向东斋伴老身。
+++张祜
++++平阴夏日作
西来渐觉细尘红，扰扰舟车路向东。
可惜夏天明月夜，土山前面障南风。
+++张祜
++++赠处士
小径上山山甚小，每怜僧院笑僧禅。
人间莫道无难事，二十年来已是玄。
+++张祜
++++邠娘羯鼓
新教邠娘羯鼓成，大酺初日最先呈。
冬儿指向贞贞说，一曲乾鸣两杖轻。
+++张祜
++++退宫人二首
开元皇帝掌中怜，流落人间二十年。
长说承天门上宴，百官楼下拾金钱。
歌喉渐退出宫闱，泣话伶官上许归。
犹说入时欢圣寿，内人初著五方衣。
+++张祜
++++耍娘歌
宜春花夜雪千枝，妃子偷行上密随。
便唤耍娘歌一曲，六宫生老是蛾眉。
+++张祜
++++悖拏儿舞
春风南内百花时，道唱梁州急遍吹。
揭手便拈金碗舞，上皇惊笑悖拏儿。
+++张祜
++++题灵彻上人旧房
寂寞空门支道林，满堂诗板旧知音。
秋风吹叶古廊下，一半绳床灯影深。
+++张祜
++++晚秋潼关西门作
日落寒郊烟物清，古槐阴黑少人行。
关门西去华山色，秦地东来河水声。
+++张祜
++++赠内人
禁门宫树月痕过，媚眼唯看宿燕窠。
斜拔玉钗灯影畔，剔开红焰救飞蛾。
+++张祜
++++洛中作
元和天子昔平戎，惆怅金舆尚未通。
尽日洛桥闲处看，秋风时节上阳宫。
+++张祜
++++折杨柳枝二首
莫折宫前杨柳枝，玄宗曾向笛中吹。
伤心日暮烟霞起，无限春愁生翠眉。
凝碧池边敛翠眉，景阳楼下绾青丝。
那胜妃子朝元阁，玉手和烟弄一枝。
+++张祜
++++华清宫四首
风树离离月稍明，九天龙气在华清。
宫门深锁无人觉，半夜云中羯鼓声。
天阙沈沈夜未央，碧云仙曲舞霓裳。
一声玉笛向空尽，月满骊山宫漏长。
红树萧萧阁半开，上皇曾幸此宫来。
至今风俗骊山下，村笛犹吹阿滥堆。
水绕宫墙处处声，残红长绿露华清。
武皇一夕梦不觉，十二玉楼空月明。
+++张祜
++++赠窦家小儿
深绿衣裳小小人，每来听里解相亲。
天生合去云霄上，一尺松栽已出尘。
+++张祜
++++听崔莒侍御叶家歌
宛罗重縠起歌筵，活凤生花动碧烟。
一声唱断无人和，触破秋云直上天。
+++张祜
++++长门怨
日映宫墙柳色寒，笙歌遥指碧云端。
珠铅滴尽无心语，强把花枝冷笑看。
+++张祜
++++读老庄
等闲缉缀闲言语，夸向时人唤作诗。
昨日偶拈庄老读，万寻山上一毫厘。
+++张祜
++++偶题
古来名下岂虚为，李白颠狂自称时。
唯恨世间无贺老，谪仙长在没人知。
+++张祜
++++别玉华仙侣
绕舍烟霞为四邻，寒泉白石日相亲。
尘机不尽住不得，珍重玉山山上人。
+++张祜
++++汴上送客（一作汴上同杨升秀才送客归）
河流西下雁南飞，楚客相逢泪湿衣。
张翰思归何太切，扁舟不住又东归。
+++张祜
++++邮亭残花（一作平原路上题邮亭残花）
云暗山横日欲斜，邮亭下马对残花。
自从身逐征西府，每到花时不在家。
+++张祜
++++秋时送郑侍御
离鸿声怨碧云净，楚瑟调高清晓天。
尽日相看俱不语，西风摇落数枝莲。
+++张祜
++++宿武牢关
行人候晓久裴徊，不待鸡鸣未得开。
堪羡寒溪自无事，潺潺一夜宿关来。
+++张祜
++++夜宿湓浦逢崔升
江流不动月西沈，南北行人万里心。
况是相逢雁天夕，星河寥落水云深。
+++张祜
++++京城寓怀
三十年持一钓竿，偶随书荐入长安。
由来不是求名者，唯待春风看牡丹。
+++张祜
++++集灵台二首（后篇一作杜甫诗）
日光斜照集灵台，红树花迎晓露开。
昨夜上皇新授箓，太真含笑入帘来。
虢国夫人承主恩，平明骑马入宫门。
却嫌脂粉污颜色，淡扫蛾眉朝至尊。
+++张祜
++++感归
行却江南路几千，归来不把一文钱。
乡人笑我穷寒鬼，还似襄阳孟浩然。
+++张祜
++++偶作
遍识青霄路上人，相逢只是语逡巡。
可胜饮尽江南酒，岁月犹残李白身。
+++张祜
++++劝饮酒
烧得硫黄漫学仙，未胜长付酒家钱。
窦常不吃齐推乐，却在人间八十年。
+++张祜
++++阿鸨汤
月照宫城红树芳，绿窗灯影在雕梁。
金舆未到长生殿，妃子偷寻阿鸨汤。
+++张祜
++++马嵬坡
旌旗不整奈君何，南去人稀北去多。
尘土已残香粉艳，荔枝犹到马嵬坡。
+++张祜
++++太真香囊子
蹙金妃子小花囊，销耗胸前结旧香。
谁为君王重解得，一生遗恨系心肠。
+++张祜
++++雨霖铃
雨霖铃夜却归秦，犹见张徽一曲新。
长说上皇和泪教，月明南内更无人。
+++张祜
++++听歌二首（前篇一作听刘端公田家歌，后篇作耿家歌）
儿郎漫说转喉轻，须待情来意自生。
只是眼前丝竹和，大家声里唱新声。
十二年前边塞行，坐中无语叹歌情。
不堪昨夜先垂泪，西去阳关第一声。
+++张祜
++++听筝（一作题宋州田大夫家乐丘家筝）
十指纤纤玉笋红，雁行轻遏翠弦中。
分明似说长城苦，水咽云寒一夜风。
+++张祜
++++王家琵琶
金屑檀槽玉腕明，子弦轻撚为多情。
只愁拍尽凉州破，画出风雷是拨声。
+++张祜
++++李家柘枝
红铅拂脸细腰人，金绣罗衫软著身。
长恐舞时残拍尽，却思云雨更无因。
+++张祜
++++楚州韦中丞箜篌
千重钩锁撼金铃，万颗真珠泻玉瓶。
恰值满堂人欲醉，甲光才触一时醒。
+++张祜
++++边上逢歌者
垂老秋歌出塞庭，遏云相付旧秦青。
少年翻掷新声尽，却向人前侧耳听。
+++张祜
++++马嵬归
云愁鸟恨驿坡前，孑孑龙旗指望贤。
无复一生重语事，柘黄衫袖掩潸然。
+++张祜
++++塞上闻笛（一作董家笛）
一夜梅花笛里飞，冷沙晴槛月光辉。
北风吹尽向何处，高入塞云燕雁稀。
+++张祜
++++经旧游
去年来送行人处，依旧虫声古岸南。
斜日照溪云影断，水葓花穗倒空潭。
+++张祜
++++东山寺
寒色苍苍老柏风，石苔清滑露光融。
半夜四山钟磬尽，水精宫殿月玲珑。
+++张祜
++++峰顶寺
月明如水山头寺，仰面看天石上行。
夜半深廊人语定，一枝松动鹤来声。
+++张祜
++++题润州鹤林寺
古寺名僧多异时，道情虚遣俗情悲。
千年鹤在市朝变，来去旧山人不知。
+++张祜
++++题胜上人山房
清昼房廊山半开，一瓶新汲洒莓苔。
古松百尺始生叶，飒飒风声天上来。
+++张祜
++++李夫人词
延年不语望三星，莫说夫人上涕零。
争奈世间惆怅在，甘泉宫夜看图形。
+++张祜
++++题金陵渡
金陵津渡小山楼，一宿行人自可愁。
潮落夜江斜月里，两三星火是瓜州。
+++张祜
++++过阴陵
壮士凄惶到山下，行人惆怅上山头。
生前此路已迷失，寂寞孤魂何处游。
+++张祜
++++纵游淮南
十里长街市井连，月明桥上看神仙。
人生只合扬州死，禅智山光好墓田。
+++张祜
++++登乐游原
几年诗酒滞江干，水积云重思万端。
今日南方惆怅尽，乐游原上见长安。
+++张祜
++++过石头城
累累墟墓葬西原，六代同归蔓草根。
唯是岁华流尽处，石头城下水千痕。
+++张祜
++++黄蜀葵花
名花八叶嫩黄金，色照书窗透竹林。
无奈美人闲把嗅，直疑檀口印中心。
+++张祜
++++杨花
散乱随风处处匀，庭前几日雪花新。
无端惹著潘郎鬓，惊杀绿窗红粉人。
+++张祜
++++蔷薇花
晓风抹尽燕支颗，夜雨催成蜀锦机。
当昼开时正明媚，故乡疑是买臣归。
+++张祜
++++戏颜郎中猎
忽闻射猎出军城，人著戎衣马带缨。
倒把角弓呈一箭，满川狐兔当头行。
+++张祜
++++江上旅泊呈杜员外
牛渚南来沙岸长，远吟佳句望池阳。
野人未必非毛遂，太守还须是孟尝。
+++张祜
++++容儿钵头
争走金车叱鞅牛，笑声唯是说千秋。
两边角子羊门里，犹学容儿弄钵头。
+++张祜
++++热戏乐
热戏争心剧火烧，铜槌暗热不相饶。
上皇失喜宁王笑，百尺幢竿果动摇。
+++张祜
++++玉环琵琶
宫楼一曲琵琶声，满眼云山是去程。
回顾段师非汝意，玉环休把恨分明。
+++张祜
++++题酸枣驿前碑
苍苔古涩自雕疏，谁道中郎笔力馀。
长爱当时遇王粲，每来碑下不关书。
+++张祜
++++题朱兵曹山居
朱氏西斋万卷书，水门山阔自高疏。
我来穿穴非无意，愿向君家作壁鱼。
+++张祜
++++题画僧二首（前篇一作酬信上人赠张僧繇画僧）
骨峭情高彼岸人，一杯长泛海为津。
僧仪又入清流品，却恐前生是许询。
瘦颈隆肩碧眼生，翰林亲赞虎头能。
终年不语看如意，似证禅心入大乘。
+++张祜
++++送走马使
新样花文配蜀罗，同心双带蹙金蛾。
惯将喉舌传军好，马迹铃声遍两河。
+++张祜
++++题御沟
万树垂杨拂御沟，溶溶漾漾绕神州。
都缘济物心无阻，从此恩波处处流。
+++张祜
++++题青龙寺
二十年沈沧海间，一游京国也应闲。
人人尽到求名处，独向青龙寺看山。
+++张祜
++++硫黄
一粒硫黄入贵门，寝堂深处问玄言。
时人尽说韦山甫，昨日馀干吊子孙。
+++张祜
++++散花楼
锦江城外锦城头，回望秦川上轸忧。
正值血魂来梦里，杜鹃声在散花楼。
+++张祜
++++王家五弦
五条弦出万端情，撚拨间关漫态生。
唯羡风流田太守，小金铃子耳边鸣。
+++张祜
++++听薛阳陶吹芦管
紫清人下薛阳陶，末曲新笳调更高。
无奈一声天外绝，百年已死断肠刀。
+++张祜
++++过汾水关
千里南来背日行，关门无事一侯嬴。
山根百尺路前去，十夜耳中汾水声。
+++张祜
++++樱桃
石榴未拆梅犹小，爱此山花四五株。
斜日庭前风袅袅，碧油千片漏红珠。
+++张祜
++++酬凌秀才惠枕
八寸黄杨惠不轻，虎头光照簟文清。
空心想此缘成梦，拔剑灯前一夜行。
+++张祜
++++感春申君
薄俗何心议感恩，谄容卑迹赖君门。
春申还道三千客，寂寞无人杀李园。
+++张祜
++++孟才人叹
偶因歌态咏娇嚬，传唱宫中十二春。
却为一声河满子，下泉须吊旧才人。
+++张祜
++++听简上人吹芦管三首
蜀国僧吹芦一枝，陇西游客泪先垂。
至今留得新声在，却为中原人不知。
细芦僧管夜沈沈，越鸟巴猿寄恨吟。
吹到耳边声尽处，一条丝断碧云心。
月落江城树绕鸦，一声芦管是天涯。
分明西国人来说，赤佛堂西是汉家。
+++张祜
++++听岳州徐员外弹琴
玉律潜符一古琴，哲人心见圣人心。
尽日南风似遗意，九疑猿鸟满山吟。
+++张祜
++++钩弋夫人词
惆怅云陵事不回，万金重更筑仙台。
莫言天上无消息，犹是夫人作鸟来。
+++张祜
++++鸿沟
龙蛇百战争天下，各制雄心指此沟。
宁似九州分国土，地图初割海中流。
+++张祜
++++悲纳铁
长闻为政古诸侯，使佩刀人尽佩牛。
谁谓今来正耕垦，却销农器作戈矛。
+++张祜
++++胡渭州
亭亭孤月照行舟，寂寂长江万里流。
乡国不知何处是，云山漫漫使人愁。
+++张祜
++++破阵乐
秋风四面足风沙，塞外征人暂别家。
千里不辞行路远，时光早晚到天涯。
+++张祜
++++枫桥
长洲苑外草萧萧，却算游城岁月遥。
唯有别时今不忘，暮烟疏雨过枫桥。
+++张祜
++++句
万国见清道，一身成白头。（《上令狐相公》。以下见《纪事》）
此地荣辱盛，岂宜山中人。（《秋晚》）
椿儿绕树春园里，桂子寻花夜月中。（见《桂苑丛谈》）
一身扶杖二儿随。（见《野客丛谈》）
夏雨莲苞破，秋风桂子凋。（《题天竺寺》。以下并见《海录碎事》）
杜鹃花发杜鹃叫，乌臼花生乌臼啼。
茶风无奈笔，酒秃不胜簪。

++中卷五百一十二
  
+++杨洵美
++++答李昌期
三山载群仙，峨峨咸浪中。
云衣剪不得，此路安可从。
我生亦何事，出门如飞蓬。
白日又黄昏，所悲瑶草空。
虫声故乡梦，枕上禾黍风。
吾道如未丧，天运何时通。
+++长孙翱
++++宫词
一道甘泉接御沟，上皇行处不曾秋。
谁言水是无情物，也到宫前咽不流。
+++卢求
++++和于中丞登越王楼见寄
高情推谢守，善政属绵州。
未落紫泥诏，闲登白雪楼。
晴江如送日，寒岭镇迎秋。
满壁朝天士，唯予不系舟。
+++欧阳衮
++++雨
细雨弄春阴，馀寒入昼深。
山姿轻薄雾，烟色澹幽林。
鹿践莓苔滑，鱼牵水荇沈。
怀情方未已，清酒漫须斟。
+++欧阳衮
++++田家
黯黯日将夕，牛羊村外来。
岩阿青气发，篱落杏花开。
草木应初感，鶬鹒亦已催。
晚间春作好，行乐不须猜。
+++欧阳衮
++++神光寺
香刹悬青磴，飞楼界碧空。
石门栖怖鸽，慈塔绕归鸿。
有法将心镜，无名属性通。
从来乐幽寂，寻觅未能穷。
+++欧阳衮
++++和项斯游头陀寺上方
步入桃源里，晴花更满枝。
峰回山意旷，林杳竹光迟。
远寺寻龙藏，名香发雁池。
间能将远语，况及上阳时。
+++欧阳衮
++++秦原道中
分险架长澜，斜梁控夕峦。
宿云依岭断，初月入江寒。
缁化秦裘敝，尘惊汉策残。
无言倦行旅，遥路属时难。
+++欧阳衮
++++月峰寺忆理公
共来江海上，清论一宵同。
禅榻浑依旧，心期浩已空。
惊春花落树，闻梵涧摇风。
二谛欣咨启，还应梦寐通。
+++欧阳衮
++++寄陈去疾进士
放迹疑辞垢，栖心亦道门。
玄言萝幌馥，诗思竹炉温。
解带摇花落，弹琴散鸟喧。
江山兹夕意，唯有素交存。
+++欧阳衮
++++听郢客歌阳春白雪
寂听郢中人，高歌已绝伦。
临风飘白雪，向日奏阳春。
调雅偏盈耳，声长杳入神。
连连贯珠并，袅袅遏云频。
度曲知难和，凝情想任真。
周郎如赏羡，莫使滞芳晨。
+++欧阳衮
++++南涧寺
春寺无人乱鸟啼，藤萝阴磴野僧迷。
云藏古壁遗龙象，草没香台抱鹿麛。
松籁泠泠疑梵呗，柳烟历历见招提。
为耽寂乐亲禅侣，莫怪闲行费马蹄。

++中卷五百一十三
  
+++裴夷直
++++献岁书情
白发添双鬓，空宫又一年。
音书鸿不到，梦寐兔空悬。
地远星辰侧，天高雨露偏。
圣期知有感，云海漫相连。
+++裴夷直
++++奉和大梁相公重九日军中宴会之什
今古同嘉节，欢娱但异名。
陶公缘绿醑，谢傅为苍生。
酒泛金英丽，诗通玉律清。
何言辞物累，方系万人情。
+++裴夷直
++++奉和大梁相公同张员外重九日宴集
重九思嘉节，追欢从谢公。
酒清欺玉露，菊盛愧金风。
不待秋蟾白，须沈落照红。
更将门下客，酬和管弦中。
+++裴夷直
++++同乐天中秋夜洛河玩月二首
清洛半秋悬璧月，彩船当夕泛银河。
苍龙颔底珠皆没，白帝心边镜乍磨。
海上几时霜雪积，人间此夜管弦多。
须知天地为炉意，尽取黄金铸作波。
不热不寒三五夕，晴川明月正相临。
千珠竞没苍龙颔，一镜高悬白帝心。
几处凄凉缘地远，有时惆怅值云阴。
如何清洛如清昼，共见初升又见沈。
+++裴夷直
++++和邢郎中病中重阳强游乐游原
嘉晨令节共陶陶，风景牵情并不劳。
晓日整冠兰室静，秋原骑马菊花高。
晴光一一呈金刹，诗思浸浸逼水曹。
何必销忧凭外物，只将清韵敌春醪。
+++裴夷直
++++观淬龙泉剑
欧冶将成器，风胡幸见逢。
发硎思剸玉，投水化为龙。
讵肯藏深匣，终朝用刜钟。
莲花生宝锷，秋日励霜锋。
炼质才三尺，吹毛过百重。
击磨如不倦，提握愿长从。
+++裴夷直
++++春色满皇州
寒销山水地，春遍帝王州。
北阙晴光动，南山喜气浮。
夭红妆暖树，急绿走阴沟。
思妇开香阁，王孙上玉楼。
氛氲直城北，骀荡曲江头。
今日灵台下，翻然却是愁。
+++裴夷直
++++亚夫碎玉斗（一作裴次元诗）
雄谋竟不决，宝玉终不爱。
倏尔霜刃挥，飒然春冰碎。
飞光动旗帜，散响惊环珮。
霜洒绣障前，星流锦筵内。
图王业已失，为虏言空悔。
独有青史中，英风观千载。
+++裴夷直
++++水亭
岁律行将变，君恩竟未回。
门前即潮水，朝去暮常来。
+++裴夷直
++++扬州寄诸子
千里隔烟波，孤舟宿何处。
遥思耿不眠，淮南夜风雨。
+++裴夷直
++++酬卢郎中游寺见招不遇
偶出送山客，不知游梵宫。
秋光古松下，谁伴一仙翁。
+++裴夷直
++++寓言
秋树却逢暖，未凋能几时。
何须尚松桂，摇动暂青枝。
+++裴夷直
++++唁人丧侍儿
夜情河耿耿，春恨草绵绵。
唯有嫦娥月，从今照墓田。
+++裴夷直
++++席上夜别张主簿
红烛剪还明，绿尊添又满。
不愁前路长，只畏今宵短。
+++裴夷直
++++方丈泉
循涯不知浅，见底似非深。
永日无波浪，澄澄照我心。
+++裴夷直
++++晚望
日下夕阴长，前山凝积翠。
白鸟一行飞，联联粉书字。
+++裴夷直
++++前山
只谓一苍翠，不知犹数重。
晚来云映处，更见两三峰。
+++裴夷直
++++发交州日留题解炼师房
久喜房廊接，今成道路赊。
明朝回首处，此地是天涯。
+++裴夷直
++++令和州买松
好觅凌霜质，仍须带雨栽。
须知剖竹日，便是看松来。
+++裴夷直
++++题断金集后（一作令狐楚诗）
一览断金集，再悲埋玉人。
牙弦千古绝，珠泪万行新。
+++裴夷直
++++晚凉
檐前蔽日多高树，竹下添池有小渠。
山客野僧归去后，晚凉移案独临书。
+++裴夷直
++++和周侍御洛城雪
天街飞辔踏琼英，四顾全疑在玉京。
一种相如抽秘思，兔园那比凤凰城。
+++裴夷直
++++奉和大梁相公送人二首
谢公日日伤离别，又向西堂送阿连。
想到越中秋已尽，镜河应羡月团圆。
北津杨柳迎烟绿，南岸阑干映水红。
君到襄阳渡江处，始应回首忆羊公。
+++裴夷直
++++酬唐仁烈相别后喜阻风未发见寄
离心一起泪双流，春浪无情也白头。
风若有知须放去，莫教重别又重愁。
+++裴夷直
++++秦中卧病思归
索索凉风满树头，破窗残月五更秋。
病身归处吴江上，一寸心中万里愁。
+++裴夷直
++++送王缋
翠羽长将玉树期，偶然飞下肯多时。
翩翩一路岚阴晚，却入青葱宿旧枝。
+++裴夷直
++++赠美人琴弦
应从玉指到金徽，万态千情料可知。
今夜灯前湘水怨，殷勤封在七条丝。
+++裴夷直
++++病中知皇子陂荷花盛发寄王缋
十里莲塘路不赊，病来帘外是天涯。
烦君四句遥相寄，应得诗中便看花。
+++裴夷直
++++戏唐仁烈（一作岁日先把屠苏酒戏唐仁烈）
自知年几偏应少，先把屠苏不让春。
倘更数年逢此日，还应惆怅羡他人。
+++裴夷直
++++上下七盘二首
斗回山路掩皇州，二载欢娱一望休。
从此万重青嶂合，无因更得重回头。
商山半月雨漫漫，偶值新晴下七盘。
山似换来天似洗，可怜风日到长安。
+++裴夷直
++++八月十五日夜
去年今夜在商州，还为清光上驿楼。
宛是依依旧颜色，自怜人换几般愁。
+++裴夷直
++++南诏朱藤杖
六节南藤色似朱，拄行阶砌胜人扶。
会须将入深山去，倚看云泉作老夫。
+++裴夷直
++++夜意
萧疏尽地林无影，浩荡连天月有波。
独立空亭人睡后，洛桥风便水声多。
+++裴夷直
++++漫作
月色莫来孤寝处，春风又向别人家。
梁园桃李虽无数，断定今年不看花。
+++裴夷直
++++访刘君
扰扰驰蹄又走轮，五更飞尽九衢尘。
灵芝破观深松院，还有斋时未起人。
+++裴夷直
++++杨柳枝词
已作绿丝笼晓日，又成飞絮扑晴波。
隋家不合栽杨柳，长遣行人春恨多。
+++裴夷直
++++寄杭州崔使君
朝下归来只闭关，羡君高步出人寰。
三年不见尘中事，满眼江涛送雪山。
+++裴夷直
++++穷冬曲江闲步
雪尽南坡雁北飞，草根春意胜春晖。
曲江永日无人到，独绕寒池又独归。
+++裴夷直
++++省中题新植双松
端坐高宫起远心，云高水阔共幽沈。
更堂寓直将谁语，自种双松伴夜吟。
+++裴夷直
++++崇山郡
地尽炎荒瘴海头，圣朝今又放驩兜。
交州已在南天外，更过交州四五州。
+++裴夷直
++++临水
一见心原断百忧，益知身世两悠悠。
江亭独倚阑干处，人亦无言水自流。
+++裴夷直
++++题江上柳寄李使君
桂江南渡无杨柳，见此令人眼暂明。
应学郡中贤太守，依依相向许多情。
+++裴夷直
++++江上见月怀古
月上江平夜不风，伏波遗迹半成空。
今宵倍欲悲陵谷，铜柱分明在水中。
+++裴夷直
++++鹦鹉
劝尔莫移禽鸟性，翠毛红觜任天真。
如今漫学人言巧，解语终须累尔身。
+++裴夷直
++++寄婺州李给事二首
心尽玉皇恩已远，迹留江郡宦应孤。
不知壮气今何似，犹得凌云贯日无。
瘴鬼翻能念直心，五年相遇不相侵。
目前唯有思君病，无底沧溟未是深。
+++裴夷直
++++秋日
六眸龟北凉应早，三足乌南日正长。
常记京关怨摇落，如今目断满林霜。
+++裴夷直
++++遣意
梧桐坠露悲先朽，松桂凌霜倚后枯。
不是世间长在物，暂分贞脆竟何殊。
+++裴夷直
++++戏酬惟赏上人
师是浮云无著身，我居尘网敢相亲。
应从海上秋风便，偶自飞来不为人。
+++裴夷直
++++寓言
流水颓阳不暂停，东流西落两无情。
不是世间人自老，古来华发此中生。
+++裴夷直
++++忆家
天海相连无尽处，梦魂来往尚应难。
谁言南海无霜雪，试向愁人两鬓看。
+++裴夷直
++++留客
青梅欲熟笋初长，嫩绿新阴绕砌凉。
湖馆翛然无俗客，白衣居士且匡床。
+++裴夷直
++++别蕲春王判官
四十年来真久故，三千里外暂相逢。
今日一杯成远别，烟波眇眇恨重重。
+++裴夷直
++++将发循州社日于所居馆宴送
浪花如雪叠江风，社过高秋万恨中。
明日便随江燕去，依依俱是故巢空。

++中卷五百一十四
  
+++朱庆馀
++++泛溪
曲渚回花舫，生衣卧向风。
鸟飞溪色里，人语棹声中。
馀卉才分影，新蒲自作丛。
前湾更幽绝，虽浅去犹通。
+++朱庆馀
++++宿陈处士书斋
结茅当此地，下马见高情。
菰叶寒塘晚，杉阴白石明。
向炉新茗色，隔雪远钟声。
闲得相逢少，吟多寐不成。
+++朱庆馀
++++上宣州沈大夫
科名继世古来稀，高步何年下紫微。
帝命几曾移重镇，时清犹望领春闱。
登朝旧友常思见，开幕贤人并望归。
今日得游风化地，却回沧海有光辉。
+++朱庆馀
++++杭州送萧宝校书
马识青山路，人随白浪船。
别君犹有泪，学道谩经年。
+++朱庆馀
++++送盛长史（盛随军）
莫辞东路远，此别岂闲行。
职处中军要，官兼上佐荣。
野亭枫叶暗，秋水藕花明。
拜省期将近，孤舟促去程。
+++朱庆馀
++++宿道士观
堂闭仙人影，空坛月露初。
闲听道家子，盥漱读灵书。
+++朱庆馀
++++湖州韩使君置宴（一作陪韩中丞宴不饮酒）
老大成名仍足病，纵听丝竹也无欢。
高情太守容闲坐，借与青山尽日看。
+++朱庆馀
++++题仙游寺
石抱龙堂藓石干，山遮白日寺门寒。
长松瀑布饶奇状，曾有仙人驻鹤看。
+++朱庆馀
++++宫词
寂寂花时闭院门，美人相并立琼轩。
含情欲说宫中事，鹦鹉前头不敢言。
+++朱庆馀
++++公子行
闲从结客冶游时，忘却红楼薄暮期。
醉上黄金堤上去，马鞭捎断绿杨丝。
+++朱庆馀
++++送陈摽
满酌劝童仆，好随郎马蹄。
春风慎行李，莫上白铜鞮。
+++朱庆馀
++++寻古观
仙观曾过知不远，花藏石室杳难寻。
泉边白鹿闻人语，看过天坛渐入深。
+++朱庆馀
++++南岭路
越岭向南风景异，人人传说到京城。
经冬来往不踏雪，尽在刺桐花下行。
+++朱庆馀
++++陪江州李使君重阳宴百花亭
闲携九日酒，共到百花亭。
醉里求诗境，回看岛屿青。
+++朱庆馀
++++上张水部
出入门阑久，儿童亦有情。
不忘将姓字，常说向公卿。
每许连床坐，仍容并马行。
恩深转无语，怀抱甚分明。
+++朱庆馀
++++凤翔西池与贾岛纳凉
四面无炎气，清池阔复深。
蝶飞逢草住，鱼戏见人沈。
拂石安茶器，移床选树阴。
几回同到此，尽日得闲吟。
+++朱庆馀
++++上汴州令狐相公
罢相恩犹在，那容处静司。
政严初领节，名重更因诗。
公事巡营外，戎装拜敕时。
恭闻长与善，应念出身迟。
+++朱庆馀
++++送于中丞入蕃册立
上马生边思，戎装别众僚。
双旌衔命重，空碛去程遥。
迥没沙中树，孤飞雪外雕。
蕃庭过册礼，几日却回朝。
+++朱庆馀
++++送淮阴丁明府
之官未入境，已有爱人心。
遣吏回中路，停舟对远林。
岛声淮浪静，雨色稻苗深。
暇日公门掩，唯应伴客吟。
+++朱庆馀
++++送韦校书佐灵州幕
共知行处乐，犹惜此时分。
职已为书记，官曾校典坟。
寒城初落叶，高戍远生云。
边事何须问，深谋只在君。
+++朱庆馀
++++上江州李史君
起家声望重，自古更谁过。
得在朝廷少，还因谏诤多。
经年愁瘴疠，几处遇恩波。
入境无馀事，唯闻父老歌。
+++朱庆馀
++++发凤翔后涂中怀田少府
识君春未半，意欲住经秋。
见酒连诗句，逢花跋马头。
别来唯独宿，梦里尚同游。
所在求飧过，无因离得愁。
+++朱庆馀
++++雪夜与真上人宿韩协律宅
斜雪微沾砌，空堂夜语清。
逆风听漏短，回烛向楼明。
盥漱随禅伴，讴吟得野情。
此欢那敢忘，世贵丈夫名。
+++朱庆馀
++++与贾岛、顾非熊、无可上人宿万年姚少府宅
莫厌通宵坐，贫中会聚难。
堂虚雪气入，灯在漏声残。
役思因生病，当禅岂觉寒。
开门各有事，非不惜馀欢。
+++朱庆馀
++++震为苍筤竹
为擢东方秀，修然异众筠。
青苍才映粉，蒙密正含春。
嫩箨沾微雨，幽根绝细尘。
乍怜分径小，偏觉带烟新。
结实皆留凤，垂阴似庇人。
顾唯竿在手，深水挂赪鳞。
+++朱庆馀
++++题青龙寺
寺好因岗势，登临值夕阳。
青山当佛阁，红叶满僧廊。
竹色连平地，虫声在上方。
最怜东面静，为近楚城墙。
+++朱庆馀
++++送滕庶子致仕归江南
常怀独往意，此日去朝簪。
丹诏荣归骑，清风满故林。
诸侯新起敬，遗老重相寻。
在处饶山水，堪行慰所心。
+++朱庆馀
++++夏日题武功姚主簿
亭午无公事，垂帘树色间。
僧来茶灶动，吏去印床闲。
傍竹行寻巷，当门立看山。
吟诗老不倦，未省话官班。
+++朱庆馀
++++送张景宣下第东归（归扬州觐省）
归省值花时，闲吟落第诗。
高情怜道在，公论觉才遗。
春雨连淮暗，私船过马迟。
离心可惆怅，为有入城期。
+++朱庆馀
++++送顾非熊下第归
但取诗名远，宁论下第频。
惜为今日别，共受几年贫。
听雨宿吴寺，过江逢越人。
从本府荐，秋晚又辞亲。
+++朱庆馀
++++送韦繇校书赴浙东幕
丞相辟书新，秋关独去人。
官离芸阁早，名占甲科频。
水驿迎船火，山城候骑尘。
湖边寄家久，到日喜荣亲。
+++朱庆馀
++++寻贾岛所居
求闲身未得，此日到京东。
独在钟声外，相逢树色中。
谁言人渐老，所向意皆同。
月上因留宿，移床对药丛。
+++朱庆馀
++++题毗陵上人院
院深终日静，落叶覆秋虫。
盥漱新斋后，修行未老中。
映松山色远，隔水磬声通。
此处宜清夜，高吟永与同。
+++朱庆馀
++++送李侍御入蕃
远使随双节，新官属外台。
戎装非好武，书记本多才。
移帐依泉宿，迎人带雪来。
心知玉关道，稀见一花开。
+++朱庆馀
++++望萧关
渐见风沙暗，萧关欲到时。
儿童能探火，妇女解缝旗。
川绝衔鱼鹭，林多带箭麋。
暂来戎马地，不敢苦吟诗。
+++朱庆馀
++++送韩校书赴江西幕
从军五湖外，终是称诗人。
酒后愁将别，涂中过却春。
山桥槲叶暗，水馆燕巢新。
驿舫迎应远，京书寄自频。
野情随到处，公务日关身。
久共趋名利，龙钟独滞秦。
+++朱庆馀
++++题寄王秘书
唯求买药价，此外更无机。
扶病看红叶，辞官著白衣。
断篱通野径，高树荫邻扉。
时馥留僧宿，馀人得见稀。
+++朱庆馀
++++山居
归来青壁下，又见满篱霜。
转觉琴斋静，闲从菊地荒。
山泉共鹿饮，林果让僧尝。
时复收新药，随云过石梁。
+++朱庆馀
++++重过惟贞上人院
老去唯求静，都忘外学名。
扫床秋叶满，对客远云生。
香閤闲留宿，晴阶暖共行。
窗西暮山色，依旧入诗情。
+++朱庆馀
++++与石昼秀才过普照寺
问人知寺路，松竹暗春山。
潭黑龙应在，巢空鹤未还。
经年为客倦，半日与僧闲。
更共尝新茗，闻钟笑语间。
+++朱庆馀
++++题任处士幽居
惜与幽人别，停舟对草堂。
湖云侵卧位，杉露滴茶床。
山月吟时在，池花觉后香。
生涯无一物，谁与读书粮。
+++朱庆馀
++++送僧往太原谒李司空
已共邻房别，应无更住心。
中时过野店，后夜宿寒林。
寺去人烟远，城连塞雪深。
禅馀得新句，堪对上公吟。
+++朱庆馀
++++将之上京别淮南书记李侍御
心地偶相见，语多为别难。
诗成公府晚，路入翠微寒。
逢石自应坐，有花谁共看。
身为当去雁，云尽到长安。
+++朱庆馀
++++韩协律相送精舍读书四韵奉寄呈陆补阙
白鹤西山别，更看上去船。
遥知寻寺路，应念宿江烟。
到处无闲日，回期已隔年。
何因陪夜坐，清论谏臣边。
+++朱庆馀
++++过苏州晓上人院
夏满律当清，无中景自生。
移松不避远，取石亦亲行。
经案离时少，绳床著处平。
若将林下比，应只欠泉声。
+++朱庆馀
++++送僧游缙云
但望青山去，何山不是缘。
寺幽堪讲律，月冷称当禅。
水落无风夜，猿吟欲雨天。
寻师若有路，终作缓归年。
+++朱庆馀
++++赠道者
自识来清瘦，寻常语论真。
药成休伏火，符验不传人。
独有年过鹤，曾无病到身。
潜教问弟子，居处与谁邻。
+++朱庆馀
++++杭州卢录事山亭
山色满公署，到来诗景饶。
解衣临曲榭，隔竹见红蕉。
清漏焚香夕，轻岚视事朝。
静中看锁印，高处见迎潮。
曳履庭芜近，当身树叶飘。
傍城馀菊在，步入一仙瓢。
+++朱庆馀
++++送品上人入秦
独去何人见，林塘共寂寥。
生缘闻磬早，觉路出尘遥。
江雪沾新草，秦园发故条。
心知禅定处，石室对芭蕉。
+++朱庆馀
++++题蔷薇花
四面垂条密，浮阴入夏清。
绿攒伤手刺，红堕断肠英。
粉著蜂须腻，光凝蝶翅明。
雨中看亦好，况复值初晴。
+++朱庆馀
++++题胡氏溪亭
亭与溪相近，无时不有风。
涧松生便黑，野藓看多红。
雨足秋声后，山沈夜色中。
能守静，略与客心同。
+++朱庆馀
++++看涛
不知来远近，但见白峨峨。
风雨驱寒玉，鱼龙迸上波。
声长势未尽，晓去夕还过。
要路横天堑，其如造化何。
+++朱庆馀
++++和刘补阙秋园寓兴之什十首
闲园清气满，新兴日堪追。
隔水蝉鸣后，当檐雁过时。
雨馀槐穟重，霜近药苗衰。
不以朝簪贵，多将野客期。
谁言高静意，不异在衡茅。
竹冷人离洞，天晴鹤出巢。
深篱藏白菌，荒蔓露青匏。
几见中宵月，清光坠树梢。
逍遥人事外，杖屦入杉萝。
草色寒犹在，虫声晚渐多。
静逢山鸟下，幽称野僧过。
几许新开菊，闲从落叶和。
留情清景宴，朝罢有馀闲。
蝶散红兰外，萤飞白露间。
墙高微见寺，林静远分山。
吟足期相访，残阳自掩关。
深斋尝独处，讵肯厌秋声。
翠筱寒愈静，孤花晚更明。
每因逢石坐，多见抱书行。
入夜听疏杵，遥知耿此情。
苍翠经宵在，园庐景自深。
风凄欲去燕，月思向来砧。
碧石当莎径，寒烟冒竹林。
杯瓢闲寄咏，清绝是知音。
门巷唯苔藓，谁言不称贫。
台闲人下晚，果熟鸟来频。
石脉潜通井，松枝静离尘。
残蔬得晴后，又见一番新。
卷帘天色静，近濑觉衣单。
蕉叶犹停翠，桐阴已爽寒。
云从高处望，琴爱静时弹。
正去重阳近，吟秋意未阑。
竹径通邻圃，清深称独游。
虫丝交影细，藤子坠声幽。
积润苔纹厚，迎寒荠叶稠。
闲来寻古画，未废执茶瓯。
风物已萧飒，晚烟生霁容。
斜分紫陌树，远隔翠微钟。
宿客论文静，闲灯落烬重。
无穷林下意，真得古人风。
+++朱庆馀
++++上翰林蒋防舍人
清重可过知内制，从前礼绝外庭人。
看花在处多随驾，召宴无时不及旬。
马自赐来骑觉稳，诗缘得后意长新。
应怜独在文场久，十有馀年浪过春。
+++朱庆馀
++++上翰林李舍人
记得早年曾拜识，便怜孤进赏文章。
免令汩没惭时辈，与作声名彻举场。
一自凤池承密旨，今因世路接馀光。
云泥虽隔思长在，纵使无成也不忘。
+++朱庆馀
++++题章正字道正新居（孝标）
独在御楼南畔住，生涯还似旧时贫。
全无竹可侵行径，一半花犹属别人。
吟处不妨嫌鼓闹，眼前唯称与僧邻。
近来渐觉青莎巷，车马过从已有尘。
+++朱庆馀
++++送李馀及第归蜀
从得高科名转盛，亦言归去满城知。
发时谁不开筵送，到处人争与马骑。
剑路红蕉明栈阁，巴村绿树荫神祠。
乡中后辈游门馆，半是来求近日诗。
+++朱庆馀
++++送唐中丞开淘西湖夏日游泛因书示郡人
萍岸新淘见碧霄，中流相去忽成遥。
空馀孤屿来诗景，无复横槎碍柳条。
红旆路幽山翠湿，锦帆风起浪花飘。
共知浸润同雷泽，何虑川源有旱苗。
+++朱庆馀
++++过旧宅（一作题王侯废宅）
古巷戟门谁旧宅，早曾闻说属官家。
更无新燕来巢屋，唯有闲人去看花。
空厩欲摧尘满枥，小池初涸草侵沙。
荣华事歇皆如此，立马踟蹰到日斜。
+++朱庆馀
++++鄂渚送白舍人赴杭州
岂知鹦鹉洲边路，得见凤凰池上人。
从此不同诸客礼，故乡西与郡城邻。
+++朱庆馀
++++题崔驸马林亭
选居幽近御街东，易得诗人聚会同。
白练鸟飞深竹里，朱弦琴在乱书中。
亭开山色当高枕，楼静箫声落远风。
何事宦涂犹寂寞，都缘清苦道难通。
+++朱庆馀
++++赠韩协律
永日微吟在竹前，骨清唯爱漱寒泉。
门闲多有投文客，身病长无买药钱。
岭寺听猿频独宿，湖亭避宴动经年。
亲知尽怪疏荣禄，的是将心暗学禅。
+++朱庆馀
++++自萧关望临洮
玉关西路出临洮，风卷边沙入马毛。
寺寺院中无竹树，家家壁上有弓刀。
惟怜战士垂金甲，不尚游人著白袍。
日暮独吟秋色里，平原一望戍楼高。
+++朱庆馀
++++送崔约下第归淮南觐省
远忆拜亲留不住，出门行计与谁同。
程涂半是依船上，请谒多愁值雨中。
堰水静连堤树绿，村桥时映野花红。
回期须及来春事，莫便江边逐钓翁。
+++朱庆馀
++++羽林郎
紫髯年少奉恩初，直阁将军尽不如。
酒后引兵围百草，风前驻旆领边书。
宅将公主同时赐，官与中郎共日除。
大笑鲁儒年四十，腰间犹未识金鱼。
+++朱庆馀
++++归故园
桑柘骈阗数亩间，门前五柳正堪攀。
尊中美酒长须满，身外浮名总是闲。
竹径有时风为扫，柴门无事日常关。
于焉已是忘机地，何用将金别买山。
+++朱庆馀
++++同友人看花
寻花不问春深浅，纵是残红也入诗。
每个树边行一匝，谁家园里最多时。
+++朱庆馀
++++种花
忆昔两京官道上，可怜桃李昼阴垂。
不知谁作巡花使，空记玄宗遣种时。
+++朱庆馀
++++早发庐江涂中遇雪寄李侍御
芦苇声多雁满陂，湿云连野见山稀。
遥知将吏相逢处，半是春城贺雪归。
+++朱庆馀
++++登望云亭招友
日日恐无云可望，不辞逐静望来频。
共知亭下眠云远，解到上头能几人。
+++朱庆馀
++++刘补阙西亭晚宴
虫声已尽菊花干，共立松阴向晚寒。
对酒看山俱惜去，不知斜月下栏干。
+++朱庆馀
++++送长安罗少府
科名再得年犹少，今日休官更觉贤。
去国已辞趋府伴，向家还入渡江船。
雪晴新雁斜行出，潮落残云远色鲜。
在处若逢山水住，到时应不及秋前。
+++朱庆馀
++++林下招胡长官（一作寄招胡明府）
语低清貌似休粮，称著朱衣入草堂。
销暑近来无别物，桂阴当午满绳床。
+++朱庆馀
++++与真上人一二禅师题玢寺主院
杖屦相随任处便，不唯空寄上方眠。
归时亦取湖边路，晚映枫林共上船。
+++朱庆馀
++++寻僧
吟背春城出草迟，天晴紫阁赴僧期。
山边树下行人少，一派新泉日午时。
+++朱庆馀
++++题王丘长史宅
更无人吏在门前，不似居官似学仙。
药气暗侵朝服上，花阴晚到簿书边。
玉琴闲把看山坐，筒簟长铺与客眠。
时见街中骑瘦马，低头只是为诗篇。
+++朱庆馀
++++寄刘少府
唯爱图书兼古器，在官犹自未离贫。
更闻县去青山近，称与诗人作主人。
+++朱庆馀
++++哭胡遇
寻僧昨日尚相随，忽见绯幡意可知。
题处旧诗休更读，买来新马忆曾骑。
不应随分空营奠，终拟求人与立碑。
每向宣阳里中过，遥闻哭临泪先垂。
+++朱庆馀
++++自述
诗人甘寂寞，居处遍苍苔。
后夜蟾光满，邻家树影来。
岂知莲帐好，自爱草堂开。
愿答相思意，援毫愧不才。

++中卷五百一十五
  
+++朱庆馀
++++省试晦日与同志昆明池泛舟
故人同泛处，远色望中明。
静见沙痕露，微思月魄生。
周回馀雪在，浩渺暮云平。
戏鸟随兰棹，空波荡石鲸。
劫灰难问理，岛树偶知名。
自省曾追赏，无如此日情。
+++朱庆馀
++++送崔拾遗赴阙
清貌凌寒玉，朝来拜拾遗。
行承天子诏，去感主人知。
剑佩分班日，风霜独立时。
名高住不得，非与九霄期。
+++朱庆馀
++++酬李处士见赠
干上非无援，才多却累身。
云霄未得路，江海作闲人。
久别唯谋道，相逢不话贫。
行藏一如此，可便老风尘。
+++朱庆馀
++++送僧游温州
夏满随所适，江湖非系缘。
卷经离峤寺，隔苇上秋船。
水落无风夜，猿啼欲雨天。
石门期独往，谢守有遗篇。
+++朱庆馀
++++梦谢亭
梦后何人见，孤亭似旧时。
褰开诚得地，冥感竟因诗。
不往过应少，悲来下独迟。
顾惭非谢客，灵贶杳难追。
+++朱庆馀
++++河亭
孤亭临绝岸，猿鸟识幽蹊。
花落曾谁到，诗成独未题。
潮痕经雨在，石笋与杉齐。
谢守便登陟，秋来屐齿低。
+++朱庆馀
++++送吴秀才之山西
泽潞西边路，兰桡北去人。
出门谁恨别，投分不缘贫。
杯酒从年少，知音在日新。
东湖发诗意，夏卉竟如春。
+++朱庆馀
++++和处州严郎中游南溪
四望非人境，从前洞穴深。
潭清蒲远岸，岚积树无阴。
看草初移屐，扪萝忽并簪。
世嫌山水僻，谁伴谢公吟。
+++朱庆馀
++++秋宵宴别卢侍御
风亭弦管绝，玉漏一声新。
绿茗香醒酒，寒灯静照人。
清班无意恋，素业本来贫。
明发青山道，谁逢去马尘。
+++朱庆馀
++++酬于訢校书见贻
能□得从军，清嬴□□□。
绮罗徒满目，山水不离心。
暂别愁花老，相思倚竹阴。
家贫无以养，未可话抽簪。
+++朱庆馀
++++送石协律归吴兴别业
识来无定居，此去复何如。
一与耕者遇，转将朝客疏。
资身唯药草，教子但诗书。
曾许黄庭本，斯言岂合虚。
+++朱庆馀
++++同卢校书游新兴寺
山深云景别，有寺亦堪过。
才子将迎远，林僧气性和。
潭清蒲影定，松老鹤声多。
岂不思公府，其如野兴何。
+++朱庆馀
++++送马秀才
清貌不识睡，见来尝苦吟。
风尘归省日，江海寄家心。
与鹤期前岛，随僧过远林。
相于竟何事，无语与知音。
+++朱庆馀
++++赠律师院
粉壁通莲径，扁舟到不迷。
苇声过枕上，湖色满窗西。
但见修行苦，谁论夏腊低。
闲看种来树，已觉与身齐。
+++朱庆馀
++++送僧往台岳
五城初罢讲，海上忆闲行。
触雪麻衣静，登山竹锡轻。
天寒岳寺出，日晚岛泉清。
坐与幽期遇，何人识此情。
+++朱庆馀
++++送惠雅上人西游
五湖僧独往，此去与谁期。
兴远常怜鹤，禅馀肯废诗。
望云回寺晚，为讲到城迟。
还想安居日，应当后夏时。
+++朱庆馀
++++将之上京留别淮南书记李侍御
半似无名位，门当静处开。
心皆向德，物色不供才。
酒兴春边过，军谋意外来。
取名荣相府，却虑诏书催。
+++朱庆馀
++++送祝秀才归衢州
旧隐縠溪上，忆归年已深。
学徒花下别，乡路雪边寻。
骑吏陪春赏，江僧伴晚吟。
高科如在意，当自惜光阴。
+++朱庆馀
++++过孟浩然旧居
命合终山水，才非不称时。
冢边空有树，身后独无儿。
散尽诗篇本，长存道德碑。
平生谁见重，应只是王维。
+++朱庆馀
++++送虚上人游天台
青冥通去路，谁见独随缘。
此地春前别，何山夜后禅。
石桥隐深树，朱阙见晴天。
好是修行处，师当住几年。
+++朱庆馀
++++孔尚书致仕因而有寄赠
高人心易足，三表乞身闲。
与世长疏索，唯僧得往还。
直声留阙下，生事在林间。
时复逢清景，乘车看远山。
+++朱庆馀
++++和处州韦使君新开南溪
地里光图谶，樵人共说深。
悠然想高躅，坐使变荒岑。
疏凿因殊旧，亭台亦自今。
静容猿暂下，闲与鹤同寻。
转旆驯禽起，褰帷瀑溜侵。
石稀潭见底，岚暗树无阴。
跻险难通屐，攀栖称抱琴。
云风开物意，潭水识人心。
携榼巡花遍，移舟惜景沈。
世嫌山水僻，谁伴谢公吟。
+++朱庆馀
++++送罗先辈书记归后却还闽中留别
同是越人从小别，忽归乡里见皆惊。
湖边访旧知谁在，幕下留欢但觉荣。
望岭又生红槿思，登车岂倦白云程。
况当季父承恩日，廉问南州政已成。
+++朱庆馀
++++送浙东陆中丞
坐将文教镇藩维，花满东南圣主知。
公务肯容私暂入，丰年长与德相随。
无贤不是朱门客，有子皆如玉树枝。
自爱此身居乐土，咏歌林下日忘疲。
+++朱庆馀
++++送元处士游天台
青冥路口绝人行，独与僧期上赤城。
树列烟岚春更好，溪藏冰雪夜偏明。
空山雉雊禾苗短，野馆风来竹气清。
若过石桥看瀑布，不妨高处便题名。
+++朱庆馀
++++吴兴新堤
春堤一望思无涯，树势还同水势斜。
深映菰蒲三十里，晴分功利几千家。
谋成既不劳人力，境远偏宜隔浪花。
若与青山长作固，汀洲肯恨柳丝遮。
+++朱庆馀
++++酬萧员外见寄
麦风吹雨正徘徊，忽报书从郡阁来。
道薄谬应宗伯选，诗成徒费谢公才。
九霄示路空知感，十上惊魂尚未回。
胜寄幸容溪馆宿，龙钟惭见妓筵开。
倘期霁后陪新兴，一滴还须当一杯。

+++朱庆馀
++++台州郑员外郡斋双鹤
丹顶分明音响别，况闻来处隔云涛。
情悬碧落飞何晚，立近清池意自高。
向夜双栖惊玉漏，临轩对舞拂朱袍。
仙郎为尔开笼早，莫虑回翔损羽毛。
+++朱庆馀
++++送窦秀才
江南才子日纷纷，少有篇章得似君。
清话未同山寺宿，离歌已向客亭闻。
梅天马上愁黄鸟，泽国帆前见白云。
通籍名高年又少，回头应笑晚从军。
+++朱庆馀
++++送邵州林使君
轩车此去也逢时，地近湘南颇入诗。
一月计程那是远，中年出守未为迟。
水边花气熏章服，岭上岚光照画旗。
想得化行风土变，州人应为立生祠。
+++朱庆馀
++++送饶州张使君
白头为郡清秋别，山水南行岂觉赊。
楚老只应思入境，吴儿从此去移家。
馆依高岭分樟叶，路出重江见苇花。
务退唯当吟咏苦，留心曾不在生涯。
+++朱庆馀
++++题开元寺
西入山门十里程，粉墙书字甚分明。
萧帝坏陵深虎迹，广师遗院闭松声。
长廊画剥僧形影，石壁尘昏客姓名。
何必更将空色遣，眼前人事是浮生。
+++朱庆馀
++++与庞复言携酒望洞庭
南湖春色通平远，贪记诗情忘酒杯。
帆自巴陵山下过，雨从神女峡边来。
青蒲映水疏还密，白鸟翻空去复回。
尽日与君同看望，了然胜见画屏开。
+++朱庆馀
++++送浙东周判官
久闻从事沧江外，谁谓无官已白头。
来备戎装嘶数骑，去持丹诏入孤舟。
蝉鸣远驿残阳树，鹭起湖田片雨秋。
到日重陪丞相宴，镜湖新月在城楼。
+++朱庆馀
++++塞下曲
万里去长征，连年惯野营。
入群来择马，抛伴去擒生。
箭撚雕翎阔，弓盘鹊角轻。
问看行近远，西过受降城。
+++朱庆馀
++++送僧
客行皆有为，师去是闲游。
野望携金策，禅栖寄石楼。
山深松翠冷，潭静菊花秋。
几处题青壁，袈裟溅瀑流。
+++朱庆馀
++++望早日
窗下闻鸡后，苍茫映远林。
才分天地色，便禁虎狼心。
是处程涂远，何山洞府深。
此时堪伫望，万象豁尘襟。
+++朱庆馀
++++旅中秋月有怀
久客未还乡，中秋倍可伤。
暮天飞旅雁，故国在衡阳。
岛外归云迥，林间坠叶黄。
数宵千里梦，时见旧书堂。
+++朱庆馀
++++十六夜月
昨夜忽已过，冰轮始觉亏。
孤光犹不定，浮世更堪疑。
影落澄江海，寒生静路岐。
皎然银汉外，长有众星随。
+++朱庆馀
++++行路难
世事浇浮后，艰难向此生。
心不自足，公道为谁平。
德丧淳风尽，年荒蔓草盈。
堪悲山下路，非只客中行。
+++朱庆馀
++++闲居冬末寄友人
短亭分袂后，倚槛思偏孤。
雨雪落残腊，轮蹄在远涂。
人情难故旧，草色易凋枯。
共有男儿事，何年入帝都。
+++朱庆馀
++++望九疑
浮生犹役役，未得便寻真。
白日如无路，青山岂有人。
烟收遥岫小，雨过晚川新。
倚杖何凝望，中宵梦往频。
+++朱庆馀
++++赠陈逸人
乐道辞荣禄，安居桂水东。
得闲多事外，知足少年中。
药圃无凡草，松庭有素风。
朝昏吟步处，琴酒与谁同。
+++朱庆馀
++++湖中闲夜遣兴
钓艇同琴酒，良宵背水滨。
风波不起处，星月尽随身。
浦迥湘烟卷，林香岳气春。
谁知此中兴，宁羡五湖人。
+++朱庆馀
++++题娥皇庙
娥皇挥涕处，东望九疑天。
往事难重问，孤峰尚惨然。
夜深寒峒响，秋近碧萝鲜。
未省明君意，遗踪万古传。
+++朱庆馀
++++送友人赴举
世路□□久，嗟君进取身。
十年虽苦志，万里托何人。
处困非乖道，求名本为亲。
惟应□□意，先与化龙鳞。
+++朱庆馀
++++中秋月
自古分功定，唯应缺又盈。
一宵当皎洁，四海尽澄清。
静觉风微起，寒过雪乍倾。
孤高稀此遇，吟赏倍牵情。
+++朱庆馀
++++宿山居
山店灯前客，酬身未有媒。
乡关贫后别，风雨夜深来。
上国求丹桂，衡门长绿苔。
堪惊双鬓雪，不待岁寒催。
+++朱庆馀
++++夏末留别洞庭知己
清秋时节近，分袂独凄然。
此地折高柳，何门听暮蝉。
浪摇湖外日，山背楚南天。
空感迢迢事，荣归在几年。
+++朱庆馀
++++过洞庭
帆挂狂风起，茫茫既往时。
波涛如未息，舟楫亦堪疑。
旅雁投孤岛，长天下四维。
前程有平处，谁敢与心期。
+++朱庆馀
++++旅中过重阳
一岁重阳至，羁游在异乡。
登高思旧友，满目是穷荒。
草际飞云片，天涯落雁行。
故山篱畔菊，今日为谁黄。
+++朱庆馀
++++送人下第归
独立身难达，新春与志违。
异乡青草长，故国白头归。
岸阔湖波溢，程遥楚岫微。
高秋期再会，此去莫忘机。
+++朱庆馀
++++叙吟
雅道辛勤久，潜疑鬓雪侵。
未能酬片善，难更免孤吟。
有景皆牵思，无愁不到心。
遥天一轮月，几夜见西沈。
+++朱庆馀
++++塞下感怀
塞下闲为客，乡心岂易安。
程涂过万里，身事尚孤寒。
竟日风沙急，临秋草木残。
何年方致主，时拂剑尘看。
+++朱庆馀
++++宿江馆
江馆迢遥处，知音信渐赊。
夜深乡梦觉，窗下月明斜。
起雁看荒草，惊波尚白沙。
那堪动乡思，故国在天涯。
+++朱庆馀
++++早梅
天然根性异，万物尽难陪。
自古承春早，严冬斗雪开。
艳寒宜雨露，香冷隔尘埃。
堪把依松竹，良涂一处栽。
+++朱庆馀
++++夏日访贞上人院
炎夏寻灵境，高僧澹荡中。
命棋隈绿竹，尽日有清风。
流水离经阁，闲云入梵宫。
此时袪万虑，直似出尘笼。
+++朱庆馀
++++春日旅次
林中莺又啭，为客恨因循。
故里遥千里，青春过数春。
弟兄来渐少，岁月去何频。
早晚荣归计，中堂会所亲。
+++朱庆馀
++++赠至寂禅师
处世唯据衲，禅门几岁寒。
法空无所染，性悟不多看。
竟日门长掩，相逢草自残。
有时寻道侣，飞锡度峰峦。
+++朱庆馀
++++闲居即事
深嶂多幽景，闲居野兴清。
满庭秋雨过，连夜绿苔生。
石面横琴坐，松阴采药行。
超然尘事外，不似绊浮名。
+++朱庆馀
++++废宅花
数树荒庭上，芬芳映绿苔。
自缘逢暖发，不是为人开。
色艳莺犹在，香消蝶已回。
相从无胜事，谁向此倾杯。
+++朱庆馀
++++寄友人
当代知音少，相思在此身。
一分南北路，长问往来人。
是处应为客，何门许扫尘。
凭书正惆怅，蜀魄数声新。
+++朱庆馀
++++途中感怀
世上名利牵，途中意惨然。
到家能几日，为客便经年。
迹似萍随水，情同鹤在田。
何当功业遂，归路下遥天。
+++朱庆馀
++++赠道者
独住神仙境，门当瀑布开。
地多临水石，行不惹尘埃。
风起松花散，琴鸣鹤翅回。
还归九天上，时有故人来。
+++朱庆馀
++++长安春日野中
青春思楚地，闲步出秦城。
满眼是岐路，何年见弟兄。
烟霞装媚景，霄汉指前程。
尽日徘徊处，归鸿过玉京。
+++朱庆馀
++++长城
秦帝防胡虏，关心倍可嗟。
一人如有德，四海尽为家。
往事乾坤在，荒基草木遮。
至今徒者骨，犹自哭风沙。
+++朱庆馀
++++酬李躔侍御
此去非关兴，君行不当游。
无因两处马，共饮一溪流。
+++朱庆馀
++++别李侍御后亭夜坐却寄
已作亭下别，未忘灯下情。
吟多欲就枕，更漏转分明。
+++朱庆馀
++++题钱宇别墅
林居向晚饶清景，惜去非关恋酒杯。
石净每因杉露滴，地幽渐觉水禽来。
药蔬秋后供僧尽，竹杖吟中望月回。
红叶闲飘篱落迥，行人远见草堂开。
+++朱庆馀
++++近试上张籍水部（一作闺意献张水部）
洞房昨夜停红烛，待晓堂前拜舅姑。
妆罢低声问夫婿，画眉深浅入时无。
+++朱庆馀
++++留别卢玄休归荆门
江边离别心，言罢各沾襟。
以我去帆远，知君离恨深。
云开孤鸟出，浪起白鸥沈。
更作来年约，阳台许伴寻。
+++朱庆馀
++++采莲
隔烟花草远濛濛，恨个来时路不同。
正是停桡相遇处，鸳鸯飞去急流中。
+++朱庆馀
++++都门晚望
绿槐花堕御沟边，步出都门雨后天。
日暮野人耕种罢，烽楼原上一条烟。
+++朱庆馀
++++舜井
碧甃磷磷不记年，青萝锁在小山颠。
向来下视千山水，疑是苍梧万里天。
+++朱庆馀
++++商州王中丞留吃枳壳
方物就中名最远，只应愈疾味偏佳。
若交尽乞人人与，采尽商山枳壳花。
+++朱庆馀
++++登玄都阁
野色晴宜上阁看，树阴遥映御沟寒。
豪家旧宅无人住，空见朱门锁牡丹。
+++朱庆馀
++++赠凤翔柳司录
杏园北寺题名日，数到如今四十年。
点检生涯与官职，一茎野竹在身边。
+++朱庆馀
++++啄木儿
丁丁向晚急还稀，啄遍庭槐未肯归。
终日与君除蠹害，莫嫌无事不频飞。
+++朱庆馀
++++榜曲
荷花明灭水烟空，惆怅来时径不同。
欲到前洲堪入处，鸳鸯飞出碧流中。
+++朱庆馀
++++逢山人
星月相逢现此身，自然无迹又无尘。
秋来若向金天会，便是青莲叶上人。
+++朱庆馀
++++过耶溪
春溪缭绕出无穷，两岸桃花正好风。
恰是扁舟堪入处，鸳鸯飞起碧流中。
+++朱庆馀
++++贺张水部员外拜命
省中官最美，无似水曹郎。
前代佳名逊，当时重姓张。
白须吟丽句，红叶吐朝阳。
徒有归山意，君恩未可忘。
+++朱庆馀
++++送璧州刘使君
王府登朝后，巴乡典郡新。
江分入峡路，山见采鞭人。
旧业孤城梦，生祠几处身。
君素清俭，料得却来贫。
+++朱庆馀
++++赠江夏卢使君
诗人中最屈，无与使君俦。
白发虽求退，明时合见收。
登山犹自健，纵酒可多愁。
好是能骑马，相逢见鄂州。
+++朱庆馀
++++送崔秀才游江陵
樽前荆楚客，云外思萦回。
秦野春已尽，商山花正开。
鸥惊帆乍起，虹见雨初来。
自有归期在，蝉声处处催。
+++朱庆馀
++++观涛
木落霜飞天地清，空江百里见潮生。
鲜飙出海鱼龙气，晴雪喷山雷鼓声。
云日半阴川渐满，客帆皆过浪难平。
高楼晓望无穷意，丹叶黄花绕郡城。
+++朱庆馀
++++南湖
湖上微风小槛凉，翻翻菱荇满回塘。
野船著岸入春草，水鸟带波飞夕阳。
芦叶有声疑露雨，浪花无际似潇湘。
飘然蓬艇东归客，尽日相看忆楚乡。
+++朱庆馀
++++镜湖西岛言事
慵拙幸便荒僻地，纵闻猿鸟亦何愁。
偶因药酒欺梅雨，却著寒衣过麦秋。
岁计有馀添橡实，生涯一半在渔舟。
世人若便无知己，应向此溪成白头。
+++朱庆馀
++++送刘思复南河从军
七千里别宁无恨，且贵从军乐事多。
不驻节旄先候发，偶逢山寺亦难过。
蛮人独放畬田火，海兽群游落日波。
远作受恩身不易，莫抛书剑近笙歌。

++中卷五百一十六
  
+++王彦威
++++宣武军镇作
天兵十万勇如貔，正是酬恩报国时。
汴水波澜喧鼓角，隋堤杨柳拂旌旗。
前驱红旆关西将，坐间青娥赵国姬。
寄语长安旧冠盖，粗官到底是男儿。
+++庾敬休
++++春雪映早梅
清晨凝雪彩，新候变庭梅。
树爱春荣遍，窗惊曙色催。
寒江添粉壁，积润履青苔。
分明六出瑞，隐映几枝开。
闻笛花疑落，挥琴兴转来。
曲成非寡和，长使思悠哉。
+++许玫
++++题雁塔
宝轮金地压人寰，独坐苍冥启玉关。
北岭风烟开魏阙，南轩气象镇商山。
灞陵车马垂杨里，京国城池落照间。
暂放尘心游物外，六街钟鼓又催还。
+++厉玄
++++从军行
边草旱不春，剑光增野尘。
战场收骥尾，清瀚怯龙鳞。
帆色起归越，松声厌避秦。
几时逢范蠡，处处是通津。
+++厉玄
++++寄婺州温郎中（时刺睦州）
积雪没兰溪，邻州望不迷。
波中分雁宿，树杪接猿啼。
婺女家空在，星郎手未携。
故山新寺额，掩泣荷重题。
+++厉玄
++++送顾非熊及第归茅山
故山登第去，不似旧归难。
帆卷江初夜，梅生洞少寒。
采薇留客饮，折竹扫仙坛。
名在仪曹籍，何人肯挂冠。
+++厉玄
++++送黄晔明府岳州湘阴赴任
恩沾谴雪几人同，归宰湘阴六月中。
商岭马嘶残暑雨，席帆高挂早秋风。
贡名频向书闱失，飞檄曾传朔漠空。
西省尚嗟君宦远，水鸡啼处莫听鸿。
+++厉玄
++++缑山月夜闻王子晋吹笙
缑山明月夜，岑寂隔尘氛。
紫府参差曲，清宵次第闻。
韵流多入洞，声度半和云。
拂竹鸾惊侣，经松鹤对群。
蟾光听处合，仙路望中分。
坐惜千岩曙，遗香过汝坟。
+++魏扶
++++和白敏中圣德和平致兹休运岁终功就合咏盛明呈上
萧关新复旧山川，古戍秦原景象鲜。
戎虏乞降归惠化，皇威渐被慑腥膻。
穹庐远戍烟尘灭，神武光扬竹帛传。
左衽尽知歌帝泽，从兹不更备三边。
+++魏扶
++++贡院题
梧桐叶落满庭阴，锁闭朱门试院深。
曾是昔年辛苦地，不将今日负初心。
+++魏扶
++++赋愁
愁。
迥野，深秋。
生枕上，起眉头。
闺阁危坐，风尘远游。
巴猿啼不住，谷水咽还流。
送客泊舟入浦，思乡望月登楼。
烟波早晚长羁旅，弦管终年乐五侯。
+++杨汉公
++++登郡中销暑楼寄东川汝士
岧峣下瞰霅溪流，极目烟波望梓州。
虽有清风当夏景，只能销暑不销忧。
+++杨汉公
++++明月楼
吴兴城阙水云中，画舫青帘处处通。
溪上玉楼楼上月，清光合作水晶宫。
+++何扶
++++送阆州妓人归老
竹翠婵娟草径幽，佳人归老傍汀洲。
玉蟾露冷梁尘暗，金凤花开云鬓秋。
十亩稻香新绿野，一声歌断旧青楼。
芭蕉半卷西池雨，日暮门前双白鸥。
+++何扶
++++寄旧同年
金榜题名墨尚新，今年依旧去年春。
花间每被红妆问，何事重来只一人。
+++柴夔
++++望九华山
九华如剑插云霓，青霭连空望欲迷。
北截吴门疑地尽，南连楚界觉天低。
龙池水蘸中秋月，石路人攀上汉梯。
惆怅旧游无复到，会须登此出尘泥。
+++房千里
++++寄妾赵氏（一作赵氏诗）
鸾凤分飞海树秋，忍听钟鼓越王楼。
只应霜月明君意，缓抚瑶琴送我愁。
山远莫教双泪尽，雁来空寄八行幽。
相如若返临邛市，画舸朱轩万里游。
+++刘郇伯
++++早行
钟静人犹寝，天高月自凉。
一星深戍火，残月半桥霜。
客老愁尘下，蝉寒怨路傍。
青山依旧色，宛是马卿乡。
+++刘郇伯
++++句
人生分外愁。（郇伯与范酂为友，酂得句云：“岁尽天涯雨。”久而莫属，郇伯云云，范甚赏之。见《北梦琐言》）
+++李章武
++++赠成都僧
南宗尚许通方便，何处心中更有经。
好去苾刍云水畔，何山松柏不青青。
+++萧仿
++++享太庙乐章
圣祚无疆，庆传乐章。
金枝繁茂，玉叶延长。
海渎常晏，波涛不扬。
汪汪美化，垂范今王。
+++萧仿
++++享太庙乐章
于铄丕嗣，惟帝之光。
羽籥象德，金石荐祥。
圣系无极，景命永昌。
神降上哲，维天配长。
+++柳棠
++++答杨尚书
未向燕台逢厚礼，幸因社会接馀欢。
一鱼吃了终无愧，鹍化为鹏也不难。
+++柳棠
++++席上戏东川杨尚书
莫言名位未相俦，风月何曾阻献酬。
前辈不须轻后辈，靖安今日在衡州。
+++钟辂
++++缑山月夜闻王子晋吹笙（与厉玄同题）
月满缑山夜，风传子晋笙。
初闻盈谷远，渐听入云清。
杳异人间曲，遥分鹤上情。
孤鸾惊欲舞，万籁寂无声。
此夕留烟驾，何时返玉京。
唯愁音响绝，晓色出都城。

++中卷五百一十七
  
+++杨发
++++南溪书院
茅屋住来久，山深不置门。
草生垂井口，花发接篱根。
入院将雏鸟，攀萝抱子猿。
曾逢异人说，风景似桃源。
+++杨发
++++春园醉醒闲卧小斋
酣醉送馀春，醒来恨更频。
花残蜂蠹物，叶暗鸟欺人。
帘闭高眠贵，斋空浩气新。
从今北窗蝶，长是梦中身。
+++杨发
++++小园秋兴
谁言帝城里，独作野人居。
石磴晴看叠，山苗晚自锄。
相惭五秉粟，尚癖一车书。
昔日扬雄宅，还无卿相舆。
+++杨发
++++与诸公池上待月
树密云萦岸，池遥水际空。
芰开方吐镜，蘋动欲含风。
渐映沙汀白，微分渚叶红。
金波宜共赏，仙棹一宵同。
+++杨发
++++檐雀
弱羽怯孤飞，投檐幸所依。
衔环唯报德，贺厦本知归。
红觜休争顾，丹心自识机。
从来攀凤足，生死恋光辉。
+++杨发
++++残花（一作罗隐诗）
已笑良时晚，仍悲别酒催。
暖芳随日薄，残片逐风回。
黛敛愁歌扇，妆残泣镜台。
繁阴莫矜衒，终是共尘埃。
+++杨发
++++山泉（一作李才江诗）
半空飞下水，势去响如雷。
静彻啼猿寺，高陵坐客台。
耳同经剑阁，身若到天台。
溅树吹成冻，邻祠触作灰。
深中试榔栗，浅处落莓苔。
半夜重城闭，潺湲枕底来。
+++杨发
++++秋晚日少陵原游山泉之什
喧浊侵肌性未沈，每来云外恣幽寻。
尘衣更喜秋泉洁，倦迹方依竹洞深。
暂过偶然应系分，有期终去但劳心。
唯怜一夜空山月，似许他年伴独吟。
+++杨发
++++秋晴独立南亭
昼对南风独闭关，暗期幽鸟去仍还。
如今有待终身贵，未若忘机尽日闲。
心似蒙庄游物外，官惭许掾在人间。
开襟自向清风笑，无限秋光为解颜。
+++杨发
++++宿黄花馆
孤馆萧条槐叶稀，暮蝉声隔水声微。
年年为客路无尽，日日送人身未归。
何处迷鸿离浦月，谁家愁妇捣霜衣。
夜深不卧帘犹卷，数点残萤入户飞。
+++杨发
++++南野逢田客
桑柘悠悠水蘸堤，晚风晴景不妨犁。
高机犹织卧蚕子，下坂未饥逢饲妻。
杏色满林羊酪熟，麦凉浮垄雉媒低。
生时自乐死由命，万事在天管不迷。
+++杨发
++++东斋夜宴酬绍之起居见赠
龙门八上不知津，唯有君心困益亲。
白社追游名自远，青袍相映道逾新。
十年江海鱼缄尽，一夜笙歌凤吹频。
渐老旧交情更重，莫将美酒负良辰。
+++杨发
++++玩残花
十日浓芳一岁程，东风初急眼偏明。
低枝似泥幽人醉，莫道无情似有情。
+++杨收
++++咏蛙
兔边分玉树，龙底耀铜仪。
会当同鼓吹，不复问官私。
+++杨收
++++笔
虽匪囊中物，何坚不可钻。
一朝操政柄，定使冠三端。
+++杨收
++++嘲吴人观者
尔幸无羸角，何用触吾藩。
若是升堂者，还应自得门。
+++杨乘
++++甲子岁书事（时会昌四年，讨刘稹也）
竖子未鼎烹，大君尚旰食。
风雷随出师，云霞有战色。
犒功椎万牛，募勇悬千帛。
武士日曳柴，飞将兢执馘。
喜气迎捷书，欢声送羽檄。
天兵日雄强，桀犬稍离析。
贼臂既已断，贼喉既已扼。
乐祸但鲸鲵，同恶为肘腋。
小大势难侔，逆顺初不敌。
违命固天亡，恃险乖长策。
虿毒久萌牙，狼顾非日夕。
礼貌忽骄狂，疏奏遂指斥。
动众岂佳兵，含忍恐无益。
鸿恩既已孤，小效不足惜。
腐儒一铅刀，投笔时感激。
帝阍不敢干，恓恓坐长画。
+++杨乘
++++南徐春日怀古
六代骄奢地，三春物象繁。
灵湖通涨海，天堑隔中原。
晓渡高帆驶，阴风巨舰翻。
旌旗西日落，戈甲夏云屯。
豹变资陈武，龙飞拥晋元。
风流前事尽，文物旧仪存。
邪侮尝移润，忠贞几度冤。
兴亡山兀兀，今古水浑浑。
露滴蜂偷蕊，莺啼日到轩。
酒肠堆曲糵，诗思绕乾坤。
愁梦全无蝶，离忧每愧萱。
形骸劳大块，玉石任炎昆。
出处宁由己，升沈未足言。
且应中圣乐，坐起任昏昏。
+++杨乘
++++吴中书事
十万人家天堑东，管弦台榭满春风。
名归范蠡五湖上，国破西施一笑中。
香径自生兰叶小，响廊深映月华空。
尊前多暇但怀古，尽日愁吟谁与同。
+++杨乘
++++建邺怀古
故城故垒满江濆，尽是干戈旧苦辛。
见此即须知帝力，生来便作太平人。
+++杨乘
++++榜句
伶俜乖拙两何如，昼泥琴声夜泥书。
数拍胡笳弹未熟，故人新命画胡车。
+++尹璞
++++题杨收相公宅
祸福从来路不遥，偶然平地上烟霄。
烟霄未稳还平地，门对孤峰占寂寥。

++中卷五百一十八
  
+++雍陶
++++明月照高楼
朗月何高高，楼中帘影寒。
一妇独含叹，四坐谁成欢。
时节屡已移，游旅杳不还。
沧溟倘未涸，妾泪终不干。
君若无定云，妾若不动山。
云行出山易，山逐云去难。
愿为边塞尘，因风委君颜。
君颜良洗多，荡妾浊水间。
+++雍陶
++++酬秘书王丞见寄
朝下有闲思，南沟边水行。
因来见寥落，转自叹平生。
白首丈夫气，赤心知己情。
留诗本相慰，却忆苦吟声。
+++雍陶
++++僧金河戍客
惯猎金河路，曾逢雪不迷。
射雕青冢北，走马黑山西。
戍远旌幡少，年深帐幕低。
酬恩须尽敌，休说梦中闺。
+++雍陶
++++孤桐
疏桐馀一干，风雨日萧条。
岁晚琴材老，天寒桂叶凋。
已悲根半死，复恐尾全焦。
幸在龙门下，知音肯寂寥。
+++雍陶
++++秋露
白露暧秋色，月明清漏中。
痕沾珠箔重，点落玉盘空。
竹动时惊鸟，莎寒暗滴虫。
满园生永夜，渐欲与霜同。
+++雍陶
++++送徐使君赴岳州
渺渺楚江上，风旗摇去舟。
马归云梦晚，猿叫洞庭秋。
别思满南渡，乡心生北楼。
巴陵山水郡，应称谢公游。
+++雍陶
++++送裴璋还蜀因亦怀归
客在剑门外，新年音信稀。
自为千里别，已送几人归。
陌上月初落，马前花正飞。
离言殊未尽，春雨满行衣。
+++雍陶
++++送前鄠县李少府
近出圭峰下，还期又不赊。
身闲多宿寺，官满未移家。
罢钓临秋水，开尊对月华。
自当蓬阁选，岂得卧烟霞。
+++雍陶
++++送宜春裴明府之任
南行春已满，路半水茫然。
楚望花当渡，湘阴橘满川。
山横湖色上，帆出鸟行前。
此任无辞远，亲人贵用还。
+++雍陶
++++赠宗静上人
世上方传教，山中未得归。
闲花飘讲席，驯鸽污禅衣。
积雨谁过寺，残钟自掩扉。
寒来垂顶帽，白发剃应稀。
+++雍陶
++++同贾岛宿无可上人院
何处销愁宿，携囊就远僧。
中宵吟有雪，空屋语无灯。
静境唯闻铎，寒床但枕肱。
还因爱闲客，始得见南能。
+++雍陶
++++和刘补阙秋园寓兴六首
水木夕阴冷，池塘秋意多。
庭风吹故叶，阶露净寒莎。
愁燕窥灯语，情人见月过。
砧声听已别，虫响复相和。
闭门无事后，此地即山中。
但觉鸟声异，不知人境同。
晚花开为雨，残果落因风。
独坐还吟酌，诗成酒已空。
自得家林趣，常时在外稀。
对僧餐野食，迎客著山衣。
雀斗翻檐散，蝉惊出树飞。
功成他日后，何必五湖归。
秋色庭芜上，清朝见露华。
疏篁抽晚笋，幽药吐寒芽。
引水新渠净，登台小径斜。
来多爱此，萧爽似仙家。
禁掖朝回后，林园胜赏时。
野人来辨药，庭鹤往看棋。
晚日明丹枣，朝霜润紫梨。
还因重风景，犹自有秋诗。
圣代少封事，闲居方屏喧。
漏寒云外阙，木落月中园。
山鸟宿檐树，水萤流洞门。
无人见清景，林下自开尊。
+++雍陶
++++岳阳晚景
汉阳无远寺，见说过汾城。
云雨经春客，江山几日程。
终随鸥鸟去，只在海潮生。
前路逢渔父，多愁问姓名。
+++雍陶
++++塞上宿野寺
塞上蕃僧老，天寒疾上关。
远烟平似水，高树暗如山。
去马朝常急，行人夜始闲。
更深听刁斗，时到磬声间。
+++雍陶
++++寒食夜池上对月怀友
人间多别离，处处是相思。
海内无烟夜，天涯有月时。
跳鱼翻荇叶，惊鹊出花枝。
亲友皆千里，三更独绕池。
+++雍陶
++++自述
万事谁能问，一名犹未知。
贫当多累日，闲过少年时。
灯下和愁睡，花前带酒悲。
无谋常委命，转觉命堪疑。
+++雍陶
++++送契玄上人南游
红叶落湘川，枫明映水天。
寻钟过楚寺，拥锡上泷船。
病客思留药，迷人待说禅。
南中多古迹，应访虎溪泉。
+++雍陶
++++少年行（一作汉宫少年行）
不倚军功有侠名，可怜球猎少年情。
戴铃健鹘随声下，撼珮骄骢弄影行。
觅匠重装燕客剑，对人新按越姬筝。
岂知儒者心偏苦，吟向秋风白发生。
+++雍陶
++++咏双白鹭（一作崔少府池鹭）
双鹭应怜水满池，风飘不动顶丝垂。
立当青草人先见，行榜白莲鱼未知。
一足独拳寒雨里，数声相叫早秋时。
林塘得尔须增价，况与诗家物色宜。
+++雍陶
++++晴诗（一作塞路初晴）
晚虹斜日塞天昏，一半山川带雨痕。
新水乱侵青草路，残烟犹傍绿杨村。
胡人羊马休南牧，汉将旌旗在北门。
行子喜闻无战伐，闲看游骑猎秋原。
+++雍陶
++++送徐山人归睦州旧隐
君在桐庐何处住，草堂应与戴家邻。
初归山犬翻惊主，久别江鸥却避人。
终日欲为相逐计，临岐空羡独行身。
秋风钓艇遥相忆，七里滩西片月新。
+++雍陶
++++到蜀后记途中经历
剑峰重叠雪云漫，忆昨来时处处难。
大散岭头春足雨，褒斜谷里夏犹寒。
蜀门去国三千里，巴路登山八十盘。
自到成都烧酒熟，不思身更入长安。
+++雍陶
++++忆山寄僧
尘路谁知蹋雪踪，到来空认出云峰。
天晴远见月中树，风便细听烟际钟。
阅世数思僧并院，忆山长羡鹤归松。
新愁旧恨多难说，半在眉间半在胸。
+++雍陶
++++赠玉芝观王尊师
处处烟霞寻总遍，却来城市喜逢师。
时流见说无人在，年纪唯应有鹤知。
大药已成宁畏晚，小松初种不嫌迟。
长忧一日归天去，未授灵方遣问谁。
+++雍陶
++++哭饶州吴谏议使君
忽闻身谢满朝惊，俄感鄱阳罢市情。
遗爱永存今似古，高名不朽死如生。
神仙难见青骡事，谏议空留白马名。
授馆曾为门下客，几回垂泪过宣平。
+++雍陶
++++经杜甫旧宅
浣花溪里花多处，为忆先生在蜀时。
万古只应留旧宅，千金无复换新诗。
沙崩水槛鸥飞尽，树压村桥马过迟。
山月不知人事变，夜来江上与谁期。
+++雍陶
++++河阴新城
高城新筑压长川，虎踞龙盘气色全。
五里似云根不动，一重如月晕长圆。
河流暗与沟池合，山色遥将睥睨连。
自有此来当汴口，武牢何用锁风烟。
+++雍陶
++++秋居病中
幽居悄悄何人到，落日清凉满树梢。
新句有时愁里得，古方无效病来抛。
荒檐数蝶悬蛛网，空屋孤萤入燕巢。
独卧南窗秋色晚，一庭红叶掩衡茅。
+++雍陶
++++罢还边将
白须虏将话边事，自失公权怨语多。
汉主岂劳思李牧，赵王犹是用廉颇。
新鹰饱肉唯闲猎，旧剑生衣懒更磨。
百战无功身老去，羡他年少渡黄河。
+++雍陶
++++永乐殷尧藩明府县池嘉莲咏
青蘋白石匝莲塘，水里莲开带瑞光。
露湿红芳双朵重，风飘绿蒂一枝长。
同心栀子徒夸艳，合穗嘉禾岂解香。
不独丰祥先有应，更宜花县对潘郎。
+++雍陶
++++酬李绀岁除送酒
岁尽贫生事事须，就中深恨酒钱无。
故人充寿能分送，远客消愁免自沽。
一夜四乘倾凿落，五更三点把屠苏。
已供时节深珍重，况许今朝更挈壶。
+++雍陶
++++蜀路倦行因有所感
乱峰碎石金牛路，过客应骑铁马行。
白日欲斜催后乘，青云何处问前程。
飞蝇一一皆先去，度鸟双双亦远鸣。
蹇步不唯伤旅思，此中兼见宦途情。
+++雍陶
++++寄永乐殷尧藩明府
古县萧条秋景晚，昔年陶令亦如君。
头巾漉酒临黄菊，手板支颐向白云。
百里岂能容骥足，九霄终自别鸡群。
相思不恨书来少，佳句多从阙下闻。
+++雍陶
++++蜀中战后感事
蜀道英灵地，山重水又回。
文章四子盛，道路五丁开。
词客题桥去，忠臣叱驭来。
卧龙同骇浪，跃马比浮埃。
已谓无妖土，那知有祸胎。
蕃兵依濮柳，蛮旆指江梅。
战后悲逢血，烧馀恨见灰。
空留犀厌怪，无复酒除灾。
岁积苌弘怨，春深杜宇哀。
家贫移未得，愁上望乡台。
+++雍陶
++++答蜀中经蛮后友人马艾见寄
茜马渡泸水，北来如鸟轻。
几年朝凤阙，一日破龟城。
此地有征战，谁家无死生。
悲还旧里，鸟喜下空营。
弟侄意初定，交朋心尚惊。
自从经难后，吟苦似猿声。
+++雍陶
++++卢岳闲居十韵
扰扰走人寰，争如占得闲。
防愁心付酒，求静力登山。
见药芳时采，逢花好处攀。
望云开病眼，临涧洗愁颜。
春色流岩下，秋声碎竹间。
锦文苔点点，钱样菊斑斑。
路远朝无客，门深夜不关。
鹤飞高缥缈，莺语巧绵蛮。
养拙甘沈默，忘怀绝险艰。
更怜云外路，空去又空还。
+++雍陶
++++送于中丞使北蕃
朔将引双旌，山遥碛雪平。
经年通国信，计日得蕃情。
野次依泉宿，沙中望火行。
远雕秋有力，寒马夜无声。
看猎临胡帐，思乡见汉城。
来春拥边骑，新草满归程。
+++雍陶
++++和河南白尹西池北新葺水斋招赏十二韵
二室峰前水，三川府右亭。
乱流深竹径，分绕小花汀。
池角通泉脉，堂心豁地形。
坐中寒瑟瑟，床下细泠泠。
雨夜思巫峡，秋朝想洞庭。
千年孤镜碧，一片远天青。
鱼戏摇红尾，鸥闲退白翎。
荷倾泻珠露，沙乱动金星。
藤架如纱帐，苔墙似锦屏。
龙门人少到，仙棹自多停。
游忆高僧伴，吟招野客听。
馀波不能惜，便欲养浮萍。
+++雍陶
++++感兴
贫女貌非丑，要须缘嫁迟。
还似求名客，无媒不及时。
+++雍陶
++++长安客感
日过千万家，一家非所依。
不及行尘影，犹随马蹄归。
+++雍陶
++++春怀旧游
吟想旧经过，花时奈远何。
别来长似见，春梦入关多。
+++雍陶
++++离京城宿商山作
山月吟声苦，春风引思长。
无由及尘土，犹带杏花香。
+++雍陶
++++秋馆雨夜
夜雨空馆静，幽人起裴回。
长安醉眠客，岂知新雁来。
+++雍陶
++++闻子规
百鸟有啼时，子规声不歇。
春寒四邻静，独叫三更月。
+++雍陶
++++怀无可上人
山寺秋时后，僧家夏满时。
清凉多古迹，几处有新诗。
+++雍陶
++++长安客感
客泪如危叶，长悬零落心。
况是悲秋日，临风制不禁。
+++雍陶
++++送客遥望
别远心更苦，遥将目送君。
光华不可见，孤鹤没秋云。
+++雍陶
++++伤靡草
靡草似客心，年年亦先死。
无由伴花落，暂得因风起。
+++雍陶
++++放鹤
从今一去不须低，见说辽东好去栖。
努力莫辞仙路远，白云飞处免群鸡。
+++雍陶
++++早秋月夜
身闲伴月夜深行，风触衣裳四体轻。
为见近来天气好，几篇诗兴入秋成。
+++雍陶
++++蝉
高树蝉声入晚云，不唯愁我亦愁君。
何时各得身无事，每到闻时似不闻。
+++雍陶
++++公子行
公子风流嫌锦绣，新裁白纻作春衣。
金鞭留当谁家酒，拂柳穿花信马归。
+++雍陶
++++题情尽桥
从来只有情难尽，何事名为情尽桥。
自此改名为折柳，任他离恨一条条。
+++雍陶
++++峡中行
两崖开尽水回环，一叶才通石罅间。
楚客莫言山势险，世人心更险于山。
+++雍陶
++++韦处士郊居
满庭诗境飘红叶，绕砌琴声滴暗泉。
门外晚晴秋色老，万条寒玉一溪烟。
+++雍陶
++++秋怀
古槐烟薄晚鸦愁，独向黄昏立御沟。
南国望中生远思，一行新雁去汀洲。
+++雍陶
++++再下第将归荆楚上白舍人
穷通应计一时间，今日甘从刖足还。
长倚玉人心自醉，不辞归去哭荆山。
+++雍陶
++++春行武关作
风香春暖展归程，全胜游仙入洞情。
一路缘溪花覆水，不妨闲看不妨行。
+++雍陶
++++恨别二首
知君饯酒深深意，图使行人涕不流。
如今却恨酒中别，不得一言千里愁。
人言日远还疏索，别后都非未别心。
唯我忆君千里意，一年不见一重深。
+++雍陶
++++送人归吴
远爱春波正满湖，羡君东去是归途。
吟诗好向月中宿，一叫水天沙鹤孤。
+++雍陶
++++喜梦归
旅馆岁阑频有梦，分明最似此宵希。
觉来莫道还无益，未得归时且当归。
+++雍陶
++++路中问程知欲达青云驿
行愁驿路问来人，西去经过愿一闻。
落日回鞭相指点，前程从此是青云。
+++雍陶
++++题君山（一作洞庭诗）
风波不动影沈沈，翠色全微碧色深。
应是水仙梳洗处，一螺青黛镜中心。
+++雍陶
++++离家后作
世上无媒似我希，一身惟有影相随。
出门便作焚舟计，生不成名死不归。
+++雍陶
++++寄题岘亭
岘亭留恨为伤杯，未得醒醒看便回。
却想醉游如梦见，直疑元本不曾来。
+++雍陶
++++病鹤
忆得当时病未遭，身为仙驭雪为毛。
今来沙上飞无力，羞见樯乌立处高。
+++雍陶
++++状春
含春笑日花心艳，带雨牵风柳态妖。
珍重两般堪比处，醉时红脸舞时腰。
+++雍陶
++++春咏
风恼花枝不耐频，等闲飞落易愁人。
殷勤最是章台柳，一树千条管带春。
+++雍陶
++++非酒
人人慢说酒消忧，我道翻为引恨由。
一夜醒来灯火暗，不应愁事亦成愁。
+++雍陶
++++苦寒
今年无异去年寒，何事朝来独忍难。
应是渐为贫客久，锦衣著尽布衣单。
+++雍陶
++++送客
若论秋思人人苦，最觉愁多客又深。
何况病来惆怅尽，不知争作送君心。
+++雍陶
++++人问应举
莫惊西上独迟回，只为衡门未有媒。
惆怅赋成身不去，一名闲事逐秋回。
+++雍陶
++++送客不及
水阔江天两不分，行人两处更相闻。
遥遥已失风帆影，半日虚销指点云。
+++雍陶
++++闻杜鹃二首
碧竿微露月玲珑，谢豹伤心独叫风。
高处已应闻滴血，山榴一夜几枝红。
蜀客春城闻蜀鸟，思归声引未归心。
却知夜夜愁相似，尔正啼时我正吟。
+++雍陶
++++西归出斜谷
行过险栈出褒斜，出尽平川似到家。
万里客愁今日散，马前初见米囊花。
+++雍陶
++++宿嘉陵驿（一作嘉陵馆楼）
离思茫茫正值秋，每因风景却生愁。
今宵难作刀州梦，月色江声共一楼。
+++雍陶
++++旅怀
旧里已悲无产业，故山犹恋有烟霞。
自从为客归时少，旅馆僧房却是家。
+++雍陶
++++贫居春怨
贫居尽日冷风烟，独向檐床看雨眠。
寂寞春风花落尽，满庭榆荚似秋天。
+++雍陶
++++忆江南旧居
闲思往事在湖亭，亭上秋灯照月明。
宿客尽眠眠不得，半窗残月带潮声。
+++雍陶
++++夷陵城
世家曾览楚英雄，国破城荒万事空。
唯有邮亭阶下柳，春来犹似细腰宫。
+++雍陶
++++访友人幽居二首
落花门外春将尽，飞絮庭前日欲高。
深院客来人未起，黄鹂枝上啄樱桃。
莎深苔滑地无尘，竹冷花迟剩驻春。
尽日弄琴谁共听，与君兼鹤是三人。
+++雍陶
++++宿大彻禅师故院
竹房谁继生前事，松月空悬过去心。
秋磬数声天欲晓，影堂斜掩一灯深。
+++雍陶
++++送蜀客
剑南风景腊前春，山鸟江风得雨新。
莫怪送君行较远，自缘身是忆归人。
+++雍陶
++++题宝应县
雪楼当日动晴寒，渭水梁山鸟外看。
闻说德宗曾到此，吟诗不敢倚阑干。
+++雍陶
++++和孙明府怀旧山
五柳先生本在山，偶然为客落人间。
秋来见月多归思，自起开笼放白鹇。
+++雍陶
++++城西访友人别墅
澧水桥西小路斜，日高犹未到君家。
村园门巷多相似，处处春风枳壳花。
+++雍陶
++++题大安池亭
幽岛曲池相隐映，小桥虚阁半高低。
好风好月无人宿，夜夜水禽船上栖。
+++雍陶
++++送春
勿言春尽春还至，少壮看花复几回。
今日已从愁里去，明年更莫共愁来。
+++雍陶
++++武侯庙古柏
密叶四时同一色，高枝千岁对孤峰。
此中疑有精灵在，为见盘根似卧龙。
+++雍陶
++++哀蜀人为南蛮俘虏五章 初出成都闻哭声
但见城池还汉将，岂知佳丽属蛮兵。
锦江南度遥闻哭，尽是离家别国声。
+++雍陶
++++哀蜀人为南蛮俘虏五章 过大渡河蛮使许之泣望乡国
大渡河边蛮亦愁，汉人将渡尽回头。
此中剩寄思乡泪，南去应无水北流。
+++雍陶
++++哀蜀人为南蛮俘虏五章 出青溪关有迟留之意
欲出乡关行步迟，此生无复却回时。
千冤万恨何人见，唯有空山鸟兽知。
+++雍陶
++++哀蜀人为南蛮俘虏五章 别巂州一时恸哭云日为之变色
越巂城南无汉地，伤心从此便为蛮。
冤声一恸悲风起，云暗青天日下山。
+++雍陶
++++哀蜀人为南蛮俘虏五章 入蛮界不许有悲泣之声
云南路出陷河西，毒草长青瘴色低。
渐近蛮城谁敢哭，一时收泪羡猿啼。
+++雍陶
++++宿石门山居
窗灯欲灭夜愁生，萤火飞来促织鸣。
宿客几回眠又起，一溪秋水枕边声。
+++雍陶
++++过旧宅看花
山桃野杏两三栽，树树繁花去复开。
今日主人相引看，谁知曾是客移来。
+++雍陶
++++寄襄阳章孝标
青油幕下白云边，日日空山夜夜泉。
闻说小斋多野意，枳花阴里麝香眠。
+++雍陶
++++洛中感事
洛城今古足繁华，最恨乔家似石家。
行到窈娘身没处，水边愁见亚枝花。
+++雍陶
++++阴地关见入蕃公主石上手迹
汉家公主昔和蕃，石上今馀手迹存。
风雨几年侵不灭，分明纤指印苔痕。
+++雍陶
++++美人春风怨
澹荡春风满眼来，落花飞蝶共裴回。
偏能飘散同心蒂，无那愁眉吹不开。
+++雍陶
++++过南邻花园
莫怪频过有酒家，多情长是惜年华。
春风堪赏还堪恨，才见开花又落花。
+++雍陶
++++劝行乐
老去风光不属身，黄金莫惜买青春。
白头纵作花园主，醉折花枝是别人。
+++雍陶
++++渡桑干河
南客岂曾谙塞北，年年唯见雁飞回。
今朝忽渡桑干水，不似身来似梦来。
+++雍陶
++++月下喜吕郎中除兵部
北阙云间见碧天，南宫月似旧时圆。
喜看列宿今朝正，休叹参差十四年。
+++雍陶
++++天津桥望春
津桥春水浸红霞，烟柳风丝拂岸斜。
翠辇不来金殿闭，宫莺衔出上阳花。
+++雍陶
++++自蔚州南入真谷有似剑门，因有归思
我家蜀地身离久，忽见胡山似剑门。
马上欲垂千里泪，耳边唯欠一声猿。
+++雍陶
++++再经天涯地角山
每忆云山养短才，悔缘名利入尘埃。
十年马足行多少，两度天涯地角来。
+++雍陶
++++题等界寺二首
吴蜀千年等界村，英雄无主岂长存。
思量往事今何在，万里山中一寺门。
两国道涂都万里，来从此地等平分。
行人竞说东西利，事不关心耳不闻。
+++雍陶
++++洛源驿戏题
柳阴春岭鸟新啼，暖色浓烟深处迷。
如恨往来人不见，水声呦咽出花溪。
+++雍陶
++++遣愁
抛掷泥中一听沈，不能三叹引愁深。
莫言客子无愁易，须识愁多暗损心。
+++雍陶
++++送友人弃官归山居
不爱人间紫与绯，却思松下著山衣。
春郊雨尽多新草，一路青青蹋雨归。
+++雍陶
++++山行
野花幽鸟几千般，头白山僧遍识难。
世上游人无复见，一生唯向画图看。
+++雍陶
++++送客二首
与君同在少年场，知己萧条壮士伤。
可惜报恩无处所，却提孤剑过咸阳。
行人立马强盘回，别字犹含未忍开。
好去出门休落泪，不如前路早归来。
+++雍陶
++++安国寺赠广宣上人
马急人忙尘路喧，几从朝出到黄昏。
今来合掌听师语，一似敲冰清耳根。
+++雍陶
++++初醒
心中得胜暂抛愁，醉卧京风拂簟秋。
半夜觉来新酒醒，一条斜月到床头。
+++雍陶
++++送客归襄阳旧居
襄阳耆旧别来稀，此去何人共掩扉。
唯有白铜鞮上月，水楼闲处待君归。
+++雍陶
++++夜闻方响
方响闻时夜已深，声声敲著客愁心。
不知正在谁家乐，月下犹疑是远砧。
+++雍陶
++++路逢有似亡友者，恻然赋此
吾友今生不可逢，风流空想旧仪容。
朝来马上频回首，惆怅他人似蔡邕。
+++雍陶
++++望月怀江上旧游
往岁曾随江客船，秋风明月洞庭边。
为看今夜天如水，忆得当时水似天。
+++雍陶
++++途中西望
行行何处散离愁，长路无因暂上楼。
唯到高原即西望，马知人意亦回头。
+++雍陶
++++题友人所居（即故元少尹宅）
亚尹故居经几主，只因君住有诗情。
夜吟邻叟闻惆怅，七八年来无此声。
+++雍陶
++++蔚州晏内遇新雪
胡卢河畔逢秋雪，疑是风飘白鹤毛。
坐客停杯看未定，将军已湿褐花袍。
+++雍陶
++++句
古木闽州道，驱羸落照间。
投村碍野水，问店隔荒山。（见《泉州志》）

++中卷五百一十九
  
+++李远
++++立春日
暖日傍帘晓，浓春开箧红。
钗斜穿彩燕，罗薄剪春虫。
巧著金刀力，寒侵玉指风。
娉婷何处戴，山鬓绿成丛。
+++李远
++++翦彩
翦彩赠相亲，银钗缀凤真。
双双衔绶鸟，两两度桥人。
叶逐金刀出，花随玉指新。
愿君千万岁，无岁不逢春。
+++李远
++++题僧院
不用问汤休，何人免白头。
百年如过鸟，万事尽浮沤。
别绪长牵梦，情由乱种愁。
却嫌风景丽，窗外碧云秋。
+++李远
++++观廉女真葬（女真善隶书，常为内中学士）
玉窗抛翠管，轻袖掩银鸾。
错落云车断，丁泠金磬寒。
鹤寻深院宿，人借旧书看。
寂寞焚香处，红花满石坛。
+++李远
++++闲居
尘事久相弃，沈浮皆不知。
牛羊归古巷，燕雀绕疏篱。
买药经年晒，留僧尽日棋。
唯忧钓鱼伴，秋水隔波时。
+++李远
++++及第后送家兄游蜀
人谁无远别，此别意多违。
正鹄虽言中，冥鸿不共飞。
玉京烟雨断，巴国梦魂归。
若过严家濑，殷勤看钓矶。
+++李远
++++送人入蜀
蜀客本多愁，君今是胜游。
碧藏云外树，红露驿边楼。
杜魄呼名语，巴江作字流。
不知烟雨夜，何处梦刀州。
+++李远
++++游故王驸马池亭
花树杳玲珑，渔舟处处通。
醉销罗绮艳，香暖芰荷风。
野鸟翻萍绿，斜桥印水红。
子猷箫管绝，谁爱碧鲜浓。
+++李远
++++悲铜雀台
西陵树已尽，铜雀思偏多。
雪密疑楼阁，花开想绮罗。
影销堂上舞，声断帐前歌。
唯有漳河水，年年旧绿波。
+++李远
++++陪新及第赴同年会
曾攀芳桂英，处处共君行。
今日杏园宴，当时天乐声。
柳浓堪系马，花上未藏莺。
满座皆仙侣，同年别有情。
+++李远
++++咏雁
早晚辞沙漠，南来处处飞。
关山多雨雪，风水损毛衣。
碧海魂应断，红楼信自稀。
不知矰缴外，留得几行归。
+++李远
++++与碧溪上人别
欲入凤城游，西溪别惠休。
色随花旋落，年共水争流。
客思偏来夜，蝉声觉送秋。
明朝逢旧侣，唯拟上歌楼。
+++李远
++++赠殷山人
有客抱琴宿，值予多怨怀。
啼乌弦易断，啸鹤调难谐。
曲罢月移幌，韵清风满斋。
谁能将此妙，一为奏金阶。
+++李远
++++咏壁鱼
鳞细粉光鲜，开书乱眼前。
透窗疑漏网，落砚似流泉。
潜穴河图内，吞钩乙字边。
莫言鬐鬣小，食尽白蘋篇。
+++李远
++++听话丛台
有客新从赵地回，自言曾上古丛台。
云遮襄国天边去，树绕漳河地里来。
弦管变成山鸟哢，绮罗留作野花开。
金舆玉辇无行迹，风雨惟知长绿苔。
+++李远
++++失鹤
秋风吹却九皋禽，一片闲云万里心。
碧落有情应怅望，青天无路可追寻。
来时白云翎犹短，去日丹砂顶渐深。
华表柱头留语后，更无消息到如今。
+++李远
++++赠写御容李长史
玉座尘消砚水清，龙髯不动彩毫轻。
初分隆准山河秀，乍点重瞳日月明。
宫女卷帘皆暗认，侍臣开殿尽遥惊。
三朝供奉无人敌，始觉僧繇浪得名。
+++李远
++++赠潼关不下山僧
与君同在苦空间，君得空门我爱闲。
禁足已教修雁塔，终身不拟下鸡山。
窗中遥指三千界，枕上斜看百二关。
香茗一瓯从此别，转蓬流水几时还。
+++李远
++++过旧游见双鹤怆然有怀
谢公何岁掩松楸，双鹤依然傍玉楼。
朱顶巑岏荒草上，雪毛零落小池头。
蓬瀛路断君何在，云水情深我尚留。
他日若来华表上，更添多少令威愁。
+++李远
++++赠友人
凤城烟霭思偏多，曾向刘郎住处过。
银烛焰前贪劝酒，玉箫声里已闻歌。
佳人惜别看嘶马，公子含情向翠蛾。
今日重来门巷改，出墙桐树绿婆娑。
+++李远
++++赠南岳僧
曾住衡阳岳寺边，门开江水与云连。
数州城郭藏寒树，一片风帆著远天。
猿啸不离行道处，客来皆到卧床前。
今朝惆怅红尘里，惟忆闲陪尽日眠。
+++李远
++++赠弘文杜校书
高倚霞梯万丈馀，共看移步入宸居。
晓随鹓鹭排金锁，静对铅黄校玉书。
漠漠禁烟笼远树，泠泠宫漏响前除。
还闻汉帝亲词赋，好为从容奏子虚。
+++李远
++++听王氏话归州昭君庙
献之闲坐说归州，曾到昭君庙里游。
自古行人多怨恨，至今乡土尽风流。
泉如珠泪侵阶滴，花似红妆满岸愁。
河畔犹残翠眉样，有时新月傍帘钩。
+++李远
++++过马嵬山（一作李益诗）
金甲云旗尽日回，仓皇罗袖满尘埃。
浓香犹自飘銮辂，恨魄无因离马嵬。
南内宫人悲帐殿，东溟方士问蓬莱。
唯馀坡上弯环月，时送残蛾入帝台。
+++李远
++++吴越怀古
吴越千年奈怨何，两宫清吹作樵歌。
姑苏一败云无色，范蠡长游水自波。
霞拂故城疑转旆，月依荒树想嚬蛾。
行人欲问西施馆，江鸟寒飞碧草多。
+++李远
++++长安即事寄友人
绮陌千年思断蓬，今来还宿凤城东。
瑶台钟鼓长依旧，巫陕烟花自不同。
千结故心为怨网，万条新景作愁笼。
何时更伴刘郎去，却见夭桃满树红。
+++李远
++++闻明上人逝寄友人
萧寺曾过最上方，碧桐浓叶覆西廊。
游人缥缈红衣乱，座客从容白日长。
别后旋成庄叟梦，书来忽报惠休亡。
他时若更相随去，只是含酸对影堂。
+++李远
++++赠咸阳李少府
美貌雄才已少齐，宝书仙简两看题。
金刀片片裁新锦，玉步重重上旧梯。
鹏到碧天排雾去，凤游琼树拣枝栖。
蓬瀛宴罢试回首，一望尘中路正迷。
+++李远
++++邻人自金仙观移竹
移居新竹已堪看，劚破莓苔得几竿。
圆节不教伤粉箨，低枝犹拟拂霜坛。
墙头枝动如烟绿，枕上风来送夜寒。
第一莫教渔父见，且从萧飒满朱栏。
+++李远
++++慈恩寺避暑
香荷疑散麝，风铎似调琴。
不觉清凉晚，归人满柳阴。
+++李远
++++读田光传
秦灭燕丹怨正深，古来豪客尽沾襟。
荆卿不了真闲事，辜负田光一片心。
+++李远
++++友人下第因以赠之
刘毅虽然不掷卢，谁人不道解樗蒲。
黄金百万终须得，只有挼莎更一呼。
+++李远
++++咏鸳鸯
鸳鸯离别伤，人意似鸳鸯。
试取鸳鸯看，多应断寸肠。
+++李远
++++赠筝妓伍卿
轻轻没后更无筝，玉腕红纱到伍卿。
座客满筵都不语，一行哀雁十三声。
+++李远
++++黄陵庙词（一作李群玉诗）
黄陵庙前莎草春，黄陵女儿蒨裙新。
轻舟小楫唱歌去，水远山长愁杀人。
+++李远
++++句
人事三杯酒，流年一局棋。（《北梦琐言》）
青山不厌三杯酒，长日惟消一局棋。（《唐语林》）

++中卷五百二十
  
+++杜牧
++++感怀诗一首（时沧州用兵）
高文会隋季，提剑徇天意。
扶持万代人，步骤三皇地。
圣云继之神，神仍用文治。
德泽酌生灵，沉酣薰骨髓。
旄头骑箕尾，风尘蓟门起。
胡兵杀汉兵，尸满咸阳市。
宣皇走豪杰，谈笑开中否。
蟠联两河间，烬萌终不弭。
号为精兵处，齐蔡燕赵魏。
合环千里疆，争为一家事。
逆子嫁虏孙，西邻聘东里。
急热同手足，唱和如宫徵。
法制自作为，礼文争僭拟。
压阶螭斗角，画屋龙交尾。
署纸日替名，分财赏称赐。
刳隍𣤮万寻，缭垣叠千雉。
誓将付孱孙，血绝然方已。
九庙仗神灵，四海为输委。
如何七十年，汗赩含羞耻。
韩彭不再生，英卫皆为鬼。
凶门爪牙辈，穰穰如儿戏。
累圣但日吁，阃外将谁寄。
屯田数十万，堤防常慑惴。
急征赴军须，厚赋资凶器。
因隳画一法，且逐随时利。
流品极蒙尨，网罗渐离弛。
夷狄日开张，黎元愈憔悴。
邈矣远太平，萧然尽烦费。
至于贞元末，风流恣绮靡。
艰极泰循来，元和圣天子。
元和圣天子，英明汤武上。
茅茨覆宫殿，封章绽帷帐。
伍旅拔雄儿，梦卜庸真相。
勃云走轰霆，河南一平荡。
继于长庆初，燕赵终舁襁。
携妻负子来，北阙争顿颡。
故老抚儿孙，尔生今有望。
茹鲠喉尚隘，负重力未壮。
坐幄无奇兵，吞舟漏疏网。
骨添蓟垣沙，血涨滹沱浪。
只云徒有征，安能问无状。
一日五诸侯，奔亡如鸟往。
取之难梯天，失之易反掌。
苍然太行路，翦翦还榛莽。
关西贱男子，誓肉虏杯羹。
请数系虏事，谁其为我听。
荡荡乾坤大，曈曈日月明。
叱起文武业，可以豁洪溟。
安得封域内，长有扈苗征。
七十里百里，彼亦何尝争。
往往念所至，得醉愁苏醒。
韬舌辱壮心，叫阍无助声。
聊书感怀韵，焚之遗贾生。
+++杜牧
++++杜秋娘诗
京江水清滑，生女白如脂。
其间杜秋者，不劳朱粉施。
老濞即山铸，后庭千双眉。
秋持玉斝醉，与唱金缕衣。
濞既白首叛，秋亦红泪滋。
吴江落日渡，灞岸绿杨垂。
联裾见天子，盼眄独依依。
椒壁悬锦幕，镜奁蟠蛟螭。
低鬟认新宠，窈袅复融怡。
月上白璧门，桂影凉参差。
金阶露新重，闲捻紫箫吹。
莓苔夹城路，南苑雁初飞。
红粉羽林杖，独赐辟邪旗。
归来煮豹胎，餍饫不能饴。
咸池升日庆，铜雀分香悲。
雷音后车远，事往落花时。
燕禖得皇子，壮发绿緌緌。
画堂授傅姆，天人亲捧持。
虎睛珠络褓，金盘犀镇帷。
长杨射熊罴，武帐弄哑咿。
渐抛竹马剧，稍出舞鸡奇。
崭崭整冠珮，侍宴坐瑶池。
眉宇俨图画，神秀射朝辉。
一尺桐偶人，江充知自欺。
王幽茅土削，秋放故乡归。
觚棱拂斗极，回首尚迟迟。
四朝三十载，似梦复疑非。
潼关识旧吏，吏发已如丝。
却唤吴江渡，舟人那得知。
归来四邻改，茂苑草菲菲。
清血洒不尽，仰天知问谁。
寒衣一匹素，夜借邻人机。
我昨金陵过，闻之为歔欷。
自古皆一贯，变化安能推。
夏姬灭两国，逃作巫臣姬。
西子下姑苏，一舸逐鸱夷。
织室魏豹俘，作汉太平基。
误置代籍中，两朝尊母仪。
光武绍高祖，本系生唐儿。
珊瑚破高齐，作婢舂黄糜。
萧后去扬州，突厥为阏氏。
女子固不定，士林亦难期。
射钩后呼父，钓翁王者师。
无国要孟子，有人毁仲尼。
秦因逐客令，柄归丞相斯。
安知魏齐首，见断箦中尸。
给丧蹶张辈，廊庙冠峨危。
珥貂七叶贵，何妨戎虏支。
苏武却生返，邓通终死饥。
张既难测，翻覆亦其宜。
地尽有何物，天外复何之。
指何为而捉，足何为而驰。
耳何为而听，目何为而窥。
已身不自晓，此外何思惟。
因倾一樽酒，题作杜秋诗。
愁来独长咏，聊可以自怡。
+++杜牧
++++郡斋独酌（黄州作）
前年鬓生雪，今年须带霜。
时节序鳞次，古今同雁行。
甘英穷西海，四万到洛阳。
东南我所见，北可计幽荒。
中画一万国，角角棋布方。
地顽压不穴，天迥老不僵。
屈指百万世，过如霹雳忙。
生落其内，何者为彭殇？
促束自系缚，儒衣宽且长。
旗亭雪中过，敢问当垆娘。
我爱李侍中，标标七尺强。
白羽八扎弓，髀压绿檀枪。
风前略横阵，紫髯分两傍。
淮西万虎士，怒目不敢当。
功成赐宴麟德殿，猿超鹘掠广球场。
三千宫女侧头看，相排踏碎双明珰。
旌竿幖幖旗㸌㸌，意气横鞭归故乡。
我爱朱处士，三吴当中央。
罢亚百顷稻，西风吹半黄。
尚可活乡里，岂唯满囷仓？
后岭翠扑扑，前溪碧泱泱。
雾晓起凫雁，日晚下牛羊。
叔舅欲饮我，社瓮尔来尝。
伯姊子欲归，彼亦有壶浆。
西阡下柳坞，东陌绕荷塘。
姻亲骨肉舍，烟火遥相望。
太守政如水，长官贪似狼。
征输一云毕，任尔自存亡。
我昔造其室，羽仪鸾鹤翔。
交横碧流上，竹映琴书床。
出语无近俗，尧舜禹武汤。
问今天子少，谁人为栋梁？
我曰天子圣，晋公提纪纲。
联兵数十万，附海正诛沧。
谓言大义小不义，取易卷席如探囊。
犀甲吴兵斗弓弩，蛇矛燕戟驰锋铓。
岂知三载几百战，钩车不得望其墙！
答云此山外，有事同胡羌。
谁将国伐叛，话与钓鱼郎？
溪南重回首，一径出修篁。
尔来十三岁，斯人未曾忘。
往往自抚己，泪下神苍茫。
御史诏分洛，举趾何猖狂！
阙下谏官业，拜疏无文章。
寻僧解忧梦，乞酒缓愁肠。
岂为妻子计，未去山林藏。
平生五色线，愿补舜衣裳。
弦歌教燕赵，兰芷浴河湟。
腥膻一扫洒，凶狠皆披攘。
生人但眠食，寿域富农桑。
孤吟志在此，自亦笑荒唐。
江郡雨初霁，刀好截秋光。
池边成独酌，拥鼻菊枝香。
醺酣更唱太平曲，仁圣天子寿无疆。
+++杜牧
++++张好好诗
君为豫章姝，十三才有馀。
翠茁凤生尾，丹叶莲含跗。
高阁倚天半，章江联碧虚。
此地试君唱，特使华筵铺。
主人顾四座，始讶来踟蹰。
吴娃起引赞，低徊映长裾。
双鬟可高下，才过青罗襦。
盼盼乍垂袖，一声雏凤呼。
繁弦迸关纽，塞管裂圆芦。
众音不能逐，袅袅穿云衢。
主人再三叹，谓言天下殊。
赠之天马锦，副以水犀梳。
龙沙看秋浪，明月游朱湖。
自此每相见，三日已为疏。
玉质随月满，艳态逐春舒。
绛唇渐轻巧，云步转虚徐。
旌旆忽东下，笙歌随舳舻。
霜凋谢楼树，沙暖句溪蒲。
身外任尘土，樽前极欢娱。
飘然集仙客，讽赋欺相如。
聘之碧瑶珮，载以紫云车。
洞闭水声远，月高蟾影孤。
尔来未几岁，散尽高阳徒。
洛城重相见，婥婥为当垆。
怪我苦何事，少年垂白须。
朋游今在否，落拓更能无。
门馆恸哭后，水云秋景初。
斜日挂衰柳，凉风生座隅。
洒尽满襟泪，短歌聊一书。
+++杜牧
++++冬至日寄小侄阿宜诗
小侄名阿宜，未得三尺长。
头圆筋骨紧，两眼明且光。
去年学官人，竹马绕四廊。
指挥群儿辈，意气何坚刚。
今年始读书，下口三五行。
随兄旦夕去，敛手整衣裳。
去岁冬至日，拜我立我旁。
祝尔愿尔贵，仍且寿命长。
今年我江外，今日生一阳。
忆尔不可见，祝尔倾一觞。
阳德比君子，初生甚微茫。
排阴出九地，万物随开张。
一似小儿学，日就复月将。
勤勤不自已，二十能文章。
仕宦至公相，致君作尧汤。
我家公相家，剑佩尝丁当。
旧第开朱门，长安城中央。
第中无一物，万卷书满堂。
家集二百编，上下驰皇王。
多是抚州写，今来五纪强。
尚可与尔读，助尔为贤良。
经书括根本，史书阅兴亡。
高摘屈宋艳，浓薰班马香。
李杜泛浩浩，韩柳摩苍苍。
近者四君子，与古争强梁。
愿尔一祝后，读书日日忙。
一日读十纸，一月读一箱。
朝廷用文治，大开官职场。
愿尔出门去，取官如驱羊。
吾兄苦好古，学问不可量。
昼居府中治，夜归书满床。
后贵有金玉，必不为汝藏。
崔昭生崔芸，李兼生窟郎。
堆钱一百屋，破散何披猖。
今虽未即死，饿冻几欲僵。
参军与县尉，尘土惊劻勷。
一语不中治，笞箠身满疮。
官罢得丝发，好买百树桑。
税钱未输足，得米不敢尝。
愿尔闻我语，欢喜入心肠。
大明帝宫阙，杜曲我池塘。
我若自潦倒，看汝争翱翔。
总语诸小道，此诗不可忘。
+++杜牧
++++李甘诗
太和八九年，训注极虓虎。
潜身九地底，转上青天去。
四海镜清澄，千官云片缕。
公私各闲暇，追游日相伍。
岂知祸乱根，枝叶潜滋莽。
九年夏四月，天诫若言语。
烈风驾地震，狞雷驱猛雨。
夜于正殿阶，拔去千年树。
吾君不省觉，二凶日威武。
操持北斗柄，开闭天门路。
森森明庭士，缩缩循墙鼠。
平生负奇节，一旦如奴虏。
指名为锢党，状迹谁告诉。
喜无李杜诛，敢惮髡钳苦。
时当秋夜月，日值曰庚午。
喧喧皆传言，明晨相登注。
予时与和鼎，官班各持斧。
和鼎顾予言，我死知处所。
当庭裂诏书，退立须鼎俎。
君门晓日开，赭案横霞布。
俨雅千官容，勃郁吾累怒。
适属命鄜将，昨之传者误。
明日诏书下，谪斥南荒去。
夜登青泥坂，坠车伤左股。
病妻尚在床，稚子初离乳。
幽兰思楚泽，恨水啼湘渚。
怳怳三闾魂，悠悠一千古。
其冬二凶败，涣汗开汤罟。
贤者须丧亡，谗人尚堆堵。
予于后四年，谏官事明主。
常欲雪幽冤，于时一裨补。
拜章岂艰难，胆薄多忧惧。
如何干斗气，竟作炎荒土。
题此涕滋笔，以代投湘赋。
+++杜牧
++++洛中送冀处士东游
处士有儒术，走可挟车輈。
坛宇宽帖帖，符彩高酋酋。
不爱事耕稼，不乐干王侯。
四十馀年中，超超为浪游。
元和五六岁，客于幽魏州。
幽魏多壮士，意气相淹留。
刘济愿跪履，田兴请建筹。
处士拱两手，笑之但掉头。
自此南走越，寻山入罗浮。
愿学不死药，粗知其来由。
却于童顶上，萧萧玄发抽。
我作八品吏，洛中如系囚。
忽遭冀处士，豁若登高楼。
拂榻与之坐，十日语不休。
论今星璨璨，考古寒飕飕。
治乱掘根本，蔓延相牵钩。
武事何骏壮，文理何优柔。
颜回捧俎豆，项羽横戈矛。
祥云绕毛发，高浪开咽喉。
但可感神鬼，安能为献酬。
好入天子梦，刻像来尔求。
胡为去吴会，欲浮沧海舟。
赠以蜀马箠，副之胡罽裘。
饯酒载三斗，东郊黄叶稠。
我感有泪下，君唱高歌酬。
嵩山高万尺，洛水流千秋。
往事不可问，天地空悠悠。
四百年炎汉，三十代宗周。
二三里遗堵，八九所高丘。
生一世内，何必多悲愁。
歌阕解携去，信非吾辈流。
+++杜牧
++++送沈士赴苏州，李中丞招以诗赠行
山城树叶红，下有碧溪水。
溪桥向吴路，酒旗夸酒美。
下马此送君，高歌为君醉。
念君苞材能，百工在城垒。
空山三十年，鹿裘挂窗睡。
自言陇西公，飘然我知己。
举酒属吴门，今朝为君起。
悬弓三百斤，囊书数万纸。
战贼即战贼，为吏即为吏。
尽我所有无，惟公之指使。
予曰陇西公，滔滔大君子。
常思抡群材，一为国家治。
譬如匠见木，碍眼皆不弃。
大者粗十围，小者细一指。
榍橛与栋梁，施之皆有位。
忽然竖明堂，一挥立能致。
予亦何为者，亦受公恩纪。
处士有常言，残虏为犬豕。
常恨两手空，不得一马箠。
今依陇西公，如虎傅两翅。
公非刺史材，当坐岩廊地。
处士魁奇姿，必展平生志。
东吴饶风光，翠巘多名寺。
疏烟亹亹秋，独酌平生思。
因书问故人，能忘批纸尾。
公或忆姓名，为说都憔悴。
+++杜牧
++++长安送友人游湖南（一作长安送人）
子性剧弘和，愚衷深褊狷。
相舍嚣譊中，吾过何由鲜。
楚南饶风烟，湘岸苦萦宛。
山密夕阳多，人稀芳草远。
青梅繁枝低，斑笋新梢短。
莫哭葬鱼人，酒醒且眠饭。
+++杜牧
++++皇风
仁圣天子神且武，内兴文教外披攘。
以德化人汉文帝，侧身修道周宣王。
迒蹊巢穴尽窒塞，礼乐刑政皆弛张。
何当提笔侍巡狩，前驱白旆吊河湟。
+++杜牧
++++雪中书怀
腊雪一尺厚，云冻寒顽痴。
孤城大泽畔，人疏烟火微。
愤悱欲谁语，忧愠不能持。
天子号仁圣，任贤如事师。
凡称曰治具，小大无不施。
明庭开广敞，才隽受羁维。
如日月縆升，若鸾凤葳蕤。
才自朽下，弃去亦其宜。
北虏坏亭障，闻屯千里师。
牵连久不解，他盗恐旁窥。
臣实有长策，彼可徐鞭笞。
如蒙一召议，食肉寝其皮。
斯乃庙堂事，尔微非尔知。
向来躐等语，长作陷身机。
行当腊欲破，酒齐不可迟。
且想春候暖，瓮间倾一卮。
+++杜牧
++++雨中作
贱子本幽慵，多为隽贤侮。
得州荒僻中，更值连江雨。
一褐拥秋寒，小窗侵竹坞。
浊醪气色严，皤腹瓶罂古。
酣酣天地宽，怳怳嵇刘伍。
但为适性情，岂是藏鳞羽。
一世一万朝，朝朝醉中去。
+++杜牧
++++偶游石盎僧舍（宣州作）
敬岑草浮光，句沚水解脉。
益郁乍怡融，凝严忽颓坼。
梅颣暖眠酣，风绪和无力。
凫浴涨汪汪，雏娇村幂幂。
落日美楼台，轻烟饰阡陌。
潋绿古津远，积润苔基释。
孰谓汉陵人，来作江汀客。
载笔念无能，捧筹惭所画。
任辔偶追闲，逢幽果遭适。
僧语淡如云，尘事繁堪织。
今古几辈人，而我何能息。
+++杜牧
++++赴京初入汴口，晓景即事，先寄兵部李郎中
清淮控隋漕，北走长安道。
樯形栉栉斜，浪态迤迤好。
初旭红可染，明河澹如扫。
泽阔鸟来迟，村饥人语早。
露蔓虫丝多，风蒲燕雏老。
秋思高萧萧，客愁长袅袅。
因怀京洛间，宦游何戚草。
什伍持津梁，澒涌争追讨。
翾便讵可寻，几秘安能考。
小人乏馨香，上下将何祷。
唯有君子心，显豁知幽抱。
+++杜牧
++++独酌
长空碧杳杳，万古一飞鸟。
生前酒伴闲，愁醉闲多少。
烟深隋家寺，殷叶暗相照。
独佩一壶游，秋毫泰山小。
+++杜牧
++++惜春
春半年已除，其馀强为有。
即此醉残花，便同尝腊酒。
怅望送春杯，殷勤扫花帚。
谁为驻东流，年年长在手。
+++杜牧
++++题安州浮云寺楼寄湖州张郎中
去夏疏雨馀，同倚朱阑语。
当时楼下水，今日到何处。
恨如春草多，事与孤鸿去。
楚岸柳何穷，别愁纷若絮。
+++杜牧
++++过骊山作
始皇东游出周鼎，刘项纵观皆引颈。
削平天下实辛勤，却为道傍穷百姓。
黔首不愚尔益愚，千里函关囚独夫。
牧童火入九泉底，烧作灰时犹未枯。
+++杜牧
++++池州送孟迟先辈
昔子来陵阳，时当苦炎热。
我虽在金台，头角长垂折。
奉披尘意惊，立语平生豁。
寺楼最鶱轩，坐送飞鸟没。
一樽中夜酒，半破前峰月。
烟院松飘萧，风廊竹交戛。
时步郭西南，缭径苔圆折。
好鸟响丁丁，小溪光汃汃。
篱落见娉婷，机丝弄哑轧。
烟湿树姿娇，雨馀山态活。
仲秋往历阳，同上牛矶歇。
大江吞天去，一练横坤抹。
千帆美满风，晓日殷鲜血。
历阳裴太守，襟韵苦超越。
鞔鼓画麒麟，看君击狂节。
离袖飐应劳，恨粉啼还咽。
明年忝谏官，绿树秦川阔。
子提健笔来，势若夸父渴。
九衢林马挝，千门织车辙。
秦台破心胆，黥阵惊毛发。
子既屈一鸣，余固宜三刖。
慵忧长者来，病怯长街喝。
僧炉风雪夜，相对眠一褐。
暖灰重拥瓶，晓粥还分钵。
青云马生角，黄州使持节。
秦岭望樊川，只得回头别。
商山四皓祠，心与樗蒲说。
大泽蒹葭风，孤城狐兔窟。
且复考诗书，无因见簪笏。
古训屹如山，古风冷刮骨。
周鼎列瓶罂，荆璧横抛摋。
力尽不可取，忽忽狂歌发。
三年未为苦，两郡非不达。
秋浦倚吴江，去楫飞青鹘。
溪山好画图，洞壑深闺闼。
竹冈森羽林，花坞团宫缬。
景物非不佳，独坐如鞲绁。
丹鹊东飞来，喃喃送君札。
呼儿旋供衫，走门空踏袜。
手把一枝物，桂花香带雪。
喜极至无言，笑馀翻不悦。
生直作百岁翁，亦是万古一瞬中。
我欲东召龙伯翁，上天揭取北斗柄。
蓬莱顶上斡海水，水尽到底看海空。
月于何处去，日于何处来？
跳丸相趁走不住，尧舜禹汤文武周孔皆为灰。
酌此一杯酒，与君狂且歌。
离别岂足更关意，衰老相随可奈何。
+++杜牧
++++重送
手撚金仆姑，腰悬玉辘轳。
爬头峰北正好去，系取可汗钳作奴。
六宫虽念相如赋，其那防边重武夫。
+++杜牧
++++题池州弄水亭
弄水亭前溪，飐滟翠绡舞。
绮席草芊芊，紫岚峰伍伍。
螭蟠得形势，翚飞如轩户。
一镜奁曲堤，万丸跳猛雨。
槛前燕雁栖，枕上巴帆去。
丛筠侍修廊，密蕙媚幽圃。
杉树碧为幢，花骈红作堵。
停樽迟晚月，咽咽上幽渚。
客舟耿孤灯，万里人夜语。
漫流罥苔槎，饥凫晒雪羽。
玄丝落钩饵，冰鳞看吞吐。
断霓天帔垂，狂烧汉旗怒。
旷朗半秋晓，萧瑟好风露。
光洁疑可揽，欲以襟怀贮。
幽抱吟九歌，羁情思湘浦。
四时皆异状，终日为良遇。
小山浸石棱，撑舟入幽处。
孤歌倚桂岩，晚酒眠松坞。
纡馀带竹村，蚕乡足砧杵。
塍泉落环珮，畦苗差纂组。
风俗知所尚，豪强耻孤侮。
邻丧不相舂，公租无诟负。
农时贵伏腊，簪瑱事礼赂。
乡校富华礼，征行产强弩。
不能自勉去，但愧来何暮。
故园汉上林，信美非吾土。
+++杜牧
++++题宣州开元寺（寺置于东晋时）
南朝谢脁城，东吴最深处。
亡国去如鸿，遗寺藏烟坞。
楼飞九十尺，廊环四百柱。
高高下下中，风绕松桂树。
青苔照朱阁，白鸟两相语。
溪声入僧梦，月色晖粉堵。
阅景无旦夕，凭阑有今古。
留我酒一樽，前山看春雨。
+++杜牧
++++大雨行（开成三年宣州开元寺作）
东垠黑风驾海水，海底卷上天中央。
三吴六月忽凄惨，晚后点滴来苍茫。
铮栈雷车轴辙壮，矫躩蛟龙爪尾长。
神鞭鬼驭载阴帝，来往喷洒何颠狂。
四面崩腾玉京仗，万里横互羽林枪。
云缠风束乱敲磕，黄帝未胜蚩尤强。
百川气势苦豪俊，坤关密锁愁开张。
太和六年亦如此，我时壮气神洋洋。
东楼耸首看不足，恨无羽翼高飞翔。
尽召邑中豪健者，阔展朱盘开酒场。
奔觥槌鼓助声势，眼底不顾纤腰娘。
今年闒茸鬓已白，奇游壮观唯深藏。
景物不尽人自老，谁知前事堪悲伤。
+++杜牧
++++自宣州赴官入京，路逢裴坦判官归宣州，因题赠
敬亭山下百顷竹，中有诗人小谢城。
城高跨楼满金碧，下听一溪寒水声。
梅花落径香缭绕，雪白玉珰花下行。
萦风酒旆挂朱阁，半醉游人闻弄笙。
我初到此未三十，头脑钐利筋骨轻。
画堂檀板秋拍碎，一引有时联十觥。
老闲腰下丈二组，尘土高悬千载名。
重游鬓白事皆改，唯见东流春水平。
对酒不敢起，逢君还眼明。
云罍看人捧，波脸任他横。
一醉六十日，古来闻阮生。
是非离别际，始见醉中情。
今日送君话前事，高歌引剑还一倾。
江湖酒伴如相问，终老烟波不计程。
+++杜牧
++++赠宣州元处士
陵阳北郭隐，身世两忘者。
蓬蒿三亩居，宽于一天下。
樽酒对不酌，默与玄相话。
生自不足，爱叹遭逢寡。
+++杜牧
++++村行
春半南阳西，柔桑过村坞。
袅袅垂柳风，点点回塘雨。
蓑唱牧牛儿，篱窥蒨裙女。
半湿解征衫，主人馈鸡黍。
+++杜牧
++++史将军二首
长鉟周都尉，闲如秋岭云。
取蝥弧登垒，以骈邻翼军。
百战百胜价，河南河北闻。
今遇太平日，老去谁怜君。
壮气盖燕赵，耽耽魁杰人。
弯弧五百步，长戟八十斤。
河湟非内地，安史有遗尘。
何日武台坐，兵符授虎臣。

++中卷五百二十一
  
+++杜牧
++++华清宫三十韵
绣岭明珠殿，层峦下缭墙。
仰窥丹槛影，犹想赭袍光。
昔帝登封后，中原自古强。
一千年际会，三万里农桑。
几席延尧舜，轩墀接禹汤。
雷霆驰号令，星斗焕文章。
钓筑乘时用，芝兰在处芳。
北扉闲木索，南面富循良。
至道思玄圃，平居厌未央。
钩陈裹岩谷，文陛压青苍。
歌吹千秋节，楼台八月凉。
神仙高缥缈，环珮碎丁当。
泉暖涵窗镜，云娇惹粉囊。
嫩岚滋翠葆，清渭照红妆。
帖泰生灵寿，欢娱岁序长。
月闻仙曲调，霓作舞衣裳。
雨露偏金穴，乾坤入醉乡。
玩兵师汉武，回手倒干将。
鲸鬣掀东海，胡牙揭上阳。
喧呼马嵬血，零落羽林枪。
倾国留无路，还魂怨有香。
蜀峰横惨澹，秦树远微茫。
鼎重山难转，天扶业更昌。
望贤馀故老，花萼旧池塘。
往事人谁问，幽襟泪独伤。
碧檐斜送日，殷叶半凋霜。
迸水倾瑶砌，疏风罅玉房。
尘埃羯鼓索，片段荔枝筐。
鸟啄摧寒木，蜗涎蠹画梁。
孤烟知客恨，遥起泰陵傍。
+++杜牧
++++长安杂题长句六首
觚棱金碧照山高，万国珪璋捧赭袍。
舐笔和铅欺贾马，赞功论道鄙萧曹。
东南楼日珠帘卷，西北天宛玉厄豪。
四海一家无一事，将军携镜泣霜毛。
晴云似絮惹低空，紫陌微微弄袖风。
韩嫣金丸莎覆绿，许公鞯汗杏黏红。
烟生窈窕深东第，轮撼流苏下北宫。
自笑苦无楼护智，可怜铅椠竟何功。
雨晴九陌铺江练，岚嫩千峰叠海涛。
南苑草芳眠锦雉，夹城云暖下霓旄。
少年羁络青纹玉，游女花簪紫蒂桃。
江碧柳深人尽醉，一瓢颜巷日空高。
束带谬趋文石陛，有章曾拜皂囊封。
期严无奈睡留癖，势窘犹为酒泥慵。
偷钓侯家池上雨，醉吟隋寺日沈钟。
九原可作吾谁与，师友琅琊邴曼容。
洪河清渭天池浚，太白终南地轴横。
祥云辉映汉宫紫，春光绣画秦川明。
草妒佳人钿朵色，风回公子玉衔声。
六飞南幸芙蓉苑，十里飘香入夹城。
丰貂长组金张辈，驷马文衣许史家。
白鹿原头回猎骑，紫云楼下醉江花。
九重树影连清汉，万寿山光学翠华。
谁识大君谦让德，一毫名利斗蛙蟆。
+++杜牧
++++河湟
元载相公曾借箸，宪宗皇帝亦留神。
旋见衣冠就东市，忽遗弓剑不西巡。
牧羊驱马虽戎服，白发丹心尽汉臣。
唯有凉州歌舞曲，流传天下乐闲人。
+++杜牧
++++许七侍御弃官东归潇洒江南颇闻自适高秋企望…十韵
天子绣衣吏，东吴美退居。
有园同庾信，避事学相如。
兰畹晴香嫩，筠溪翠影疏。
江山九秋后，风月六朝馀。
锦帙开诗轴，青囊结道书。
霜岩红薜荔，露沼白芙蕖。
睡雨高梧密，棋灯小阁虚。
冻醪元亮秫，寒鲙季鹰鱼。
尘意迷今古，云情识卷舒。
他年雪中棹，阳羡访吾庐。
+++杜牧
++++李给事中敏二首
一章缄拜皂囊中，懔懔朝廷有古风。
元礼去归缑氏学，江充来见犬台宫。
纷纭白昼惊千古，鈇锧朱殷几一空。
曲突徙薪人不会，海边今作钓鱼翁。
晚发闷还梳，忆君秋醉馀。
可怜刘校尉，曾讼石中书。
消长虽殊事，仁贤每自如。
因看鲁褒论，何处是吾庐。
+++杜牧
++++题永崇西平王宅太尉愬院六韵
天下无双将，关西第一雄。
授符黄石老，学剑白猿翁。
矫矫云长勇，恂恂郄縠风。
家呼小太尉，国号大梁公。
半夜龙骧去，中原虎穴空。
陇山兵十万，嗣子握雕弓。
+++杜牧
++++东兵长句十韵
上党争为天下脊，邯郸四十万秦坑。
狂童何者欲专地，圣主无私岂玩兵。
玄象森罗摇北落，诗人章句咏东征。
雄如马武皆弹剑，少似终军亦请缨。
屈指庙堂无失策，垂衣尧舜待升平。
羽林东下雷霆怒，楚甲南来组练明。
即墨龙文光照曜，常山蛇阵势纵横。
落雕都尉万人敌，黑槊将军一鸟轻。
渐见长围云欲合，可怜穷垒带犹萦。
凯歌应是新年唱，便逐春风浩浩声。
+++杜牧
++++过勤政楼
千秋令节名空在，承露丝囊世已无。
唯有紫苔偏得意，年年因雨上金铺。
+++杜牧
++++过魏文贞公宅（一作题魏文贞）
蟪蛄宁与雪霜期，贤哲难教俗士知。
可怜贞观太平后，天且不留封德彝。
+++杜牧
++++早春阁下寓直萧九舍人亦直内署，因寄书怀四韵
御水初销冻，宫花尚怯寒。
千峰横紫翠，双阙凭阑干。
玉漏轻风顺，金茎淡日残。
王乔在何处，清汉正骖鸾。
+++杜牧
++++秋晚与沈十七舍人期游樊川不至
邀侣以官解，泛然成独游。
川光初媚日，山色正矜秋。
野竹疏还密，岩泉咽复流。
杜村连潏水，晚步见垂钩。
+++杜牧
++++念昔游三首
十载飘然绳检外，樽前自献自为酬。
秋山春雨闲吟处，倚遍江南寺寺楼。
云门寺外逢猛雨，林黑山高雨脚长。
曾奉郊宫为近侍，分明羽林枪。
李白题诗水西寺，古木回岩楼阁风。
半醒半醉游三日，红白花开山雨中。
+++杜牧
++++今皇帝陛下一诏征兵…次第归降臣获睹圣功辄献歌咏
捷书皆应睿谋期，十万曾无一镞遗。
汉武惭夸朔方地，周宣休道太原师。
威加塞外寒来早，恩入河源冻合迟。
听取满城歌舞曲，凉州声韵喜参差。
+++杜牧
++++奉和白相公圣德和平致兹休运岁终功就合咏盛…长句四韵
行看腊破好年光，万寿南山对未央。
黠戛可汗修职贡，文思天子复河湟。
应须日驭西巡狩，不假星弧北射狼。
吉甫裁诗歌盛业，一篇江汉美宣王。
+++杜牧
++++过华清宫绝句三首
长安回望绣成堆，山顶千门次第开。
一骑红尘妃子笑，无人知是荔枝来。
新丰绿树起黄埃，数骑渔阳探使回。
霓裳一曲千峰上，舞破中原始下来。
万国笙歌醉太平，倚天楼殿月分明。
云中乱拍禄山舞，风过重峦下笑声。
+++杜牧
++++登乐游原
长空澹澹孤鸟没，万古销沉向此中。
看取汉家何事业，五陵无树起秋风。
+++杜牧
++++闻庆州赵纵使君与党项战中箭身死，辄书长句
将军独乘铁骢马，榆溪战中金仆姑。
死绥却是古来有，骁将自惊今日无。
青史文章争点笔，朱门歌舞笑捐躯。
谁知我亦轻生者，不得君王丈二殳。
+++杜牧
++++送容州唐中丞赴镇
交阯同星座，龙泉佩斗文。
烧香翠羽帐，看舞郁金裙。
鹢首冲泷浪，犀渠拂岭云。
莫教铜柱北，空说马将军。
+++杜牧
++++夏州崔常侍自少常亚列出领麾幢十韵
帝命诗书将，登坛礼乐卿。
三边要高枕，万里得长城。
对客犹褒博，填门已旆旌。
腰间五绶贵，天下一家荣。
野水差新燕，芳郊哢夏莺。
别风嘶玉勒，残日望金茎。
榆塞孤烟媚，银川绿草明。
戈矛虓虎士，弓箭落雕兵。
魏绛言堪采，陈汤事偶成。
若须垂竹帛，静胜是功名。
+++杜牧
++++街西长句
碧池新涨浴娇鸦，分锁长安富贵家。
游骑偶同人斗酒，名园相倚杏交花。
银鞦騕褭嘶宛马，绣鞅璁珑走钿车。
一曲将军何处笛，连云芳草日初斜。
+++杜牧
++++春申君
烈士思酬国士恩，春申谁与快冤魂。
三千宾客总珠履，欲使何人杀李园。
+++杜牧
++++奉陵宫人
相如死后无词客，延寿亡来绝画工。
玉颜不是黄金少，泪滴秋山入寿宫。
+++杜牧
++++读韩杜集
杜诗韩集愁来读，似倩麻姑痒处抓。
天外凤凰谁得髓，无人解合续弦胶。
+++杜牧
++++春日言怀寄虢州李常侍十韵
岸藓生红药，岩泉涨碧塘。
地分莲岳秀，草接鼎原芳。
雨派潈漴急，风畦芷若香。
织蓬眠舴艋，惊梦起鸳鸯。
论吐开冰室，诗陈曝锦张。
貂簪荆玉润，丹穴凤毛光。
今日还珠守，何年执戟郎。
且嫌游昼短，莫问积薪长。
无计披清裁，唯持祝寿觞。
愿公如卫武，百岁尚康强。
+++杜牧
++++李侍郎于阳羡里富有泉石牧亦于阳羡粗有薄产…四韵
冥鸿不下非无意，塞马归来是偶然。
紫绶公卿今放旷，白头郎吏尚留连。
终南山下抛泉洞，阳羡溪中买钓船。
欲与明公操履杖，愿闻休去是何年。
+++杜牧
++++赠李处士长句四韵
玉函怪牒锁灵篆，紫洞香风吹碧桃。
老翁四目牙爪利，掷火万里精神高。
霭霭祥云随步武，累累秋冢叹蓬蒿。
三山朝去应非久，姹女当窗绣羽袍。
+++杜牧
++++送国棋王逢
玉子纹楸一路饶，最宜檐雨竹萧萧。
羸形暗去春泉长，拔势横来野火烧。
守道还如周柱史，鏖兵不羡霍嫖姚。
浮生七十更万日，与子期于局上销。
+++杜牧
++++重送绝句
绝艺如君天下少，闲人似我世间无。
别后竹窗风雪夜，一灯明暗覆吴图。
+++杜牧
++++少年行
连环羁玉声光碎，绿锦蔽泥虬卷高。
春风细雨走马去，珠落璀璀白罽袍。
+++杜牧
++++奉和门下相公送西川相公兼领相印出镇全蜀诗十八韵
盛业冠伊唐，台阶翊戴光。
无私天雨露，有截舜衣裳。
蜀辍新衡镜，池留旧凤凰。
同心真石友，写恨蔑河梁。
虎骑摇风旆，貂冠韵水苍。
彤弓随武库，金印逐文房。
栈压嘉陵咽，峰横剑阁长。
前驱二星去，开险五丁忙。
回首峥嵘尽，连天草树芳。
丹心悬魏阙，往事怆甘棠。
治化轻诸葛，威声慑夜郎。
君平教说卦，夫子召升堂。
塞接西山雪，桥维万里樯。
夺霞红锦烂，扑地酒垆香。
忝逐三千客，曾依数仞墙。
滞顽堪白屋，攀附亦同行。
肉管伶伦曲，箫韶清庙章。
唱高知和寡，小子斐然狂。
+++杜牧
++++朱坡
下杜乡园古，泉声绕舍啼。
静思长惨切，薄宦与乖暌。
北阙千门外，南山午谷西。
倚川红叶岭，连寺绿杨堤。
迥野翘霜鹤，澄潭舞锦鸡。
涛惊堆万岫，舸急转千溪。
眉点萱牙嫩，风条柳幄迷。
岸藤梢虺尾，沙渚印麑蹄。
火燎湘桃坞，波光碧绣畦。
日痕縆翠巘，陂影堕晴霓。
蜗壁斓斑藓，银筵豆蔻泥。
洞云生片段，苔径缭高低。
偃蹇松公老，森严竹阵齐。
小莲娃欲语，幽笋稚相携。
汉馆留馀趾，周台接故蹊。
蟠蛟冈隐隐，班雉草萋萋。
树老萝纡组，岩深石启闺。
侵窗紫桂茂，拂面翠禽栖。
有计冠终挂，无才笔谩提。
自尘何太甚，休笑触藩羝。
+++杜牧
++++早春寄岳州李使君，李善棋爱酒，情地闲雅
城高倚峭巘，地胜足楼台。
朔漠暖鸿去，潇湘春水来。
萦盈几多思，掩抑若为裁。
返照三声角，寒香一树梅。
乌林芳草远，赤壁健帆开。
往事空遗恨，东流岂不回。
分符颍川政，吊屈洛阳才。
拂匣调珠柱，磨铅勘玉杯。
棋翻小窟势，垆拨冻醪醅。
此兴予非薄，何时得奉陪。
+++杜牧
++++送王侍御赴夏口座主幕
君为珠履三千客，我是青衿七十徒。
礼数全优知隗始，讨论常见念回愚。
黄鹤楼前春水阔，一杯还忆故人无。
+++杜牧
++++自贻
杜陵萧次君，迁少去官频。
寂寞怜吾道，依稀似古人。
饰心无彩缋，到骨是风尘。
自嫌如匹素，刀尺不由身。
+++杜牧
++++自遣
四十已云老，况逢忧窘馀。
且抽持板手，却展小年书。
嗜酒狂嫌阮，知非晚笑蘧。
闻流宁叹吒，待俗不亲疏。
遇事知裁剪，操心识卷舒。
还称二千石，于我意何如。
+++杜牧
++++题桐叶
去年桐落故溪上，把笔偶题归燕诗。
江楼今日送归燕，正是去年题叶时。
叶落燕归真可惜，东流玄发且无期。
笑筵歌席反惆怅，明月清风怆别离。
庄叟彭殇同在梦，陶潜身世两相遗。
一丸五色成虚语，石烂松薪更莫疑。
哆侈不劳文似锦，进趋何必利如锥。
钱神任尔知无敌，酒圣于吾亦庶几。
江畔秋光蟾阁镜，槛前山翠茂陵眉。
樽香轻泛数枝菊，檐影斜侵半局棋。
休指宦游论巧拙，只将愚直祷神祇。
三吴烟水平生念，宁向闲人道所之。
+++杜牧
++++沈下贤
斯人清唱何人和，草径苔芜不可寻。
一夕小敷山下梦，水如环珮月如襟。
+++杜牧
++++李和鼎
鵩鸟飞来庚子直，谪去日蚀辛卯年。
由来枉死贤才事，消长相持势自然。
+++杜牧
++++赠沈学士张歌人
拖袖事当年，郎教唱客前。
断时轻裂玉，收处远缲烟。
孤直縆云定，光明滴水圆。
泥情迟急管，流恨咽长弦。
吴苑春风起，河桥酒旆悬。
凭君更一醉，家在杜陵边。
+++杜牧
++++忆游朱坡四韵
秋草樊川路，斜阳覆盎门。
猎逢韩嫣骑，树识馆陶园。
带雨经荷沼，盘烟下竹村。
如今归不得，自戴望天盆。
+++杜牧
++++朱坡绝句三首
故国池塘倚御渠，江城三诏换鱼书。
贾生辞赋恨流落，只向长沙住岁馀。
烟深苔巷唱樵儿，花落寒轻倦客归。
藤岸竹洲相掩映，满池春雨鸊鹈飞。
乳肥春洞生鹅管，沼避回岩势犬牙。
自笑卷怀头角缩，归盘烟磴恰如蜗。
+++杜牧
++++出宫人二首
闲吹玉殿昭华管，醉折梨园缥蒂花。
十年一梦归人世，绛缕犹封系臂纱。
平阳拊背穿驰道，铜雀分香下璧门。
几向缀珠深殿里，妒抛羞态卧黄昏。
+++杜牧
++++长安秋望
楼倚霜树外，镜天无一毫。
南山与秋色，气势两相高。
+++杜牧
++++独酌
窗外正风雪，拥炉开酒缸。
何如钓船雨，篷底睡秋江。
+++杜牧
++++醉眠
秋醪雨中熟，寒斋落叶中。
幽人本多睡，更酌一樽空。
+++杜牧
++++不饮赠酒
细算人生事，彭殇共一筹。
与愁争底事，要尔作戈矛。
+++杜牧
++++昔事文皇帝三十二韵
昔事文皇帝，叨官在谏垣。
奏章为得地，齰齿负明恩。
金虎知难动，毛釐亦耻言。
掩头虽欲吐，到口却成吞。
照胆常悬镜，窥天自戴盆。
周钟既窕槬，黥阵亦瘢痕。
凤阙觚棱影，仙盘晓日暾。
雨晴文石滑，风暖戟衣翻。
每虑号无告，长忧骇不存。
随行唯跼蹐，出语但寒暄。
宫省咽喉任，戈矛羽卫屯。
光尘皆影附，车马定西奔。
亿万持衡价，锱铢挟契论。
堆时过北斗，积处满西园。
接棹隋河溢，连蹄蜀栈刓。
漉空沧海水，搜尽卓王孙。
斗巧猴雕刺，夸趫索挂跟。
狐威假白额，枭啸得黄昏。
馥馥芝兰圃，森森枳棘藩。
吠声嗾国猘，公议怯膺门。
窜逐诸丞相，苍茫远帝阍。
一名为吉士，谁免吊湘魂。
间世英明主，中兴道德尊。
昆冈怜积火，河汉注清源。
川口堤防决，阴车鬼怪掀。
重云开朗照，九地雪幽冤。
我实刚肠者，形甘短褐髡。
曾经触虿尾，犹得凭熊轩。
杜若芳洲翠，严光钓濑喧。
溪山侵越角，封壤尽吴根。
客恨萦春细，乡愁压思繁。
祝尧千万寿，再拜揖馀樽。
+++杜牧
++++道一大尹存之、庭美二学士简于圣明…四韵呈上三君子
九金神鼎重丘山，五玉诸侯杂珮环。
星座通霄狼鬣暗，戍楼吹笛虎牙闲。
斗间紫气龙埋狱，天上洪炉帝铸颜。
若念西河旧交友，鱼符应许出函关。
+++杜牧
++++杏园
夜来微雨洗芳尘，公子骅骝步贴匀。
莫怪杏园憔悴去，满城多少插花人。
+++杜牧
++++春晚题韦家亭子
拥鼻侵襟花草香，高台春去恨茫茫。
蔫红半落平池晚，曲渚飘成锦一张。
+++杜牧
++++过田家宅
安邑南门外，谁家板筑高。
奉诚园里地，墙缺见蓬蒿。
+++杜牧
++++见宋拾遗题名处，感而成诗
窜逐穷荒与死期，饿唯蒿藿病无医。
怜君更抱重泉恨，不见崇山谪去时。
+++杜牧
++++雪晴访赵嘏街西所居三韵
命代风骚将，谁登李杜坛。
少陵鲸海动，翰苑鹤天寒。
今日访君还有意，三条冰雪独来看。
+++杜牧
++++将赴吴兴登乐游原一绝
清时有味是无能，闲爱孤云静爱僧。
欲把一麾江海去，乐游原上望昭陵。
+++杜牧
++++洛阳长句二首
草色人心相与闲，是非名利有无间。
桥横落照虹堪画，树锁千门鸟自还。
芝盖不来云杳杳，仙舟何处水潺潺。
君王谦让泥金事，苍翠空高万岁山。
天汉东穿白玉京，日华浮动翠光生。
桥边游女珮环委，波底上阳金碧明。
月锁名园孤鹤唳，川酣秋梦凿龙声。
连昌绣岭行宫在，玉辇何时父老迎。
+++杜牧
++++洛中监察病假满，送韦楚老拾遗归朝
洛桥风暖细翻衣，春引仙官去玉墀。
独鹤初冲太虚日，九牛新落一毛时。
行开教化期君是，卧病神祇祷我知。
十载丈夫堪耻处，朱云犹掉直言旗。
+++杜牧
++++东都送郑处诲校书归上都
悠悠渠水清，雨霁洛阳城。
槿堕初开艳，蝉闻第一声。
故人容易去，白发等闲生。
此别无多语，期君晦盛名。
+++杜牧
++++故洛阳城有感
一片宫墙当道危，行人为尔去迟迟。
筚圭苑里秋风后，平乐馆前斜日时。
锢党岂能留汉鼎，清谈空解识胡儿。
千烧万战坤灵死，惨惨终年鸟雀悲。

++中卷五百二十二
  
+++杜牧
++++扬州三首
炀帝雷塘土，迷藏有旧楼。
谁家唱水调，明月满扬州。
骏马宜闲出，千金好旧游。
喧阗醉年少，半脱紫茸裘。
秋风放萤苑，春草斗鸡台。
金络擎雕去，鸾环拾翠来。
蜀船红锦重，越橐水沈堆。
处处皆华表，淮王奈却回。
街垂千步柳，霞映两重城。
天碧台阁丽，风凉歌管清。
纤腰间长袖，玉珮杂繁缨。
拖轴诚为壮，豪华不可名。
自是荒淫罪，何妨作帝京。
+++杜牧
++++润州二首
句吴亭东千里秋，放歌曾作昔年游。
青苔寺里无马迹，绿水桥边多酒楼。
大抵南朝皆旷达，可怜东晋最风流。
月明更想桓伊在，一笛闻吹出塞愁。
谢脁诗中佳丽地，夫差传里水犀军。
城高铁瓮横强弩，柳暗朱楼多梦云。
画角爱飘江北去，钓歌长向月中闻。
扬州尘土试回首，不惜千金借与君。
+++杜牧
++++题扬州禅智寺
雨过一蝉噪，飘萧松桂秋。
青苔满阶砌，白鸟故迟留。
暮霭生深树，斜阳下小楼。
谁知竹西路，歌吹是扬州。
+++杜牧
++++西江怀古
上吞巴汉控潇湘，怒似连山净镜光。
魏帝缝囊真戏剧，苻坚投箠更荒唐。
千秋钓艇歌明月，万里沙鸥弄夕阳。
范蠡清尘何寂寞，好风唯属往来商。
+++杜牧
++++江南怀古
车书混一业无穷，井邑山川今古同。
戊辰年向金陵过，惆怅闲吟忆庾公。
+++杜牧
++++江南春绝句
千里莺啼绿映红，水村山郭酒旗风。
南朝四百八十寺，多少楼台烟雨中。
+++杜牧
++++将赴宣州留题扬州禅智寺
故里溪头松柏双，来时尽日倚松窗。
杜陵隋苑已绝国，秋晚南游更渡江。
+++杜牧
++++题宣州开元寺水阁阁下宛溪夹溪居人
六朝文物草连空，天淡云闲今古同。
鸟去鸟来山色里，人歌人哭水声中。
深秋帘幕千家雨，落日楼台一笛风。
惆怅无因见范蠡，参差烟树五湖东。
+++杜牧
++++宣州送裴坦判官往舒州，时牧欲赴官归京
日暖泥融雪半销，行人芳草马声骄。
九华山路云遮寺，清弋江村柳拂桥。
君意如鸿高的的，我心悬旆正摇摇。
同来不得同归去，故国逢春一寂寥。
+++杜牧
++++句溪夏日送卢霈秀才归王屋山将欲赴举
野店正纷泊，茧蚕初引丝。
行人碧溪渡，系马绿杨枝。
苒苒迹始去，悠悠心所期。
秋山念君别，惆怅桂花时。
+++杜牧
++++自宣城赴官上京
潇洒江湖十过秋，酒杯无日不淹留。
谢公城畔溪惊梦，苏小门前柳拂头。
千里云山何处好，几人襟韵一生休。
尘冠挂却知闲事，终拟蹉跎访旧游。
+++杜牧
++++春末题池州弄水亭
使君四十四，两佩左铜鱼。
为吏非循吏，论书读底书。
晚花红艳静，高树绿阴初。
亭宇清无比，溪山画不如。
嘉宾能啸咏，宫妓巧妆梳。
逐日愁皆碎，随时醉有馀。
偃须求五鼎，陶只爱吾庐。
趣向人皆异，贤豪莫笑渠。
+++杜牧
++++登池州九峰楼寄张祜
百感中来不自由，角声孤起夕阳楼。
碧山终日思无尽，芳草何年恨即休。
睫在眼前长不见，道非身外更何求。
谁人得似张公子，千首诗轻万户侯。
+++杜牧
++++齐安郡晚秋
柳岸风来影渐疏，使君家似野人居。
云容水态还堪赏，啸志歌怀亦自如。
雨暗残灯棋散后，酒醒孤枕雁来初。
可怜赤壁争雄渡，唯有蓑翁坐钓鱼。
+++杜牧
++++九日齐安登高
江涵秋影雁初飞，与客携壶上翠微。
尘世难逢开口笑，菊花须插满头归。
但将酩酊酬佳节，不用登临叹落晖。
古往今来只如此，牛山何必泪沾衣。
+++杜牧
++++池州春送前进士蒯希逸
芳草复芳草，断肠还断肠。
自然堪下泪，何必更残阳。
楚岸千万里，燕鸿三两行。
有家归不得，况举别君觞。
+++杜牧
++++齐安郡中偶题二首
两竿落日溪桥上，半缕轻烟柳影中。
多少绿荷相倚恨，一时回首背西风。
秋声无不搅离心，梦泽蒹葭楚雨深。
自滴阶前大梧叶，干君何事动哀吟。
+++杜牧
++++齐安郡后池绝句
菱透浮萍绿锦池，夏莺千啭弄蔷薇。
尽日无人看微雨，鸳鸯相对浴红衣。
+++杜牧
++++题齐安城楼
呜咽江楼角一声，微阳潋潋落寒汀。
不用凭阑苦回首，故乡七十五长亭。
+++杜牧
++++池州李使君没后十一日处州新命始到后见归妓感而成诗
缙云新命诏初行，才是孤魂寿器成。
黄壤不知新雨露，粉书空换旧铭旌。
巨卿哭处云空断，阿鹜归来月正明。
多少四年遗爱事，乡闾生子李为名。
+++杜牧
++++见刘秀才与池州妓别
远风南浦万重波，未似生离别恨多。
楚管能吹柳花怨，吴姬争唱竹枝歌。
金钗横处绿云堕，玉箸凝时红粉和。
待得枚皋相见日，自应妆镜笑蹉跎。
+++杜牧
++++池州废林泉寺
废寺林溪上，颓垣倚乱峰。
看栖归树鸟，犹想过山钟。
石路寻僧去，此生应不逢。
+++杜牧
++++忆齐安郡
平生睡足处，云梦泽南州。
一夜风欺竹，连江雨送秋。
格卑常汩汩，力学强悠悠。
终掉尘中手，潇湘钓漫流。
+++杜牧
++++池州清溪
弄溪终日到黄昏，照数秋来白发根。
何物赖君千遍洗，笔头尘土渐无痕。
+++杜牧
++++游池州林泉寺金碧洞
袖拂霜林下石棱，潺湲声断满溪冰。
携茶腊月游金碧，合有文章病茂陵。
+++杜牧
++++即事（黄州作）
因思上党三年战，闲咏周公七月诗。
竹帛未闻书死节，丹青空见画灵旗。
萧条井邑如鱼尾，早晚干戈识虎皮。
莫笑一麾东下计，满江秋浪碧参差。
+++杜牧
++++赠李秀才（是上公孙子）
骨清年少眼如冰，凤羽参差五色层。
天上麒麟时一下，人间不独有徐陵。
+++杜牧
++++寄李起居四韵
楚女梅簪白雪姿，前溪碧水冻醪时。
云罍心凸知难捧，凤管簧寒不受吹。
南国剑眸能盼眄，侍臣香袖爱僛垂。
自怜穷律穷途客，正怯孤灯一局棋。
+++杜牧
++++题池州贵池亭
势比凌歊宋武台，分明百里远帆开。
蜀江雪浪西江满，强半春寒去却来。
+++杜牧
++++兰溪（在蕲州西）
兰溪春尽碧泱泱，映水兰花雨发香。
楚国大夫憔悴日，应寻此路去潇湘。
+++杜牧
++++睦州四韵
州在钓台边，溪山实可怜。
有家皆掩映，无处不潺湲。
好树鸣幽鸟，晴楼入野烟。
残春杜陵客，中酒落花前。
+++杜牧
++++秋晚早发新定
解印书千轴，重阳酒百缸。
凉风满红树，晓月下秋江。
岩壑会归去，尘埃终不降。
悬缨未敢濯，严濑碧淙淙。
+++杜牧
++++除官归京睦州雨霁
秋半吴天霁，清凝万里光。
水声侵笑语，岚翠扑衣裳。
远树疑罗帐，孤云认粉囊。
溪山侵两越，时节到重阳。
顾我能甘贱，无由得自强。
误曾公触尾，不敢夜循墙。
岂意笼飞鸟，还为锦帐郎。
网今开傅燮，书旧识黄香。
姹女真虚语，饥儿欲一行。
浅深须揭厉，休更学张纲。
+++杜牧
++++夜泊桐庐眠先寄苏台卢郎中
水槛桐庐馆，归舟系石根。
笛吹孤戍月，犬吠隔溪村。
十载违清裁，幽怀未一论。
苏台菊花节，何处与开樽。
+++杜牧
++++新转南曹未叙朝散初秋暑退出守吴兴书此篇以自见志
捧诏汀洲去，全家羽翼飞。
喜抛新锦帐，荣借旧朱衣。
且免材为累，何妨拙有机。
宋株聊自守，鲁酒怕旁围。
清尚宁无素，光阴亦未晞。
一杯宽幕席，五字弄珠玑。
越浦黄柑嫩，吴溪紫蟹肥。
平生江海志，佩得左鱼归。
+++杜牧
++++题白蘋洲
山鸟飞红带，亭薇拆紫花。
溪光初透彻，秋色正清华。
静处知生乐，喧中见死夸。
无多珪组累，终不负烟霞。
+++杜牧
++++题茶山（在宜兴）
山实东吴秀，茶称瑞草魁。
剖符虽俗吏，修贡亦仙才。
溪尽停蛮棹，旗张卓翠苔。
柳村穿窈窕，松涧渡喧豗。
等级云峰峻，宽平洞府开。
拂天闻笑语，特地见楼台。
泉嫩黄金涌，牙香紫璧裁。
拜章期沃日，轻骑疾奔雷。
舞袖岚侵涧，歌声谷答回。
磬音藏叶鸟，雪艳照潭梅。
好是全家到，兼为奉诏来。
树阴香作帐，花径落成堆。
景物残三月，登临怆一杯。
重游难自克，俯首入尘埃。
+++杜牧
++++茶山下作
春风最窈窕，日晓柳村西。
娇云光占岫，健水鸣分溪。
燎岩野花远，戛瑟幽鸟啼。
把酒坐芳草，亦有佳人携。
+++杜牧
++++入茶山下题水口草市绝句
倚溪侵岭多高树，夸酒书旗有小楼。
惊起鸳鸯岂无恨，一双飞去却回头。
+++杜牧
++++春日茶山病不饮酒，因呈宾客
笙歌登画船，十日清明前。
山秀白云腻，溪光红粉鲜。
欲开未开花，半阴半晴天。
谁知病太守，犹得作茶仙。
+++杜牧
++++不饮赠官妓
芳草正得意，汀洲日欲西。
无端千树柳，更拂一条溪。
几朵梅堪折，何人手好携。
谁怜佳丽地，春恨却凄凄。
+++杜牧
++++早春赠军事薛判官
雪后新正半，春来四刻长。
晴梅朱粉艳，嫩水碧罗光。
弦管开双调，花钿坐两行。
唯君莫惜醉，认取少年场。
+++杜牧
++++代吴兴妓春初寄薛军事
雾冷侵红粉，春阴扑翠钿。
自悲临晓镜，谁与惜流年。
柳暗霏微雨，花愁黯淡天。
金钗有几只，抽当酒家钱。
+++杜牧
++++八月十二日得替后移居霅溪馆，因题长句四韵
万家相庆喜秋成，处处楼台歌板声。
千岁鹤归犹有恨，一年人住岂无情。
夜凉溪馆留僧话，风定苏潭看月生。
景物登临闲始见，愿为闲客此闲行。
+++杜牧
++++初冬夜饮
淮阳多病偶求欢，客袖侵霜与烛盘。
砌下梨花一堆雪，明年谁此凭阑干。
+++杜牧
++++栽竹
本因遮日种，却似为溪移。
历历羽林影，疏疏烟露姿。
萧骚寒雨夜，敲劼晚风时。
故国何年到，尘冠挂一枝。
+++杜牧
++++梅
轻盈照溪水，掩敛下瑶台。
妒雪聊相比，欺春不逐来。
偶同佳客见，似为冻醪开。
若在秦楼畔，堪为弄玉媒。
+++杜牧
++++山石榴
似火山榴映小山，繁中能薄艳中闲。
一朵佳人玉钗上，只疑烧却翠云鬟。
+++杜牧
++++柳长句
日落水流西复东，春光不尽柳何穷。
巫娥庙里低含雨，宋玉宅前斜带风。
不嫌榆荚共争翠，深与桃花相映红。
灞上汉南千万树，几人游宦别离中。
+++杜牧
++++隋堤柳
夹岸垂杨三百里，只应图画最相宜。
自嫌流落西归疾，不见东风二月时。
+++杜牧
++++柳绝句
数树新开翠影齐，倚风情态被春迷。
依依故国樊川恨，半掩村桥半掩溪。
+++杜牧
++++独柳
含烟一株柳，拂地摇风久。
佳人不忍折，怅望回纤手。
+++杜牧
++++早雁
金河秋半虏弦开，云外惊飞四散哀。
仙掌月明孤影过，长门灯暗数声来。
须知胡骑纷纷在，岂逐春风一一回。
莫厌潇湘少人处，水多菰米岸莓苔。
+++杜牧
++++
芝茎抽绀趾，清唳掷金梭。
日翅闲张锦，风池去罥罗。
静眠依翠荇，暖戏折高荷。
山阴岂无尔，茧字换群鹅。
+++杜牧
++++鹦鹉
华堂日渐高，雕槛系红绦。
故国陇山树，美人金剪刀。
避笼交翠尾，罅嘴静新毛。
不念三缄事，世途皆尔曹。
+++杜牧
++++鹤
清音迎晓月，愁思立寒蒲。
丹顶西施颊，霜毛四皓须。
碧云行止躁，白鹭性灵粗。
终日无群伴，溪边吊影孤。
+++杜牧
++++鸦
扰扰复翻翻，黄昏飏冷烟。
毛欺皇后发，声感楚姬弦。
蔓垒盘风下，霜林接翅眠。
只如西旅样，头白岂无缘。
+++杜牧
++++鹭鸶
雪衣雪发青玉觜，群捕鱼儿溪影中。
惊飞远映碧山去，一树梨花落晚风。
+++杜牧
++++村舍燕
汉宫一百四十五，多下珠帘闭琐窗。
何处营巢夏将半，茅檐烟里语双双。
+++杜牧
++++归燕
画堂歌舞喧喧地，社去社来人不看。
长是江楼使君伴，黄昏犹待倚阑干。
+++杜牧
++++伤猿
独折南园一朵梅，重寻幽坎已生苔。
无端晚吹惊高树，似袅长枝欲下来。
+++杜牧
++++还俗老僧
雪发不长寸，秋寒力更微。
独寻一径叶，犹挈衲残衣。
日暮千峰里，不知何处归。
+++杜牧
++++斫竹
寺废竹色死，宦家宁尔留。
霜根渐随斧，风玉尚敲秋。
江南苦吟客，何处送悠悠。
+++杜牧
++++将赴湖州留题亭菊
陶菊手自种，楚兰心有期。
遥知渡江日，正是撷芳时。
+++杜牧
++++折菊
篱东菊径深，折得自孤吟。
雨中衣半湿，拥鼻自知心。
+++杜牧
++++云（一作褚载诗）
尽日看云首不回，无心都大似无才。
可怜光彩一片玉，万里晴天何处来。
+++杜牧
++++醉后题僧院
离心忽忽复凄凄，雨晦倾瓶取醉泥。
可羡高僧共心语，一如携稚往东西。
+++杜牧
++++题禅院（一作醉后题僧院）
觥船一棹百分空，十岁青春不负公。
今日鬓丝禅榻畔，茶烟轻飏落花风。
+++杜牧
++++哭李给事中敏
阳陵郭门外，陂阤丈五坟。
九泉如结友，兹地好埋君。
+++杜牧
++++黄州竹径斗
竹浊蟠小径，屈折斗蛇来。
三年得归去，知绕几千回。
+++杜牧
++++题敬爱寺楼
暮景千山雪，春寒百尺楼。
独登还独下，谁会我悠悠。
+++杜牧
++++送刘秀才归江陵
彩服鲜华觐渚宫，鲈鱼新熟别江东。
刘郎浦夜侵船月，宋玉亭春弄袖风。
落落精神终有立，飘飘才思杳无穷。
谁人世上为金口，借取明时一荐雄。
+++杜牧
++++见吴秀才与池妓别，因成绝句
红烛短时羌笛怨，清歌咽处蜀弦高。
万里分飞两行泪，满江寒雨正萧骚。
+++杜牧
++++湖南正初招李郢秀才
行乐及时时已晚，对酒当歌歌不成。
千里暮山重叠翠，一溪寒水浅深清。
高人以饮为忙事，浮世除诗尽强名。
看著白蘋芽欲吐，雪舟相访胜闲行。
+++杜牧
++++赠朱道灵
刘根丹篆三千字，郭璞青囊两卷书。
朱渚矶南谢山北，白云深处有岩居。
+++杜牧
++++屏风绝句
屏风周昉画纤腰，岁久丹青色半销。
斜倚玉窗鸾发女，拂尘犹自妒娇娆。
+++杜牧
++++哭韩绰
平明送葬上都门，绋翣交横逐去魂。
归来冷笑悲身事，唤妇呼儿索酒盆。
+++杜牧
++++新定途中
无端偶效张文纪，下杜乡园别五秋。
重过江南更千里，万山深处一孤舟。
+++杜牧
++++题新定八松院小石
雨滴珠玑碎，苔生紫翠重。
故关何日到，且看小三峰。
+++杜牧
++++往年随故府吴兴公夜泊芜湖口今赴官西去…因成十六韵
南指陵阳路，东流似昔年。
重恩山未答，双鬓雪飘然。
数仞惭投迹，群公愧拍肩。
驽骀蒙锦绣，尘土浴潺湲。
郭隗黄金峻，虞卿白璧鲜。
貔貅环玉帐，鹦鹉破蛮笺。
极浦沈碑会，秋花落帽筵。
旌旗明迥野，冠珮照神仙。
筹画言何补，优容道实全。
讴谣人扑地，鸡犬树连天。
紫凤超如电，青襟散似烟。
苍生未经济，坟草已芊绵。
往事惟沙月，孤灯但客船。
岘山云影畔，棠叶水声前。
故国还归去，浮生亦可怜。
高歌一曲泪，明日夕阳边。

++中卷五百二十三
  
+++杜牧
++++怀钟陵旧游四首
一谒征南最少年，虞卿双璧截肪鲜。
歌谣千里春长暖，丝管高台月正圆。
玉帐军筹罗俊彦，绛帷环珮立神仙。
陆公馀德机云在，如我酬恩合执鞭。
滕阁中春绮席开，柘枝蛮鼓殷晴雷。
垂楼万幕青云合，破浪千帆阵马来。
未掘双龙牛斗气，高悬一榻栋梁材。
连巴控越知何事，珠翠沉檀处处堆。
十顷平湖堤柳合，岸秋兰芷绿纤纤。
一声明月采莲女，四面朱楼卷画帘。
白鹭烟分光的的，微涟风定翠湉湉。
斜辉更落西山影，千步虹桥气象兼。
控压平江十万家，秋来江静镜新磨。
城头晚鼓雷霆后，桥上游人笑语多。
日落汀痕千里色，月当楼午一声歌。
昔年行乐秾桃畔，醉与龙沙拣蜀罗。
+++杜牧
++++台城曲二首
整整复斜斜，随旗簇晚沙。
门外韩擒虎，楼头张丽华。
谁怜容足地，却羡井中蛙。
王颁兵势急，鼓下坐蛮奴。
潋滟倪塘水，叉牙出骨须。
干芦一炬火，回首是平芜。
+++杜牧
++++江上雨寄崔碣
春半平江雨，圆文破蜀罗。
声眠篷底客，寒湿钓来蓑。
暗澹遮山远，空濛著柳多。
此时怀旧恨，相望意如何。
+++杜牧
++++罢钟陵幕吏十三年，来泊湓浦，感旧为诗
青梅雨中熟，樯倚酒旗边。
故国残春梦，孤舟一褐眠。
摇摇远堤柳，暗暗十程烟。
南奏钟陵道，无因似昔年。
+++杜牧
++++商山麻涧
云光岚彩四面合，柔柔垂柳十馀家。
雉飞鹿过芳草远，牛巷鸡埘春日斜。
秀眉老父对樽酒，蒨袖女儿簪野花。
征车自念尘土计，惆怅溪边书细沙。
+++杜牧
++++商山富水驿（驿本名与阳谏议同姓名，因此改为富水驿）
益戆由来未觉贤，终须南去吊湘川。
当时物议朱云小，后代声华白日悬。
邪佞每思当面唾，清贫长欠一杯钱。
驿名不合轻移改，留警朝天者惕然。
+++杜牧
++++丹水
何事苦萦回，离肠不自裁。
恨身随梦去，春态逐云来。
沈定蓝光彻，喧盘粉浪开。
翠岩三百尺，谁作子陵台。
+++杜牧
++++题武关
碧溪留我武关东，一笑怀王迹自穷。
郑袖娇娆酣似醉，屈原憔悴去如蓬。
山墙谷堑依然在，弱吐强吞尽已空。
今日圣神家四海，戍旗长卷夕阳中。
+++杜牧
++++除官赴阙商山道中绝句
水叠鸣珂树如帐，长杨春殿九门珂。
我来惆怅不自决，欲去欲住终如何。
+++杜牧
++++汉江
溶溶漾漾白鸥飞，绿净春深好染衣。
南去北来人自老，夕阳长送钓船归。
+++杜牧
++++襄阳雪夜感怀
往事起独念，飘然自不胜。
前滩急夜响，密雪映寒灯。
的的三年梦，迢迢一线縆。
明朝楚山上，莫上最高层。
+++杜牧
++++咏歌圣德，远怀天宝，因题关亭长句四韵
圣敬文思业太平，海寰天下唱歌行。
秋来气势洪河壮，霜后精神泰华狞，广德者强朝万国，用贤无敌是长城。

君王若悟治安论，安史何人敢弄兵。
+++杜牧
++++途中作
绿树南阳道，千峰势远随。
碧溪风澹态，芳树雨馀姿。
野渡云初暖，征人袖半垂。
残花不足醉，行乐是何时。
+++杜牧
++++重到襄阳，哭亡友韦寿朋（一作重宿襄州哭韦楚老拾遗）
故人坟树立秋风，伯道无儿迹更空。
重到笙歌分散地，隔江吹笛月明中。
+++杜牧
++++赤壁（一作李商隐诗）
折戟沈沙铁未销，自将磨洗认前朝。
东风不与周郎便，铜雀春深锁二乔。
+++杜牧
++++云梦泽
日旗龙旆想飘扬，一索功高缚楚王。
直是超然五湖客，未如终始郭汾阳。
+++杜牧
++++除官行至昭应，闻友人出官因寄
贱子来千里，明公去一麾。
可能休涕泪，岂独感恩知。
草木穷秋后，山川落照时。
如何望故国，驱马却迟迟。
+++杜牧
++++寄浙东韩八评事
一笑五云溪上舟，跳丸日月十经秋。
鬓衰酒减欲谁泥，迹辱魂惭好自尤。
梦寐几回迷蛱蝶，文章应解伴牢愁。
无穷尘土无聊事，不得清言解不休。
+++杜牧
++++泊秦淮
烟笼寒水月笼沙，夜泊秦淮近酒家。
商女不知亡国恨，隔江犹唱后庭花。
+++杜牧
++++秋浦途中
萧萧山路穷秋雨，淅淅溪风一岸蒲。
为问寒沙新到雁，来时还下杜陵无。
+++杜牧
++++题桃花夫人（即息夫人）庙
细腰宫里露桃新，脉脉无言度几春。
至竟息亡缘底事，可怜金谷坠楼人。
+++杜牧
++++初春有感，寄歙州邢员外
雪涨前溪水，啼声已绕滩。
梅衰未减态，春嫩不禁寒。
迹去梦一觉，年来事百般。
闻君亦多感，何处倚阑干。
+++杜牧
++++书怀寄中朝往还
平生自许少尘埃，为吏尘中势自回。
朱绂久惭官借与，白题还叹老将来。
须知世路难轻进，岂是君门不大开。
霄汉几多同学伴，可怜头角尽卿材。
+++杜牧
++++寄崔钧
缄书报子玉，为我谢平津。
自愧扫门士，谁为乞火人。
词臣陪羽猎，战将骋骐驎。
两地差池恨，江汀醉送君。
+++杜牧
++++初春雨中舟次和州横江裴使君见迎李赵二秀才…许浑先辈
芳草渡头微雨时，万株杨柳拂波垂。
蒲根水暖雁初浴，梅径香寒蜂未知。
辞客倚风吟暗淡，使君回马湿旌旗。
江南仲蔚多情调，怅望春阴几首诗。
+++杜牧
++++和州绝句
江湖醉渡十年春，牛渚山边六问津。
历阳前事知何实，高位纷纷见陷人。
+++杜牧
++++题乌江亭
胜败兵家事不期，包羞忍耻是男儿。
江东子弟多才俊，卷土重来未可知。
+++杜牧
++++题横江馆
孙家兄弟晋龙骧，驰骋功名业帝王。
至竟江山谁是主，苔矶空属钓鱼郎。
+++杜牧
++++寄澧州张舍人笛
发匀肉好生春岭，截玉钻星寄使君。
檀的染时痕半月，落梅飘处响穿云。
楼中威凤倾冠听，沙上惊鸿掠水分。
遥想紫泥封诏罢，夜深应隔禁墙闻。
+++杜牧
++++寄扬州韩绰判官
青山隐隐水迢迢，秋尽江南草木凋。
二十四桥明月夜，玉人何处教吹箫。
+++杜牧
++++送李群玉赴举
故人别来面如雪，一榻拂云秋影中。
玉白花红三百首，五陵谁唱与春风。
+++杜牧
++++送薛种游湖南
贾傅松醪酒，秋来美更香。
怜君片云思，一去绕潇湘。
+++杜牧
++++题寿安县甘棠馆御沟
一渠东注芳华苑，苑锁池塘百岁空。
水殿半倾蟾口涩，为谁流下蓼花中。
+++杜牧
++++汴河怀古
锦缆龙舟隋炀帝，平台复道汉梁王。
游人闲起前朝念，折柳孤吟断杀肠。
+++杜牧
++++汴河阻冻
千里长河初冻时，玉珂瑶珮响参差。
浮生却似冰底水，日夜东流人不知。
+++杜牧
++++酬张祜处士见寄长句四韵
七子论诗谁似公，曹刘须在指挥中。
荐衡昔日知文举，乞火无人作蒯通。
北极楼台长挂梦，西江波浪远吞空。
可怜故国三千里，虚唱歌词满六宫。
+++杜牧
++++寄宣州郑谏议
大夫官重醉江东，潇洒名儒振古风。
文石陛前辞圣主。
碧云天外作冥鸿。
五言宁谢颜光禄，百岁须齐卫武公。
再拜宜同丈人行，过庭交分有无同。
+++杜牧
++++题元处士高亭（宣州）
水接西江天外声，小斋松影拂云平。
何人教我吹长笛，与倚春风弄月明。
+++杜牧
++++郑瓘协律
广文遗韵留樗散，鸡犬图书共一船。
自说江湖不归事，阻风中酒过年年。
+++杜牧
++++和野人殷潜之题筹笔驿十四韵
三吴裂婺女，九锡狱孤儿。
霸主业未半，本朝心是谁。
永安宫受诏，筹笔驿沉思。
画地乾坤在，濡毫胜负知。
艰难同草创，得失计毫厘。
寂默经千虑，分明浑一期。
川流萦智思，山耸助扶持。
慷慨匡时略，从容问罪师。
褒中秋鼓角，渭曲晚旌旗。
仗义悬无敌，鸣攻故有辞。
若非天夺去，岂复虑能支。
子夜星才落，鸿毛鼎便移。
邮亭世自换，白日事长垂。
何处躬耕者，犹题殄瘁诗。
+++杜牧
++++重题绝句一首
邮亭寄人世，人世寄邮亭。
何如自筹度，鸿路有冥冥。
+++杜牧
++++送陆洿郎中弃官东归
少微星动照春云，魏阙衡门路自分。
倏去忽来应有意，世间尘土谩疑君。
+++杜牧
++++寄珉笛与宇文舍人
调高银字声还侧，物比柯亭韵校奇。
寄与玉人天上去，桓将军见不教吹。
+++杜牧
++++寄内兄和州崔员外十二韵
历阳崔太守，何日不含情。
恩义同钟李，埙篪实弟兄。
光尘能混合，擘画最分明。
台阁仁贤誉，闺门孝友声。
西方像教毁，南海绣衣行。
金橐宁回顾，珠簟肯一枨。
只宜裁密诏，何自取专城。
进退无非道，徊翔必有名。
好风初婉软，离思苦萦盈。
金马旧游贵，桐庐春水生。
雨侵寒牖梦，梅引冻醪倾。
共祝中兴主，高歌唱太平。
+++杜牧
++++遣兴
镜弄白髭须，如何作老夫。
浮生长勿勿，儿小且呜呜。
忍过事堪喜，泰来忧胜无。
治平心径熟，不遣有穷途。
+++杜牧
++++早秋
疏雨洗空旷，秋标惊意新。
大热去酷吏，清风来故人。
尊酒酌未酌，晚花嚬不嚬。
铢秤与缕雪，谁觉老陈陈。
+++杜牧
++++秋思
热去解钳釱，飘萧秋半时。
微雨池塘见，好风襟袖知。
发短梳未足，枕凉闲且欹。
平生分过此，何事不参差。
+++杜牧
++++途中一绝
镜中丝发悲来惯，衣上尘痕拂渐难。
惆怅江湖钓竿手，却遮西日向长安。
+++杜牧
++++春尽途中
田园不事来游宦，故国谁教尔别离。
独倚关亭还把酒，一年春尽送春诗。
+++杜牧
++++题村舍
三树稚桑春未到，扶床乳女午啼饥。
潜销暗铄归何处，万指侯家自不知。
+++杜牧
++++代人寄远六言二首
河桥酒旆风软，候馆梅花雪娇。
宛陵楼上瞪目，我郎何处情饶。
绣领任垂蓬髻，丁香闲结春梢。
剩肯新年归否，江南绿草迢迢。
+++杜牧
++++闺情
娟娟却月眉，新鬓学鸦飞。
暗砌匀檀粉，晴窗画夹衣。
袖红垂寂寞，眉黛敛衣稀。
还向长陵去，今宵归不归。
+++杜牧
++++旧游
闲吟芍药诗，惆望久嚬眉。
盼眄回眸远，纤衫整髻迟。
重寻春昼梦，笑把浅花枝。
小市长陵住，非郎谁得知。
+++杜牧
++++寄远
只影随惊雁，单栖锁画笼。
向春罗袖薄，谁念舞台风。
+++杜牧
++++帘
徒云逢剪削，岂谓见偏装。
凤节轻雕日，鸾花薄饰香。
问屏何屈曲，怜帐解周防。
下渍金阶露，斜分碧瓦霜。
沈沈伴春梦，寂寂侍华堂。
谁见昭阳殿，真珠十二行。
+++杜牧
++++寄题甘露寺北轩
曾向蓬莱宫里行，北轩阑槛最留情。
孤高堪弄桓伊笛，缥缈宜闻子晋笙。
天接海门秋水色，烟笼隋苑暮钟声。
他年会著荷衣去，不向山僧说姓名。
+++杜牧
++++题青云馆
虬蟠千仞剧羊肠，天府由来百二强。
四皓有芝轻汉祖，张仪无地与怀王。
云连帐影萝阴合，枕绕泉声客梦凉。
深处会容高尚者，水苗三顷百株桑。
+++杜牧
++++正初奉酬歙州刺史邢群
翠岩千尺倚溪斜，曾得严光作钓家。
越嶂远分丁字水，腊梅迟见二年花。
明时刀尺君须用，幽处田园我有涯。
一壑风烟阳羡里，解龟休去路非赊。
+++杜牧
++++江上偶见绝句
楚江寒食橘花时，野渡临风驻彩旗。
草色连云人去住，水纹如縠燕差池。
+++杜牧
++++题木兰庙
弯弓征战作男儿，梦里曾经与画眉。
几度思归还把酒，拂云堆上祝明妃。
+++杜牧
++++入商山
早入商山百里云，蓝溪桥下水声分。
流水旧声人旧耳，此回呜咽不堪闻。
+++杜牧
++++偶题
甘罗昔作秦丞相，子政曾为汉辇郎。
千载更逢王侍读，当时还道有文章。
+++杜牧
++++送卢秀才一绝
春濑与烟远，送君孤棹开。
潺湲如不改，愁更钓鱼来。
+++杜牧
++++醉题
金镊洗霜鬓，银觥敌露桃。
醉头扶不起，三丈日还高。
+++杜牧
++++题商山四皓庙一绝
吕氏强梁嗣子柔，我于天性岂恩雠。
南军不袒左边袖，四老安刘是灭刘。
+++杜牧
++++送隐者一绝
无媒径路草萧萧，自古云林远市朝。
公道世间唯白发，贵人头上不曾饶。
+++杜牧
++++题张处士山庄一绝
好鸟疑敲磬，风蝉认轧筝。
修篁与嘉树，偏倚半岩生。
+++杜牧
++++有怀重送斛斯判官
苍苍烟月满川亭，我有劳歌一为听。
将取离魂随白骑，三台星里拜文星。
+++杜牧
++++赠别二首
娉娉褭褭十三馀，豆蔻梢头二月初。
春风十里扬州路，卷上珠帘总不如。
多情却似总无情，唯觉尊前笑不成。
蜡烛有心还惜别，替人垂泪到天明。
+++杜牧
++++寄远
前山极远碧云合，清夜一声白雪微。
欲寄相思千里月，溪边残照雨霏霏。
+++杜牧
++++少年行
官为骏马监，职帅羽林儿。
两绶藏不见，落花何处期。
猎敲白玉镫，怒袖紫金锤。
田窦长留醉，苏辛曲让岐。
豪持出塞节，笑别远山眉。
捷报云台贺，公卿拜寿卮。
+++杜牧
++++盆池
凿破苍苔地，偷他一片天。
白云生镜里，明月落阶前。
+++杜牧
++++有寄
云阔烟深树，江澄水浴秋。
美人何处在，明月万山头。

++中卷五百二十四
  
+++杜牧
++++斑竹筒簟
血染斑斑成锦纹，昔年遗恨至今存。
分明知是湘妃泣，何忍将身卧泪痕。
+++杜牧
++++和严恽秀才落花
共惜流年留不得，且环流水醉流杯。
无情红艳年年盛，不恨凋零却恨开。
+++杜牧
++++倡楼戏赠
细柳桥边深半春，缬衣帘里动香尘。
无端有寄闲消息，背插金钗笑向人。
+++杜牧
++++初上船留寄
烟水本好尚，亲交何惨凄。
况为珠履客，即泊锦帆堤。
沙雁同船去，田鸦绕岸啼。
此时还有味，必卧日从西。
+++杜牧
++++秋岸
河岸微退落，柳影微凋疏。
船上听呼稚，堤南趁漉鱼。
数帆旗去疾，一艇箭回初。
曾入相思梦，因凭附远书。
+++杜牧
++++过大梁闻河亭方宴赠孙子端
梁园纵玩归应少，赋雪搜才去必频。
板落岂缘无罚酒，不教客右更添人。
+++杜牧
++++题吴兴消暑楼十二韵
晴日登攀好，危楼物象饶。
一溪通四境，万岫饶层霄。
鸟翼舒华屋，鱼鳞棹短桡。
浪花机乍织，云叶匠新雕。
台榭罗嘉卉，城池敞丽谯。
蟾蜍来作鉴，螮蝀引成桥。
燕任随秋叶，人空集早潮。
楚鸿行尽直，沙鹭立偏翘。
暮角凄游旅，清歌惨泬寥。
景牵游目困，愁托酒肠销。
远吹流松韵，残阳渡柳桥。
时陪庾公赏，还悟脱烦嚣。
+++杜牧
++++奉送中丞姊夫俦自大理卿出镇江西叙事书怀因成十二韵
惟帝忧南纪，搜贤与大藩。
梅仙调步骤，庾亮拂櫜鞬。
一室何劳扫，三章自不冤。
精明如定国，孤峻似陈蕃。
灞岸秋犹嫩，蓝桥水始喧。
红旓挂石壁，黑槊断云根。
滕阁丹霄倚，章江碧玉奔。
一声仙妓唱，千里暮江痕。
私好初童稚，官荣见子孙。
流年休挂念，万事至无言。
玉辇君频过，冯唐将未论。
庸书酬万债，竹坞问樊村。
+++杜牧
++++中丞业深韬略，志在功名，再奉长句一篇兼有谘劝
樯似邓林江拍天，越香巴锦万千千。
滕王阁上柘枝鼓，徐孺亭西铁轴船。
八部元侯非不贵，万人师长岂无权。
要君严重疏欢乐，犹有河湟可下鞭。
+++杜牧
++++和裴杰秀才新樱桃
新果真琼液，人应宴紫兰。
圆疑窃龙颔，色已夺鸡冠。
远火微微辨，繁星历历看。
茂先知味好，曼倩恨偷难。
忍用烹酥酪，从将玩玉盘。
流年如可驻，何必九华丹。
+++杜牧
++++春思
岂君心的的，嗟我泪涓涓。
绵羽啼来久，锦鳞书未传。
兽垆凝冷焰，罗幕蔽晴烟。
自是求佳梦，何须讶昼眠。
+++杜牧
++++代人作
楼高春日早，屏束麝烟堆。
盼眄凝魂别，依稀梦雨来。
绿鬟羞妥麽，红颊思天偎。
斗草怜香蕙，簪花间雪梅。
戍辽虽咽切，游蜀亦迟回。
锦字梭悬壁，琴心月满台。
笑筵凝贝启，眠箔晓珠开。
腊破征车动，袍襟对泪裁。
+++杜牧
++++偶题二首
劳劳千里身，襟袂满行尘。
深夜悬双泪，短亭思远人。
苍江程未息，黑水梦何频。
明月轻桡去，唯应钓赤鳞。
有恨秋来极，无端别后知。
夜阑终耿耿，明发竟迟迟。
信已凭鸿去，归唯与燕期。
只因明月见，千里两相思。
+++杜牧
++++冬至日遇京使发寄舍弟
远信初凭双鲤去，他乡正遇一阳生。
尊前岂解愁家国，辇下唯能忆弟兄。
旅馆夜忧姜被冷，暮江寒觉晏裘轻。
竹门风过还惆怅，疑是松窗雪打声。
+++杜牧
++++洛下送张曼容赴上党召
歌阕樽残恨却偏，凭君不用设离筵。
未趋雉尾随元老，且蓦羊肠过少年。
七叶汉貂真密近，一枝诜桂亦徒然。
羽书正急征兵地，须遣头风处处痊。
+++杜牧
++++宣州留赠
红铅湿尽半罗裙，洞府人间手欲分。
满面风流虽似玉，四年夫婿恰如云。
当春离恨杯长满，倚柱关情日渐曛。
为报眼波须稳当，五陵游宕莫知闻。
+++杜牧
++++寄题宣州开元寺
松寺曾同一鹤栖，夜深台殿月高低。
何人为倚东楼柱，正是千山雪涨溪。
+++杜牧
++++赠张祜
诗韵一逢君，平生称所闻。
粉毫唯画月，琼尺只裁云。
黥阵人人慑，秋星历历分。
数篇留别我，羞杀李将军。
+++杜牧
++++残春独来南亭因寄张祜
暖云如粉草如茵，独步长堤不见人。
一岭桃花红锦黦，半溪山水碧罗新。
高枝百舌犹欺鸟，带叶梨花独送春。
仲蔚欲知何处在，苦吟林下拂诗尘。
+++杜牧
++++宣州开元寺南楼
小楼才受一床横，终日看山酒满倾。
可惜和风夜来雨，醉中虚度打窗声。
+++杜牧
++++寄远人
终日求人卜，回回道好音。
那时离别后，入梦到如今。
+++杜牧
++++别沈处士
旧事参差梦，新程逦迤秋。
故人如见忆，时到寺东楼。
+++杜牧
++++留赠
舞靴应任闲人看，笑脸还须待我开。
不用镜前空有泪，蔷薇花谢即归来。
+++杜牧
++++奉和仆射相公春泽稍愆圣君轸虑嘉雪忽降…成四韵
飘来鸡树凤池边，渐压琼枝冻碧涟。
银阙双高银汉里，玉山横列玉墀前。
昭阳殿下风回急，承露盘中月彩圆。
上相抽毫歌帝德，一篇风雅美丰年。
+++杜牧
++++寄李播评事
子列光殊价，明时忍自高。
宁无好舟楫，不泛恶风涛。
大翼终难戢，奇锋且自韬。
春来烟渚上，几净雪霜毫。
+++杜牧
++++送牛相出镇襄州
盛时常注意，南雍暂分茅。
紫殿辞明主，岩廊别旧交。
危幢侵碧雾，寒旆猎红旓。
德业悬秦镜，威声隐楚郊。
拜尘先洒泪，成厦昔容巢。
遥仰沈碑会，鸳鸯玉佩敲。
+++杜牧
++++送薛邽二首
可怜走马骑驴汉，岂有风光肯占伊。
只有三张最惆怅，下山回马尚迟迟。
小捷风流已俊才，便将红粉作金台。
明年未去池阳郡，更乞春时却重来。
+++杜牧
++++见穆三十宅中庭海榴花谢
矜红掩素似多才，不待樱桃不逐梅。
春到未曾逢宴赏，雨馀争解免低徊。
巧穷南国千般艳，趁得春风二月开。
堪恨王孙浪游去，落英狼藉始归来。
+++杜牧
++++留诲曹师等诗
万物有丑好，各一姿状分。
唯人即不尔，学与不学论。
学非探其花，要自拨其根。
孝友与诚实，而不忘尔言。
根本既深实，柯叶自滋繁。
念尔无忽此，期以庆吾门。
+++杜牧
++++洛阳
文争武战就神功，时似开元天宝中。
已建玄戈收相土，应回翠帽过离宫。
侯门草满宜寒兔，洛浦沙深下塞鸿。
疑有女娥西望处，上阳烟树正秋风。
+++杜牧
++++寄唐州李玭尚书
累代功勋照世光，奚胡闻道死心降。
书功笔秃三千管，领节门排十六双。
先揖耿弇声寂寂，今看黄霸事摐摐。
时人欲识胸襟否，彭蠡秋连万里江。
+++杜牧
++++南陵道中
南陵水面漫悠悠，风紧云轻欲变秋。
正是客心孤回处，谁家红袖凭江楼。
+++杜牧
++++登九峰楼
晴江滟滟含浅沙，高低绕郭滞秋花。
牛歌鱼笛山月上，鹭渚鹙梁溪日斜。
为郡异乡徒泥酒，杜陵芳草岂无家。
白头搔杀倚柱遍，归棹何时闻轧鸦。
+++杜牧
++++别家
初岁娇儿未识爷，别爷不拜手吒叉。
拊头一别三千里，何日迎门却到家。
+++杜牧
++++归家（一作赵嘏诗）
稚子牵衣问，归来何太迟。
共谁争岁月，赢得鬓边丝。
+++杜牧
++++雨
连云接塞添迢递，洒幕侵灯送寂寥。
一夜不眠孤客耳，主人窗外有芭蕉。
+++杜牧
++++送人
鸳鸯帐里暖芙蓉，低泣关山几万重。
明镜半边钗一股，此生何处不相逢。
+++杜牧
++++遣怀
道泰时还泰，时来命不来。
何当离城市，高卧博山隈。
+++杜牧
++++醉赠薛道封
饮酒论文四百刻，水分云隔二三年。
男儿事业知公有，卖与明君直几钱。
+++杜牧
++++歙州卢中丞见惠名酝
谁怜贱子启穷途，太守封来酒一壶。
攻破是非浑似梦，削平身世有如无。
醺醺若借嵇康懒，兀兀仍添宁武愚。
犹念悲秋更分赐，夹溪红蓼映风蒲。
+++杜牧
++++咏袜
钿尺裁量减四分，纤纤玉笋裹轻云。
五陵年少欺他醉，笑把花前出画裙。
+++杜牧
++++宫祠二首
蝉翼轻绡傅体红，玉肤如醉向春风。
深宫锁闭犹疑惑，更取丹沙试辟宫。
监宫引出暂开门，随例须朝不是恩。
银钥却收金锁合，月明花落又黄昏。
+++杜牧
++++月
三十六宫秋夜深，昭阳歌断信沈沈。
唯应独伴陈皇后，照见长门望幸心。
+++杜牧
++++忍死留别献盐铁裴相公二十叔
贤相辅明主，苍生寿域开。
青春辞白日，幽壤作黄埃。
岂是无多士，偏蒙不弃才。
孤坟三尺土，谁可为培栽。
+++杜牧
++++悲吴王城
二月春风江上来，水精波动碎楼台。
吴王宫殿柳含翠，苏小宅房花正开。
解舞细腰何处往，能歌姹女逐谁回。
千秋万古无消息，国作荒原人作灰。
+++杜牧
++++闺情代作
梧桐叶落雁初归，迢递无因寄远衣。
月照石泉金点冷，凤酣箫管玉声微。
佳人刀杵秋风外，荡子从征梦寐希。
遥望戍楼天欲晓，满城冬鼓白云飞。
+++杜牧
++++寄沈褒秀才
晴河万里色如刀，处处浮云卧碧桃。
仙桂茂时金镜晓，洛波飞处玉容高。
雄如宝剑冲牛斗，丽似鸳鸯养羽毛。
他日忆君何处望，九天香满碧萧骚。
+++杜牧
++++入关
东西南北数衢通，曾取江西径过东。
今日更寻南去路，未秋应有北归鸿。
+++杜牧
++++及第后寄长安故人
东都放榜未花开，三十三人走马回。
秦地少年多酿酒，已将春色入关来。
+++杜牧
++++偶作
才子风流咏晓霞，倚楼吟住日初斜。
惊杀东邻绣床女，错将黄晕压檀花。
+++杜牧
++++赠终南兰若僧
北阙南山是故乡，两枝仙桂一时芳。
休公都不知名姓，始觉禅门气味长。
+++杜牧
++++遣怀
落魄江南载酒行，楚腰肠断掌中轻。
十年一觉扬州梦，赢得青楼薄幸名。
+++杜牧
++++秋感
金风万里思何尽，玉树一窗秋影寒。
独掩柴门明月下，泪流香袂倚阑干。
+++杜牧
++++赠渔父
芦花深泽静垂纶，月夕烟朝几十春。
自说孤舟寒水畔，不曾逢著独醒人。
+++杜牧
++++叹花
自恨寻芳到已迟，往年曾见未开时。
如今风摆花狼藉，绿叶成阴子满枝。
+++杜牧
++++题刘秀才新竹
数茎幽玉色，晓夕翠烟分。
声破寒窗梦，根穿绿藓纹。
渐笼当槛日，欲碍入帘云。
不是山阴客，何人爱此君。
+++杜牧
++++山行
远上寒山石径斜，白云生处有人家。
停车坐爱枫林晚，霜叶红于二月花。
+++杜牧
++++书怀
满眼青山未得过，镜中无那鬓丝何。
只言旋老转无事，欲到中年事更多。
+++杜牧
++++紫薇花
晓迎秋露一枝新，不占园中最上春。
桃李无言又何在，向风偏笑艳阳人。
+++杜牧
++++醉后呈崔大夫
谢傅秋凉阅管弦，徒教贱子侍华筵。
溪头正雨归不得，辜负东窗一觉眠。
+++杜牧
++++和宣州沈大夫登北楼书怀
兵符严重辞金马，星剑光芒射斗牛。
笔落青山飘古韵，帐开红旆照高秋。
香连日彩浮绡幕，溪逐歌声绕画楼。
可惜登临佳丽地，羽仪须去凤池游。
+++杜牧
++++夜雨
九月三十日，雨声如别秋。
无端满阶叶，共白几人头。
点滴侵寒梦，萧骚著淡愁。
渔歌听不唱，蓑湿棹回舟。
+++杜牧
++++方响
数条秋水挂琅玕，玉手丁当怕夜寒。
曲尽连敲三四下，恐惊珠泪落金盘。
+++杜牧
++++将出关宿层峰驿，却寄李谏议
孤驿在重阻，云根掩柴扉。
数声暮禽切，万壑秋意归。
心驰碧泉涧，目断青琐闱。
明日武关外，梦魂劳远飞。
+++杜牧
++++使回枉唐州崔司马书，兼寄四韵因和
清晨候吏把书来，十载离忧得暂开。
痴叔去时还读易，仲容多兴索衔杯。
心计日殷勤望，马首随云早晚回。
莫为霜台愁岁暮，潜龙须待一声雷。
+++杜牧
++++郡斋秋夜即事，寄斛斯处士许秀才
有客谁人肯夜过，独怜风景奈愁何。
边鸿怨处迷霜久，庭树空来见月多。
故国杳无千里信，采弦时伴一声歌。
驰心只待城乌晓，几对虚檐望白河。
+++杜牧
++++早春题真上人院（生天宝初）
清羸已近百年身，古寺风烟又一春。
寰海自成戎马地，唯师曾是太平人。
+++杜牧
++++对花微疾不饮，呈坐中诸公
花前虽病亦提壶，数调持觞兴有无。
尽日临风羡人醉，雪香空伴白髭须。
+++杜牧
++++酬王秀才桃花园见寄
桃满西园淑景催，几多红艳浅深开。
此花不逐溪流出，晋客无因入洞来。
+++杜牧
++++走笔送杜十三归京
烟鸿上汉声声远，逸骥寻云步步高。
应笑内兄年六十，郡城闲坐养霜毛。
+++杜牧
++++送王十至褒中因寄尚书
阙下经年别，人间两地情。
坛场新汉将，烟月古隋城。
雁去梁山远，云高楚岫明。
君家荷藕好，缄恨寄遥程。
+++杜牧
++++后池泛舟送王十
相送西郊暮景和，青苍竹外绕寒波。
为君蘸甲十分饮，应见离心一倍多。
+++杜牧
++++重送王十
执袂还应立马看，向来离思始知难。
雁飞不见行尘灭，景下山遥极目寒。
+++杜牧
++++洛阳秋夕
泠泠寒水带霜风，更在天桥夜景中。
清禁漏闲烟树寂，月轮移在上阳宫。
+++杜牧
++++赠猎骑
已落双雕血尚新，鸣鞭走马又翻身。
凭君莫射南来雁，恐有家书寄远人。
+++杜牧
++++怀吴中冯秀才
长洲苑外草萧萧，却算游程岁月遥。
唯有别时今不忘，暮烟秋雨过枫桥。
+++杜牧
++++寄东塔僧
初月微明漏白烟，碧松梢外挂青天。
西风静起传深夜，应送愁吟入夜禅。
+++杜牧
++++秋夕
红烛秋光冷画屏，轻罗小扇扑流萤。
天阶夜色凉如水，坐看牵牛织女星。
+++杜牧
++++瑶瑟
玉仙瑶瑟夜珊珊，月过楼西桂烛残。
风景人间不如此，动摇湘水彻明寒。
+++杜牧
++++送故人归山
三清洞里无端别，又拂尘衣欲卧云。
看著挂冠迷处所，北山萝月在移文。
+++杜牧
++++闻角
晓楼烟槛出云霄，景下林塘已寂寥。
城角为秋悲更远，护霜云破海天遥。
+++杜牧
++++押兵甲发谷口寄诸公
晓涧青青桂色孤，楚人随玉上天衢。
水辞谷口山寒少，今日风头校暖无。
+++杜牧
++++和令狐侍御赏蕙草
寻常诗思巧如春，又喜幽亭蕙草新。
本是馨香比君子，绕栏今更为何人。
+++杜牧
++++偶题
道在人间或可传，小还轻变已多年。
今来海上升高望，不到蓬莱不是仙。
+++杜牧
++++三川驿伏览座主舍人留题
旧迹依然已十秋，雪山当面照银钩。
怀恩泪尽霜天晓，一片馀霞映驿楼。
+++杜牧
++++陕州醉赠裴四同年
凄风洛下同羁思，迟日棠阴得醉歌。
自笑与君三岁别，头衔依旧鬓丝多。
+++杜牧
++++破镜
佳人失手镜初分，何日团圆再会君。
今朝万里秋风起，山北山南一片云。
+++杜牧
++++长安雪后
秦陵汉苑参差雪，北阙南山次第春。
车马满城原上去，岂知惆怅有闲人。
+++杜牧
++++华清宫
零叶翻红万树霜，玉莲开蕊暖泉香。
行云不下朝元阁，一曲淋铃泪数行。
+++杜牧
++++冬日题智门寺北楼
满怀多少是恩酬，未见功名已白头。
不为寻山试筋力，岂能寒上背云楼。
+++杜牧
++++别王十后遣京使累路附书
重关晓度宿云寒，羸马缘知步步难。
此信的应中路见，乱山何处拆书看。
+++杜牧
++++许秀才至辱李蕲州绝句，问断酒之情因寄
有客南来话所思，故人遥枉醉中诗。
暂因微疾须防酒，不是欢情减旧时。
+++杜牧
++++送张判官归兼谒鄂州大夫
处士闻名早，游秦献疏回。
腹中书万卷，身外酒千杯。
江雨春波阔，园林客梦催。
今君拜旌戟，凛凛近霜台。
+++杜牧
++++宿长庆寺
南行步步远浮尘，更近青山昨夜邻。
高铎数声秋撼玉，霁河千里晓横银。
红蕖影落前池净，绿稻香来野径频。
终日官闲无一事，不妨长醉是游人。
+++杜牧
++++望少华三首
身随白日看将老，心与青云自有期。
今对晴峰无十里，世缘多累暗生悲。
文字波中去不还，物情初与是非闲。
时名竟是无端事，羞对灵山道爱山。
眼看云鹤不相随，何况尘中事作为。
好伴羽人深洞去，月前秋听玉参差。
+++杜牧
++++登澧州驿楼寄京兆韦尹（尹曾典此郡）
一话涔阳旧使君，郡人回首望青云。
政声长与江声在，自到津楼日夜闻。
+++杜牧
++++长安晴望
翠屏山对凤城开，碧落摇光霁后来。
回识六龙巡幸处，飞烟闲绕望春台。
+++杜牧
++++岁旦朝回口号
星河犹在整朝衣，远望天门再拜归。
笑向春风初五十，敢言知命且知非。
+++杜牧
++++骕骦骏
瑶池罢游宴，良乐委尘沙。
遭遇不遭遇，盐车与鼓车。
+++杜牧
++++龙丘途中二首（一作李商隐诗）
汉苑残花别，吴江盛夏来。
唯看万树合，不见一枝开。
水色饶湘浦，滩声怯建溪。
泪流回月上，可得更猿啼。
+++杜牧
++++宫人冢
尽是离宫院中女，苑墙城外冢累累。
少年入内教歌舞，不识君王到老时。
+++杜牧
++++寄浙西李判官
燕台上客意何如，四五年来渐渐疏。
直道莫抛男子业，遭时还与故人书。
青云满眼应骄我，白发浑头少恨渠。
唯念贤哉崔大让，可怜无事不歌鱼。
+++杜牧
++++寄杜子二首
不识长杨事北胡，且教红袖醉来扶。
狂风烈焰虽千尺，豁得平生俊气无。
武牢关吏应相笑，个里年年往复来。
若问使君何处去，为言相忆首长回。
+++杜牧
++++卢秀才将出王屋，高步名场，江南相逢赠别
王屋山人有古文，欲攀青桂弄氛氲。
将携健笔干明主，莫向仙坛问白云。
驰逐宁教争处让，是非偏忌众人分。
交游话我凭君道，除却鲈鱼更不闻。
+++杜牧
++++送刘三复郎中赴阙
横溪辞寂寞，金马去追游。
好是鸳鸯侣，正逢霄汉秋。
玉珂声琐琐，锦帐梦悠悠。
微笑知今是，因风谢钓舟。
+++杜牧
++++羊栏浦夜陪宴会
戈槛营中夜未央，雨沾云惹侍襄王。
球来香袖依稀暖，酒凸觥心泛滟光。
红弦高紧声声急，珠唱铺圆袅袅长。
自比诸生最无取，不知何处亦升堂。
+++杜牧
++++送杜顗赴润州幕
少年才俊赴知音，丞相门栏不觉深。
直道事人男子业，异乡加饭弟兄心。
还须整理韦弦佩，莫独矜夸玳瑁簪。
若去上元怀古去，谢安坟下与沉吟。
+++杜牧
++++有感
宛溪垂柳最长枝，曾被春风尽日吹。
不堪攀折犹堪看，陌上少年来自迟。
+++杜牧
++++书怀寄卢州（一作泸州守）
谢山南畔州，风物最宜秋。
太守悬金印，佳人敞画楼。
凝缸暗醉夕，残月上汀州。
可惜当年鬓，朱门不得游。
+++杜牧
++++贺崔大夫崔正字
内举无惭古所难，燕台遥想拂尘冠。
登龙有路水不峻，一雁背飞天正寒。
别夜酒馀红烛短，映山帆满碧霞残。
谢公楼下潺湲响，离恨诗情添几般。
+++杜牧
++++江南送左师
江南为客正悲秋，更送吾师古渡头。
惆怅不同尘土别，水云踪迹去悠悠。
+++杜牧
++++寝夜
蛩唱如波咽，更深似水寒。
露华惊弊褐，灯影挂尘冠。
故国初离梦，前溪更下滩。
纷纷毫发事，多少宦游难。
+++杜牧
++++十九兄郡楼有宴，病不赴
十二层楼敞画檐，连去歌尽草纤纤。
空堂病怯阶前月，燕子嗔垂一竹帘。
+++杜牧
++++愁
聚散竟无形，回肠自结成。
今留不得，离别又潜生。
降虏将军思，穷秋远客情。
何人更憔悴，落第泣秦京。
+++杜牧
++++隋苑（一作李商隐诗，题云定子）
红霞一抹广陵春，定子当筵睡脸新。
却笑吃亏隋炀帝，破家亡国为谁人。
+++杜牧
++++芭蕉
芭蕉为雨移，故向窗前种。
怜渠点滴声，留得归乡梦。
梦远莫归乡，觉来一翻动。
+++杜牧
++++汴人舟行答张祜
千万长河共使船，听君诗句倍怆然。
春风野岸名花发，一道帆樯画柳烟。
+++杜牧
++++牧陪昭应卢郎中在江西宣州佐今吏部沈公幕罢府…投寄
燕雁下扬州，凉风柳陌愁。
可怜千里梦，还是一年秋。
宛水环朱槛，章江敞碧流。
谬陪吾益友，只事我贤侯。
印组萦光马，锋铓看解牛。
井闾安乐易，冠盖惬依投。
政简稀开阁，功成每运筹。
送春经野坞，迟日上高楼。
玉裂歌声断，霞飘舞带收。
泥情斜拂印，别脸小低头。
日晚花枝烂，釭凝粉彩稠。
未曾孤酩酊，剩肯只淹留。
重德俄征宠，诸生苦宦游。
分途之绝国，洒泪拜行輈。
聚散真漂梗，光阴极转邮。
铭心徒历历，屈指尽悠悠。
君作烹鲜用，谁膺仄席求。
卷怀能愤悱，卒岁且优游。
去矣时难遇，沽哉价莫酬。
满枝为鼓吹，衷甲避戈矛。
隋帝宫荒草，秦王土一丘。
相逢好大笑，除此总云浮。

++中卷五百二十五
  
+++杜牧
++++寓言
暖风迟日柳初含，顾影看身又自惭。
何事明朝独惆怅，杏花时节在江南。
+++杜牧
++++猿
月白烟青水暗流，孤猿衔恨叫中秋。
三声欲断疑肠断，饶是少年今白头。
+++杜牧
++++怀归
尘埃终日满窗前，水态云容思浩然。
争得便归湘浦去，却持竿上钓鱼船。
+++杜牧
++++边上晚秋
黑山南面更无州，马放平沙夜不收。
风送孤城临晚角，一声声入客心愁。
+++杜牧
++++伤友人悼吹箫妓
玉箫声断没流年，满目春愁陇树烟。
艳质已随云雨散，凤楼空锁月明天。
+++杜牧
++++访许颜
门近寒溪窗近山，枕山流水日潺潺。
长嫌世上浮云客，老向尘中不解颜。
+++杜牧
++++春日古道傍作
万古荣华旦暮齐，楼台春尽草萋萋。
君看陌上何人墓，旋化红尘送马蹄。
+++杜牧
++++青冢
青冢前头陇水流，燕支山上暮云秋。
蛾眉一坠穷泉路，夜夜孤魂月下愁。
+++杜牧
++++大梦上人自庐峰回
行脚寻常到寺稀，一枝藜杖一禅衣。
开门满院空秋色，新向庐峰过夏归。
+++杜牧
++++洛中二首
柳动晴风拂路尘，年年宫阙锁浓春。
一从翠辇无巡幸，老却蛾眉几许人。
风吹柳带摇晴绿，蝶绕花枝恋暖香。
多把芳菲泛春酒，直教愁色对愁肠。
+++杜牧
++++边上闻笳三首
何处吹笳薄暮天，塞垣高鸟没狼烟。
游人一听头堪白，苏武争禁十九年。
海路无尘边草新，荣枯不见绿杨春。
白沙日暮愁云起，独感离乡万里人。
胡雏吹笛上高台，寒雁惊飞去不回。
尽日春风吹不散，只应分付客愁来。
+++杜牧
++++春日寄许浑先辈
蓟北雁初去，湘南春又归。
水流沧海急，人到白头稀。
塞路尽何处，我愁当落晖。
终须接鸳鹭，霄汉共高飞。
+++杜牧
++++经阖闾城
遗踪委衰草，行客思悠悠。
昔日人何处，终年水自流。
孤烟村戍远，乱雨海门秋。
吟罢独归去，烟云尽惨愁。
+++杜牧
++++并州道中
行役我方倦，苦吟谁复闻。
戍楼春带雪，边角暮吹云。
极目无人迹，回头送雁群。
如何遣公子，高卧醉醺醺。
+++杜牧
++++别怀
相别徒成泣，经过总是空。
劳生惯离别，夜梦苦西东。
去路三湘浪，归程一片风。
他年寄消息，书在鲤鱼中。
+++杜牧
++++渔父
白发沧浪上，全忘是与非。
秋潭垂钓去，夜月叩船归。
烟影侵芦岸，潮痕在竹扉。
终年狎鸥鸟，来去且无机。
+++杜牧
++++秋梦
寒空动高吹，月色满清砧。
残梦夜魂断，美人边思深。
孤鸿秋出塞，一叶暗辞林。
又寄征衣去，迢迢天外心。
+++杜牧
++++早秋客舍
风吹一片叶，万物已惊秋。
独夜他乡泪，年年为客愁。
别离何处尽，摇落几时休。
不及磻溪叟，身闲长自由。
+++杜牧
++++逢故人
故交相见稀，相见倍依依。
尘路事不尽，云岩闲好归。
投人销壮志，徇俗变真机。
又落他乡泪，风前一满衣。
+++杜牧
++++秋晚江上遣怀
孤舟天际外，去路望中赊。
贫病远行客，梦魂多在家。
蝉吟秋色树，鸦噪夕阳沙。
不拟彻双鬓，他方掷岁华。
+++杜牧
++++长安夜月
寒光垂静夜，皓彩满重城。
万国尽分照，谁家无此明。
古槐疏影薄，仙桂动秋声。
独有长门里，蛾眉对晓晴。
+++杜牧
++++云
东西那有碍，出处岂虚心。
晓入洞庭阔，暮归巫峡深。
渡江随鸟影，拥树隔猿吟。
莫隐高唐去，枯苗待作霖。
+++杜牧
++++春怀
年光何太急，倏忽又青春。
明月谁为主，江山暗换人。
莺花潜运老，荣乐渐成尘。
遥忆朱门柳，别离应更频。
+++杜牧
++++逢故人
年年不相见，相见却成悲。
教我泪如霰，嗟君发似丝。
正伤携手处，况值落花时。
莫惜今宵醉，人间忽忽期。
+++杜牧
++++闲题
男儿所在即为家，百镒黄金一朵花。
借问春风何处好，绿杨深巷马头斜。
+++杜牧
++++金谷园
繁华事散逐香尘，流水无情草自春。
日暮东风怨啼鸟，落花犹似堕楼人。
+++杜牧
++++重登科
星汉离宫月出轮，满街含笑绮罗春。
花前每被青蛾问，何事重来只一人。
+++杜牧
++++游边
黄沙连海路无尘，边草长枯不见春。
日暮拂云堆下过，马前逢著射雕人。
+++杜牧
++++将赴池州道中作
青阳云水去年寻，黄绢歌诗出翰林。
投辖暂停留酒客，绛帷斜系满松阴。
妖人笑我不相问，道者应知归路心。
南去南来尽乡国，月明秋水只沈沈。
+++杜牧
++++隋宫春
龙舟东下事成空，蔓草萋萋满故宫。
亡国亡家为颜色，露桃犹自恨春风。
+++杜牧
++++蛮中醉（一作张籍诗）
瘴塞蛮江入洞流，人家多在竹棚头。
青山海上无城郭，唯见松牌出象州。
+++杜牧
++++寓题
把酒直须判酩酊，逢花莫惜暂淹留。
假如三万六千日，半是悲哀半是愁。
+++杜牧
++++送赵十二赴举
省事却因多事力，无心翻似有心来。
秋风郡阁残花在，别后何人更一杯。
+++杜牧
++++偶呈郑先辈
不语亭亭俨薄妆，画裙双凤郁金香。
西京才子旁看取，何似乔家那窈娘。
+++杜牧
++++子规（又见《李白集》，题作宣城见杜鹃花）
蜀地曾闻子规鸟，宣城又见杜鹃花。
一叫一回肠一断，三春三月忆三巴。
+++杜牧
++++江楼
独酌芳春酒，登楼已半醺。
谁惊一行雁，冲断过江云。
+++杜牧
++++旅宿
旅馆无良伴，凝情自悄然。
寒灯思旧事，断雁警愁眠。
远梦归侵晓，家书到隔年。
湘江好烟月，门系钓鱼船。
+++杜牧
++++杜鹃
杜宇竟何冤，年年叫蜀门。
至今衔积恨，终古吊残魂。
芳草迷肠结，红花染血痕。
山川尽春色，呜咽复谁论。
+++杜牧
++++闻蝉
火云初似灭，晓角欲微清。
故国行千里，新蝉忽数声。
时行仍仿佛，度日更分明。
不敢频倾耳，唯忧白发生。
+++杜牧
++++送友人
十载名兼利，人皆与命争。
青春留不住，白发自然生。
夜雨滴乡思，秋风从别情。
都门五十里，驰马逐鸡声。
+++杜牧
++++旅情
窗虚枕簟凉，寝倦忆潇湘。
山色几时老，人心终日忙。
松风半夜雨，帘月满堂霜。
匹马好归去，江头橘正香。
+++杜牧
++++晓望
独起望山色，水鸡鸣蓼洲。
房星随月晓，楚木向云秋。
曲渚疑江尽，平沙似浪浮。
秦原在何处，泽国碧悠悠。
+++杜牧
++++贻友人
自是东西客，逢人又送人。
不应相见老，只是别离频。
度日还知暮，平生未识春。
傥无迁谷分，归去养天真。
+++杜牧
++++书事
自笑走红尘，流年旧复新。
东风半夜雨，南国万家春。
失计抛鱼艇，何门化涸鳞。
是谁添岁月，老却暗投人。
+++杜牧
++++别鹤
分飞共所从，六翮势催风。
声断碧云外，影孤明月中。
青田归路远，丹桂旧巢空。
矫翼知何处，天涯不可穷。
+++杜牧
++++晚泊
帆湿去悠悠，停桡宿渡头。
乱烟迷野岸，独鸟出中流。
篷雨延乡梦，江风阻暮秋。
傥无身外事，甘老向扁舟。
+++杜牧
++++山寺
峭壁引行径，截溪开石门。
泉飞溅虚槛，云起涨河轩。
隔水看来路，疏篱见定猿。
未闲难久住，归去复何言。
+++杜牧
++++早行
垂鞭信马行，数里未鸡鸣。
林下带残梦，叶飞时忽惊。
霜凝孤鹤迥，月晓远山横。
僮仆休辞险，时平路复平。
+++杜牧
++++秋日偶题
荷花兼柳叶，彼此不胜秋。
玉露滴初泣，金风吹更愁。
绿眉甘弃坠，红脸恨飘流。
叹息是游子，少年还白头。
+++杜牧
++++忆归
新城非故里，终日想柴扃。
兴罢花还落，愁来酒欲醒。
何人初发白，几处乱山青。
远忆湘江上，渔歌对月听。
+++杜牧
++++偶见（黄州作）
朔风高紧掠河楼，白鼻騧郎白罽裘。
有个当垆明似月，马鞭斜揖笑回头。
+++杜牧
++++醉倒
日晴空乐下仙云，俱在凉亭送使君。
莫辞一盏即相请，还是三年更不闻。
+++杜牧
++++酬许十三秀才兼依来韵
多为裁诗步竹轩，有时凝思过朝昏。
篇成敢道怀金璞，吟苦唯应似岭猿。
迷兴每惭花月夕，寄愁长在别离魂。
凭君把卷侵寒烛，丽句时传画戟门。
+++杜牧
++++后池泛舟送王十秀才
城日晚悠悠，弦歌在碧流。
夕风飘度曲，烟屿隐行舟。
问拍拟新令，怜香占彩球。
当筵虽一醉，宁复缓离愁。
+++杜牧
++++书情
谁家洛浦神，十四五来人。
媚发轻垂额，香衫软著身。
摘莲红袖湿，窥渌翠蛾频。
飞鹊徒来往，平阳公主亲。
+++杜牧
++++兵部尚书席上作
华堂今日绮筵开，谁唤分司御史来。
偶发狂言惊满坐，三重粉面一时回。
+++杜牧
++++骕骦坂
荆州一万里，不如蒯易度。
仰首望飞鸣，伊人何异趣。

++中卷五百二十六
  
+++杜牧
++++冬日五湖馆水亭怀别
芦荻花多触处飞，独凭虚槛雨微微。
寒林叶落鸟巢出，古渡风高渔艇稀。
云抱四山终日在，草荒三径几时归。
江城向晚西流急，无限乡心闻捣衣。
+++杜牧
++++不寝
到晓不成梦，思量堪白头。
多无百年命，长有万般愁。
世路应难尽，营生卒未休。
莫言名与利，名利是身仇。
+++杜牧
++++泊松江（一作许浑诗，题作夜泊松江渡寄友人）
清露白云明月天，与君齐棹木兰船。
南湖风雨一相失，夜泊横塘心渺然。
+++杜牧
++++题水西寺
三日去还住，一生焉再游。
含情碧溪水，重上粲公楼。
+++杜牧
++++赠别宣州崔群相公
衰散相逢洛水边，却思同在紫薇天。
尽将舟楫板桥去，早晚归来更济川。
+++杜牧
++++闻开江相国宋（一作宋相公申锡）下世二首
权门阴进夺移才，驿骑如星堕峡来。
晁氏有恩忠作祸，贾生无罪直为灾。
贞魂误向崇山没，冤气疑从湘水回。
毕竟成功何处是，五湖云月一帆开。
月落清湘棹不喧，玉杯瑶瑟奠蘋蘩。
谁令力制乘轩鹤，自取机沉在槛猿。
位极乾坤三事贵，谤兴华夏一夫冤。
宵衣旰食明天子，日伏青蒲不为言。
+++杜牧
++++出关
朝缨初解佐江濆，麋鹿心知自有群。
汉囿猎稀慵献赋，楚山耕早任移文。
卧归渔浦月连海，行望凤城花隔云。
关吏不须迎马笑，去时无意学终军。
+++杜牧
++++暝投云智寺渡溪不得，却取沿江路往
双岩泻一川，回马断桥前。
庙阴风地，寒钟暮雨天。
沙虚留虎迹，水滑带龙涎。
却下临江路，潮深无渡船。
+++杜牧
++++宣城赠萧兵曹（一作许浑诗）
桂楫谪湘渚，三年波上春。
舟寒句溪雪，衣故洛城尘。
客道耻摇尾，皇恩宽犯鳞。
花时去国远，月夕上楼频。
赊酒不辞病，佣书非为贫。
行吟值渔父，坐隐对樵人。
紫陌罢双辙，碧潭穷一纶。
高秋更南去，烟水是通津。
+++杜牧
++++过鲍溶宅有感
寥落故人宅，重来身已亡。
苔残墨沼，深竹旧书堂。
秋色池馆静，雨声云木凉。
无因展交道，日暮倍心伤。
+++杜牧
++++寄兄弟（又见《许浑集》，题作寄小弟）
江城红叶尽，旅思倍凄凉。
孤梦家山远，独眠秋夜长。
道存空倚命，身贱未归乡。
南望仍垂泪，天边雁一行。
+++杜牧
++++秋日
有计自安业，秋风罢远吟。
买山惟种竹，对客更弹琴。
烟起药厨晚，杵声松院深。
闲眠得真性，惆怅旧时心。
+++杜牧
++++卜居招书侣
忆昨未知道，临川每羡鱼。
世途行处见，人事病来疏。
微雨秋栽竹，孤灯夜读书。
怜君亦同志，晚岁傍山居。
+++杜牧
++++西山草堂
何处人事少，西峰旧草堂。
晒书秋日晚，洗药石泉香。
后岭有微雨，北窗生晓凉。
徒劳问归路，峰叠绕家乡。
+++杜牧
++++贻隐者
回报隐居山，莫忧山兴阑。
求人颜色尽，知道性情宽。
信谱弹琴误，缘崖劚药难。
东皋亦自给，殊愧远相安。
+++杜牧
++++石池
通竹引泉脉，泓澄深石盆。
惊鱼翻藻叶，浴鸟上松根。
残月留山影，高风耗水痕。
谁家洗秋药，来往自开门。
+++杜牧
++++送苏协律从事振武
琴尊诗思劳，更欲学龙韬。
王粲暂投笔，吕虔初佩刀。
夜吟关月苦，秋望塞云高。
去去从军乐，雕飞岱马豪。
+++杜牧
++++怀政禅师院
山斋路几层，败衲学真乘。
寒暑移双树，光阴尽一灯。
风飘高竹雪，泉涨小池冰。
莫讶频来此，修身欲到僧。
+++杜牧
++++送荔浦蒋明府赴任
路长春欲尽，歌怨酒多酣。
白社莲塘北，青袍桂水南。
驿行盘鸟道，船宿避龙潭。
真得诗人趣，烟霞处处谙。
+++杜牧
++++秋夕有怀
念远坐西阁，华池涵月凉。
书回秋欲尽，酒醒夜初长。
露白莲衣浅，风清蕙带香。
前年此佳景，兰棹醉横塘。
+++杜牧
++++秋霁寄远
初霁独登赏，西楼多远风。
横烟秋水上，疏雨夕阳中。
高树下山鸟，平芜飞草虫。
唯应待明月，千里与君同。
+++杜牧
++++经古行宫（一作经华清宫）
台阁参差倚太阳，年年花发满山香。
重门勘锁青春晚，深殿垂帘白日长。
草色芊绵侵御路，泉声呜咽绕宫墙。
先皇一去无回驾，红粉云环空断肠。
+++杜牧
++++宣州开元寺赠惟真上人
曾与径山为小师，千年僧行众人知。
夜深月色当禅处，斋后钟声到讲时。
经雨绿苔侵古画，过秋红叶落新诗。
劝君莫厌江城客，虽在风尘别有期。
+++杜牧
++++秋晚怀茅山石涵村舍
十亩山田近石涵，村居风俗旧曾谙。
帘前白艾惊春燕，篱上青桑待晚蚕。
云暖采茶来岭北，月明沽酒过溪南。
陵阳秋尽多归思，红树萧萧覆碧潭。
+++杜牧
++++留题李侍御书斋
曾话平生志，书斋几见留。
道孤心易感，恩重力难酬。
独立千峰晚，频来一叶秋。
鸡鸣应有处，不学泪空流。
+++杜牧
++++行次白沙馆，先寄上河南王侍郎
夜程何处宿，山叠树层层。
孤馆闲秋雨，空堂停曙灯。
歌惭渔浦客，诗学雁门僧。
此意无人识，明朝见李膺。
+++杜牧
++++贵游
朝回珮马草萋萋，年少恩深卫霍齐。
斧钺旧威龙塞北，池台新赐凤城西。
门通碧树开金锁，楼对青山倚玉梯。
南陌行人尽回首，笙歌一曲暮云低。
+++杜牧
++++越中
石城花暖鹧鸪飞，征客春帆秋不归。
犹自保郎心似石，绫梭夜夜织寒衣。
+++杜牧
++++闻范秀才自蜀游江湖
蜀道下湘渚，客帆应不迷。
江分三峡响，山并九华齐。
秋泊雁初宿，夜吟猿乍啼。
归时慎行李，莫到石城西。
+++杜牧
++++绿萝
绿萝萦数匝，本在草堂间。
秋色寄高树，昼阴笼近山。
移花疏处过，劚药困时攀。
日暮微风起，难寻旧径还。
+++杜牧
++++宿东横山濑
孤舟路渐赊，时见碧桃花。
溪雨滩声急，岩风树势斜。
猕猴悬弱柳，鸂鶒睡横楂。
谩向仙林宿，无人识阮家。
+++杜牧
++++贻迁客
无机还得罪，直道不伤情。
微雨昏山色，疏笼闭鹤声。
闲居多野客，高枕见江城。
门外长溪水，怜君又濯缨。
+++杜牧
++++陵阳送客
南楼送郢客，西郭望荆门。
凫鹄下寒渚，牛羊归远村。
兰舟倚行棹，桂酒掩馀樽。
重此一留宿，前汀烟月昏。
+++杜牧
++++寄桐江隐者（一作许浑诗）
潮去潮来洲渚春，山花如绣草如茵。
严陵台下桐江水，解钓鲈鱼能几人。
+++杜牧
++++长兴里夏日寄南邻避暑
侯家大道傍，蝉噪树苍苍。
开锁洞门远，卷帘官舍凉。
栏围红药盛，架引绿萝长。
永日一欹枕，故山云水乡。
+++杜牧
++++送太昱禅师（一作许浑诗）
禅床深竹里，心与径山期。
结社多高客，登坛尽小师。
早秋归寺远，新雨上滩迟。
别后江云碧，南斋一首诗。
+++杜牧
++++梁秀才以早春旅次大梁将归郊扉言怀兼别示…走笔依韵
玉塞功犹阻，金门事已陈。
世途皆扰扰，乡党尽循循。
客道难投足，家声易发身。
松篁标节晚，兰蕙吐词春。
处困羞摇尾，怀忠壮犯鳞。
宅临三楚水，衣带二京尘。
敛迹愁山鬼，遗形慕谷神。
采芝先避贵，栽橘早防贫。
弦泛桐材响，杯澄糯醁醇。
但寻陶令集，休献楚王珍。
林密闻风远，池平见月匀。
藤龛红婀娜，苔磴绿嶙峋。
雪树交梁苑，冰河涨孟津。
面邀文作友，心许德为邻。
旅馆将分被，婴儿共洒巾。
渭阳连汉曲，京口接漳滨。
通塞时应定，荣枯理会均。
儒流当自勉，妻族更谁亲。
照瞩三光政，生成四气仁。
磻溪有心者，垂白肯湮沦。
+++杜牧
++++川守大夫刘公早岁寓居敦行里肆有题壁十韵…辄献此诗
旅馆当年葺，公才此日论。
林繁轻竹祖，树暗惜桐孙。
炼药藏金鼎，疏泉陷石盆。
散科松有节，深薙草无根。
龙卧池犹在，莺迁谷尚存。
昔为扬子宅，今是李膺门。
积学萤尝聚，微词凤早吞。
百年明素志，三顾起新恩。
雪耀冰霜冷，尘飞水墨昏。
莫教垂露迹，岁晚杂苔痕。
+++杜牧
++++中秋日拜起居表晨渡天津桥即事十六韵献…兼呈工部刘公
碧树康庄内，清川巩洛间。
坛分中岳顶，城缭大河湾。
广殿含凉静，深宫积翠闲。
楼齐云漠漠，桥束水潺潺。
过雨柽枝润，迎霜柿叶殷。
紫鳞冲晚浪，白鸟背秋山。
月拜西归表，晨趋北向班，鸳鸿随半仗，貔虎护重关。
玉帐才容足，金樽暂解颜。
迹留伤堕屦，恩在乐衔环。
南省兰先握，东堂桂早攀。
龙门君夭矫，莺谷我绵蛮。
分薄嵇心懒，哀多庾鬓班。
惭公幹卧，频送子牟还。
自睹宸居壮，谁忧国步艰。
只应时与醉，因病纵疏顽。
+++杜牧
++++分司东都寓居履道叨承川尹刘侍郎大夫恩知上四十韵
命世须人瑞，匡君在岳灵。
气和薰北陆，襟旷纳东溟。
赋妙排鹦鹉，诗能继鶺鴒。
蒲亲香案色，兰动粉闱馨。
周孔传文教，萧曹授武经。
家僮谙禁掖，厩马识金铃。
性与奸邪背，心因启沃冥。
进贤光日月，诛恶助雷霆。
阊阖开时召，箫韶奏处听。
水精悬御幄，云母展宫屏。
捧诏巡汧陇，飞书护井陉。
先声威虎兕，馀力活蟭螟。
荣重秦军箭，功高汉将铭。
戈鋋回紫塞，干戚散彤庭。
顺美皇恩洽，扶颠国步宁。
禹谟推掌诰，汤网属司刑。
稚榻蓬莱掩，膺舟巩洛停。
马群先去害，民籍更添丁。
猾吏门长塞，豪家户不扃。
四知台上镜，三惑井中瓶。
雅韵凭开匣，雄铓待发硎。
火中胶绿树，泉下劚青萍。
五岳期双节，三台空一星。
凤池方注意，麟阁会图形。
寒暑逾流电，光阴甚建瓴。
散曹分已白，崇直眼由青。
赐第成官舍，佣居起客亭。
松筠侵巷陌，禾黍接郊坰。
宿雨回为沼。
春沙淀作汀。
鱼罾栖翡翠，蛛网挂蜻蜓。
迟晓河初转，伤秋露已零。
梦馀钟杳杳，吟罢烛荧荧。
字小书难写，杯迟酒易醒。
久贫惊早雁，多病放残萤。
雪劲孤根竹，风凋数荚蓂。
转喉空婀娜，垂手自娉婷。
胫细摧新履，腰羸减旧鞓。
海边慵逐臭，尘外怯吞腥。
隐豹窥重巘，潜虬避浊泾。
商歌如不顾，归棹越南𤃩。
+++杜牧
++++题白云楼（一作许浑诗，题作汉水伤稼）
西北楼开四望通，残霞成绮月悬弓。
江村夜涨浮天水，泽国秋生动地风。
高下绿苗千顷尽，新陈红粟万箱空。
才微分薄忧何益，却欲回心学塞翁。
+++杜牧
++++赠别
眼前迎送不曾休，相续轮蹄似水流。
门外若无南北路，人间应免别离愁。
苏秦六印归何日，潘岳双毛去值秋。
莫怪分襟衔泪语，十年耕钓忆沧洲。
+++杜牧
++++秋夜与友人宿
楚国同游过十霜，万重心事几堪伤。
蒹葭露白莲塘浅，砧杵夜清河汉凉。
云外山川归梦远，天涯岐路客愁长。
寒城欲晓闻吹笛，犹卧东轩月满床。
+++杜牧
++++将赴京留赠僧院
九衢尘土递追攀，马迹轩车日暮间。
玄发尽惊为客换，白头曾见几人闲。
空悲浮世云无定，多感流年水不还。
谢却从前受恩地，归来依止叩禅关。
+++杜牧
++++寄湘中友人
莫恋醉乡迷酒杯，流年长怕少年催。
西陵水阔鱼难到，南回路遥书未回。
匹马计程愁日尽，一蝉何事引秋来。
相如已定题桥志，江上无由梦钓台。
+++杜牧
++++江上逢友人
故国归人酒一杯，暂停兰棹共裴回。
村连三峡暮云起，潮送九江寒雨来。
已作相如投赋计，还凭殷浩寄书回。
到时若见东篱菊，为问经霜几度开。
+++杜牧
++++金谷怀古
凄凉遗迹洛川东，浮世荣枯万古同。
桃李香消金谷在，绮罗魂断玉楼空。
往年人事伤心外，今日风光属梦中。
徒想夜泉流客恨，夜泉流恨恨无穷。
+++杜牧
++++寄卢先辈
一从分首剑江滨，南国相思寄梦频。
书去又逢商岭雪，信回应过洞庭春。
关河日日悲长路，霄汉年年望后尘。
愿指丹梯曾到处，莫教犹作独迷人。
+++杜牧
++++南楼夜
玉管金樽夜不休，如悲昼短惜年流。
歌声袅袅彻清夜，月色娟娟当翠楼。
枕上暗惊垂钓梦，灯前偏起别家愁。
思量今日英雄事，身到簪裾已白头。
+++杜牧
++++行经庐山东林寺
离魂断续楚江壖，叶坠初红十月天。
紫陌事多难暂息，青山长在好闲眠。
方趋上国期干禄，未得空堂学坐禅。
他岁若教如范蠡，也应须入五湖烟。
+++杜牧
++++途中逢故人，话西山读书早曾游览
西岩曾到读书堂，穿竹行莎十里强。
湖上梦馀波滟滟，岭头愁断路茫茫。
经过事寄烟霞远，名利尘随日月长。
莫道少年头不白，君看潘岳几茎霜。
+++杜牧
++++将赴京题陵阳王氏水居
帘卷平芜接远天，暂宽行役到樽前。
是非境里有闲日，荣辱尘中无了年。
山簇暮云千野雨，江分秋水九条烟。
马蹄不道贪西去，争向一声高树蝉。
+++杜牧
++++送别
溪边杨柳色参差，攀折年年赠别离。
一片风帆望已极，三湘烟水返何时。
多缘去棹将愁远，犹倚危亭欲下迟。
莫殢酒杯闲过日，碧云深处是佳期。
+++杜牧
++++寄远
两叶愁眉愁不开，独含惆怅上层台。
碧云空断雁行处，红叶已凋人未来。
塞外音书无信息，道傍车马起尘埃。
功名待寄凌烟阁，力尽辽城不肯回。
+++杜牧
++++新柳
无力摇风晓色新，细腰争妒看来频。
绿阴未覆长堤水，金穗先迎上苑春。
几处伤心怀远路，一枝和雨送行尘。
东门门外多离别，愁杀朝朝暮暮人。
+++杜牧
++++旅怀作
促促因吟昼短诗，朝惊秾色暮空枝。
无情春色不长久，有限年光多盛衰。
往事只应随梦里，劳生何处是闲时。
眼前扰扰日一日，暗送白头人不知。
+++杜牧
++++雁
万里衔芦别故乡，云飞雨宿向潇湘。
数声孤枕堪垂泪，几处高楼欲断肠。
度日翩翩斜避影，临风一一直成行，年年辛苦来衡岳，羽翼摧残陇塞霜。
+++杜牧
++++惜春
花开又花落，时节暗中迁。
无计延春日，何能驻少年。
小丛初散蝶，高柳即闻蝉。
繁艳归何处，满山啼杜鹃。
+++杜牧
++++鸳鸯
两两戏沙汀，长疑画不成。
锦机争织样，歌曲爱呼名。
好育顾栖息，堪怜泛浅清。
凫鸥皆尔类，惟羡独含情。
+++杜牧
++++闻雁
带霜南去雁，夜好宿汀沙。
惊起向何处，高飞极海涯。
入云声渐远，离岳路由赊。
归梦当时断，参差欲到家。
+++杜牧
++++江楼晚望
湖山翠欲结蒙笼，汗漫谁游夕照中。
初语燕雏知社日，习飞鹰隼识秋风。
波摇珠树千寻拔，山凿金陵万仞空。
不欲登楼更怀古，斜阳江上正飞鸿。

++中卷五百二十七
  
+++杜牧
++++九日（以下补遗）
金英繁乱拂阑香，明府辞官酒满缸。
还有玉楼轻薄女，笑他寒燕一双双。
+++杜牧
++++寄牛相公
汉水横冲蜀浪分，危楼点的拂孤云。
六年仁政讴歌去，柳绕春堤处处闻。
+++杜牧
++++为人题赠二首
我乏青云称，君无买笑金。
虚传南国貌，争奈五陵心。
桂席尘瑶珮，琼炉烬水沉。
凝魂空荐梦，低耳悔听琴。
月落珠帘卷，春寒锦幕深。
谁家楼上笛，何处月明砧。
兰径飞蝴蝶，筠笼语翠襟。
和簪抛凤髻，将泪入鸳衾。
的的新添恨，迢迢绝好音。
文园终病渴，休咏白头吟。
绿树莺莺语，平江燕燕飞。
枕前闻雁去，楼上送春归。
半月縆双脸，凝腰素一围。
西墙苔漠漠，南浦梦依依。
有恨簪花懒，无聊斗草稀。
雕笼长惨淡，兰畹谩芳菲。
镜敛青蛾黛，灯挑皓腕肌。
避人匀迸泪，拖袖倚残晖。
有貌虽桃李，单栖足是非。
云輧载驭去，寒夜看裁衣。
+++杜牧
++++怀紫阁山
学他趋世少深机，紫阁青霄半掩扉。
山路远怀王子晋，诗家长忆谢玄晖。
百年不肯疏荣辱，双鬓终应老是非。
人道青山归去好，青山曾有几人归。
+++杜牧
++++题孙逸人山居
长悬青紫与芳枝，尘刹无应免别离。
马上多于在家日，樽前堪忆少年时。
关河客梦还乡远，雨雪山程出店迟。
却羡高人终此老，轩车过尽不知谁。
+++杜牧
++++中途寄友人
道傍高木尽依依，落叶惊风处处飞。
未到乡关闻早雁，独于客路授寒衣。
烟霞旧想长相阻，书剑投人久不归。
何日一名随事了，与君同采碧溪薇。
+++杜牧
++++怅诗
自是寻春去校迟，不须惆怅怨芳时。
狂风落尽深红色，绿叶成阴子满枝。
+++杜牧
++++吴宫词二首
越兵驱绮罗，越女唱吴歌。
宫烬花声少，台荒麋迹多。
茱萸垂晓露，菡萏落秋波。
无遣君王醉，满城嚬翠蛾。
香径绕吴宫，千帆落照中。
鹤鸣山苦雨，鱼跃水多风。
城带晚莎绿，池边秋蓼红。
当年国门外，谁信伍员忠。
+++杜牧
++++金陵
始发碧江口，旷然谐远心。
风清舟在鉴，日落水浮金。
瓜步逢潮信，台城过雁音。
故乡何处是，云外即乔林。
+++杜牧
++++即事
小院无人雨长苔，满庭修竹间疏槐。
春愁兀兀成幽梦，又被流莺唤醒来。
+++杜牧
++++七夕
云阶月地一相过，未抵经年别恨多。
最恨明朝洗车雨，不教回脚渡天河。
+++杜牧
++++蔷薇花
朵朵精神叶叶柔，雨晴香拂醉人头。
石家锦幛依然在，闲倚狂风夜不收。
+++杜牧
++++句
幽人听达曙，聊罢苏床琴。（《海录碎事》）
鱼多知海熟，药少觉山贫。（以下《方舆胜览》）
土控吴兼越，州连歙与池。
山河地襟带，军镇国藩维。
绿水棹云月，洞庭归路长。
春桥垂酒幔，夜栅集茶樯。
箬影沉溪暖，蘋花绕郭香。（出守吴兴）
经冬野菜青青色，未腊山梅树树花。（《优古堂诗话》）
半破前峰月。

++中卷五百二十八
  
+++许浑
++++陪王尚书泛舟莲池
莲塘移画舸，泛泛日华清。
水暖鱼频跃，烟秋雁早鸣。
舞疑回雪态，歌转遏云声。
客散山公醉，风高月满城。
+++许浑
++++赠裴处士
为儒白发生，乡里早闻名。
暖酒雪初下，读书山欲明。
字形翻鸟迹，诗调合猿声。
门外沧浪水，知君欲濯缨。
+++许浑
++++对雪
飞舞北风凉，玉人歌玉堂。
帘帷增曙色，珠翠发寒光。
柳重絮微湿，梅繁花未香。
兹辰贺丰岁，箫鼓宴梁王。
+++许浑
++++王居士
筇杖倚柴关，都城卖卜还。
雨中耕白水，云外劚青山。
有药身长健，无机性自闲。
即应生羽翼，华表在人间。
+++许浑
++++早秋三首
遥夜泛清瑟，西风生翠萝。
残萤委玉露，早雁拂银河。
高树晓还密，远山晴更多。
淮南一叶下，自觉老烟波。
一叶下前墀，淮南人已悲。
蹉跎青汉望，迢递白云期。
老信相如渴，贫忧曼倩饥。
生公与园吏，何处是吾师。
蓟北雁犹远，淮南人已悲。
残桃间堕井，新菊亦侵篱。
书剑岂相误，琴尊聊自持。
西斋风雨夜，更有咏贫诗。
+++许浑
++++洛东兰若夜归（一作自溪东兰若夜归）
一衲老禅床，吾生半异乡。
管弦愁里老，书剑梦中忙。
鸟急山初暝，蝉稀树正凉。
又归何处去，尘路月苍苍。
+++许浑
++++送段觉归杜曲闲居
书剑南归去，山扉别几年。
苔侵岩下路，果落洞中泉。
红叶高斋雨，青萝曲槛烟。
宁知远游客，羸马太行前。
+++许浑
++++寄天乡寺仲仪上人富春孙处士
诗僧与钓翁，千里两情通。
云带雁门雪，水连渔浦风。
心期荣辱外，名挂是非中。
岁晚亦归去，田园清洛东。
+++许浑
++++寄契盈上人
何处是西林，疏钟复远砧。
雁来秋水阔，鸦尽夕阳沉。
婚嫁乖前志，功名异夙心。
汤师不可问，江上碧云深。
+++许浑
++++晨起二首（后首一题作山斋秋晚）
桂树绿层层，风微烟露凝。
檐楹衔落月，帏幌映残灯。
蕲簟曙香冷，越瓶秋水澄。
心闲即无事，何异住山僧。
残月皓烟露，掩门深竹斋。
水虫鸣曲槛，山鸟下空阶。
清镜晓看发，素琴秋寄怀。
因知北窗客，日与世情乖。
+++许浑
++++晓发鄞江北渡寄崔韩二先辈（一作晓发鄞江寄崔寿韩）
南北信多岐，生涯半别离。
地穷山尽处，江泛水寒时。
露晓蒹葭重，霜晴橘柚垂。
无劳促回楫，千里有心期。
+++许浑
++++盈上人
月沉霜已凝，无梦竟寒灯。
寄世何殊客，修身未到僧。
二毛梳上雪，双泪枕前冰。
借问曹溪路，山多路几层。
+++许浑
++++广陵道中
城势已坡陀，城边东逝波。
绿桑非苑树，青草是宫莎。
山暝牛羊少，水寒凫雁多。
因高一回首，还咏黍离歌。
+++许浑
++++宿开元寺楼（一作宿开元寺西楼闻歌感赋）
谁家歌袅袅，孤枕在西楼。
竹色寒清簟，松香染翠帱。
月移珠殿晓，风递玉筝秋。
日出应移棹，三湘万里愁。
+++许浑
++++洞灵观冬青
霜霰不凋色，两株交石坛。
未秋红实浅，经夏绿阴寒。
露重蝉鸣急，风多鸟宿难。
何如西禁柳，晴舞玉阑干。
+++许浑
++++送友人自荆襄归江东（友人新丧偶）
商洛转江濆，一杯聊送君。
剑愁龙失伴，琴怨鹤离群。
楚驿枕秋水，湘帆凌暮云。
猿声断肠夜，应向雨中闻。
+++许浑
++++送同年崔先辈
西风帆势轻，南浦遍离情。
菊艳含秋水，荷花递雨声。
扣舷滩鸟没，移棹草虫鸣。
更忆前年别，槐花满凤城。
+++许浑
++++山鸡
珍禽暂不扃，飞舞跃前庭。
翠网摧金距，雕笼减绣翎。
月圆疑望镜，花暖似依屏。
何必旧巢去，山山芳草青。
+++许浑
++++孤雁
昔年双颉颃，池上霭春晖。
霄汉力犹怯，稻粱心已违。
芦洲寒独宿，榆塞夜孤飞。
不及营巢燕，西风相伴归。
+++许浑
++++寓怀
南国浣纱伴，盈盈天下姝。
盘金明绣带，动珮响罗襦。
素手怨瑶瑟，清心悲玉壶。
春华坐销落，未忍泣蘼芜。
+++许浑
++++洛中游眺贻同志
康衢一望通，河洛正天中。
楼势排高凤，桥形架断虹。
远山晴带雪，寒水晚多风。
几日还携手，鸟鸣花满宫。
+++许浑
++++夏日戏题郭别驾东堂
微风起画鸾，金翠暗珊珊。
晚树垂朱实，春篁露粉竿。
散香蕲簟滑，沉水越瓶寒。
犹恐何郎热，冰生白玉盘。
+++许浑
++++长安旅夜
久客怨长夜，西风吹雁声。
云移河汉浅，月泛露华清。
掩瑟独凝思，缓歌空寄情。
门前有归路，迢递洛阳城。
+++许浑
++++鸂鶒
池寒柳复凋，独宿夜迢迢。
雨顶冠应冷，风毛剑欲飘。
故巢迷碧水，旧侣越丹霄。
不是无归处，心高多寂寥。
+++许浑
++++懿安皇太后挽歌词
陵前春不尽，陵下夜何穷。
未信金蚕老，先惊玉燕空。
挽移兰殿月，笳引柏城风。
自此随龙驭，桥山翠霭中。
+++许浑
++++示弟
自尔出门去，泪痕长满衣。
家贫为客早，路远得书稀。
文字何人赏，烟波几日归。
秋风正摇落，孤雁又南飞。
+++许浑
++++送杨处士叔初卜居曲江
雁门归去远，垂老脱袈裟。
萧寺休为客，曹溪便寄家。
绿琪千岁树，黄槿四时花。
别怨应无限，门前桂水斜。
+++许浑
++++发灵溪馆
山多水不穷，一叶似渔翁。
鸟浴寒潭雨，猿吟暮岭风。
杂英垂锦绣，众籁合丝桐。
应有曹溪路，千岩万壑中。
+++许浑
++++题杜居士（一作赠题杜隐居）
松偃石床平，何人识姓名。
溪冰寒棹响，岩雪夜窗明。
机尽心猿伏，神闲意马行。
应知此来客，身世两无情。
+++许浑
++++神女祠（一作圣女庙）
停车祀圣女，凉叶下阴风。
龙气石床湿，鸟声山庙空。
长眉留桂绿，丹脸寄莲红。
莫学阳台畔，朝云暮雨中。
+++许浑
++++送李定言南游
酒酣轻别恨，酒醒复离忧。
远水应移棹，高峰更上楼。
簟凉清露夜，琴响碧天秋。
重惜芳尊宴，满城无旧游。
+++许浑
++++早发中岩寺别契直上人
苍苍松桂阴，残月半西岑。
素壁寒灯暗，红炉夜火深。
厨开山鼠散，钟尽岭猿吟。
行役方如此，逢师懒话心。
+++许浑
++++行次潼关题驿后轩
飞阁极层台，终南此路回。
山形朝阙去，河势抱关来。
雁过秋风急，蝉鸣宿雾开。
平生无限意，驱马任尘埃。
+++许浑
++++晨至南亭呈裴明府
南斋梦钓竿，晨起月犹残。
露重萤依草，风高蝶委兰。
池光秋镜澈，山色晓屏寒。
更恋陶彭泽，无心议去官。
+++许浑
++++灞东题司马郊园（一作题张司马灞东郊园）
楚翁秦塞住，昔事李轻车。
白社贫思橘，青门老仰瓜。
读书三径草，沽酒一篱花。
更欲寻芝朮，商山便寄家。
+++许浑
++++游维山新兴寺，宿石屏村谢叟家
晚过石屏村，村长日渐曛。
僧归下岭见，人语隔溪闻。
谷响寒耕雪，山明夜烧云。
家家扣铜鼓，欲赛鲁将军。
+++许浑
++++送从兄归隐蓝溪二首
名高犹素衣，穷巷掩荆扉。
渐老故人少，久贫豪客稀。
塞云横剑望，山月抱琴归。
几日蓝溪醉，藤花拂钓矶。
京洛多高盖，怜兄剧断蓬。
身随一剑老，家入万山空。
夜忆萧关月，行悲易水风。
无人知此意，甘卧白云中。
+++许浑
++++村舍（一作送从兄归隐蓝溪第三首）
燕雁下秋塘，田家自此忙。
移蔬通远水，收果待繁霜。
野碓舂粳滑，山厨焙茗香。
客来还有酒，随事宿茅堂。
+++许浑
++++思归
叠嶂平芜外，依依识旧邦。
气高诗易怨，愁极酒难降。
树暗支公院，山寒谢守窗。
殷勤楼下水，几日到荆江。
+++许浑
++++晚泊七里滩
天晚日沈沈，归舟系柳阴。
江村平见寺，山郭远闻砧。
树密猿声响，波澄雁影深。
荣华暂时事，谁识子陵心。
+++许浑
++++寄题南山王隐居（一作王隐士居）
近逢商洛客，知尔住南塘。
草阁平春水，柴门掩夕阳。
随蜂收野蜜，寻麝采生香。
更忆前年醉，松花满石床。
+++许浑
++++晨装（洛中次甘水，一作甘泉）
带月饭行侣，西游关塞长。
晨鸡鸣远戍，宿雁起寒塘。
云卷四山雪，风凝千树霜。
谁家游侠子，沉醉卧兰堂。
+++许浑
++++题韦隐居西斋（一作题韦处士山居）
劚药去还归，家人半掩扉。
山风藤子落，溪雨豆花肥。
寺远僧来少，桥危客到稀。
不闻砧杵动，应解制荷衣。
+++许浑
++++送李溟秀才西行
万里不辞劳，寒装叠缊袍。
停车山店雨，挂席海门涛。
鹰势暮偏急，鹤声秋更高。
君北邙路，留剑泣黄蒿。

++中卷五百二十九
  
+++许浑
++++经马镇西宅（一作马镇西故第）
将军久已没，行客自兴哀。
功业山长在，繁华水不回。
乱藤侵废井，荒菊上丛台。
借问此中事，几家歌舞来。
+++许浑
++++重游郁林寺道玄上人院
藤杖叩松关，春溪劚药还。
雨晴巢燕急，波暖浴鸥闲。
倚槛花临水，回舟月照山。
忆归师莫笑，书剑在人间。
+++许浑
++++泛溪
疑与武陵通，青溪碧嶂中。
水寒深见石，松晚静闻风。
遁迹驱鸡吏，冥心失马翁。
才应毕婚嫁，还此息微躬。
+++许浑
++++送楼烦李别驾
琴清诗思劳，更欲学龙韬。
王粲暂停笔，吕虔初佩刀。
夜吟关月静，秋望塞云高。
去去从军乐，雕飞代马豪。
+++许浑
++++闻两河用兵因贻友人（茅山兼寄李丛时两河用兵）
故人日已远，身事与谁论。
性拙难趋世，心孤易感恩。
秋悲怜宋玉，夜舞笑刘琨。
徒有干时策，青山尚掩门。
+++许浑
++++献白尹（即乐天也）
醉舞任生涯，褐宽乌帽斜。
庾公先在郡，疏傅早还家。
林晚鸟争树，园春蜂护花。
高吟应更逸，嵩洛旧烟霞。
+++许浑
++++茅山赠梁尊师
云屋何年客，青山白日长。
种花春扫雪，看箓夜焚香。
上象壶中阔，平生梦里忙。
幸承仙籍后，乞取大还方。
+++许浑
++++闻薛先辈陪大夫看早梅因寄
涧梅寒正发，莫信笛中吹。
素艳雪凝树，清香风满枝。
折惊山鸟散，携任野蜂随。
今日从公醉，何人倒接䍦。
+++许浑
++++送前缑氏韦明府南游
酒阑横剑歌，日暮望关河。
道直去官早，家贫为客多。
山昏函谷雨，木落洞庭波。
莫尽远游兴，故园荒薜萝。
+++许浑
++++看雪
松亚竹珊珊，心知万井欢。
山明迷旧径，溪满涨新澜。
客醉瑶台曙，兵防玉塞寒。
红楼知有酒，谁肯学袁安。
+++许浑
++++赠僧（一作赵嘏诗）
心法本无住，流沙归复来。
锡随山鸟动，经附海船回。
洗足柳遮寺，坐禅花委苔。
唯将一童子，又欲上天台。
+++许浑
++++趋慈和寺移宴
高寺移清宴，渔舟系绿萝。
潮平秋水阔，云敛暮山多。
广槛停箫鼓，繁弦散绮罗。
西楼半床月，莫问夜如何。
+++许浑
++++留赠偃师主人
孤城漏未残，徒侣拂征鞍。
洛北去游远，淮南归梦阑。
晓灯回壁暗，晴雪卷帘寒。
强尽主人酒，出门行路难。
+++许浑
++++送南陵李少府（李公自淮楚之南昌）
高人亦未闲，来往楚云间。
剑在心应壮，书穷鬓已斑。
落帆秋水寺，驱马夕阳山。
明日南昌尉，空斋又掩关。
+++许浑
++++别韦处士
南北断蓬飞，别多相见稀。
更伤今日酒，未换昔年衣。
旧友几人在，故乡何处归。
秦原向西路，云晚雪霏霏。
+++许浑
++++九日登樟亭驿楼
鲈鲙与莼羹，西风片席轻。
潮回孤岛晚，云敛众山晴。
丹羽下高阁，黄花垂古城。
因秋倍多感，乡树接咸京。
+++许浑
++++再游越中，伤朱馀庆协律好直上人
昔年湖上客，留访雪山翁。
王氏船犹在，萧家寺已空。
月高花有露，烟合水无风。
处处多遗韵，何曾入剡中。
+++许浑
++++京口津亭送张崔二侍御（一作津亭送张崔侍御府散北归）
爱树满西津，津亭堕泪频。
素车应度洛，珠履更归秦。
水接三湘暮，山通五岭春。
伤离与怀旧，明日白头人。
+++许浑
++++江楼夜别
离别奈情何，江楼凝艳歌。
蕙兰秋露重，芦苇夜风多。
深怨寄清瑟，远愁生翠蛾。
酒酣相顾起，明月棹寒波。
+++许浑
++++送惟素上人归新安
山空叶复落，一径下新安。
风急渡溪晚，雪晴归寺寒。
寻云策藤杖，向日倚蒲团。
宁忆西游客，劳劳歌路难。
+++许浑
++++霅上宴别
山断水茫茫，洛人西路长。
笙歌留远棹，风雨寄华堂。
红壁耿秋烛，翠帘凝晓香。
谁堪从此去，云树满陵阳。
+++许浑
++++下第别友人杨至之
花落水潺潺，十年离旧山。
夜愁添白发，春泪减朱颜。
孤剑北游塞，远书东出关。
逢君话心曲，一醉灞陵间。
+++许浑
++++寻戴处士
车马长安道，谁知大隐心。
蛮僧留古镜，蜀客寄新琴。
晒药竹斋暖，捣茶松院深。
思君一相访，残雪似山阴。
+++许浑
++++放猿
殷勤解金锁，昨夜雨凄凄。
山浅忆巫峡，水寒思建溪。
远寻红树宿，深向白云啼。
好觅来时路，烟萝莫共迷。
+++许浑
++++将离郊园留示弟侄
身贱与心违，秋风生旅衣。
久贫辞国远，多病在家稀。
山暝客初散，树凉人未归。
西都万馀里，明旦别柴扉。
+++许浑
++++夜归丁卯桥村舍
月凉风静夜，归客泊岩前。
桥响犬遥吠，庭空人散眠。
紫蒲低水槛，红叶半江船。
自有还家计，南湖二顷田。
+++许浑
++++题青山馆（谢公馆）
昔人诗酒地，芳草思王孙。
白水半塘岸，青山横郭门。
悬岩碑已折，盘石井犹存。
无处继行乐，野花空一尊。
+++许浑
++++秋日众哲馆对竹（一作题渚塘馆竹）
萧萧凌雪霜，浓翠异三湘。
疏影月移壁，寒声风满堂。
卷帘秋更早，高枕夜偏长。
忽忆秦溪路，万竿今正凉。
+++许浑
++++春日题韦曲野老村舍二首
绕屋遍桑麻，村南第一家。
林繁树势直，溪转水纹斜。
竹院昼看笋，药栏春卖花。
故园归未得，到此是天涯。
北岭枕南塘，数家村落长。
莺啼幼妇懒，蚕出小姑忙。
烟草近沟湿，风花临路香。
自怜非楚客，春望亦心伤。
+++许浑
++++崇圣寺别杨至之
萧寺暂相逢，离忧满病容。
寒斋秋少燕，阴壁夜多蛩。
树暗水千里，山深云万重。
怀君在书信，莫过雁回峰。
+++许浑
++++途经李翰林墓
气逸何人识，才高举世疑。
祢生狂善赋，陶令醉能诗。
碧水鲈鱼思，青山鵩鸟悲。
至今孤冢在，荆棘楚江湄。
+++许浑
++++严陵钓台贻行侣
故人天下定，垂钓碧岩幽。
旧迹随台古，高名寄水流。
鸟喧群木晚，蝉急众山秋。
更待新安月，凭君暂驻舟。
+++许浑
++++南楼春望
南楼春一望，云水共昏昏。
野店归山路，危桥带郭村。
晴烟和草色，夜雨长溪痕。
下岸谁家住，残阳半掩门。
+++许浑
++++送无梦道人先归甘露寺
飘飘随晚浪，杯影入鸥群。
岸冻千船雪，岩阴一寺云。
夜灯江北见，寒磬水西闻。
鹤岭烟霞在，归期不羡君。
+++许浑
++++闲居孟夏即事（一作孟夏有怀）
绿树荫青苔，柴门临水开。
簟凉初熟麦，枕腻乍经梅。
鱼跃海风起，鼍鸣江雨来。
佳人竟何处，日夕上楼台。
+++许浑
++++题灞西骆隐士
磻溪连灞水，商岭接秦山。
青汉不回驾，白云长掩关。
雀喧知鹤静，凫戏识鸥闲。
却笑南昌尉，悠悠城市间。
+++许浑
++++溪亭二首
溪亭四面山，横柳半溪湾。
蝉响螳螂急，鱼深翡翠闲。
水寒留客醉，月上与僧还。
犹恋萧萧竹，西斋未掩关。
暖枕眠溪柳，僧斋昨夜期。
茶香秋梦后，松韵晚吟时。
共戏鱼翻藻，争栖鸟坠枝。
重阳应一醉，栽菊助东篱。
+++许浑
++++秋日赴阙题潼关驿楼（一作行次潼关，逢魏扶东归）
红叶晚萧萧，长亭酒一瓢。
残云归太华，疏雨过中条。
树色随山迥，河声入海遥。
帝乡明日到，犹自梦渔樵。
+++许浑
++++吴门送客早发
吴歌咽深思，楚客怨归程。
寺晓楼台迥，江秋管吹清。
早潮低水槛，残月下山城。
惆怅回舟日，湘南春草生。
+++许浑
++++送太昱禅师
禅床深竹里，心与径山期。
结社多高客，登坛尽小师。
早秋归寺远，新雨上滩迟。
别后江云碧，南斋一首诗。
+++许浑
++++旅怀
征车何轧轧，南北极天涯。
孤枕易为客，远书难到家。
乡连云外树，城闭月中花。
犹有扁舟思，前年别若耶。

++中卷五百三十
  
+++许浑
++++南亭与首公宴集（一作与群公宴南亭）
秋来水上亭，几处似岩扃。
戏鸟翻江叶，游龟带绿萍。
管弦心戚戚，罗绮鬓星星。
行乐非吾事，西斋尚有萤。
+++许浑
++++早发寿安次永寿渡
东西车马尘，巩洛与咸秦。
山月夜行客，水烟朝渡人。
树凉风皓皓，滩浅石磷磷。
会待功名就，扁舟寄此身。
+++许浑
++++泊松江渡（一作南游泊船江驿）
漠漠故宫地，月凉风露幽。
鸡鸣荒戍晓，雁过古城秋。
杨柳北归路，蒹葭南渡舟。
去乡今已远，更上望京楼。
+++许浑
++++送鱼思别处士归有怀（一作南亭送张祜）
宴罢众宾散，长歌携一卮。
溪亭相送远，山郭独归迟。
风槛夕云散，月轩寒露滋。
病来双鬓白，不是旧离时。
+++许浑
++++重经姑苏怀古二首（一作杜牧之诗）
越兵驱绮罗，越女唱吴歌。
宫尽燕声少，台荒麋迹多。
茱萸垂晓露，菡萏落秋波。
无复君王醉，满城颦翠蛾。
香径绕吴宫，千帆落照中。
鹳鸣山欲雨，鱼跃水多风。
城带晚莎绿，池连秋蓼红。
当年国门外，谁识伍员忠。
+++许浑
++++将赴京师，留题孙处士山居二首
草堂近西郭，遥对敬亭开。
枕腻海云起，簟凉山雨来。
高歌怀地肺，远赋忆天台。
应学相如志，终须驷马回。
西岩有高兴，路僻几人知。
松荫花开晚，山寒酒熟迟。
游从随野鹤，休息遇灵龟。
长见邻翁说，容华似旧时。
+++许浑
++++下第寓居崇圣寺感事
怀土泣京华，旧山归路赊。
静依禅客院，幽学野人家。
林晚鸟争树，园春蝶护花。
东门有闲地，谁种邵平瓜。
+++许浑
++++晓发天井关寄李师晦
山在水滔滔，流年欲二毛。
湘潭归梦远，燕赵客程劳。
露晓红兰重，云晴碧树高。
逢秋正多感，万里别同袍。
+++许浑
++++喜远书
端居换时节，离恨隔龙泷。
苔色上春阁，柳阴移晚窗。
寄怀因桂水，流泪极枫江。
此日南来使，金盘鱼一双。
+++许浑
++++怀江南同志
南国别经年，云晴波接天。
蒲深鸂鶒戏，花暖鹧鸪眠。
竹暗湘妃庙，枫阴楚客船。
唯应洞庭月，万里共婵娟。
+++许浑
++++洛中秋日
故国无归处，官闲忆远游。
吴僧秣陵寺，楚客洞庭舟。
久病先知雨，长贫早觉秋。
壮心能几许，伊水更东流。
+++许浑
++++将赴京师蒜山津送客还荆渚
尊前万里愁，楚塞与皇州。
云识潇湘雨，风知鄠杜秋。
潮平犹倚棹，月上更登楼。
他日沧浪水，渔歌对白头。
+++许浑
++++潼关兰若
来往几经过，前轩枕大河。
远帆春水阔，高寺夕阳多。
蝶影下红药，鸟声喧绿萝。
故山归未得，徒咏采芝歌。
+++许浑
++++玩残雪寄江南尹刘大夫
艳阳无处避，皎洁不成容。
素质添瑶水，清光散玉峰。
眠鸥犹恋草，栖鹤未离松。
闻在金銮望，群仙对九重。
+++许浑
++++陪越中使院诸公，镜波馆饯明台裴郑二使君
倾幕来华馆，淹留二使君。
舞移清夜月，歌断碧空云。
海郡楼台接，江船剑戟分。
明时自鶱翥，无复叹离群。
+++许浑
++++春泊弋阳
江行春欲半，孤枕弋阳堤。
云暗犹飘雪，潮寒未应溪。
饮猿闻棹散，飞鸟背船低。
此路成幽绝，家山巩洛西。
+++许浑
++++晨别翛然上人
吴僧诵经罢，败衲倚蒲团。
钟韵花犹敛，楼阴月向残。
晴山开殿响，秋水卷帘寒。
独恨孤舟去，千滩复万滩。
+++许浑
++++送客江行
萧萧芦荻花，郢客独辞家。
远棹依山响，危樯转浦斜。
不寒澄浅石，潮落涨虚沙。
莫与征徒望，乡园去渐赊。
+++许浑
++++将归涂口，宿郁林寺道玄上人院二首
西岩一磬长，僧起树苍苍。
开殿洒寒水，诵经焚晚香。
竹风云渐散，杉露月犹光。
无复重来此，归舟凌夕阳。
春寻采药翁，归路宿禅宫。
云起客眠处，月残僧定中。
藤花深洞水，槲叶满山风。
清境不能住，朝朝惭远公。
+++许浑
++++题宣州元处士幽居
潺湲绕门水，未省濯缨尘。
鸟散千岩曙，蜂来一径春。
杉松还待客，芝朮不求人。
宁学磻溪叟，逢时罢隐沦。
+++许浑
++++送李秀才
南楼送郢客，西郭见荆门。
凫鹄下寒渚，牛羊归远村。
兰舟倚行棹，桂酒掩馀尊。
重此一留宿，前村烟水昏。
+++许浑
++++题倪处士旧居
儒翁九十馀，旧向此山居。
生寄一壶酒，死留千卷书。
槛摧新竹少，池浅故莲疏。
但有子孙在，带经还荷锄。
+++许浑
++++赠梁将军
曾经黑山虏，一剑出重围。
年长穷书意，时清隐钓矶。
高斋云外住，瘦马月中归。
唯说乡心苦，春风雁北飞。
+++许浑
++++春望思旧游
适意极春日，南台披薜萝。
花光晴漾漾，山色昼峨峨。
湘水美人远，信陵豪客多。
唯凭一瓢酒，弹瑟纵高歌。
+++许浑
++++病中二首
三年婴酒渴，高卧似袁安。
秋色鬓应改，夜凉心已宽。
风衣藤簟滑，露井竹床寒。
卧忆郊扉月，恩深未挂冠。
私归人暂适，扶杖绕西林。
风急柳溪响，露寒莎径深。
一身仍白发，万虑只丹心。
此意无言处，高窗托素琴。
+++许浑
++++姑熟官舍寄汝洛友人
官静亦无能，平生少面朋。
务开唯印吏，公退只棋僧。
药鼎初寒火，书龛欲夜灯。
安知北溟水，终日送抟鹏。
+++许浑
++++恩德寺
楼台横复重，犹有半岩空。
萝洞浅深水，竹廊高下风。
晴山疏雨后，秋树断云中。
未尽平生意，孤帆又向东。
+++许浑
++++天竺寺题葛洪井
羽客炼丹井，井留人已无。
旧泉青石下，馀甃碧山隅。
云朗镜开匣，月寒冰在壶。
仍闻酿仙酒，此水过琼酴。
+++许浑
++++朗上人院晨坐
簟凉襟袖清，月没尚残星。
山果落秋院，水花开晓庭。
疏藤风袅袅，圆桂露冥冥。
正忆江南寺，岩斋闻诵经。
+++许浑
++++送客归湘楚
无辞一杯酒，昔日与君深。
秋色换归鬓，曙光生别心。
桂花山庙冷，枫树水楼阴。
此路千馀里，应劳楚客吟。
+++许浑
++++过故友旧居
往年公子宅，夜宴乐难忘。
高竹动疏翠，早莲飘暗香。
珠盘凝宝瑟，绮席递华觞。
今日皆何处，闭门春草长。
+++许浑
++++送客归峡中（一作将赴京师，津亭别萧处士）
津亭多别离，杨柳半无枝。
住接猿啼处，行逢雁过时。
江风飏帆急，山月下楼迟。
还就西斋宿，烟波劳梦思。
+++许浑
++++题冲沼上人院
劚石种松子，数根侵杳冥。
天寒犹讲律，雨暗尚寻经。
小殿灯千盏，深炉水一瓶。
碧云多别思，休到望溪亭。
+++许浑
++++和毕员外雪中见寄
仙署淹清景，雪华松桂阴。
夜凌瑶席宴，春寄玉京吟。
烛晃垂罗幕，香寒重绣衾。
相思不相访，烟月剡溪深。
+++许浑
++++春醉
酒醲花一树，何暇卓文君。
客坐长先饮，公闲半已曛。
水乡春足雨，山郭夜多云。
何以参禅理，荣枯尽不闻。
+++许浑
++++题岫上人院
病客与僧闲，频来不掩关。
高窗云外树，疏磬雨中山。
离索秋虫响，登临夕鸟还。
心知落帆处，明月浙河湾。
+++许浑
++++送客南归有怀
绿水暖青蘋，湘潭万里春。
瓦尊迎海客，铜鼓赛江神。
避雨松枫岸，看云杨柳津。
长安一杯酒，座上有归人。
+++许浑
++++李生弃官入道因寄
西岩一径通，知学采芝翁。
寒暑丹心外，光阴白发中。
水深鱼避钓，云迥鹤辞笼。
坐想还家日，人非井邑空。
+++许浑
++++长兴里夏日南邻避暑
侯门大道傍，蝉噪树苍苍。
开锁洞门远，下帘宾馆凉。
栏围红药盛，架引绿萝长。
永日一欹枕，故山云水乡。
+++许浑
++++送韩校书
恨与前欢隔，愁因此会同。
迹高芸阁吏，名散雪楼翁。
城闭三秋雨，帆飞一夜风。
酒醒鲈鲙美，应在竟陵东。
+++许浑
++++秋晚登城
城高不可下，永日一登临。
曲槛凉飙急，空楼返照深。
苇花迷夕棹，梧叶散秋砧。
谩作归田赋，蹉跎岁欲阴。
+++许浑
++++江西郑常侍赴镇之日有寄，因酬和
来暮亦何愁，金貂在鹢舟。
旆随寒浪动，帆带夕阳收。
布令滕王阁，裁诗郢客楼。
即应归凤沼，中外赞天休。
+++许浑
++++蒙河南刘大夫见示与吏部张公喜雪酬唱，辄敢攀和
风度龙山暗，云凝象阙阴。
瑞花琼树合，仙草玉苗深。
欲醉梁王酒，先调楚客琴。
即应携手去，将此助商霖。
+++许浑
++++下第送宋秀才游岐下、杨秀才还江东
年来不自得，一望几伤心。
风转蕙兰色，月移松桂阴。
马随边草远，帆落海云深。
明旦各分首，更听梁甫吟。
+++许浑
++++南亭偶题
城下水萦回，潮冲野艇来。
鸟惊山果落，龟泛绿萍开。
白首书千卷，朱颜酒一杯。
南轩自流涕，不是望燕台。
+++许浑
++++与裴三十秀才自越西归望亭阻冻登虎丘山寺精舍
春草越吴间，心期旦夕还。
酒乡逢客病，诗境遇僧闲。
倚棹冰生浦，登楼雪满山。
东风不可待，归鬓坐斑斑。

++中卷五百三十一
  
+++许浑
++++太和初靖恭里感事
清湘吊屈原，垂泪撷蘋蘩。
谤起乘轩鹤，机沉在槛猿。
乾坤三事贵，华夏一夫冤。
宁有唐虞世，心知不为言。
+++许浑
++++与侯春时同年南池夜话
芦苇暮修修，溪禽上钓舟。
露凉花敛夕，风静竹含秋。
素志应难契，清言岂易求。
相欢一瓢酒，明日醉西楼。
+++许浑
++++广陵送剡县薛明府赴任
车马楚城壕，清歌送浊醪。
露花羞别泪，烟草让归袍。
鸟浴春塘暖，猿吟暮岭高。
寻仙在仙骨，不用废牛刀。
+++许浑
++++游果昼二僧院
何必老林泉，冥心便是禅。
讲时开院去，斋后下帘眠。
镜朗灯分焰，香销印绝烟。
真乘不可到，云尽月明天。
+++许浑
++++题官舍
燕雁水乡飞，京华信自稀。
簟瓢贫守道，书剑病忘机。
叠鼓吏初散，繁钟鸟独归。
高梧与疏柳，风雨似郊扉。
+++许浑
++++酬报先上人登楼见寄（上人自峡下来）
丹叶下西楼，知君万里愁。
钟非黔峡寺，帆是敬亭舟。
山色和云暮，湖光共月秋。
天台多道侣，何惜更南游。
+++许浑
++++晓过郁林寺戏呈李明府
身闲白日长，何处不寻芳。
山崦登楼寺，谿湾泊晚樯。
洞花蜂聚蜜，岩柏麝留香。
若指求仙路，刘郎学阮郎。
+++许浑
++++泛舟寻郁林寺道玄上人遇雨而返因寄
禅扉倚石梯，云湿雨凄凄。
草色分松径，泉声咽稻畦。
棹移滩鸟没，钟断岭猿啼。
入夜花如雪，回舟忆剡溪。
+++许浑
++++郁林寺
台殿冠嵯峨，春来日日过。
水分诸院少，云近上方多。
众籁凝丝竹，繁英耀绮罗。
酒酣诗自逸，乘月棹寒波。
+++许浑
++++题崇圣寺（寺，故行宫也）
西林本行殿，池榭日坡阤。
雨过水初涨，云开山渐多。
晓街垂御柳，秋院闭宫莎。
借问龙归处，鼎湖空碧波。
+++许浑
++++赠高处士
宅前云水满，高兴一书生。
垂钓有深意，望山多远情。
夜棋留客宿，春酒劝僧倾。
未作干时计，何人问姓名。
+++许浑
++++送僧归金山寺
老归江上寺，不忘旧师恩。
驻锡逢山色，停杯见浪痕。
秋涛吞楚驿，晓月上荆门。
为访题诗处，莓苔几字存。
+++许浑
++++金谷桃花
花在舞楼空，年年依旧红。
泪光停晓露，愁态倚春风。
开处妾先死，落时君亦终。
东流两三片，应在夜泉中。
+++许浑
++++忆长洲
香径小船通，菱歌绕故宫。
鱼沉秋水静，鸟宿暮山空。
荷叶桥边雨，芦花海上风。
归心无处托，高枕画屏中。
+++许浑
++++寄殷尧藩（一作再寄殷尧藩秀才）
直道知难用，经年向水滨。
宅从栽竹贵，家为买书贫。
就学多新客，登朝尽故人。
蓬莱自有路，莫羡武陵春。
+++许浑
++++题邹处士隐居（一作题裴处士园林）
桑柘满江村，西斋接海门。
浪冲高岸响，潮入小池浑。
岩树阴棋局，山花落酒樽。
相逢亦留宿，还似识王孙。
+++许浑
++++送僧归敬亭山寺
十年剑中路，传尽本师经。
晓月下黔峡，秋风归敬亭。
开门新树绿，登阁旧山青。
遥想论禅处，松阴水一瓶。
+++许浑
++++新卜原上居寄袁校书
贫居乐游此，江海思迢迢。
雪夜书千卷，花时酒一瓢。
独愁秦树老，孤梦楚山遥。
有路应相念，风尘满黑貂。
+++许浑
++++天街晓望
明星低未央，莲阙迥苍苍。
叠鼓催残月，疏钟迎早霜。
关防浮瑞气，宫馆耀神光。
再拜为君寿，南山高且长。
+++许浑
++++江上喜洛中亲友继至
战马昔纷纷，风惊嵩少尘。
全家南渡远，旧友北来频。
罢酒松筠晚，赋诗杨柳春。
谁言今夜月，同是洛阳人。
+++许浑
++++下第归朱方寄刘三复
素衣京洛尘，归棹过南津。
故里迹犹在，旧交心更新。
月高萧寺夜，风暖庾楼春。
诗酒应无暇，朝朝问旅人。
+++许浑
++++送人归吴兴
绿水棹云月，洞庭归路长。
春桥悬酒幔，夜栅集茶樯。
箬叶沉溪暖，蘋花绕郭香。
应逢柳太守，为说过潇湘。
+++许浑
++++月夜期友人不至
坐待故人宿，月华清兴秋。
管弦谁处醉，池馆此时愁。
风过渚荷动，露含山桂幽。
孤吟不可曙，昨夜共登楼。
+++许浑
++++白马寺不出院僧
禅空心已寂，世路任多岐。
到院客长见，闭关人不知。
寺喧听讲绝，厨远送斋迟。
墙外洛阳道，东西无尽时。
+++许浑
++++寄袁校书（一作袁都校书）
扰扰换时节，旧山琪树阴。
犹乖清汉志，空负白云心。
广陌埃尘远，重门管吹深。
劳歌极西望，芸省有知音。
+++许浑
++++赠柳璟、冯陶二校书
霄汉两飞鸣，喧喧动禁城。
桂堂同日盛，芸阁间年荣。
香掩蕙兰气，韵高鸾鹤声。
应怜茂陵客，未有子虚名。
+++许浑
++++王秀才自越见寻不遇，题诗而回，因以酬寄
南斋知数宿，半为木兰开。
晴阁留诗遍，春帆载酒回。
烟深扬子宅，云断越王台。
自有孤舟兴，何妨更一来。
+++许浑
++++秋霁潼关驿亭
霁色明高巘，关河独望遥。
残云归太华，疏雨过中条。
鸟散绿萝静，蝉鸣红树凋。
何言此时节，去去任蓬飘。
+++许浑
++++送客归兰溪
花下送归客，路长应过秋。
暮随江鸟宿，寒共岭猿愁。
众水喧严濑，群峰抱沉楼。
因君几南望，曾向此中游。
+++许浑
++++贻终南山隐者
中岩多少隐，提榼抱琴游。
潭冷薜萝晚，山香松桂秋。
瓢闲高树挂，杯急曲池流。
独有迷津客，东西南北愁。
+++许浑
++++送李文明下第鄜州觐兄
征夫天一涯，醉赠别吾诗。
雁迥参差远，龙多次第迟。
宁歌还夜苦，宋赋更秋悲。
的的遥相待，清风白露时。
+++许浑
++++送段觉归东阳兼寄窦使君
山水引归路，陆郎从此谙。
秋茶垂露细，寒菊带霜甘。
台倚乌龙岭，楼侵白雁潭。
沈公如借问，心在浙河南。
+++许浑
++++韶州送窦司直北归
江曲山如画，贪程亦驻舟。
果随岩狖落，槎带水禽流。
客散他乡夜，人归故国秋。
樽前挂帆去，风雨下西楼。
+++许浑
++++伤冯秀才
旅葬不可问，茫茫西陇头。
水云青草湿，山月白杨愁。
琴信有时罢，剑伤无处留。
淮南旧烟月，孤棹更逢秋。
+++许浑
++++送郑寂上人南行
儒家有释子，年少学支公。
心出是非外，迹辞荣辱中。
锡寒秦岭月，杯急楚江风。
离怨故园里，小秋梨叶红。
+++许浑
++++赠王处士
归卧养天真，鹿裘乌角巾。
茂陵闲久病，彭泽醉长贫。
冠盖西园夜，笙歌北里春。
谁怜清渭曲，又老钓鱼人。
+++许浑
++++送友人归荆楚
调瑟劝离酒，苦谙荆楚门。
竹斑悲帝女，草绿怨王孙。
潮落九疑迥，雨连三峡昏。
同来不同去，迢递更伤魂。
+++许浑
++++重伤杨攀处士二首（攀自号绿云翁）
绿云多学术，黄发竟无成。
酒纵山中性，诗留海上名。
读书新树老，垂钓旧矶平。
今日悲前事，西风闻哭声。
从官任直道，几处脱长裾。
殁后儿犹小，葬来人渐疏。
新邻占池馆，长史觅图书。
身贱难相报，平生恨有馀。
+++许浑
++++送友人罢举归东海
沧波天堑外，何岛是新罗。
舶主辞番远，棋僧入汉多。
海风吹白鹤，沙日晒红螺。
此去知投笔，须求利剑磨。
+++许浑
++++西园（一作姚合诗）
西园春欲尽，芳草径难分。
静语唯幽鸟，闲眠独使君。
密林生雨气，古石带苔文。
虽去清朝远，朝朝见白云。
+++许浑
++++苦雨
江昏山半晴，南阻绝人行。
葭菼连云色，杉松共雨声。
早秋仍燕舞，深夜更鼍鸣。
为报迷津客，讹言未可轻。
+++许浑
++++游茅山
步步入山门，仙家鸟径分。
渔樵不到处，麋鹿自成群。
石面迸出水，松头穿破云。
道人星月下，相次礼茅君。
+++许浑
++++洛阳道中
洛阳多旧迹，一日几堪愁。
风起林花晚，月明陵树秋。
兴亡不可问，自古水东流。

++中卷五百三十二
  
+++许浑
++++江上燕别（一作赵嘏诗，题作汾上宴别）
云物如故乡，山川异岐路。
年来未归客，马上春欲暮。
一樽花下酒，残日水西树。
不待管弦终，摇鞭背花去。
+++许浑
++++卜居招书侣
忆昨未知道，临川每羡鱼。
世途行处见，人事病来疏。
微雨秋栽竹，孤灯夜读书。
怜君亦同志，晚岁傍山居。
+++许浑
++++西山草堂
何处少人事，西山旧草堂。
晒书秋日晚，洗药石泉香。
浚岭有朝雨，北窗生夜凉。
从劳问归路，峰叠绕家乡。
+++许浑
++++赠隐者
回报隐居士，莫愁山兴阑。
求人颜色尽，知道性情宽。
信谱弹琴误，缘崖劚药难。
东皋亦自给，殊愧远相安。
+++许浑
++++舟次武陵寄天竺僧无昼
谿长山几重，十里万株松。
秋日下丹槛，暮云归碧峰。
树栖新放鹤，潭隐旧降龙。
还在孤舟宿，卧闻初夜钟。
+++许浑
++++寄小弟
江城红叶尽，旅思复凄伤。
孤梦家山远，独眠秋夜长。
道存空倚命，身贱未归乡。
南望空垂泪，天边雁一行。
+++许浑
++++秋日
有计自安业，秋风罢苦吟。
买山兼种竹，对客更弹琴。
烟起药园晚，杵声松院深。
闲眠得真性，惆怅旧时心。
+++许浑
++++石池
通竹引泉脉，泓澄潋石盆。
惊鱼翻藻叶，浴鸟上松根。
残月留山影，高风耗水痕。
谁家秋洗药，来往自开门。
+++许浑
++++留题李侍御书斋
昔话平生志，高斋曾见留。
道孤心易感，恩重力难酬。
独立千峰晓，频来一叶秋。
鸡鸣应有处，不觉泪空流。
+++许浑
++++行次白沙馆，先寄上河南王侍御
夜程何处宿，山叠树层层。
孤馆闭秋雨，空堂停曙灯。
歌惭渔浦客，诗学雁门僧。
此意无人识，明朝见李膺。
+++许浑
++++紫藤
绿萝萦数匝，本在草堂间。
秋色寄高树，昼阴笼远山。
移花疏处种，劚药困时攀。
日暮微风起，难寻旧径还。
+++许浑
++++暝投灵智寺渡谿不得，却取沿江路往
双岩泻一川，回马断桥前。
庙阴风地，寒钟暮雨天。
沙虚留虎迹，水滑带龙涎。
却下临江路，潮深无渡船。
+++许浑
++++下第归蒲城墅居
失意归三径，伤春别九门。
薄烟杨柳路，微雨杏花村。
牧竖还呼犊，邻翁亦抱孙。
不知余正苦，迎马问寒温。
+++许浑
++++重赋鹭鸶
何年去此地，南浦满凫雏。
云汉知心远，林塘觉思孤。
低飞下晚树，独睡映新蒲。
为尔多归兴，前年在五湖。
+++许浑
++++途中寒食
处处哭声悲，行人马亦迟。
店闲无火日，村暖斫桑时。
泣路同杨子，烧山忆介推。
清明明日是，甘负故园期。
+++许浑
++++深春
故里千帆外，深春一雁飞。
干名频恸哭，将老欲何归。
未谷抛还忆，交亲晚更稀。
空持望乡泪，沾洒寄来衣。
+++许浑
++++岁首怀甘露寺自省上人（上人尝有战功）
心悟觉身劳，云中弃宝刀。
久闲生髀肉，多寿长眉毫。
客棹春潮急，禅斋暮雪高。
南𤃩一回首，山碧水滔滔。
+++许浑
++++寻周炼师不遇留赠
闭门池馆静，云访紫芝翁。
零落槿花雨，参差荷叶风。
夜棋全局在，春酒半壶空。
长啸倚西阁，悠悠名利中。
+++许浑
++++题灞西骆隐居
志凌三蜀客，心爱五湖人。
𢬵死酒中老，谋生书外贫。
扫花眠石榻，捣药转溪轮。
往往乘黄牸，鹿裘乌角巾。
+++许浑
++++旅夜怀远客
异乡多远情，梦断落江城。
病起惭书癖，贫家负酒名。
过春花自落，竟晓月空明。
独此一长啸，故人天际行。
+++许浑
++++秋夜棹舟访李隐君
望月忆披襟，长溪柳半阴。
高斋初酿酒，孤棹远携琴。
犬吠秋山迥，鸡鸣晓树深。
开门更欹枕，谁识野人心。
+++许浑
++++卧病寄诸公
飞盖集兰堂，清歌递柏觞。
高城榆柳荫，虚阁芰荷香。
海月秋偏静，山风夜更凉。
自怜书万卷，扶病对萤光。
+++许浑
++++寓崇圣寺怀李校书
几日卧南亭，卷帘秋月清。
河关初罢梦，池阁更含情。
寒露润金井，高风飘玉筝。
前年共游客，刀笔事戎旌。
+++许浑
++++秋日行次关西
金风荡天地，关西群木凋。
早霜鸡喔喔，残月马萧萧。
紫陌秦山近，青枫楚树遥。
还同长卿志，题字满河桥。
+++许浑
++++山居冬夜喜魏扶见访因赠
霜风露叶下，远思独裴回。
夜久草堂静，月明山客来。
遣贫相劝酒，忆字共书灰。
何事清平世，干名待有媒。
+++许浑
++++喜李诩秀才见访因赠
浙南分首日，谁谓别经时。
路远遥相访，家贫喜见知。
不须辞不酌，更请续新诗。
但得心中剑，酬恩会有期。
+++许浑
++++晚投慈恩寺呈俊上人
双岩泻一川，十里绝人烟。
庙阴风地，寒钟暮雨天。
沙虚留虎迹，水滑带龙涎。
不及曹溪侣，空林已夜禅。
+++许浑
++++行次虎头岩酬寄路中丞
樟亭去已远，来上虎头岩。
滩急水移棹，山回风满帆。
石梯迎雨滑，沙井落潮醎。
何以慰行旅，如公书一缄。
+++许浑
++++送荔浦蒋明府赴任
路长春欲尽，歌怨酒初酣。
白社莲宫北，青袍桂水南。
驿行盘鸟道，船宿避龙潭。
真得诗人趣，烟霞处处谙。
+++许浑
++++怀政禅师院
山斋路几层，败衲学真乘。
寒暑移双树，光阴尽一灯。
风飘高竹雪，泉涨小池冰。
莫讶频来此，修身欲到僧。
+++许浑
++++秋夕有怀
念远坐西阁，华池涵月凉。
书回秋欲尽，酒醒夜初长。
露白莲衣浅，风清蕙带香。
前年此佳景，兰棹醉横塘。
+++许浑
++++秋霁寄远
初霁独登赏，西楼多远风。
横烟秋水上，疏雨夕阳中。
高树下山鸟，平芜飞草虫。
唯应待明月，千里与君同。
+++许浑
++++闻范秀才自蜀游江湖
蜀道下湘渚，客帆应不迷。
江分三峡响，山并九华齐。
秋泊雁初宿，夜吟猿乍啼。
归时慎行李，莫到石城西。
+++许浑
++++惜春
花开又花落，时节暗中迁。
无计延春日，可能留少年。
小丛初散蝶，高柳即闻蝉。
繁艳归何处，满山啼杜鹃。
+++许浑
++++题愁
聚散竟无形，回肠百结成。
今销不得，离别觉潜生。
降虏将军思，穷秋远客情。
何人更憔悴，落第泣秦京。
+++许浑
++++鸳鸯
两两戏沙汀，长疑画不成。
锦机争织样，歌曲爱呼名。
好□顾栖息，堪怜泛浅清。
凫鸥皆尔类，唯羡独含情。
+++许浑
++++闻雁
带霜南去雁，夜好宿汀沙。
惊起向何处，高飞极海涯。
入云声渐远，离岳路犹赊。
归梦当时断，参差欲到家。
+++许浑
++++不寝
到晓不成梦，思量堪白头。
多无百年命，长有万般愁。
世事应难尽，营生卒未休。
莫言名与利，名利是身仇。
+++许浑
++++宿东横山（一作东横小濑）
孤舟路渐赊，时见碧桃花。
溪雨滩声急，岩风树势斜。
猕猴垂弱蔓，鹳鹤睡横槎。
谩向仙林宿，无人识阮家。
+++许浑
++++早行
失枕惊先起，人家半梦中。
闻鸡凭早晏，占斗认西东。
辔湿知行露，衣单觉晓风。
秋阳弄光影，忽吐半林红。
+++许浑
++++陪郑史君泛舟晚归
南郭望归处，郡楼高卷帘。
平桥低皂盖，曲岸转彤襜。
江晚笙歌促，山晴鼓角严。
羊公莫先醉，清晓月纤纤。
+++许浑
++++酬殷尧藩
相如愧许询，寥落向溪滨。
竹马儿犹小，荆钗妇惯贫。
独愁忧过日，多病不如人。
莫怪青袍选，长安隐旧春。
+++许浑
++++赠迁客
无机还得罪，直道不伤情。
微雨昏山色，疏笼闭鹤声。
闲居多野客，高枕见江城。
门外长溪水，怜君又濯缨。
+++许浑
++++征西旧卒
少年乘勇气，百战过乌孙。
力尽边城难，功加上将恩。
晓风听戍角，残月倚营门。
自说轻生处，金疮有旧痕。
+++许浑
++++南陵留别段氏兄弟
不知身老大，犹似旧时狂。
为酒游山县，留诗遍草堂。
归期秋未尽，离恨日偏长。
更羡君兄弟，参差雁一行。
+++许浑
++++旅中别侄暐
相见又南北，中宵泪满襟。
旅游知世薄，贫别觉情深。
歌管一尊酒，山川万里心。
此身多在路，休诵异乡吟。
+++许浑
++++松江渡送人（一作松江怀古）
故国今何在，扁舟竟不归。
云移山漠漠，江阔树依依。
晚色千帆落，秋声一雁飞。
此时兼送客，凭槛欲沾衣。
+++许浑
++++过鲍溶宅有感
寥落故人宅，重来身已亡。
苔残墨沼，深竹旧书堂。
秋色馆池静，雨声云木凉。
无因展交道，日暮倍心伤。

++中卷五百三十三
  
+++许浑
++++金陵怀古
玉树歌残王气终，景阳兵合戍楼空。
松楸远近千官冢，禾黍高低六代宫。
石燕拂云晴亦雨，江豚吹浪夜还风。
英雄一去豪华尽，唯有青山似洛中。
+++许浑
++++姑苏怀古
宫馆馀基辍棹过，黍苗无限独悲歌。
荒台麋鹿争新草，空苑凫鹥占浅莎。
吴岫雨来虚槛冷，楚江风急远帆多。
可怜国破忠臣死，日日东流生白波。
+++许浑
++++凌歊台（台在当涂县北，宋高祖所筑）
宋祖凌高乐未回，三千歌舞宿层台。
湘潭云尽暮山出，巴蜀雪消春水来。
行殿有基荒荠合，寝园无主野棠开。
百年便作万年计，岩畔古碑空绿苔。
+++许浑
++++骊山（一作途经骊山（一作望华清宫感事）
闻说先皇醉碧桃，日华浮动郁金袍。
风随玉辇笙歌迥，云卷珠帘剑佩高。
凤驾北归山寂寂，龙旟西幸水滔滔。
贵妃没后巡游少，瓦落宫墙见野蒿。
+++许浑
++++咸阳城东楼（一作咸阳城西楼晚眺，一作西门）
一上高城万里愁，蒹葭杨柳似汀洲。
溪云初起日沈阁，山雨欲来风满楼。
鸟下绿芜秦苑夕，蝉鸣黄叶汉宫秋。
行人莫问当年事，故国东来渭水流。
+++许浑
++++京口闲居寄京洛友人（一作两都亲友）
吴门烟月昔同游，枫叶芦花并客舟。
聚散有期云北去，浮沈无计水东流。
一尊酒尽青山暮，千里书回碧树秋。
何处相思不相见，凤城龙阙楚江头。
+++许浑
++++冬日登越王台怀归
月沉高岫宿云开，万里归心独上来。
河畔雪飞扬子宅，海边花盛越王台。
泷分桂岭鱼难过，瘴近衡峰雁却回。
乡信渐稀人渐老，只应频看一枝梅。
+++许浑
++++对雪
云度龙山暗倚城，先飞淅沥引轻盈。
素娥冉冉拜瑶阙，皓鹤纷纷朝玉京。
阴岭有风梅艳散，寒林无月桂华生。
剡溪一醉十年事，忽忆棹回天未明。
+++许浑
++++送萧处士归缑岭别业
醉斜乌帽发如丝，曾看仙人一局棋。
宾馆有鱼为客久，乡书无雁到家迟。
缑山住近吹笙庙，湘水行逢鼓瑟祠。
今夜月明何处宿，九疑云尽碧参差。
+++许浑
++++与郑二秀才同舟东下洛中，亲朋送至景云寺
三十六峰横一川，绿波无路草芊芊。
牛羊晚食铺平地，雕鹗晴飞摩远天。
洛客尽回临水寺，楚人皆逐下江船。
东西未有相逢日，更把繁华共醉眠。
+++许浑
++++长安岁暮
独望天门倚剑歌，干时无计老关河。
东归万里惭张翰，西上四年羞卞和。
花暗楚城春醉少，月凉秦塞夜愁多。
三山岁岁有人去，唯恐海风生白波。
+++许浑
++++赠茅山高拾遗
谏猎归来绮季歌，大茅峰影满秋波。
山斋留客扫红叶，野艇送僧披绿莎。
长覆旧图棋势尽，遍添新品药名多。
云中黄鹄日千里，自宿自飞无网罗。
+++许浑
++++李秀才近自涂口迁居新安适枉缄书见宽悲戚因以此答
远书开罢更依依，晨坐高台竟落晖。
颜巷雪深人已去，庾楼花盛客初归。
东堂望绝迁莺起，南国哀馀候雁飞。
今日劳君犹问讯，一官唯长故山薇。
+++许浑
++++赠萧兵曹先辈
广陵堤上昔离居，帆转潇湘万里馀。
楚客病时无鵩鸟，越乡归处有鲈鱼。
潮生水郭蒹葭响，雨过山城橘柚疏。
闻说携琴兼载酒，邑人争识马相如。
+++许浑
++++题舒女庙
山乐来迎去不言，庙前高柳水禽喧。
绮罗无色雨侵帐，珠翠有声风绕幡。
妆镜尚疑山月满，寝屏犹认野花繁。
孤舟梦断行云散，何限离心寄晓猿。
+++许浑
++++姑孰官舍
草生宫舍似闲居，雪照南窗满素书。
贫后始知为吏拙，病来还喜识人疏。
青云岂有窥梁燕，浊水应无避钓鱼。
不待秋风便归去，紫阳山下是吾庐。
+++许浑
++++凌歊台送韦（一作韩）秀才
云起高台日未沉，数村残照半岩阴，野蚕成茧桑柘尽，溪鸟引雏蒲稗深。
帆势依依投极浦，钟声杳杳隔前林。
故山迢递故人去，一夜月明千里心。
+++许浑
++++送岭南卢判官罢职归华阴山居
曾事刘琨雁塞空，十年书剑任飘蓬。
东堂旧屈移山志，南国新留煮海功。
还挂一帆青海上，更开三径碧莲中。
关西旧友如相问，已许沧浪伴钓翁。
+++许浑
++++将度故城湖阻风夜泊永阳戍
行尽青溪日已蹉，云容山影水嵯峨。
楼前归客怨清梦，楼上美人凝夜歌。
独树高高风势急，平湖渺渺月明多。
终期一艇载樵去，来往使帆凌白波。
+++许浑
++++郑侍御厅玩鹤
碧天飞舞下晴莎，金阁瑶池绝网罗。
岩响数声风满树，岸移孤影雪凌波。
缑山去远云霄迥，辽海归迟岁月多。
双翅一开千万里，只应栖隐恋乔柯。
+++许浑
++++南亭夜坐，贻开元禅定二道者
暮暮焚香何处宿，西岩一室映疏藤。
光阴难驻迹如客，寒暑不惊心似僧。
高树有风闻夜磬，远山无月见秋灯。
身闲境静日为乐，若问其馀非我能。
+++许浑
++++朱坡故少保杜公池亭
杜陵池榭绮城东，孤岛回汀路不穷。
高岫乍疑三峡近，远波初似五湖通。
楸梧叶暗潇潇雨，菱荇花香淡淡风。
还有昔时巢燕在，飞来飞去画堂中。
+++许浑
++++秋日早朝（一作秋日候扇）
宵衣应待绝更筹，环佩锵锵月下楼。
井转辘轳千树晓，锁开阊阖万山秋。
龙旗尽列趋金殿，雉扇才分见玉旒。
虚戴铁冠无一事，沧江归去老渔舟。
+++许浑
++++沧浪峡
缨带流尘发半霜，独寻残月下沧浪。
一声溪鸟暗云散，万片野花流水香。
昔日未知方外乐，暮年初信梦中忙。
红虾青鲫紫芹脆，归去不辞来路长。
+++许浑
++++故洛城（一作登故洛阳城）
禾黍离离半野蒿，昔人城此岂知劳。
水声东去市朝变，山势北来宫殿高。
鸦噪暮云归古堞，雁迷寒雨下空壕。
可怜缑岭登仙子，犹自吹笙醉碧桃。
+++许浑
++++闻释子栖玄欲奉道因寄
欲求真诀恋禅扃，羽帔方袍尽有情。
仙骨本微灵鹤远，法心潜动毒龙惊。
三山未有偷桃计，四海初传问菊名。
今日劝师师莫惑，长生难学证无生。
+++许浑
++++南海府罢南康阻浅行侣稍稍登陆…主人燕饯至频暮宿东溪
暗滩水落涨虚沙，滩去秦吴万里赊。
马上折残江北柳，舟中开尽岭南花。
离歌不断如留客，归梦初惊似到家。
山鸟一声人未起，半床春月在天涯。
+++许浑
++++秋晚云阳驿西亭莲池
心忆莲池秉烛游，叶残花败尚维舟。
烟开翠扇清风晓，水泥红衣白露秋。
神女暂来云易散，仙娥初去月难留。
空怀远道难持赠，醉倚阑干尽日愁。
+++许浑
++++题勤尊师历阳山居
二十知兵在羽林，中年潜识子房心。
苍鹰出塞胡尘灭。
白鹤还乡楚水深。
春坼酒瓶浮药气，晚携棋局带松阴。
鸡笼山上云多处，自劚黄精不可寻。
+++许浑
++++怀旧居
兵书一箧老无功，故国郊扉在梦中。
藤蔓覆梨张谷暗。
草花侵菊庾园空。
朱门迹忝登龙客，白屋心期失马翁。
楚水吴山何处是，北窗残月照屏风。
+++许浑
++++祗命许昌自郊居，移就公馆秋日寄茅山高拾遗
一笛迎风万叶飞，强携刀笔换荷衣。
潮寒水国秋砧早，月暗山城夜漏稀。
岩响远闻樵客过，浦深遥送钓童归。
中年未识从军乐，虚近三茅望少微。
+++许浑
++++伤虞将军（一作伤河东虞押衙）
白首从军未有名，近将孤剑到江城。
巴童戍久能番语，胡马调多解汉行。
对雪夜穷黄石略，望云秋计黑山程。
可怜身死家犹远，汴水东流无哭声。
+++许浑
++++晚自朝台津至韦隐居郊园
秋来凫雁下方塘，系马朝台步夕阳。
村径绕山松叶暗，野门临水稻花香。
云连海气琴书润，风带潮声枕簟凉。
西下磻溪犹万里，可能垂白待文王。
+++许浑
++++寓居开元精舍，酬薛秀才见贻
知己萧条信陆沉，茂陵扶疾卧西林。
芰荷风起客堂静，松桂月高僧院深。
清露下时伤旅鬓，白云归处寄乡心。
怜君诗句犹相忆，题在空斋夜夜吟。
+++许浑
++++别刘秀才（一作留别裴秀才）
三献无功玉有瑕，更携书剑客天涯。
孤帆夜别潇湘雨，广陌春期鄠杜花。
灯照水萤千点灭，棹惊滩雁一行斜。
关河万里秋风急，望见乡山不到家。
+++许浑
++++早发天台中岩寺度关岭次天姥岑
来往天台天姥间，欲求真诀驻衰颜。
星河半落岩前寺，云雾初开岭上关。
丹壑树多风浩浩，碧溪苔浅水潺潺。
可知刘阮逢人处，行尽深山又是山。
+++许浑
++++游钱塘青山李隐居西斋（一作李郢诗）
小隐西亭为客开，翠萝深处遍苍苔。
林间扫石安棋局，岩下分泉递酒杯。
兰叶露光秋月上，芦花风起夜潮来。
云山绕屋犹嫌浅，欲棹渔舟近钓台。
+++许浑
++++春日郊园戏赠杨嘏评事
十里蒹葭入薜萝，春风谁许暂鸣珂。
相如渴后狂还减，曼倩归来语更多。
门枕碧溪冰皓耀，槛齐青嶂雪嵯峨。
野桥沽酒茅檐醉，谁羡红楼一曲歌。
+++许浑
++++晚自东郭回留一二游侣
乡心迢递宦情微，吏散寻幽竟落晖。
林下草腥巢鹭宿，洞前云湿雨龙归。
钟随野艇回孤棹，鼓绝山城掩半扉。
今夜西斋好风月，一瓢春酒莫相违。
+++许浑
++++与郑秀才叔侄会送杨秀才昆仲东归
书剑功迟白发新，异乡仍送故乡人。
阮公留客竹林晚，田氏到家荆树春。
雪尽塞鸿南翥少，风来胡马北嘶频。
洞庭烟月如终老，谁是长杨谏猎臣。
+++许浑
++++送郭秀才游天台
云埋阴壑雪凝峰，半壁天台已万重。
度碧溪疑辍棹，僧归苍岭似闻钟。
暖眠鸂鶒晴滩草，高挂猕猴暮涧松。
曾约共游今独去，赤城西面水溶溶。
+++许浑
++++送张尊师归洞庭
能琴道士洞庭西，风满归帆路不迷。
对岸水花霜后浅，傍檐山果雨来低。
杉松近晚移茶灶，岩谷初寒盖药畦。
他日相思两行字，无人知处武陵溪。
+++许浑
++++移摄太平寄前李明府
病移岩邑称闲身，何处风光贳酒频。
溪柳绕门彭泽令，野花连洞武陵人。
娇歌自驻壶中景，艳舞长留海上春。
早晚高台更同醉，绿萝如帐草如茵。

++中卷五百三十四
  
+++许浑
++++再游姑苏玉芝观
高梧一叶下秋初，迢递重廊旧寄居。
月过碧窗今夜酒，雨昏红壁去年书。
玉池露冷芙蓉浅，琼树风高薜荔疏。
明日挂帆更东去，仙翁应笑为鲈鱼。
+++许浑
++++夜归驿楼
水晚云秋山不穷，自疑身在画屏中。
孤舟移棹一江月，高阁卷帘千树风。
窗下覆棋残局在，橘边沽酒半坛空。
早炊香稻待鲈鲙，南渚未明寻钓翁。
+++许浑
++++题灵山寺行坚师院
西岩一径不通樵，八十持杯未觉遥。
龙在石潭闻夜雨，雁移沙渚见秋潮。
经函露湿文多暗，香印风吹字半销。
应笑东归又南去，越山无路水迢迢。
+++许浑
++++湖州韦长史山居（即皎然旧宅）
一官唯买昼公堂，但得身闲日自长。
琴曲少声重勘谱，药丸多忌更寻方。
溪浮箬叶添醅绿，泉绕松根助茗香。
明日鳜鱼何处钓，门前春水似沧浪。
+++许浑
++++赠李伊阙
桐履如飞不可寻，一壶双笈峄阳琴。
舟横野渡寒风急，门掩荒山夜雪深。
贫笑白驹无去意，病惭黄鹄有归心。
云间二室劳君画，水墨苍苍半壁阴。
+++许浑
++++重游练湖怀旧
西风渺渺月连天，同醉兰舟未十年。
鵩鸟赋成人已没，嘉鱼诗在世空传。
荣枯尽寄浮云外，哀乐犹惊逝水前。
日暮长堤更回首，一声邻笛旧山川。
+++许浑
++++乘月棹舟送大历寺灵聪上人不及
万峰秋尽百泉清，旧锁禅扉在赤城。
枫浦客来烟未散，竹窗僧去月犹明。
杯浮野渡鱼龙远，锡响空山虎豹惊。
一字不留何足讶，白云无路水无情。
+++许浑
++++汴河亭
广陵花盛帝东游，先劈昆仑一派流。
百二禁兵辞象阙，三千宫女下龙舟。
凝云鼓震星辰动。
拂浪旗开日月浮。
四海义师归有道，迷楼还似景阳楼。
+++许浑
++++村舍二首
自翦青莎织雨衣，南峰烟火是柴扉。
莱妻早报蒸藜熟，童子遥迎种豆归。
鱼下碧潭当镜跃，鸟还青嶂拂屏飞。
花时未免人来往，欲买严光旧钓矶。
尚平多累自归难，一日身闲一日安。
山径晓云收猎网，水门凉月挂鱼竿。
花间酒气春风暖，竹里棋声暮雨寒。
三顷水田秋更熟，北窗谁拂旧尘冠。
+++许浑
++++郑秀才东归凭达家书
欲寄家书少客过，闭门心远洞庭波。
两岩花落夜风急，一径草荒春雨多。
愁泛楚江吟浩渺，忆归吴岫梦嵯峨。
贫居不问应知处，溪上闲船系绿萝。
+++许浑
++++伤故湖州李郎中
政成身没共兴衰，乡路兵戈旅榇回。
城上暮云凝鼓角，海边春草闭池台。
经年未葬家人散，昨夜因斋故吏来。
南北相逢皆掩泣，白蘋洲暖百花开。
+++许浑
++++和友人送僧归桂州灵岩寺
楚客送僧归桂阳，海门帆势极潇湘。
碧云千里暮愁合，白雪一声春思长。
柳絮拥堤添衲软，松花浮水注瓶香。
南京长老几年别，闻道半岩多影堂。
+++许浑
++++淮阴阻风寄呈楚州韦中丞
垂钓京江欲白头，江鱼堪钓却西游。
刘伶台下稻花晚，韩信庙前枫叶秋。
淮月未明先倚槛，海云初起更维舟。
河桥有酒无人醉，独上高城望庾楼。
+++许浑
++++途经敷水
修蛾颦翠倚柔桑，遥谢春风白面郎。
五夜有情随暮雨，百年无节待秋霜。
重寻绣带朱藤合，更认罗裙碧草长。
何处野花何处水，下峰流出一渠香。
+++许浑
++++和人贺杨仆射致政
莲府公卿拜后尘，手持优诏挂朱轮。
从军幕下三千客，闻礼庭中七十人。
锦帐丽词推北巷，画堂清乐掩南邻。
岂同王谢山阴会，空叙流杯醉暮春。
+++许浑
++++题四皓庙
桂香松暖庙门开，独泻椒浆奠一杯。
秦法欲兴鸿已去，汉储将废凤还来。
紫芝翳翳多青草，白石苍苍半绿苔。
山下驿尘南窜路，不知冠盖几人回。
+++许浑
++++鹤林寺中秋夜玩月（一作八月十五夜宿鹤林寺玩月）
待月东林月正圆，广庭无树草无烟。
中秋云尽出沧海，半夜露寒当碧天。
轮彩渐移金殿外，镜光犹挂玉楼前。
莫辞达曙殷勤望，一堕西岩又隔年。
+++许浑
++++南海府罢归京口经大庾岭赠张明府
楼船旌旆极天涯，一剑从军两鬓华。
回日眼明河畔草。
去时肠断岭头花。
陶诗尽写行过县，张赋初成卧到家。
官满知君有归处，姑苏台上旧烟霞。
+++许浑
++++题卫将军庙
武牢关下护龙旗，挟槊弯弧马上飞。
汉业未兴王霸在，秦军才散鲁连归。
坟穿大泽埋金剑，庙枕长溪挂铁衣。
欲奠忠魂何处问，苇花枫叶雨霏霏。
+++许浑
++++访别韦隐居不值
犬吠双岩碧树间，主人朝出半开关。
汤师阁上留诗别，杜叟桥边载酒还。
栎坞炭烟晴过岭，蓼村渔火夜移湾。
故乡芜没兵戈后，凭向溪南买一山。
+++许浑
++++送前东阳于明府由鄂渚归故林
结束征东换黑貂，灞西风雨正潇潇。
茂陵久病书千卷，彭泽初归酒一瓢。
帆背夕阳湓水阔，棹经沧海甑山遥。
殷勤为谢南溪客，白首萤窗未见招。
+++许浑
++++听歌鹧鸪辞
南国多情多艳词，鹧鸪清怨绕梁飞。
甘棠城上客先醉，苦竹岭头人未归。
响转碧霄云驻影，曲终清漏月沈晖。
山行水宿不知远，犹梦玉钗金缕衣。
+++许浑
++++寄题华严韦秀才院
三面楼台百丈峰，西岩高枕树重重。
晴攀翠竹题诗滑，秋摘黄花酿酒浓。
山殿日斜喧鸟雀，石潭波动戏鱼龙。
今来故国遥相忆，月照千山半夜钟。
+++许浑
++++戏代李协律松江有赠
蜀客操琴吴女歌，明珠十斛是天河。
霜凝薜荔怯秋树，露滴芙蓉愁晚波。
兰浦远乡应解珮，柳堤残月未鸣珂。
西楼沉醉不知散，潮落洞庭洲渚多。
+++许浑
++++送黄隐居归南海
瘴雾南边久寄家，海中来往信流槎。
林藏狒狒多残笋，树过猩猩少落花。
深洞有云龙蜕骨，半岩无草象生牙。
知君爱宿层峰顶，坐到三更见日华。
+++许浑
++++朝台送客有怀
赵佗西拜已登坛，马援南征土宇宽。
越国旧无唐印绶，蛮乡今有汉衣冠。
江云带日秋偏热，海雨随风夏亦寒。
岭北归人莫回首，蓼花枫叶万重滩。
+++许浑
++++自楞伽寺晨起泛舟，道中有怀
碧树苍苍茂苑东，佳期迢递路何穷。
一声山鸟曙云外，万点水萤秋草中。
门掩竹斋微有月，棹移兰渚淡无风。
欲知此路堪惆怅，菱叶蓼花连故宫。
+++许浑
++++十二月拜起居表回
一章西奏拜仙曹，回马天津北望劳。
寒水欲春冰彩薄，晓山初霁雪峰高。
楼形向日攒飞凤，宫势凌波压抃鳌。
空锁烟霞绝巡幸，周人谁识郁金袍。
+++许浑
++++观章中丞夜按歌舞
夜按双娃禁曲新，东西箫鼓接云津。
舞衫未换红铅湿，歌扇初移翠黛颦。
彩槛烛烟光吐日，画屏香雾暖如春。
西楼月在襄王醉，十二山高不见人。
+++许浑
++++重游飞泉观题故梁道士宿龙池
西岩泉落水容宽，灵物蜿蜒黑处蟠。
松叶正秋琴韵响，菱花初晓镜光寒。
云开星月浮山殿，雨过风雷绕石坛。
仙客不归龙亦去，稻畦长满此池干。
+++许浑
++++下第贻友人
身在关西家洞庭，夜寒歌苦烛荧荧。
心高下月中桂，客思往来波上萍。
马氏识君眉最白，阮公留我眼长青。
花前失意共寥落，莫遣东风吹酒醒。
+++许浑
++++晚登龙门驿楼
鱼龙多处凿门开，万古人知夏禹材。
青嶂远分从地断，洪流高泻自天来。
风云有路皆烧尾，波浪无程尽曝腮。
心感膺门身过此，晚山秋树独徘徊。
+++许浑
++++题故李秀才居（一作伤李秀才）
曾醉笙歌日正迟，醉中相送易前期。
橘花满地人亡后，菰叶连天雁过时。
琴倚旧窗尘漠漠，剑埋新冢草离离。
河桥酒熟平生事，更向东流奠一厄。
+++许浑
++++韶州韶阳楼夜宴（一作题韶州驿楼）
待月西楼卷翠罗，玉杯瑶瑟近星河。
帘前碧树穷秋密，窗外青山薄暮多。
鸲鹆未知狂客醉，鹧鸪先让美人歌。
使君莫惜通宵饮，刀笔初从马伏波。
+++许浑
++++闻韶州李相公移拜郴州因寄
诏移丞相木兰舟，桂水潺湲岭北流。
青汉梦归双阙曙，白云吟过五湖秋。
恩回玉扆人先喜，道在金縢世不忧。
闻说公卿尽南望，甘棠花暖凤池头。
+++许浑
++++游江令旧宅
身没南朝宅已荒，邑人犹赏旧风光。
芹根生叶石池浅，桐树落花金井香。
带暖山蜂巢画阁，欲阴溪燕集书堂。
闲愁此地更西望，潮浸台城春草长。
+++许浑
++++灞上逢元九处士东归
瘦马频嘶灞水寒，灞南高处望长安。
何人更结王生袜，此客虚弹贡氏冠。
江上蟹螯沙渺渺，坞中蜗壳雪漫漫。
旧交已变新知少，却伴渔郎把钓竿。
+++许浑
++++别张秀才
不知何计写离忧，万里山川半旧游。
风卷暮沙和雪起，日融春水带冰流。
凌晨客泪分东郭，竟夕乡心共北楼。
青桂一枝年少事，莫因鲈鲙涉穷秋。
+++许浑
++++别表兄军倅
卢橘花香拂钓矶，佳人犹舞越罗衣。
三洲水浅鱼来少，五岭山高雁到稀。
客路晚依红树宿，乡关朝望白云归。
交亲不念征南吏，昨夜风帆去似飞。
+++许浑
++++题苏州虎丘寺僧院
暂引寒泉濯远尘，此生多是异乡人。
荆溪夜雨花开疾，吴苑秋风月满频。
万里高低门外路，百年荣辱梦中身。
世间谁似西林客，一卧烟霞四十春。
+++许浑
++++酬郭少府先奉使巡涝见寄兼呈裴明府
载书携榼别池龙，十幅轻帆处处通。
谢脁宅荒山翠里，王敦城古月明中。
江村夜涨浮天水，泽国秋生动地风。
饱食鲙鱼榜归楫，待君琴酒醉陶公。
+++许浑
++++出永通门经李氏庄
飞轩危槛百花堂，朝宴歌钟暮已荒。
中散狱成琴自怨，步兵厨废酒犹香。
风池宿鸟喧朱阁，雨砌秋萤拂画梁。
力保山河家又庆，只应中令敌汾阳。

++中卷五百三十五
  
+++许浑
++++汉水伤稼
西北楼开四望通，残霞成绮月悬弓。
江村夜涨浮天水，泽国秋生动地风。
高下绿苗千顷尽，新陈红粟万廒空。
才微分薄忧何益，却欲回心学钓翁。
+++许浑
++++送王总下第归丹阳
秦楼心断楚江湄，系马春风酒一卮。
汴水月明东下疾，练塘花发北来迟。
青芜定没安贫处，黄叶应催献赋诗。
凭寄家书为回报，旧乡还有故人知。
+++许浑
++++南阳道中
月斜孤馆傍村行，野店高低带古城。
篱上晓花斋后落，井边秋叶社前生。
饥乌索哺随雏叫，乳牸慵归望犊鸣。
荒草连天风动地，不知谁学武侯耕。
+++许浑
++++破北虏太和公主归宫阙
毳幕承秋极断蓬，飘飖一剑黑山空。
匈奴北走荒秦垒，贵主西还盛汉宫。
定是庙谟倾种落，必知边寇畏骁雄。
恩沾残类从归去，莫使华人杂犬戎。
+++许浑
++++李定言自殿院衔命归阙，拜员外郎迁右史因寄
白笔南征变二毛，越山愁瘴海惊涛。
才归龙尾含鸡舌，更立螭头运兔毫。
阊阖欲开宫漏尽，冕旒初坐御香高。
吴中旧侣君先贵，曾忆王祥与佩刀。
+++许浑
++++早秋韶阳夜雨
宋玉含凄梦亦惊，芙蓉山响一猿声。
阴云迎雨枕先润，夜电引雷窗暂明。
暗惜水花飘广槛，远愁风叶下高城。
西归万里未千里，应到故园春草生。
+++许浑
++++将为南行陪尚书崔公宴海榴堂
朝宴华堂暮未休，几人偏得谢公留。
风传鼓角霜侵戟，云卷笙歌月上楼。
宾馆尽开徐稚榻，客帆空恋李膺舟。
谩夸书剑无知己，水远山长步步愁。
+++许浑
++++赠王山人
贳酒携琴访我频，始知城市有闲人。
君臣药在宁忧病，子母钱成岂患贫。
年长每劳推甲子，夜寒初共守庚申。
近来闻说烧丹处，玉洞桃花万树春。
+++许浑
++++宣城崔大夫召联句，偶疾不获赴因献
心慕知音命自拘，画堂闻欲试吹竽。
茂陵罢酒惭中圣，漳浦题诗怯大巫。
鬐鬣几年伤在藻，羽毛终日羡栖梧。
还愁旅棹空归去，枫叶荷花钓五湖。
+++许浑
++++赠郑处士
道傍年少莫矜夸，心在重霄鬓未华。
杨子可曾过北里，鲁人何必敬东家。
寒云晓散千峰雪，暖雨晴开一径花。
且卖湖田酿春酒，与君书剑是生涯。
+++许浑
++++正元（一作元日，一作元正）
高揭鸡竿辟帝阍，祥风微暖瑞云屯。
千官共削奸臣迹，万国初衔圣主恩。
宫殿雪华齐紫阁，关河春色到青门。
华夷一轨人方泰，莫学论兵误至尊。
+++许浑
++++登尉佗楼
刘项持兵鹿未穷，自乘黄屋岛夷中。
南来作尉任嚣力，北向称臣陆贾功。
箫鼓尚陈今世庙，旌旗犹镇昔时宫。
越人未必知虞舜，一奏薰弦万古风。
+++许浑
++++韶州驿楼宴罢
檐外千帆背夕阳，归心杳杳鬓苍苍。
岭猿群宿夜山静，沙鸟独飞秋水凉。
露堕桂花棋局湿，风吹荷叶酒瓶香。
主人不醉下楼去，月在南轩更漏长。
+++许浑
++++和淮南王相公与宾僚同游瓜洲别业，题旧书斋
碧油红旆想青衿，积雪窗前尽日吟。
巢鹤去时云树老，卧龙归处石潭深。
道傍苦李犹垂实，城外甘棠已布阴。
宾御莫辞岩下醉，武丁高枕待为霖。
+++许浑
++++送卢先辈自衡岳赴复州嘉礼二首
名振金闺步玉京，暂留沧海见高情。
众花尽处松千尺，群鸟喧时鹤一声。
朱阁簟凉疏雨过，碧溪船动早潮生。
离心不异西江水，直送征帆万里行。
湘南诗客海中行，鹏翅垂云不自矜。
秋水静磨金镜土，夜风寒结玉壶冰。
万重岭峤辞衡岳，千里山陂问竟陵。
醉倚西楼人已远，柳溪无浪月澄澄。
+++许浑
++++哭杨攀处士
先生忧道乐清贫，白发终为不仕身。
嵇阮没来无酒客，应刘亡后少诗人。
山前月照荒坟晓，溪上花开旧宅春。
昨夜回舟更惆怅，至今钟磬满南邻。
+++许浑
++++宿松江驿却寄苏州一二同志（一作宿望亭驿寄苏州同游）
候馆人稀夜自长，姑苏台远树苍苍。
江湖潮落高楼迥，河汉秋归广簟凉。
月转碧梧移鹊影，露低红叶湿萤光。
西园诗侣应多思，莫醉笙歌掩画堂。
+++许浑
++++卢山人自巴蜀由湘潭归茅山因赠
太乙灵方炼紫荷，紫荷飞尽发皤皤。
猿啼巫峡晓云薄，雁宿洞庭秋月多。
导引岂如桃叶舞，步虚宁比竹枝歌。
华阳旧隐莫归去，水没芝田生绿莎。
+++许浑
++++颍州从事西湖亭宴饯
西湖清宴不知回，一曲离歌酒一杯。
城带夕阳闻鼓角，寺临秋水见楼台。
兰堂客散蝉犹噪，桂楫人稀鸟自来。
独想征车过巩洛，此中霜菊绕潭开。
+++许浑
++++瓜洲留别李诩
泣玉三年一见君，白衣憔悴更离群。
柳堤惜别春潮落，花榭留欢夜漏分。
孤馆宿时风带雨，远帆归处水连云。
悲歌曲尽莫重奏，心绕关河不忍闻。
+++许浑
++++余谢病东归，王秀才见寄，今潘秀才南棹奉酬
酷似牢之玉不如，落星山下白云居。
春耕旋构金门客，夜学兼修玉府书。
风扫碧云迎鸷鸟，水还沧海养嘉鱼。
莫将年少轻时节，王氏家风在石渠。
+++许浑
++++献韶阳相国崔公
一匮为功极九层，康庄犹自剑棱棱。
舟回北渚经年泊，门接东山尽日登。
万国已闻传玉玺，百官犹望启金縢。
贤臣会致唐虞世，独倚江楼笑范增。
+++许浑
++++郡斋夜坐寄旧乡二侄
千官奉职衮龙垂，旅卧淮阳鬓日衰。
三月已乖棠树政，二年空负竹林期。
楼侵白浪风来远，城抱丹岩日到迟。
长欲挂帆君莫笑，越禽花晚梦南枝。
+++许浑
++++病间寄郡中文士
卢橘含花处处香，老人依旧卧清漳。
心同客舍惊秋早，迹似僧斋厌夜长。
风卷翠帘琴自响，露凝朱阁簟先凉。
明朝欲醉文中彦，犹觉吟声带越乡。
+++许浑
++++贺少师相公致政
六十悬车自古稀，我公年少独忘机。
门临二室留侯隐，棹倚三川越相归。
不拟优游同陆贾，已回清白遗胡威。
龙城凤沼棠阴在，只恐归鸿更北飞。
+++许浑
++++题崔处士山居
坐穷今古掩书堂，二顷湖田一半荒。
荆树有花兄弟乐，橘林无实子孙忙。
龙归晓洞云犹湿，麝过春山草自香。
向夜欲归心万里，故园松月更苍苍。
+++许浑
++++疾后与郡中群公宴李秀才
强留佳客宴王孙，岩上馀花落酒樽。
书院欲开虫网户，讼庭犹掩雀罗门。
耳虚尽日疑琴癖，眼暗经秋觉镜昏。
莫引刘安倚西槛，夜来红叶下江村。
+++许浑
++++晨起白云楼寄龙兴江准上人兼呈窦秀才
兹楼今是望乡台，乡信全稀晓雁哀。
山翠万重当槛出，水华千里抱城来。
东岩月在僧初定，南浦花残客未回。
欲吊灵均能赋否，秋风还有木兰开。
+++许浑
++++宴饯李员外
病守江城眼暂开，昔年吴越共衔杯。
膺舟出镇虚陈榻，郑履还京下隗台。
云叶渐低朱阁掩，浪花初起画樯回。
心期解印同君醉，九曲池西望月来。
+++许浑
++++酬钱汝州
白雪多随汉水流，谩劳旌旆晚悠悠。
笙歌暗写终年恨，台榭潜消尽日忧。
鸟散落花人自醉，马嘶芳草客先愁。
怪来雅韵清无敌，三十六峰当庾楼。
+++许浑
++++将归姑苏南楼饯送李明府
无处登临不系情，一凭春酒醉高城。
暂移罗绮见山色，才驻管弦闻水声。
花落西亭添别恨，柳阴南浦促归程。
前期迢递今宵短，更倚朱阑待月明。
+++许浑
++++和浙西从事刘三复送僧南归
楚客送僧归故乡，海门帆势极潇湘。
碧云千里暮愁合，白雪一声春思长。
满院草花平讲席，绕龛藤叶盖禅床。
怜师不得随师去，已戴儒冠事素王。
+++许浑
++++送上元王明府赴任（一作送友人浙西任宰）
莫言名重懒驱鸡，六代江山碧海西。
日照蒹葭明楚塞，烟分杨柳见隋堤。
荒城树暗沉书浦，旧宅花连罨画溪。
官满定知归未得，九重霄汉有丹梯。
+++许浑
++++送沈卓少府任江都（一作赵嘏诗）
炀帝都城春水边，笙歌夜上木兰船。
三千宫女自涂地，十万人家如洞天。
艳艳花枝官舍晚，重重云影寺墙连。
少年作尉须兢慎，莫向楼前坠马鞭。
+++许浑
++++酬邢杜二员外
雪带东风洗画屏，客星悬处聚文星。
未归嵩岭暮云碧，久别杜陵春草青。
熊轼并驱因雀噪，隼旟齐驻是鸿冥。
岂知京洛旧亲友，梦绕潺湲江上亭。
+++许浑
++++经故丁补阙郊居
死酬知己道终全，波暖孤冰且自坚。
鵩上承尘才一日，鹤归华表已千年。
风吹药蔓迷樵径，雨暗芦花失钓船。
四尺孤坟何处是，阖闾城外草连天。
+++许浑
++++陪宣城大夫崔公泛后池兼北楼宴二首
陪泛芳池醉北楼，水花繁艳照膺舟。
亭台阴合树初昼，弦管韵高山欲秋。
皆贺虢岩终选傅，自伤燕谷未逢邹。
昔时恩遇今能否，一尉沧洲已白头。
江上西来共鸟飞，剪荷浮泛似轻肥。
王珣作簿公曾喜，刘表为邦客尽依。
云外轩窗通早景，风前箫鼓送残晖。
宛陵行乐金陵住，遥对家山未忆归。
+++许浑
++++留别赵端公
海门征棹赴龙泷，暂寄华筵倒玉缸。
箫鼓散时逢夜雨，绮罗分处下秋江。
孤帆已过滕王阁，高榻留眠谢守窗。
却愿烟波阻风雪，待君同拜碧油幢。
+++许浑
++++寄阳陵处士（一作寄昭亭杨处士，一作寄陵阳元处士）
旧隐青山紫桂阴，一书迢递寄归心。
谢公楼上晚花盛。
扬子宅前春草深。
吴岫雨来溪鸟浴，楚江云暗岭猿吟，野人宁忆沧洲畔，会待吹嘘定至音。

+++许浑
++++与张道士同访李隐君不遇
千岩万壑独携琴，知在陵阳不可寻。
去辙已平秋草遍，空斋长掩暮云深。
霜寒橡栗留山鼠，月冷菰蒲散水禽。
唯有西邻张仲蔚，坐来同怆别离心。
+++许浑
++++闻州中有宴寄崔大夫兼简邢群评事
箫管筵间列翠蛾，玉杯金液耀金波。
池边雨过飘帷幕，海上风来动绮罗。
颜子巷深青草遍，庾君楼迥碧山多。
甘心不及同年友，卧听行云一曲歌。
+++许浑
++++寄殷尧藩先辈
十载功名翰墨林，为从知己信浮沈。
青山有雪谙松性，碧落无云称鹤心。
带月独归萧寺远，玩花频醉庾楼深。
思君一见如琼树，空把新诗尽日吟。
+++许浑
++++赠河东虞押衙二首
长剑高歌换素衣，君恩未报不言归。
旧精鸟篆谙书体，新授龙韬识战机。
万里往来征马瘦，十年离别故人稀。
生平志气何人见，空上西楼望落晖。
吴门风水各萍流，月满花开懒独游。
万里山川分晓梦，四邻歌管送春愁。
昔年顾我长青眼，今日逢君尽白头。
莫向尊前更惆怅，古来投笔尽封侯。
+++许浑
++++陵阳春日（一作移摄太守寄汝洛旧游）
百年身世似飘蓬，泽国移家叠嶂中。
万里绿波鱼恋钓，九重青汉鹤愁笼。
西池水冷春岩雪，南浦花香晓树风。
纵倒芳尊心不醉，故人多在洛城东。
+++许浑
++++酬杜补阙初春雨中舟次横江喜裴郎中相迎见寄
江馆维舟为庾公，暖波微渌雨濛濛。
红桥迤逦春岩下，朱旆联翩晓树中。
柳滴圆波生细浪，梅含香艳吐轻风。
郢歌莫问青山吏，鱼在深池鸟在笼。
+++许浑
++++送张厚浙东谒丁常侍（一作送张厚浙东修谒）
凉露清蝉柳陌空，故人遥指浙江东。
青山有雪松当涧，碧落无云鹤出笼。
齐唱离歌愁晚月，独看征棹怨秋风。
定知洛下声名士，共说膺门得孔融。
+++许浑
++++酬副使郑端公见寄
一日高名遍九州，玄珠仍向道中求。
郢中白雪惭新唱，涂上青山忆旧游。
笙磬有文终易别，珠玑无价竟难酬。
柳营迢递江风阔，夜夜孤吟月下楼。
+++许浑
++++酬绵州于中丞使君见寄
故人书信越褒斜，新意虽多旧约赊。
皆就一麾先去国，共谋三径未还家，荆巫夜隔巴西月，鄢郢春连汉上花。

半月离居犹怅望，可堪垂白各天涯。

++中卷五百三十六
  
+++许浑
++++春早郡楼书事寄呈府中群公
两鬓垂丝发半霜，石城孤梦绕襄阳。
鸳鸿幕里莲披槛，虎豹营中柳拂墙。
画舸欲行春水急，翠帘初卷暮山长。
岘亭风起花千片，流入南湖尽日香。
+++许浑
++++元处士自洛归宛陵山居见示詹事相公饯行之什因赠
紫霄峰下绝韦编，旧隐相如结袜前。
月落尚留东閤醉，风高还忆北窗眠。
江城夜别潇潇雨，山槛晴归漠漠烟。
一顷豆花三顷竹，想应抛却钓鱼船。
+++许浑
++++送元昼上人归苏州兼寄张厚二首
自卜闲居荆水头，感时相别思悠悠。
一樽酒尽青山暮，千里书回碧树秋。
深巷久贫知寂寞，小诗多病尚风流。
昼公此去应相问，为说沾巾忆旧游。
三年无事客吴乡，南陌春园碧草长。
共醉八门回画舸，独还三径掩书堂。
前山雨过池塘满，小院秋归枕簟凉。
经岁别离心自苦，何堪黄叶落清漳。
+++许浑
++++送陆拾遗东归
独振儒风遇盛时，紫泥初降世人知。
文章报主非无意，书剑还家素有期。
秋寺卧云移棹晚，暮江乘月落帆迟。
东归自是缘清兴，莫比商山咏紫芝。
+++许浑
++++湖南徐明府余之南邻，久不还家，因题林馆
湘南官罢不归来，高阁经年掩绿苔。
鱼溢池塘秋雨过，鸟还洲岛暮潮回。
阶前石稳棋终局，窗外山寒酒满杯。
借问先生独何处，一篱疏菊又花开。
+++许浑
++++酬和杜侍御
花时曾省杜陵游，闻下书帷不举头。
因过石城先访戴，欲朝金阙暂依刘。
征帆夜转鸬鹚穴，骋骑春辞鹳雀楼。
正把新诗望南浦，棹歌应是木兰舟。
+++许浑
++++酬河中杜侍御重寄
五色如丝下碧空，片帆还绕楚王宫。
文章已变南山雾，羽翼应抟北海风。
春雪预呈霜简白，晓霞先染绣衣红。
十千沽酒留君醉，莫道归心似转蓬。
+++许浑
++++寄献三川守刘公
三川歌颂彻咸秦，十二楼前侍从臣。
休闭玉笼留鸑鷟，早开金埒纵麒麟。
花深稚榻迎何客，月在膺舟醉几人。
自笑东风过寒食，茂陵寥落未知春。
半年三度转蓬居，锦帐心阑羡隼旟。
老去自惊秦塞雁，病来先忆楚江鱼。
长闻季氏千金诺，更望刘公一纸书。
春雪未晴春酒贵，莫教愁杀马相如。
+++许浑
++++送段觉之西蜀结婚（一作送段觉之西川过婚礼后归觐）
词赋名高身不闲，采衣如锦度函关。
镜中鸾影胡威去，剑外花归卫玠还。
秋浪远侵黄鹤岭，暮云遥断碧鸡山。
时人若问西游客，心在重霄鬓欲斑。
+++许浑
++++长庆寺遇常州阮秀才
高阁晴轩对一峰，毗陵书客此相逢。
晚收红叶题诗遍，秋待黄花酿酒浓。
山馆日斜喧鸟雀，石潭波动戏鱼龙。
上方有路应知处，疏磬寒蝉树几重。
+++许浑
++++赠闲师（一作送令闲上人）
近日高僧更有谁，宛陵山下遇闲师。
东林共许三乘学，南国争传五字诗。
初到庾楼红叶坠，夜投萧寺碧云随。
秋江莫惜题佳句，正是磷磷见底时。
+++许浑
++++东游留别李丛秀才
烦君沽酒强登楼，罢唱离歌说远游。
文字岂劳诸子重，风尘多幸故人忧。
数程山路长侵夜，千里家书动隔秋。
起凭栏干各垂泪，又驱羸马向东州。
+++许浑
++++竹林寺别友人（一作与德玄别，一作李玄）
骚人吟罢起乡愁，暗觉年华似水流。
花满谢城伤共别，蝉鸣萧寺喜同游。
前山月落杉松晚，深夜风清枕簟秋。
明日分襟又何处，江南江北路悠悠。
+++许浑
++++送处士武君归章洪山居（一作送武全通处士归隐洪山）
形影无群消息沉，登闻三击血沾襟。
皇纲一日开冤气，青史千年重壮心。
却望乌台春树老，独归蜗舍暮云深。
他时纵有征书至，雪满空山不可寻。
+++许浑
++++题义女亭
身没兰闺道日明，郭南寻得旧池亭。
诗人愁立暮山碧，贾客怨离秋草青。
四望月沉疑掩镜，两檐花动认收屏。
至今乡里风犹在，借问谁传义女铭。
+++许浑
++++吴门送振武李从事
晚促离筵醉玉缸，伊州一曲泪双双。
欲携刀笔从新幕，更宿烟霞别旧窗。
胡马近秋侵紫塞，吴帆乘月下清江。
嫖姚若许传书檄，坐筑三城看受降。
+++许浑
++++郊居春日有怀府中诸公并柬王兵曹
欲学渔翁钓艇新，濯缨犹惜九衢尘。
花前更谢依刘客，雪后空怀访戴人。
僧舍覆棋消白日，市楼赊酒过青春。
一山桃杏同时发，谁似东风不厌贫。
+++许浑
++++同韦少尹伤故卫尉李少卿
客醉更长乐未穷，似知身世一宵空。
香街宝马嘶残月，暖阁佳人哭晓风。
未卷绣筵朱阁上，已开尘席画屏中。
何须更赋山阳笛，寒月沉西水向东。
+++许浑
++++舟行早发庐陵郡郭寄滕郎中
楚客停桡太守知，露凝丹叶自秋悲。
蟹螯只恐相如渴，鲈鲙应防曼倩饥。
风卷曙云飘角远，雨昏寒浪挂帆迟。
离心更羡高斋夕，巫峡花深醉玉卮。
+++许浑
++++闻边将刘皋无辜受戮
外监多假帝王尊，威胁偏裨势不存。
才许誓心安玉垒，已伤传首动金门。
三千客里宁无义，五百人中必有恩。
却赖汉庭多烈士，至今犹自伏蒲轮。
+++许浑
++++送薛秀才南游
姑苏城外柳初凋，同上江楼更寂寥。
绕壁旧诗尘漠漠，对窗寒竹雨潇潇。
怜君别路随秋雁，尽我离觞任晚潮。
从此草玄应有处，白云青嶂一相招。
+++许浑
++++夜归孤山寺却寄卢郎中
青山有志路犹赊，心在琴书自忆家。
醉别庾楼山色晓，夜归萧寺月光斜。
落帆露湿回塘柳，别院风惊满地花。
他日此身须报德，莫言空爱旧烟霞。
+++许浑
++++赠桐庐房明府先辈
帝城春榜谪灵仙，四海声华二十年。
阙下书功无后辈，卷中文字掩前贤。
官闲每喜江山静，道在宁忧雨露偏。
自笑小儒非一鹗，亦趋门屏冀相怜。
+++许浑
++++甘露寺感事贻同志
云蔽长安路更赊，独随渔艇老天涯。
青山尽日寻黄绢，沧海经年梦绛纱。
雪愤有期心自壮，报恩无处发先华。
东堂旧侣勤书剑，同出膺门是一家。
+++许浑
++++泛溪夜回寄道玄上人
南郭烟光异世间，碧桃红杏水潺潺。
猿来近岭猕猴散，鱼下深潭翡翠闲。
犹阻晚风停桂楫，欲乘春月访松关。
几回策杖终难去，洞口云归不见山。
+++许浑
++++客至
得路逢津更俊才，可怜鞍马照春来。
残花几日小斋闭，大笑一声幽抱开。
袖拂碧溪寒缭绕，冠欹红树晚徘徊。
相逢少别更堪恨，何必秋风江上台。
+++许浑
++++经李给事旧居
归作儒翁出致君，故山谁复有遗文。
汉庭使气摧张禹，楚国怀忧送范云。
枫叶暗时迷旧宅，芳花落处认荒坟。
朱弦一奏沉湘怨，风起寒波日欲曛。
+++许浑
++++新兴道中
芙蓉村步失官金，折狱无功不可寻。
初挂海帆逢岁暮，却开山馆值春深。
波浑未辨鱼龙迹，雾暗宁知蚌鹬心。
夜榜归舟望渔火，一溪风雨两岩阴。
+++许浑
++++下第有怀亲友
万山晴雪九衢尘，何处风光寄梦频。
花盛庾园携酒客，草深颜巷读书人。
征帆又过湘南月，旅馆还悲渭水春。
无限别情多病后，杜陵寥落在漳滨。
+++许浑
++++中秋夕寄大梁刘尚书
汴人迎拜洛人留，虎豹旌旗拥碧油。
刁斗严更军耳目，戈鋋长控国咽喉。
柳营出号风生纛，莲幕题诗月上楼。
应念散郎千里外，去年今夜醉兰舟。
+++许浑
++++卧病（时在京都）
寒窗灯尽月斜晖，佩马朝天独掩扉。
清露已凋秦塞柳，白云空长越山薇。
病中送客难为别，梦里还家不当归。
惟有寄书书未得，卧闻燕雁向南飞。
+++许浑
++++残雪
忆昨新春霰雪飞，阶前檐上斗寒姿。
狂风送在竹深处，隔日未消花发时。
轻压嫩蔬旁出土，冷冲幽鸟别寻枝。
晚来又喜登楼见，一曲高歌和者谁。
+++许浑
++++和常秀才寄简归州郑使君借猿
谢守携猿东路长，袅藤穿竹似潇湘。
碧山初暝啸秋月，红树生寒啼晓霜。
陌上楚人皆驻马，里中巴客半归乡。
心知欲借南游侣，未到三声恐断肠。
+++许浑
++++送人之任邛州
绿发监州丹府归，还家乐事我先知。
群童竹马交迎日，二老兰觞初见时。
黄卷新书芸委积，青山旧路菊离披。
亨衢自有横飞势，便到西垣视训辞。
+++许浑
++++和河南杨少尹奉陪薛司空石笋诗
暖溪寒井碧岩前，谢傅宾朋盛绮筵。
云断石峰高并笋，日临山势远开莲。
闲留幢节低春水，醉拥笙歌出暮烟。
闻道诗成归已夕，柳风花露月初圆。
+++许浑
++++献鄜坊丘常侍
诏选将军护北戎，身骑白马臂彤弓。
柳营远识金貂贵，榆塞遥知玉帐雄。
秋槛鼓鼙惊朔雪，晓阶旗纛起边风。
蓬莱每望平安火，应奏班超定远功。
+++许浑
++++寄当涂李远
赋拟相如诗似陶，云阳烟月又同袍。
车前骥病驽骀逸，架上鹰闲鸟雀高。
旧日乐贫能饮水，他时随俗愿餔糟。
不须倚向青山住，咏雪题诗用意劳。
+++许浑
++++和崔大夫新广北楼登眺
北望高楼夏亦寒，山重水阔接长安。
修梁暗换丹楹小，疏牖全开彩槛宽。
风卷浮云披睥睨，露凉明月坠阑干。
庾公恋阙怀乡处，目送归帆下远滩。
+++许浑
++++送客自两河归江南（一作西河送客归江南）
两河庶事已堪伤，南客秋归路更长。
台畔古松悲魏帝，苑边修竹吊梁王。
山行露变茱萸色，水宿风披菡萏香。
遥羡落帆逢旧友，绿蛾青鬓醉横塘。
+++许浑
++++题陆侍御林亭
野水通池石叠台，五营无事隐雄才。
松斋下马书千卷，兰舫逢人酒一杯。
寒树雪晴红艳吐，远山云晓翠光来。
定知别后无多日，海柳江花次第开。
+++许浑
++++泊蒜山津闻东林寺光仪上人物故
云斋曾宿借方袍，因说浮生大梦劳。
言下是非齐虎尾，宿来荣辱比鸿毛。
孤舟千棹水犹阔，寒殿一灯夜更高。
明日东林有谁在，不堪秋磬拂烟涛。
+++许浑
++++春日思旧游寄南徐从事刘三复
风暖曲江花半开，忽思京口共衔杯。
湘潭云尽暮山出，巴蜀雪消春水来。
怀玉尚悲迷楚塞，捧金犹羡乐燕台。
蓟门高处极归思，陇雁北飞双燕回。
+++许浑
++++郊园秋日寄洛中友人
楚水西来天际流，感时伤别思悠悠。
一尊酒尽青山暮，万里书回碧树秋。
日落远波惊宿雁，风吹轻浪起眠鸥。
嵩阳亲友如相问，潘岳闲居欲白头。
+++许浑
++++送杜秀才归桂林
桂州南去与谁同，处处山连水自通。
两岸晓霞千里草，半帆斜日一江风。
瘴雨欲来枫树黑，火云初起荔枝红。
愁君路远销年月，莫滞三湘五岭中。
+++许浑
++++春雨舟中次和横江裴使君见迎李赵二秀才同来…寄江南
芳草渡头微雨时，万株杨柳拂波垂。
蒲根水暖雁初落，梅径香寒蜂未知。
词客倚风吹暗淡，使君回马湿旌旗。
江南仲蔚多情调，怅望青云几首诗。
+++许浑
++++东陵赴京道病东归寓居开元寺寄卢员外宋魏二先辈
西风吹雨雁初时，病寄僧斋罢献书。
万里咸秦劳我马，四邻松桂忆吾庐。
沧洲有约心还静，青汉无媒迹自疏。
不是醉眠愁不散，莫言琴酒学相如。
+++许浑
++++闻开江宋相公申锡下世二首
权门阴奏夺移才，馹骑如星堕峡来。
晁氏有恩忠作祸，贾生无罪直为灾。
贞魂误向崇山殁，冤气疑从汨水回。
毕竟功成何处是，五湖云月一帆开。
月落湘潭棹不喧，玉杯瑶瑟奠蘋蘩。
谁能力制乘时鹤，自取机沉在槛猿。
位极乾坤三事贵，谤兴华夏一夫冤。
宵衣旰食明天子，日伏青蒲不敢言。
+++许浑
++++赠所知
因钓鲈鱼住浙河，挂帆千里亦相过。
茅檐夜醉平阶月，兰棹春归拍岸波。
湖日似阴鼍鼓响，海云才起蜃楼多。
明时又作闲居赋，谁荐东门策四科。
+++许浑
++++谢人赠鞭
蜀国名鞭见惠稀，驽骀从此长光辉。
独根拥肿来云岫，紫陌提携在绣衣。
几度拂花香里过，也曾敲镫月中归。
莫言三尺长无用，百万军中要指挥。
+++许浑
++++早秋寄刘尚书
天生心识富人侯，将相门中第一流。
旗纛早开擒虎帐，戈鋋初发斩鲸舟。
柳营书号海山暝，菌阁赋诗江树秋。
昨夜雨凉今夜月，笙歌应醉最高楼。
+++许浑
++++及第后春情
世间得意是春风，散诞经过触处通。
细摇柳脸牵长带，慢撼桃株舞碎红。
也从吹幌惊残梦，何处飘香别故丛。
犹以西都名下客，今年一月始相逢。
+++许浑
++++归长安
三年何处泪汍澜，白帝城边晓角残。
非是无心恋巫峡，自缘□臂到长安。
黔江水暖还曾饮，楚岫云深不识寒。
大抵莫教闻雨后，此时肠断不应难。
+++许浑
++++经古行宫
台阁参差倚太阳，年年花发满山香。
重门勘锁青春晚，深院垂帘白昼长。
草色芊绵侵御路，泉声呜咽绕宫墙。
先皇一去无回驾，红粉云鬟空断肠。
+++许浑
++++秋晚怀茅山石涵村舍
十亩山田近石涵，村居风俗旧曾谙。
帘前白艾惊春燕，篱上青桑待晚蚕。
云暖采茶来岭北，月明沽酒过溪南。
陵阳秋尽多归思，红树萧萧覆碧潭。
+++许浑
++++贵游
朝回佩马早凄凄，年少恩深卫霍齐。
斧钺旧威龙塞北，池台新赐凤城西。
门通碧树开金锁，楼对青山倚玉梯。
南陌行人尽回首，笙歌一曲暮云低。
+++许浑
++++赠别
眼前迎送不曾休，相续轮蹄似水流。
门外若无南北路，人间应免别离愁。
苏秦六印归何日，潘岳双毛去值秋。
莫怪分襟衔泪语，十年耕钓忆沧洲。
+++许浑
++++秋夜与友人宿
楚国同游过十霜，万重心事几堪伤。
蒹葭露白莲塘浅，砧杵夜清河汉凉。
云外山川归梦远，天涯岐路客愁长。
寒城欲晓闻吹笛，犹卧东轩月满床。
+++许浑
++++将赴京留赠僧院
九衢尘土递追攀，马迹轩车日暮间。
玄发尽惊为客换，白头曾见几人闲。
空悲浮世云无定，多感流年水不还。
谢却从前受恩地，归来依止叩禅关。
+++许浑
++++寄湘中友人
莫恋醉乡迷酒杯，流年长怕老年催。
西陵水阔鱼难到，南国路遥书未回。
匹马计程愁日尽，一蝉何事引秋来。
相如已定题桥志，江上无由梦钓台。
+++许浑
++++江上逢友人
故国归人酒一杯，暂停兰棹共徘徊。
村连三峡暮云起，潮送九江寒雨来。
已作相如投赋计，还凭殷浩寄书回。
到时若见东篱菊，为问经霜几度开。
+++许浑
++++金谷怀古
凄凉遗迹洛川东，浮世荣枯万古同。
桃李香销金谷在，绮罗魂断玉楼空。
往年人事伤心外，今日风光属梦中。
徒想夜泉流客恨，夜泉流恨恨无穷。
+++许浑
++++经行庐山东林寺
离魂断续楚江壖，叶坠初红十月天。
紫陌事多难数悉，青山长在好闲眠。
方趋上国期干禄，未得空堂学坐禅。
他岁若教如范蠡，也应须入五湖烟。
+++许浑
++++途中逢故人，话西山读书早曾游览
西岩曾到读书堂，穿竹行沙十里强。
湖上梦馀波滟滟，岭头愁断路茫茫。
经过事寄烟霞远，名利尘随日月长。
莫道少年头不白，君看潘岳几茎霜。
+++许浑
++++将赴京题陵阳王氏水居
帘卷平芜接远天，暂宽行役到尊前。
是非境里有闲日，荣辱尘中无了年。
山簇暮云千野雨，江分秋水九条烟。
马蹄不道贪西去，争向一声高树蝉。
+++许浑
++++冬日五浪馆水亭怀别
芦荻花多触处飞，独凭虚槛雨微微。
寒林叶落鸟巢出，古渡浪高鱼艇稀。
云抱四山终日在，草荒三径几时归。
江城向暝东风急，一半乡愁闻捣衣。
+++许浑
++++送别
溪边杨柳色参差，攀折年年赠别离。
一片风帆望已极，三湘烟水返何时。
多缘去棹将愁远，犹倚危楼欲下迟。
莫殢酒杯闲过日，碧云深处是佳期。
+++许浑
++++寄远
两叶愁眉愁不开，独含惆怅上层台。
碧云空断雁行处，红叶已凋人未来。
塞外音书无信息，道傍车马起尘埃。
功名待寄凌烟阁，力尽辽城不肯回。
+++许浑
++++新柳
无力摇风晓色新，细腰争妒看来频。
绿阴未覆长堤水，金穗先迎上苑春。
几处伤心怀远路，一枝和日送行尘。
东□门外多离别，愁杀朝朝暮暮人。
+++许浑
++++旅怀作
促促因吟昼短诗，朝惊秾色暮空枝。
无情春色不长久，有限年光多盛衰。
往事只应随梦里，劳生何处是闲时。
眼前扰扰日一日，暗送白头人不知。
+++许浑
++++雁
万里衔芦别故乡，云飞水宿向潇湘。
数声孤枕堪垂泪，几处高楼欲断肠。
度日翩翩斜避影，临风一一直成行。
年年辛苦来衡岳，羽翼摧残陇塞霜。
+++许浑
++++出关
朝缨初解佐江滨，麋鹿心知自有群。
汉囿猎稀慵献赋，楚山耕早任移文。
卧归渔浦月连海，行望凤城花隔云。
关吏不须迎马笑，去时无意学终军。
+++许浑
++++寄房千里博士
春风白马紫丝缰，正值蚕眠未采桑。
五夜有心随暮雨，百年无节待秋霜。
重寻绣带朱藤合，更认罗裙碧草长。
为报西游减离恨，阮郎才去嫁刘郎。

++中卷五百三十七
  
+++许浑
++++泛五云溪
此溪何处路，遥问白髯翁。
佛庙千岩里，人家一岛中。
鱼倾荷叶露，蝉噪柳林风。
急濑鸣车轴，微波漾钓筒。
石苔萦棹绿，山果拂舟红。
更就千村宿，溪桥与剡通。
+++许浑
++++寄郴州李相公
高楼王与谢，逸韵比南金。
不遇销忧日，埃尘谁复寻。
旷怀澹得丧，失意纵登临。
彩槛浮云迥，绮窗明月深。
虬龙压沧海，鸳鸾思邓林。
青云伤国器，白发轸乡心。
功高恩自洽，道直谤徒侵。
应笑灵均恨，江畔独行吟。
+++许浑
++++赠萧炼师
曾试昭阳曲，瑶斋帝自临。
红珠络绣帽，翠钿束罗襟。
双阙胡尘起，千门宿露阴。
出宫迷国步，回驾轸皇心。
桂殿春空晚，椒房夜自深。
急宣求故剑，冥契得遗簪。
暗记神仙传，潜封女史箴。
壶中知日永，掌上畏年侵。
莫比班家扇，宁同卓氏琴。
云车辞凤辇，羽帔别鸳衾。
网断鱼游藻，笼开鹤戏林。
洛烟浮碧汉，嵩月上丹岑。
露草争三秀，风篁共八音。
吹笙延鹤舞，敲磬引龙吟。
旄节纤腰举，霞杯皓腕斟。
还磨照宝镜，犹插辟寒金。
东海人情变，南山圣寿沈。
朱颜常似渥，绿发已如寻。
养气齐生死，留形尽古今。
更求应不见，鸡犬日駸駸。
+++许浑
++++冬日宣城开元寺赠元孚上人
一钵事南宗，僧仪称病容。
曹溪花里别，萧寺竹前逢。
烛影深寒殿，经声彻曙钟。
欲斋檐睡鸽，初定壁吟蛩。
诗继休遗韵，书传永逸踪。
艺多人誉洽，机绝道情浓。
汲涧瓶沈藻，眠阶锡挂松。
云鸣新放鹤，池卧旧降龙。
露茗山厨焙，霜粳野碓舂。
梵文明处译，禅衲暖时缝。
层塔题应遍，飞轩步不慵。
绣梁交薜荔，画井倒芙蓉。
翠户垂旗网，朱窗列剑锋。
寒风金磬远，晴雪玉楼重。
妙理三乘达，清才万象供。
山高横睥睨，滩浅聚艨艟。
微雾苍平楚，残晖淡远峰。
林疏霜摵摵，波静月溶溶。
剑出因雷焕，琴全遇蔡邕。
西方知有社，支许合相从。
+++许浑
++++维舟秦淮过温州李给事宅
给事为郎日，青溪醉隐衔。
冰池通极浦，雪径绕高岩。
珠玉砂同弃，松筠草共芟。
帝图忧一失，臣节耻三缄。
代有王陵戆，时无靳尚谗。
定应标直笔，宁为发空函。
雾黑连云栈，风狂截海帆。
石梯迎雨润，沙井带潮咸。
蜡屐青筇杖，篮舆白罽衫。
应劳北归梦，山路正巉巉。
+++许浑
++++登蒜山观发军
羽檄征兵急，辕门选将雄。
犬羊忧破竹，貔虎极飞蓬。
定系猖狂虏，何烦矍铄翁。
更探黄石略，重振黑山功。
别马嘶营柳，惊乌散井桐。
低星连宝剑，残月让雕弓。
浪晓戈鋋里，山晴鼓角中。
甲开鱼照水，旗飏虎拏风。
去想金河远，行知玉塞空。
汉庭应有问，师律在元戎。
+++许浑
++++送从兄别驾归蜀
闻与湘南令，童年侍玉墀。
家留秦塞曲，官谪瘴溪湄。
道直奸臣屏，冤深圣主知。
逝川东去疾，霈泽北来迟。
青汉龙髯绝，苍岑马鬣移。
风凄闻笛处，月惨罢琴时。
客路黄公庙，乡关白帝祠。
已称鹦鹉赋，宁诵鶺鴒诗。
远道书难达，长亭酒莫持。
当凭蜀江水，万里寄相思。
+++许浑
++++金陵阻风登延祚阁
极目皆陈迹，披图问远公。
戈鋋三国后，冠盖六朝中。
葛蔓交残垒，芒花没后宫。
水流箫鼓绝，山在绮罗空。
极浦千艘聚，高台一径通。
云移吴岫雨，潮转楚江风。
登阁渐漂梗，停舟忆断蓬。
归期与归路，杉桂海门东。
+++许浑
++++送林处士自闽中道越由霅抵两川
书剑少青眼，烟波初白头。
乡关背梨岭，客路转蘋洲。
处困道难固，乘时恩易酬。
镜中非访戴，剑外欲依刘。
高枕海天暝，落帆江雨秋。
鼍声应远鼓，蜃气学危楼。
智士役千虑，达人经百忧。
唯闻陶靖节，多在醉乡游。
+++许浑
++++宣城赠萧兵曹
桂楫谪湘渚，三年波上春。
舟寒剡溪雪，衣破洛城尘。
客道耻摇尾，皇恩宽犯鳞。
花时去国远，月夕上楼频。
贪酒不辞病，佣书非为贫。
行吟值渔父，坐隐对樵人。
紫陌罢双辙，碧潭穷一纶。
高歌更南去，烟水是通津。
+++许浑
++++秋夕宴李侍御宅
公子徵词客，秋堂递玉杯。
月高罗幕卷，风度锦屏开。
凤管添簧品，鹍弦促柱哀。
转喉云旋合，垂手露徐来。
烛换三条烬，香销十炷灰。
蛩声闻鼓歇，萤焰触帘回。
广槛烟分柳，空庭露积苔。
解酲须满酌，应为拨新醅。
+++许浑
++++晨自竹径至龙兴寺崇隐上人院
佛寺通南径，僧堂倚北坡。
藤阴迷晚竹，苔滑仰晴莎。
病忆春前别，闲宜雨后过。
石横闻水远，林缺见山多。
欲结三天社，初降十地魔。
毒龙来有窟，灵鹤去无窠。
客路随萍梗，乡园失薜萝。
禅心如可学，不藉鲁阳戈。
+++许浑
++++岁暮自广江至新兴往复中题峡山寺四首
夜醉晨方醒，孤吟恐失群。
海鰌潮上见，江鹄雾中闻。
未腊梅先实，经冬草自薰。
树随山崦合，泉到石棱分。
虎迹空林雨，猿声绝岭云。
萧萧异乡鬓，明日共丝棼。
薄暮缘西峡，停桡一访僧。
鹭巢横卧柳，猿饮倒垂藤。
水曲岩千叠，云重树百层。
山风寒殿磬，溪雨夜船灯。
滩涨危槎没，泉冲怪石崩。
中台一襟泪，岁杪别良朋。
密树分苍壁，长溪抱碧岑。
海风闻鹤远，潭日见鱼深。
松盖环清韵，榕根架绿阴。
洞丁多斫石，蛮女半淘金。
南浦惊春至，西楼送月沉。
江流不过岭，何处寄归心。
月在行人起，千峰复万峰。
海虚争翡翠，溪逻斗芙蓉。
古木高生槲，阴池满种松。
火探深洞燕，香送远潭龙。
蓝坞寒先烧，禾堂晚并舂。
更投何处宿，西峡隔云钟。
+++许浑
++++南海使院对菊怀丁卯别墅
何处曾移菊，溪桥鹤岭东。
篱疏还有艳，园小亦无丛。
日晚秋烟里，星繁晓露中。
影摇金涧水，香染玉潭风。
罢酒惭陶令，题诗答谢公。
朝来数花发，身在尉佗宫。
+++许浑
++++和李相国
巨实珍吴果，驯雏重越禽。
摘来渔浦上，携在兔园阴。
霜合凝丹颊，风披敛素襟。
刀分琼液散，笼簌雪华深。
虎帐斋中设，龙楼洛下吟。
含消兼受彩，应贵冢卿心。
+++许浑
++++陪少师李相国崔宾客宴居守狄仆射池亭
池色似潇湘，仙舟正日长。
燕飞惊蛱蝶，鱼跃动鸳鸯。
云聚歌初转，风回舞欲翔。
暖醅松叶嫩，寒粥杏花香。
罗绮留春色，笙竽送晚光。
何须明月夜，红烛在华堂。
+++许浑
++++和宾客相国咏雪
近腊千岩白，迎春四气催。
云阴连海起，风急度山来。
尽日隋堤絮，经冬越岭梅。
艳疑歌处散，轻似舞时回。
道蕴诗传丽，相如赋骋才。
霁添松筱媚，寒积蕙兰猜。
暗涨宫池水，平封辇路埃。
烛龙初照耀，巢鹤乍裴回。
檐日琼先挂，墙风粉旋摧。
五门环玉垒，双阙对瑶台。
绮席陵寒坐，珠帘远曙开。
灵芝霜下秀，仙桂月中栽。
卷幌书千帙，援琴酒百杯。
垂休编太史，呈瑞表中台。
皓夜迷三径，浮光彻九垓。
兹辰是丰岁，歌咏属良哉。
+++许浑
++++奉和卢大夫新立假山
岩谷留心赏，为山极自然。
孤峰空迸笋，攒萼旋开莲。
黛色朱楼下，云形绣户前。
砌尘凝积霭，檐溜挂飞泉。
树暗壶中月，花香洞里天。
何如谢康乐，海峤独题篇。
+++许浑
++++奉命和后池十韵
叠石通溪水，量波失旧规。
芳洲还屈曲，朱阁更逶迤。
浴鸟翻荷叶，惊蝉出柳丝。
翠烟秋桧耸，红露晓莲披。
攀槛登楼近，停桡待客迟。
野桥从浪没，轻舸信风移。
竹韵迁棋局，松阴递酒卮。
性闲鸥自识，心远鹤先知。
应想秦人会，休怀越相祠。
当期穆天子，箫鼓宴瑶池。

++中卷五百三十八
  
+++许浑
++++雨后思湖上居（─作雨中忆湖山居）
前山风雨凉，歇马坐垂杨。
何处芙蓉落，南渠秋水香。
+++许浑
++++闻歌
新秋弦管清，时转遏云声。
曲尽不知处，月高风满城。
+++许浑
++++思天台
赤城云雪深，山客负归心。
昨夜西斋宿，月明琪树阴。
+++许浑
++++长安早春怀江南
云月有归处，故山清洛南。
如何一花发，春梦遍江潭。
+++许浑
++++塞下
夜战桑干北，秦兵半不归。
朝来有乡信，犹自寄征衣。
+++许浑
++++送客南归（一作寓居崇圣寺送客南浦）
野寺薜萝晚，官渠杨柳春。
归心已无限，更送洞庭人。
+++许浑
++++寄桐江隐者
潮去潮来洲渚春，山花如绣草如茵。
严陵台下桐江水，解钓鲈鱼能几人。
+++许浑
++++送曾主簿归楚州省觐，予亦明日归姑孰
帆转清淮极鸟飞，落帆应换老莱衣。
河亭未醉先惆怅，明日还从此路归。
+++许浑
++++重别（时诸妓同饯，一作重别曾主簿）
泪沿红粉湿罗巾，重系兰舟劝酒频。
留却一枝河畔柳，明朝犹有远行人。
+++许浑
++++湖上
仿佛欲当三五夕，万蝉清杂乱泉纹。
钓鱼船上一尊酒，月出渡头零落云。
+++许浑
++++夜泊永乐有怀
莲渚愁红荡碧波，吴娃齐唱采莲歌。
横塘一别已千里，芦苇萧萧风雨多。
+++许浑
++++宿水阁
野客从来不解愁，等闲乘月海西头。
未知南陌谁家子，夜半吹笙入水楼。
+++许浑
++++谢亭送别
劳歌一曲解行舟，红叶青山水急流。
日暮酒醒人已远，满天风雨下西楼。
+++许浑
++++酬李当
知有瑶华手自开，巴人虚唱懒封回。
山阴一夜满溪雪，借问扁舟来不来。
+++许浑
++++蝉
噪柳鸣槐晚未休，不知何事爱悲秋。
朱门大有长吟处，刚傍愁人又送愁。
+++许浑
++++夜过松江渡寄友人
清露白云明月天，与君齐棹木兰船。
南湖风雨一相失，夜泊横塘心渺然。
+++许浑
++++守风淮阴
遥见江阴夜渔客，因思京口钓鱼时。
一潭明月万株柳，自去自来人不知。
+++许浑
++++亡题
商岭采芝寻四老，紫阳收朮访三茅。
欲求不死长生诀，骨里无仙不肯教。
+++许浑
++++送杨发东归
红花半落燕于飞，同客长安今独归。
一纸乡书报兄弟，还家羞著别时衣。
+++许浑
++++寄宋邧（一作寄宋次都，一作寄友人）
朱槛烟霜夜坐劳，美人南国旧同袍。
山长水远无消息，瑶瑟一弹秋月高。
+++许浑
++++题四老庙二首（一作重经四皓庙）
峨峨商岭采芝人，雪顶霜髯虎豹茵。
山酒一卮歌一曲，汉家天子忌功臣。
避秦安汉出蓝关，松桂花阴满旧山。
自是无人有归意，白云常在水潺潺。
+++许浑
++++夏日寄江上亲友
雨过前山日未斜，清蝉嘒嘒落槐花。
车轮南北已无限，江上故人才到家。
+++许浑
++++下第怀友人
独掩衡门花盛时，一封书信缓归期。
南宗更有潇湘客，夜夜月明闻竹枝。
+++许浑
++++客有卜居不遂薄游汧陇因题
海燕西飞白日斜，天门遥望五侯家。
楼台深锁无人到，落尽春风第一花。
+++许浑
++++陈宫怨二首
风暖江城白日迟，昔人遗事后人悲。
草生宫阙国无主，玉树后庭花为谁。
地雄山险水悠悠，不信隋兵到石头。
玉树后庭花一曲，与君同上景阳楼。
+++许浑
++++经故太尉段公庙
静想追兵缓翠华，古碑荒庙闭松花。
纪生不向荥阳死，争有山河属汉家。
+++许浑
++++途经秦始皇墓
龙盘虎踞树层层，势入浮云亦是崩。
一种青山秋草里，路人唯拜汉文陵。
+++许浑
++++游楞伽寺
碧烟秋寺泛潮来，水浸城根古堞摧。
尽日伤心人不见，石榴花满旧琴台。
+++许浑
++++缑山庙
王子吹箫月满台，玉箫清转鹤裴回。
曲终飞去不知处，山下碧桃春自开。
+++许浑
++++送薛先辈入关
一卮春酒送离歌，花落敬亭芳草多。
欲问归期已深醉，只应孤梦绕关河。
+++许浑
++++鸿沟
相持未定各为君，秦政山河此地分。
力尽乌江千载后，古沟芳草起寒云。
+++许浑
++++韩信庙
朝言云梦暮南巡，已为功名少退身。
尽握兵权犹不得，更将心计托何人。
+++许浑
++++过湘妃庙
古木苍山掩翠娥，月明南浦起微波。
九疑望断几千载，斑竹泪痕今更多。
+++许浑
++++寄云际寺敬上人
万山秋雨水萦回，红叶多从紫阁来。
云冷竹斋禅衲薄，已应飞锡过天台。
+++许浑
++++秋思
琪树西风枕簟秋，楚云湘水忆同游。
高歌一曲掩明镜，昨日少年今白头。
+++许浑
++++送宋处士归山
卖药修琴归去迟，山风吹尽桂花枝。
世间甲子须臾事，逢著仙人莫看棋。
+++许浑
++++听琵琶
欲写明妃万里情，紫槽红拨夜丁丁。
胡沙望尽汉宫远，月落天山闻一声。
+++许浑
++++秦楼曲
秦女梦馀仙路遥，月窗风簟夜迢迢。
潘郎翠凤双飞去，三十六宫闻玉箫。
+++许浑
++++旌儒庙
寒陌阴风万古悲，儒冠相枕死秦时。
庙前亦有商山路，不学老翁歌紫芝。
+++许浑
++++览故人题僧院诗
高阁清吟寄远公，四时云月一篇中。
今来借问独何处，日暮槿花零落风。
+++许浑
++++楚宫怨二首
十二山晴花尽开，楚宫双阙对阳台。
细腰争舞君沉醉，白日秦兵天上来。
猎骑秋来在内稀，渚宫云雨湿龙衣。
腾腾战鼓动城阙，江畔射麋殊未归。
+++许浑
++++听唱山鹧鸪（一作听吹鹧鸪）
金谷歌传第一流，鹧鸪清怨碧烟愁。
夜来省得曾闻处，万里月明湘水秋。
+++许浑
++++晨起西楼
留情深处驻横波，敛翠凝红一曲歌。
明月下楼人未散，共愁三径是天河。
+++许浑
++++酬江西卢端公蓝口阻风见寄之什
又携刀笔泛膺舟，蓝口风高桂楫留。
还似郢中歌一曲，夜来春雪照西楼。
+++许浑
++++赠何处士
东别茅峰北去秦，梅仙书里说真人。
白头主印青山下，虽遇唐生不敢亲。
+++许浑
++++鹭鸶
西风澹澹水悠悠，雪点丝飘带雨愁。
何限归心倚前閤，绿蒲红蓼练塘秋。
+++许浑
++++学仙二首
汉武迎仙紫禁秋，玉笙瑶瑟祀昆丘。
年年望断无消息，空闭重城十二楼。
心期仙诀意无穷，采画云车起寿宫。
闻有三山未知处，茂陵松柏满西风。
+++许浑
++++酬康州韦侍御同年
桂楫美人歌木兰，西风袅袅露漙漙。
夜长曲尽意不尽，月在清湘洲渚寒。
+++许浑
++++紫藤
绿蔓秾阴紫袖低，客来留坐小堂西。
醉中掩瑟无人会，家近江南罨画溪。
+++许浑
++++宿咸宜观
羽袖飘飘杳夜风，翠幢归殿玉坛空。
步虚声尽天未晓，露压桃花月满宫。
+++许浑
++++金谷园
三惑沉身是此园，古藤荒草野禽喧。
二十四友一朝尽，爱妾坠楼何足言。
+++许浑
++++送崔珦入朝
书剑功迟白发新，强登萧寺送归秦。
月斜松桂倚高阁，明夜江南江北人。
+++许浑
++++病中和大夫玩江月
江上悬光海上生，仙舟迢递绕军营。
高歌一曲同筵醉，却是刘桢坐到明。
+++许浑
++++读戾太子传
佞臣巫蛊已相疑，身没湖边筑望思。
今日更归何处是，年年芳草上台基。
+++许浑
++++酬对雪见寄
飞度龙山下远空，拂檐萦竹昼濛濛。
知君吟罢意无限，曾听玉堂歌北风。
+++许浑
++++王可封临终
十世为儒少子孙，一生长负信陵恩。
今朝埋骨寒山下，为报慈亲休倚门。
+++许浑
++++僧院影堂
香销云凝旧僧家，僧刹残灯壁半斜。
日暮松烟空漠漠，秋风吹破妙莲华。
+++许浑
++++记梦
晓入瑶台露气清，座中唯有许飞琼。
尘心未尽俗缘在，十里下山空月明。
+++许浑
++++三十六湾
缥缈临风思美人，荻花枫叶带离声。
夜深吹笛移船去，三十六湾秋月明。
+++许浑
++++越中
石城花暖鹧鸪飞，征客春帆秋不归。
犹自保郎心似石，绫梭夜夜织寒衣。

++中卷五百三十九
  
+++李商隐
++++锦瑟
锦瑟无端五十弦，一弦一柱思华年。
庄生晓梦迷蝴蝶，望帝春心托杜鹃。
沧海月明珠有泪，蓝田日暖玉生烟。
此情可待成追忆，只是当时已惘然。
+++李商隐
++++重过圣女祠
白石岩扉碧藓滋，上清沦谪得归迟。
一春梦雨常飘瓦，尽日灵风不满旗。
萼绿华来无定所，杜兰香去未移时。
玉郎会此通仙籍，忆向天阶问紫芝。
+++李商隐
++++寄罗劭兴
棠棣黄花发，忘忧碧叶齐。
闲微病酒，燕重远兼泥。
混沌何由凿，青冥未有梯。
高阳旧徒侣，时复一相携。
+++李商隐
++++令狐舍人说昨夜西掖玩月因戏赠
昨夜玉轮明，传闻近太清。
凉波冲碧瓦，晓晕落金茎。
露索秦宫井，风弦汉殿筝。
几时绵竹颂，拟荐子虚名。
+++李商隐
++++崔处士
真人塞其内，夫子入于机。
未肯投竿起，惟欢负米归。
雪中东郭履，堂上老莱衣。
读遍先贤传，如君事者稀。
+++李商隐
++++自喜
自喜蜗牛舍，兼容燕子巢。
绿筠遗粉箨，红药绽香苞。
虎过遥知阱，鱼来且佐庖。
慢行成酩酊，邻壁有松醪。
+++李商隐
++++题僧壁
舍生求道有前踪，乞脑剜身结愿重。
大去便应欺粟颗，小来兼可隐针锋。
蚌胎未满思新桂，琥珀初成忆旧松。
若信贝多真实语，三生同听一楼钟。
+++李商隐
++++霜月
初闻征雁已无蝉，百尺楼高水接天。
青女素娥俱耐冷，月中霜里斗婵娟。
+++李商隐
++++异俗二首（时从事岭南）
鬼疟朝朝避，春寒夜夜添。
未惊雷破柱，不报水齐檐。
虎箭侵肤毒，鱼钩刺骨铦。
鸟言成谍诉，多是恨彤幨。
户尽悬秦网，家多事越巫。
未曾容獭祭，只是纵猪都。
点对连鳌饵，搜求缚虎符。
贾生兼事鬼，不信有洪炉。
+++李商隐
++++归墅
行李逾南极，旬时到旧乡。
楚芝应遍紫，邓橘未全黄。
渠浊村舂急，旗高社酒香。
故山归梦喜，先入读书堂。
+++李商隐
++++商於
商於朝雨霁，归路有秋光。
背坞猿收果，投岩麝退香。
建瓴真得势，横戟岂能当。
割地张仪诈，谋身绮季长。
清渠州外月，黄叶庙前霜。
今日看云意，依依入帝乡。
+++李商隐
++++和孙朴韦蟾孔雀咏
此去三梁远，今来万里携。
西施因网得，秦客被花迷。
可在青鹦鹉，非关碧野鸡。
约眉怜翠羽，刮目想金篦。
瘴气笼飞远，蛮花向坐低。
轻于赵皇后，贵极楚悬黎。
都护矜罗幕，佳人炫绣袿。
屏风临烛釦，捍拨倚香脐。
旧思牵云叶，新愁待雪泥。
爱堪通梦寐，画得不端倪。
地锦排苍雁，帘钉镂白犀。
曙霞星斗外，凉月露盘西。
妒好休夸舞，经寒且少啼。
红楼三十级，稳稳上丹梯。
+++李商隐
++++人欲
人欲天从竟不疑，莫言圆盖便无私。
秦中已久乌头白，却是君王未备知。
+++李商隐
++++华山题王母祠
莲华峰下锁雕梁，此去瑶池地共长。
好为麻姑到东海，劝栽黄竹莫栽桑。
+++李商隐
++++华清宫（天宝六载，改骊山温泉宫曰华清宫）
华清恩幸古无伦，犹恐蛾眉不胜人。
未免被他褒女笑，只教天子暂蒙尘。
+++李商隐
++++楚泽
夕阳归路后，霜野物声干。
集鸟翻渔艇，残虹拂马鞍。
刘桢元抱病，虞寄数辞官。
白袷经年卷，西来及早寒。
+++李商隐
++++蝉
本以高难饱，徒劳恨费声。
五更疏欲断，一树碧无情。
薄宦梗犹泛，故园芜已平。
烦君最相警，我亦举家清。
+++李商隐
++++江亭散席循柳路吟（归官舍）
春咏敢轻裁，衔辞入半杯。
已遭江映柳，更被雪藏梅。
寡和真徒尔，殷忧动即来。
从诗得何报，惟感二毛催。
+++李商隐
++++潭州
潭州官舍暮楼空，今古无端入望中。
湘泪浅深滋竹色，楚歌重叠怨兰丛。
陶公战舰空滩雨，贾傅承尘破庙风。
目断故园人不至，松醪一醉与谁同。
+++李商隐
++++赠刘司户（蕡）
江风吹浪动云根，重碇危樯白日昏。
已断燕鸿初起势，更惊骚客后归魂。
汉廷急诏谁先入，楚路高歌自欲翻。
万里相逢欢复泣，凤巢西隔九重门。
+++李商隐
++++哭刘司户二首
离居星岁易，失望死生分。
酒瓮凝馀桂，书签冷旧芸。
江风吹雁急，山木带蝉曛。
一叫千回首，天高不为闻。
有美扶皇运，无谁荐直言。
已为秦逐客，复作楚冤魂。
湓浦应分派，荆江有会源。
并将添恨泪，一洒问乾坤。
+++李商隐
++++悼伤后赴东蜀辟至散关遇雪
剑外从军远，无家与寄衣。
散关三尺雪，回梦旧鸳机。
+++李商隐
++++乐游原
向晚意不适，驱车登古原。
夕阳无限好，只是近黄昏。
+++李商隐
++++北齐二首
一笑相倾国便亡，何劳荆棘始堪伤。
小怜玉体横陈夜，已报周师入晋阳。
巧笑知堪敌万几，倾城最在著戎衣。
晋阳已陷休回顾，更请君王猎一围。
+++李商隐
++++街西池馆
白阁他年别，朱门此夜过。
疏帘留月魄，珍簟接烟波。
太守三刀梦，将军一箭歌。
国租容客旅，香熟玉山禾。
+++李商隐
++++南朝
玄武湖中玉漏催，鸡鸣埭口绣襦回。
谁言琼树朝朝见，不及金莲步步来。
敌国军营漂木柹，前朝神庙锁烟煤。
满宫学士皆颜色，江令当年只费才。
+++李商隐
++++复京
虏骑胡兵一战摧，万灵回首贺轩台。
天教李令心如日，可要昭陵石马来。
+++李商隐
++++浑河中
九庙无尘八马回，奉天城垒长春苔。
咸阳原上英雄骨，半向君家养马来。
+++李商隐
++++鄠杜马上念汉书（一云五陵怀古）
世上苍龙种，人间武帝孙。
小来惟射猎，兴罢得乾坤。
渭水天开苑，咸阳地献原。
英灵殊未已，丁傅渐华轩。
+++李商隐
++++柳
动春何限叶，撼晓几多枝。
解有相思否，应无不舞时。
絮飞藏皓蝶，带弱露黄鹂。
倾国宜通体，谁来独赏眉。
+++李商隐
++++巴江柳
巴江可惜柳，柳色绿侵江。
好向金銮殿，移阴入绮窗。
+++李商隐
++++咸阳
咸阳宫阙郁嵯峨，六国楼台艳绮罗。
自是当时天帝醉，不关秦地有山河。
+++李商隐
++++同崔八诣药山访融禅师
共受征南不次恩，报恩惟是有忘言。
岩花涧草西林路，未见高僧只见猿。
+++李商隐
++++闻著明凶问哭寄飞卿
昔叹谗销骨，今伤泪满膺。
空馀双玉剑，无复一壶冰。
江势翻银砾，天文露玉绳。
何因携庾信，同去哭徐陵。
+++李商隐
++++听鼓
城头叠鼓声，城下暮江清。
欲问渔阳掺，时无祢正平。
+++李商隐
++++送崔珏往西川
年少因何有旅愁，欲为东下更西游。
一条雪浪吼巫峡，千里火云烧益州。
卜肆至今多寂寞，酒垆从古擅风流。
浣花笺纸桃花色，好好题诗咏玉钩。
+++李商隐
++++代赠
杨柳路尽处，芙蓉湖上头。
虽同锦步障，独映钿箜篌。
鸳鸯可羡头俱白，飞去飞来烟雨秋。
+++李商隐
++++桂林
城窄山将压，江宽地共浮。
东南通绝域，西北有高楼。
神护青枫岸，龙移白石湫。
殊乡竟何祷，箫鼓不曾休。
+++李商隐
++++夜雨寄北
君问归期未有期，巴山夜雨涨秋池。
何当共剪西窗烛，却话巴山夜雨时。
+++李商隐
++++陈后宫
茂苑城如画，阊门瓦欲流。
还依水光殿，更起月华楼。
侵夜鸾开镜，迎冬雉献裘。
从臣皆半醉，天子正无愁。
+++李商隐
++++属疾
许靖犹羁宦，安仁复悼亡。
兹辰聊属疾，何日免殊方。
秋蝶无端丽，寒花只暂香。
多情真命薄，容易即回肠。
+++李商隐
++++石榴
榴枝婀娜榴实繁，榴膜轻明榴子鲜。
可羡瑶池碧桃树，碧桃红颊一千年。
+++李商隐
++++明日
天上参旗过，人间烛焰销。
谁言整双履，便是隔三桥。
知处黄金锁，曾来碧绮寮。
凭栏明日意，池阔雨萧萧。
+++李商隐
++++饮席戏赠同舍
洞中屐响省分携，不是花迷客自迷。
珠树重行怜翡翠，玉楼双舞羡鹍鸡。
兰回旧蕊缘屏绿，椒缀新香和壁泥。
唱尽阳关无限叠，半杯松叶冻颇黎。
+++李商隐
++++西溪
近郭西溪好，谁堪共酒壶。
苦吟防柳恽，多泪怯杨朱。
野鹤随君子，寒松揖大夫。
天涯常病意，岑寂胜欢娱。
+++李商隐
++++忆梅
定定住天涯，依依向物华。
寒梅最堪恨，常作去年花。
+++李商隐
++++赠柳
章台从掩映，郢路更参差。
见说风流极，来当婀娜时。
桥回行欲断，堤远意相随。
忍放花如雪，青楼扑酒旗。
+++李商隐
++++谑柳
已带黄金缕，仍飞白玉花。
长时须拂马，密处少藏鸦。
眉细从他敛，腰轻莫自斜。
玳梁谁道好，偏拟映卢家。
+++李商隐
++++北禽
为恋巴江好，无辞瘴雾蒸。
纵能朝杜宇，可得值苍鹰。
石小虚填海，芦铦未破矰。
来有乾鹊，何不向雕陵。
+++李商隐
++++初起
想像咸池日欲光，五更钟后更回肠。
三年苦雾巴江水，不为离人照屋梁。
+++李商隐
++++楚宫
复壁交青琐，重帘挂紫绳。
如何一柱观，不碍九枝灯。
扇薄常规月，钗斜只镂冰。
歌成犹未唱，秦火入夷陵。
+++李商隐
++++柳
柳映江潭底有情，望中频遣客心惊。
巴雷隐隐千山外，更作章台走马声。
+++李商隐
++++石城
石城夸窈窕，花县更风流。
簟冰将飘枕，帘烘不隐钩。
玉童收夜钥，金狄守更筹。
共笑鸳鸯绮，鸳鸯两白头。
+++李商隐
++++韩碑
元和天子神武姿，彼何人哉轩与羲。
誓将上雪列圣耻，坐法宫中朝四夷。
淮西有贼五十载，封狼生貙貙生罴。
不据山河据平地，长戈利矛日可麾。
帝得圣相相曰度，贼斫不死神扶持。
腰悬相印作都统，阴风惨淡天王旗。
愬武古通作牙爪，仪曹外郎载笔随。
行军司马智且勇，十四万众犹虎貔。
入蔡缚贼献太庙，功无与让恩不訾。
帝曰汝度功第一，汝从事愈宜为辞。
愈拜稽首蹈且舞，金石刻画臣能为。
者世称大手笔，此事不系于职司。
当仁自古有不让，言讫屡颔天子颐。
公退斋戒坐小阁，濡染大笔何淋漓。
点窜尧典舜典字，涂改清庙生民诗。
文成破体书在纸，清晨再拜铺丹墀。
表曰臣愈昧死上，咏神圣功书之碑。
碑高三丈字如斗，负以灵鳌蟠以螭。
句奇语重喻者少，谗之天子言其私。
长绳百尺拽碑倒，粗砂大石相磨治。
公之斯文若元气，先时已入人肝脾。
汤盘孔鼎有述作，今无其器存其辞。
呜呼圣皇及圣相，相与烜赫流淳熙。
公之斯文不示后，曷与三五相攀追。
愿书万本诵万过，口角流沫右手胝。
传之七十有二代，以为封禅玉检明堂基。

+++李商隐
++++令狐八拾遗见招送裴十四归华州
二十中郎未足希，骊驹先自有光辉。
兰亭宴罢方回去，雪夜诗成道韫归。
汉苑风烟吹客梦，云台洞穴接郊扉。
嗟予久抱临邛渴，便欲因君问钓矶。
+++李商隐
++++离思
气尽前溪舞，心酸子夜歌。
峡云寻不得，沟水欲如何。
朔雁传书绝，湘篁染泪多。
无由见颜色，还自托微波。
+++李商隐
++++宿骆氏亭寄怀崔雍崔衮
竹坞无尘水槛清，相思迢递隔重城。
秋阴不散霜飞晚，留得枯荷听雨声。
+++李商隐
++++风雨
凄凉宝剑篇，羁泊欲穷年。
黄叶仍风雨，青楼自管弦。
新知遭薄俗，旧好隔良缘。
心断新丰酒，销愁斗几千。
+++李商隐
++++梦泽
梦泽悲风动白茅，楚王葬尽满城娇。
未知歌舞能多少，虚减宫厨为细腰。
+++李商隐
++++赠歌妓二首
水精如意玉连环，下蔡城危莫破颜。
红绽樱桃含白雪，断肠声里唱阳关。
白日相思可奈何，严城清夜断经过。
只知解道春来瘦，不道春来独自多。
+++李商隐
++++谢书
微意何曾有一毫，空携笔砚奉龙韬。
自蒙半夜传衣后，不羡王祥得佩刀。
+++李商隐
++++寄令狐学士
秘殿崔嵬拂彩霓，曹司今在殿东西。
赓歌太液翻黄鹄，从猎陈仓获碧鸡。
晓饮岂知金掌迥，夜吟应讶玉绳低。
钧天虽许人间听，阊阖门多梦自迷。
+++李商隐
++++酬令狐郎中见寄
望郎临古郡，佳句洒丹青。
应自丘迟宅，仍过柳恽汀。
封来江渺渺，信去雨冥冥。
句曲闻仙诀，临川得佛经。
朝吟支客枕，夜读漱僧瓶。
不见衔芦雁，空流腐草萤。
土宜悲坎井，天怒识雷霆。
象卉分疆近，蛟涎浸岸腥。
补羸贪紫桂，负气托青萍。
万里悬离抱，危于讼閤铃。
+++李商隐
++++七月二十八日夜与王郑二秀才听雨后梦作
初梦龙宫宝焰然，瑞霞明丽满晴天。
旋成醉倚蓬莱树，有个仙人拍我肩。
少顷远闻吹细管，闻声不见隔飞烟。
逡巡又过潇湘雨，雨打湘灵五十弦。
瞥见冯夷殊怅望，鲛绡休卖海为田。
亦逢毛女无憀极，龙伯擎将华岳莲。
恍惚无倪明又暗，低迷不已断还连。
觉来正是平阶雨，独背寒灯枕手眠。

+++李商隐
++++寄令狐郎中
嵩云秦树久离居，双鲤迢迢一纸书。
休问梁园旧宾客，茂陵秋雨病相如。
+++李商隐
++++漫成三首
不妨何范尽诗家，未解当年重物华。
远把龙山千里雪，将来拟并洛阳花。
沈约怜何逊，延年毁谢庄。
清新俱有得，名誉底相伤。
雾夕咏芙蕖，何郎得意初。
此时谁最赏，沈范两尚书。
+++李商隐
++++无题（一云阳城）
白道萦回入暮霞，斑骓嘶断七香车。
春风自共何人笑，枉破阳城十万家。
+++李商隐
++++槿花二首
燕体伤风力，鸡香积露文。
殷鲜一相杂，啼笑两难分。
月里宁无姊，云中亦有君。
三清与仙岛，何事亦离群。
珠馆薰燃久，玉房梳扫馀。
烧兰才作烛，襞锦不成书。
本以亭亭远，翻嫌眽眽疏。
回头问残照，残照更空虚。
+++李商隐
++++哭刘蕡
上帝深宫闭九阍，巫咸不下问衔冤。
广陵别后春涛隔，湓浦书来秋雨翻。
只有安仁能作诔，何曾宋玉解招魂。
平生风义兼师友，不敢同君哭寝门。
+++李商隐
++++杜司勋（牧）
高楼风雨感斯文，短翼差池不及群。
刻意伤春复伤别，人间惟有杜司勋。
+++李商隐
++++荆门西下
一夕南风一叶危，荆云回望夏云时。
生岂得轻离别，天意何曾忌嶮巇。
骨肉书题安绝徼，蕙兰蹊径失佳期。
洞庭湖阔蛟龙恶，却羡杨朱泣路岐。
+++李商隐
++++碧瓦
碧瓦衔珠树，红轮结绮寮。
无双汉殿鬓，第一楚宫腰。
雾唾香难尽，珠啼冷易销。
歌从雍门学，酒是蜀城烧。
柳暗将翻巷，荷欹正抱桥。
钿辕开道入，金管隔邻调。
梦到飞魂急，书成即席遥。
河流冲柱转，海沫近槎飘。
吴市蠀蛦甲，巴賨翡翠翘。
他时未知意，重叠赠娇饶。
+++李商隐
++++蝶
叶叶复翻翻，斜桥对侧门。
芦花惟有白，柳絮可能温。
西子寻遗殿，昭君觅故村。
年年芳物尽，来别败兰荪。
+++李商隐
++++蝇蝶鸡麝鸾凤等成篇
韩蝶翻罗幕，曹蝇拂绮窗。
斗鸡回玉勒，融麝暖金釭。
玳瑁明书阁，琉璃冰酒缸。
画楼多有主，鸾凤各双双。
+++李商隐
++++韩翃舍人即事
萱草含丹粉，荷花抱绿房。
鸟应悲蜀帝，蝉是怨齐王。
通内藏珠府，应官解玉坊。
桥南荀令过，十里送衣香。
+++李商隐
++++公子
一盏新罗酒，凌晨恐易消。
归应冲鼓半，去不待笙调。
歌好惟愁和，香浓岂惜飘。
春场铺艾帐，下马雉媒娇。
+++李商隐
++++子初全溪作
全溪不可到，况复尽馀醅。
汉苑生春水，昆池换劫灰。
战蒲知雁唼，皱月觉鱼来。
清兴恭闻命，言诗未敢回。
+++李商隐
++++杨本胜说于长安见小男阿衮
闻君来日下，见我最娇儿。
渐大啼应数，长贫学恐迟。
寄人龙种瘦，失母凤雏痴。
语罢休边角，青灯两鬓丝。
+++李商隐
++++西溪
怅望西溪水，潺湲奈尔何。
不惊春物少，只觉夕阳多。
色染妖韶柳，光含窈窕萝。
间从到海，天上莫为河。
凤女弹瑶瑟，龙孙撼玉珂。
京华他夜梦，好好寄云波。
+++李商隐
++++柳下暗记
无奈巴南柳，千条傍吹台。
更将黄映白，拟作杏花媒。
+++李商隐
++++妓席
乐府闻桃叶，人前道得无。
劝君书小字，慎莫唤官奴。
+++李商隐
++++少年
外戚平羌第一功，生年二十有重封。
直登宣室螭头上，横过甘泉豹尾中。
别馆觉来云雨梦，后门归去蕙兰丛。
灞陵夜猎随田窦，不识寒郊自转蓬。
+++李商隐
++++无题
近知名阿侯，住处小江流。
腰细不胜舞，眉长惟是愁。
黄金堪作屋，何不作重楼。
+++李商隐
++++玄微先生
仙翁无定数，时入一壶藏。
夜夜桂露湿，村村桃水香。
醉中抛浩劫，宿处起神光。
药裹丹山凤，棋函白石郎。
弄河移砥柱，吞日倚扶桑。
龙竹裁轻策，鲛绡熨下裳。
树栽嗤汉帝，桥板笑秦王。
径欲随关令，龙沙万里强。
+++李商隐
++++药转
郁金堂北画楼东，换骨神方上药通。
露气暗连青桂苑，风声偏猎紫兰丛。
长筹未必输孙皓，香枣何劳问石崇。
忆事怀人兼得句，翠衾归卧绣帘中。
+++李商隐
++++岳阳楼
欲为平生一散愁，洞庭湖上岳阳楼。
可怜万里堪乘兴，枉是蛟龙解覆舟。
+++李商隐
++++寄成都高苗二从事
家近红蕖曲水滨，全家罗袜起秋尘。
莫将越客千丝网，网得西施别赠人。
+++李商隐
++++岳阳楼
汉水方城带百蛮，四邻谁道乱周班。
如何一梦高唐雨，自此无心入武关。
+++李商隐
++++越燕二首
上国社方见，此乡秋不归。
为矜皇后舞，犹著羽人衣。
拂水斜纹乱，衔花片影微。
卢家文杏好，试近莫愁飞。
将泥红蓼岸，得草绿杨村。
命侣添新意，安巢复旧痕。
去应逢阿母，来莫害王孙。
记取丹山凤，今为百鸟尊。
+++李商隐
++++杜工部蜀中离席
人生何处不离群，世路干戈惜暂分。
雪岭未归天外使，松州犹驻殿前军。
座中醉客延醒客，江上晴云杂雨云。
美酒成都堪送老，当垆仍是卓文君。
+++李商隐
++++隋宫
紫泉宫殿锁烟霞，欲取芜城作帝家。
玉玺不缘归日角，锦帆应是到天涯。
于今腐草无萤火，终古垂杨有暮鸦。
地下若逢陈后主，岂宜重问后庭花。
+++李商隐
++++二月二日
二月二日江上行，东风日暖闻吹笙。
花须柳眼各无赖，紫蝶黄蜂俱有情。
万里忆归元亮井，三年从事亚夫营。
新滩莫悟游人意，更作风檐夜雨声。
+++李商隐
++++筹笔驿
猿鸟犹疑畏简书，风云常为护储胥。
徒令上将挥神笔，终见降王走传车。
管乐有才终不忝，关张无命欲何如。
他年锦里经祠庙，梁父吟成恨有馀。
+++李商隐
++++屏风
六曲连环接翠帷，高楼半夜酒醒时。
掩灯遮雾密如此，雨落月明俱不知。
+++李商隐
++++春日
欲入卢家白玉堂，新春催破舞衣裳。
蝶衔红蕊蜂衔粉，共助青楼一日忙。
+++李商隐
++++武侯庙古柏
蜀相阶前柏，龙蛇捧閟宫。
阴成外江畔，老向惠陵东。
大树思冯异，甘棠忆召公。
叶凋湘燕雨，枝拆海鹏风。
玉垒经纶远，金刀历数终。
谁将出师表，一为问昭融。
+++李商隐
++++风
撩钗盘孔雀，恼带拂鸳鸯。
罗荐谁教近，斋时锁洞房。
+++李商隐
++++即日
一岁林花即日休，江间亭下怅淹留。
重吟细把真无奈，已落犹开未放愁。
山色正来衔小苑，春阴只欲傍高楼。
金鞍忽散银壶漏，更醉谁家白玉钩。
+++李商隐
++++九成宫（九成宫本隋仁寿宫贞观间修之以避暑因更名）
十二层城阆苑西，平时避暑拂虹霓。
云随夏后双龙尾，风逐周王八骏蹄。
吴岳晓光连翠巘，甘泉晚景上丹梯。
荔枝卢橘沾恩幸，鸾鹊天书湿紫泥。
+++李商隐
++++少将
族亚齐安陆，风高汉武威。
烟波别墅醉，花月后门归。
青海闻传箭，天山报合围。
一朝携剑起，上马即如飞。
+++李商隐
++++咏史
历览前贤国与家，成由勤俭破由奢。
何须琥珀方为枕，岂得真珠始是车。
运去不逢青海马，力穷难拔蜀山蛇。
几人曾预南薰曲，终古苍梧哭翠华。
+++李商隐
++++赠白道者（一作咏史第二首）
十二楼前再拜辞，灵风正满碧桃枝。
壶中若是有天地，又向壶中伤别离。
+++李商隐
++++无题二首
昨夜星辰昨夜风，画楼西畔桂堂东。
身无彩凤双飞翼，心有灵犀一点通。
隔座送钩春酒暖，分曹射覆蜡灯红。
嗟余听鼓应官去，走马兰台类断蓬。
闻道阊门萼绿华，昔年相望抵天涯。
岂知一夜秦楼客，偷看吴王苑内花。
+++李商隐
++++汉宫词
青雀西飞竟未回，君王长在集灵台。
侍臣最有相如渴，不赐金茎露一杯。
+++李商隐
++++无题四首
来是空言去绝踪，月斜楼上五更钟。
梦为远别啼难唤，书被催成墨未浓。
蜡照半笼金翡翠，麝熏微度绣芙蓉。
刘郎已恨蓬山远，更隔蓬山一万重。
飒飒东风细雨来，芙蓉塘外有轻雷。
金蟾啮锁烧香入，玉虎牵丝汲井回。
贾氏窥帘韩掾少，宓妃留枕魏王才。
春心莫共花争发，一寸相思一寸灰。
含情春晼晚，暂见夜阑干。
楼响将登怯，帘烘欲过难。
多羞钗上燕，真愧镜中鸾。
归去横塘晓，华星送宝鞍。
何处哀筝随急管，樱花永巷垂杨岸。
东家老女嫁不售，白日当天三月半。
溧阳公主年十四，清明暖后同墙看。
归来展转到五更，梁间燕子闻长叹。
+++李商隐
++++赴职梓潼留别畏之员外同年
佳兆联翩遇凤凰，雕文羽帐紫金床。
桂花香处同高第，柿叶翻时独悼亡。
乌鹊失栖长不定，鸳鸯何事自相将。
京华庸蜀三千里，送到咸阳见夕阳。
+++李商隐
++++桂林路中作
地暖无秋色，江晴有暮晖。
空馀蝉嘒嘒，犹向客依依。
村小犬相护，沙平僧独归。
欲成西北望，又见鹧鸪飞。
+++李商隐
++++无题
照梁初有情，出水旧知名。
裙衩芙蓉小，钗茸翡翠轻。
锦长书郑重，眉细恨分明。
莫近弹棋局，中心最不平。
+++李商隐
++++蝶三首
初来小苑中，稍与琐闱通。
远恐芳尘断，轻忧艳雪融。
只知防皓露，不觉逆尖风。
回首双飞燕，乘时入绮栊。
长眉画了绣帘开，碧玉行收白玉台。
为问翠钗钗上凤，不知香颈为谁回。
寿阳公主嫁时妆，八字宫眉捧额黄。
见我佯羞频照影，不知身属冶游郎。
+++李商隐
++++无题二首
八岁偷照镜，长眉已能画。
十岁去踏青，芙蓉作裙衩。
十二学弹筝，银甲不曾卸。
十四藏六亲，悬知犹未嫁。
十五泣春风，背面秋千下。
幽人不倦赏，秋暑贵招邀。
竹碧转怅望，池清尤寂寥。
露花终裛湿，风蝶强娇饶。
此地如携手，兼君不自聊。
+++李商隐
++++王十二兄与畏之员外相访见招小饮…以悼亡日近不去因寄
谢傅门庭旧末行，今朝歌管属檀郎。
更无人处帘垂地，欲拂尘时簟竟床。
嵇氏幼男犹可悯，左家娇女岂能忘。
秋霖腹疾俱难遣，万里西风夜正长。
+++李商隐
++++隋宫（一云隋堤）
乘兴南游不戒严，九重谁省谏书函。
春风举国裁宫锦，半作障泥半作帆。
+++李商隐
++++落花
高阁客竟去，小园花乱飞。
参差连曲陌，迢递送斜晖。
肠断未忍扫，眼穿仍欲归。
芳心向春尽，所得是沾衣。
+++李商隐
++++月
池上与桥边，难忘复可怜。
帘开最明夜，簟卷已凉天。
流处水花急，吐时云叶鲜。
姮娥无粉黛，只是逞婵娟。
+++李商隐
++++赠宗鲁筇竹杖
大夏资轻策，全溪赠所思。
静怜穿树远，滑想过苔迟。
鹤怨朝还望，僧闲暮有期。
风流真底事，常欲傍清羸。
+++李商隐
++++垂柳
娉婷小苑中，婀娜曲池东。
朝佩皆垂地，仙衣尽带风。
七贤宁占竹，三品且饶松。
肠断灵和殿，先皇玉座空。
+++李商隐
++++曲池
日下繁香不自持，月中流艳与谁期。
迎忧急鼓疏钟断，分隔休灯灭烛时。
张盖欲判江滟滟，回头更望柳丝丝。
从来此地黄昏散，未信河梁是别离。
+++李商隐
++++代应二首
沟水分流西复东，九秋霜月五更风。
离鸾别凤今何在，十二玉楼空更空。
昨夜双钩败，今朝百草输。
关西狂小吏，惟喝绕床卢。
+++李商隐
++++席上作
淡云轻雨拂高唐，玉殿秋来夜正长。
料得也应怜宋玉，一生惟事楚襄王。
+++李商隐
++++访隐者不遇成二绝
秋水悠悠浸墅扉，梦中来数觉来稀。
玄蝉去尽叶黄落，一树冬青人未归。
城郭休过识者稀，哀猿啼处有柴扉。
沧江白日樵渔路，日暮归来雨满衣。
+++李商隐
++++破镜
玉匣清光不复持，菱花散乱月轮亏。
秦台一照山鸡后，便是孤鸾罢舞时。
+++李商隐
++++无题
紫府仙人号宝灯，云浆未饮结成冰。
如何雪月交光夜，更在瑶台十二层。
+++李商隐
++++赠庾十二朱版
固漆投胶不可开，赠君珍重抵琼瑰。
君王晓坐金銮殿，只待相如草诏来。
+++李商隐
++++李花
李径独来数，愁情相与悬。
自明无月夜，强笑欲风天。
减粉与园箨，分香沾渚莲。
徐妃久已嫁，犹自玉为钿。
+++李商隐
++++柳
曾逐东风拂舞筵，乐游春苑断肠天。
如何肯到清秋日，已带斜阳又带蝉。
+++李商隐
++++三月十日流杯亭
身属中军少得归，木兰花尽失春期。
偷随柳絮到城外，行过水西闻子规。
+++李商隐
++++过招国李家南园二首
潘岳无妻客为愁，新人来坐旧妆楼。
春风犹自疑联句，雪絮相和飞不休。
长亭岁尽雪如波，此去秦关路几多。
惟有梦中相近分，卧来无睡欲如何。
+++李商隐
++++留赠畏之
清时无事奏明光，不遣当关报早霜。
中禁词臣寻引领，左川归客自回肠。
郎君下笔惊鹦鹉，侍女吹笙弄凤凰。
空寄大罗天上事，众仙同日咏霓裳。
待得郎来月已低，寒暄不道醉如泥。
五更又欲向何处，骑马出门乌夜啼。
户外重阴黯不开，含羞迎夜复临台。
潇湘浪上有烟景，安得好风吹汝来。
+++李商隐
++++为有
为有云屏无限娇，凤城寒尽怕春宵。
无端嫁得金龟婿，辜负香衾事早朝。
+++李商隐
++++无题
相见时难别亦难，东风无力百花残。
春蚕到死丝方尽，蜡炬成灰泪始干。
晓镜但愁云鬓改，夜吟应觉月光寒。
蓬山此去无多路，青鸟殷勤为探看。
+++李商隐
++++碧城三首
碧城十二曲阑干，犀辟尘埃玉辟寒。
阆苑有书多附鹤，女床无树不栖鸾。
星沈海底当窗见，雨过河源隔座看。
若是晓珠明又定，一生长对水晶盘。
对影闻声已可怜，玉池荷叶正田田。
不逢萧史休回首，莫见洪崖又拍肩。
紫凤放娇衔楚佩，赤鳞狂舞拨湘弦。
鄂君怅望舟中夜，绣被焚香独自眠。
七夕来时先有期，洞房帘箔至今垂。
玉轮顾兔初生魄，铁网珊瑚未有枝。
检与神方教驻景，收将凤纸写相思。
武皇内传分明在，莫道人间总不知。
+++李商隐
++++对雪二首
寒气先侵玉女扉，清光旋透省郎闱。
梅花大庾岭头发，柳絮章台街里飞。
欲舞定随曹植马，有情应湿谢庄衣。
龙山万里无多远，留待行人二月归。
旋扑珠帘过粉墙，轻于柳絮重于霜。
已随江令夸琼树，又入卢家妒玉堂。
侵夜可能争桂魄，忍寒应欲试梅妆。
关河冻合东西路，肠断斑骓送陆郎。
+++李商隐
++++蜂
小苑华池烂熳通，后门前槛思无穷。
宓妃腰细才胜露，赵后身轻欲倚风。
红壁寂寥崖蜜尽，碧帘迢递雾巢空。
青陵粉蝶休离恨，长定相逢二月中。
+++李商隐
++++公子
外戚封侯自有恩，平明通籍九华门。
金唐公主年应小，二十君王未许婚。
+++李商隐
++++赋得鸡
稻粱犹足活诸雏，妒敌专场好自娱。
可要五更惊晓梦，不辞风雪为阳乌。
+++李商隐
++++明神
明神司过岂令冤，暗室由来有祸门。
莫为无人欺一物，他时须虑石能言。
+++李商隐
++++辛未七夕
恐是仙家好别离，故教迢递作佳期。
由来碧落银河畔，可要金风玉露时。
清漏渐移相望久，微云未接过来迟。
岂能无意酬乌鹊，惟与蜘蛛乞巧丝。
+++李商隐
++++壬申七夕
已驾七香车，心心待晓霞。
风轻惟响珮，日薄不嫣花。
桂嫩传香远，榆高送影斜。
成都过卜肆，曾妒识灵槎。
+++李商隐
++++壬申闰秋题赠乌鹊
绕树无依月正高，邺城新泪溅云袍。
几年始得逢秋闰，两度填河莫告劳。
+++李商隐
++++端居
远书归梦两悠悠，只有空床敌素秋。
阶下青苔与红树，雨中寥落月中愁。
+++李商隐
++++夜半
三更三点万家眠，露欲为霜月堕烟。
斗鼠上堂蝙蝠出，玉琴时动倚窗弦。
+++李商隐
++++玉山
玉山高与阆风齐，玉水清流不贮泥。
何处更求回日驭，此中兼有上天梯。
珠容百斛龙休睡，桐拂千寻凤要栖。
闻道神仙有才子，赤箫吹罢好相携。
+++李商隐
++++张恶子庙
下马捧椒浆，迎神白玉堂。
如何铁如意，独自与姚苌。
+++李商隐
++++雨
摵摵度瓜园，依依傍竹轩。
秋池不自冷，风叶共成喧。
窗迥有时见，檐高相续翻。
侵宵送书雁，应为稻粱恩。
+++李商隐
++++菊
暗暗淡淡紫，融融冶冶黄。
陶令篱边色，罗含宅里香。
几时禁重露，实是怯残阳。
愿泛金鹦鹉，升君白玉堂。
+++李商隐
++++牡丹
锦帏初卷卫夫人，绣被犹堆越鄂君。
垂手乱翻雕玉佩，招腰争舞郁金裙。
石家蜡烛何曾剪，荀令香炉可待熏。
我是梦中传彩笔，欲书花叶寄朝云。
+++李商隐
++++北楼
春物岂相干，人生只强欢。
花犹曾敛夕，酒竟不知寒。
异域东风湿，中华上象宽。
此楼堪北望，轻命倚危栏。
+++李商隐
++++拟沈下贤
千二百轻鸾，春衫瘦著宽。
倚风行稍急，含雪语应寒。
带火遗金斗，兼珠碎玉盘。
河阳看花过，曾不问潘安。
+++李商隐
++++蝶
飞来绣户阴，穿过画楼深。
重傅秦台粉，轻涂汉殿金。
相兼惟柳絮，所得是花心。
可要凌孤客，邀为子夜吟。
+++李商隐
++++饮席代官妓赠两从事
新人桥上著春衫，旧主江边侧帽檐。
愿得化为红绶带，许教双凤一时衔。
+++李商隐
++++代魏宫私赠
来时西馆阻佳期，去后漳河隔梦思。
知有宓妃无限意，春松秋菊可同时。
+++李商隐
++++代元城吴令暗为答
背阙归藩路欲分，水边风日半西曛。
荆王枕上原无梦，莫枉阳台一片云。
+++李商隐
++++牡丹
压径复缘沟，当窗又映楼。
终销一国破，不啻万金求。
鸾凤戏三岛，神仙居十洲。
应怜萱草淡，却得号忘忧。
+++李商隐
++++百果嘲樱桃
珠实虽先熟，琼莩纵早开。
流莺犹故在，争得讳含来。
+++李商隐
++++樱桃答
众果莫相诮，天生名品高。
何因古乐府，惟有郑樱桃。
+++李商隐
++++晓坐（一云后閤）
后閤罢朝眠，前墀思黯然。
梅应未假雪，柳自不胜烟。
泪续浅深绠，肠危高下弦。
红颜无定所，得失在当年。
+++李商隐
++++咏史
北湖南埭水漫漫，一片降旗百尺竿。
三百年间同晓梦，钟山何处有龙盘。
+++李商隐
++++一片
一片非烟隔九枝，蓬峦仙仗俨云旗。
天泉水暖龙吟细，露畹春多凤舞迟。
榆荚散来星斗转，桂花寻去月轮移。
人间桑海朝朝变，莫遣佳期更后期。
+++李商隐
++++日射
日射纱窗风撼扉，香罗拭手春事违。
回廊四合掩寂寞，碧鹦鹉对红蔷薇。
+++李商隐
++++题鹅
眠沙卧水自成群，曲岸残阳极浦云。
那解将心怜孔翠，羁雌长共故雄分。
+++李商隐
++++华清宫
朝元阁迥羽衣新，首按昭阳第一人。
当日不来高处舞，可能天下有胡尘。
+++李商隐
++++梓潼望长卿山至巴西复怀谯秀
梓潼不见马相如，更欲南行问酒垆。
行到巴西觅谯秀，巴西惟是有寒芜。
+++李商隐
++++齐宫词
永寿兵来夜不扃，金莲无复印中庭。
梁台歌管三更罢，犹自风摇九子铃。
+++李商隐
++++十一月中旬至扶风界见梅花
匝路亭亭艳，非时裛裛香。
素娥惟与月，青女不饶霜。
赠远虚盈手，伤离适断肠。
为谁成早秀，不待作年芳。
+++李商隐
++++青陵台
青陵台畔日光斜，万古贞魂倚暮霞。
莫讶韩凭为蛱蝶，等闲飞上别枝花。
+++李商隐
++++东还
自有仙才自不知，十年长梦采华芝。
秋风动地黄云暮，归去嵩阳寻旧师。
+++李商隐
++++酬崔八早梅有赠兼示之作
知访寒梅过野塘，久留金勒为回肠。
谢郎衣袖初翻雪，荀令熏炉更换香。
何处拂胸资蝶粉，几时涂额藉蜂黄。
维摩一室虽多病，亦要天花作道场。
+++李商隐
++++春风
春风虽自好，春物太昌昌。
若教春有意，惟遣一枝芳。
我意殊春意，先春已断肠。
+++李商隐
++++蜀桐
玉垒高桐拂玉绳，上含非雾下含冰。
枉教紫凤无栖处，斫作秋琴弹坏陵。
+++李商隐
++++汉宫
通灵夜醮达清晨，承露盘晞甲帐春。
王母不来方朔去，更须重见李夫人。
+++李商隐
++++判春
一桃复一李，井上占年芳。
笑处如临镜，窥时不隐墙。
敢言西子短，谁觉宓妃长。
珠玉终相类，同名作夜光。
+++李商隐
++++促漏
促漏遥钟动静闻，报章重叠杳难分。
舞鸾镜匣收残黛，睡鸭香炉换夕熏。
归去定知还向月，梦来何处更为云。
南塘渐暖蒲堪结，两两鸳鸯护水纹。
+++李商隐
++++江东
惊鱼拨剌燕翩翾，独自江东上钓船。
今日春光太漂荡，谢家轻絮沈郎钱。
+++李商隐
++++读任彦升碑
任昉当年有美名，可怜才调最纵横。
梁台初建应惆怅，不得萧公作骑兵。
+++李商隐
++++荷花
都无色可并，不奈此香何。
瑶席乘凉设，金羁落晚过。
回衾灯照绮，渡袜水沾罗。
预想前秋别，离居梦棹歌。
+++李商隐
++++五松驿
独下长亭念过秦，五松不见见舆薪。
只应既斩斯高后，寻被樵人用斧斤。
+++李商隐
++++灞岸
山东今岁点行频，几处冤魂哭虏尘。
灞水桥边倚华表，平时二月有东巡。
+++李商隐
++++送臻师二首
昔去灵山非拂席，今来沧海欲求珠。
楞伽顶上清凉地，善眼仙人忆我无。
苦海迷途去未因，东方过此几微尘。
何当百亿莲花上，一一莲花见佛身。
+++李商隐
++++七夕
鸾扇斜分凤幄开，星桥横过鹊飞回。
争将世上无期别，换得年年一度来。
+++李商隐
++++谢先辈防记念拙诗甚多，异日偶有此寄
晓用云添句，寒将雪命篇。
良辰多自感，作者岂皆然。
熟寝初同鹤，含嘶欲并蝉。
题时长不展，得处定应偏。
南浦无穷树，西楼不住烟。
改成人寂寂，寄与路绵绵。
星势寒垂地，河声晓上天。
夫君自有恨，聊借此中传。
+++李商隐
++++马嵬二首
冀马燕犀动地来，自埋红粉自成灰。
君王若道能倾国，玉辇何由过马嵬。
海外徒闻更九州，他生未卜此生休。
空闻虎旅传宵柝，无复鸡人报晓筹。
此日六军同驻马，当时七夕笑牵牛。
如何四纪为天子，不及卢家有莫愁。
+++李商隐
++++可叹
幸会东城宴未回，年华忧共水相催。
梁家宅里秦宫入，赵后楼中赤凤来。
冰簟且眠金镂枕，琼筵不醉玉交杯。
宓妃愁坐芝田馆，用尽陈王八斗才。
+++李商隐
++++望喜驿别嘉陵江水二绝
嘉陵江水此东流，望喜楼中忆阆州。
若到阆中还赴海，阆州应更有高楼。
千里嘉陵江水色，含烟带月碧于蓝。
今朝相送东流后，犹自驱车更向南。
+++李商隐
++++别薛岩宾
曙爽行将拂，晨清坐欲凌。
别离真不那，风物正相仍。
漫水任谁照，衰花浅自矜。
还将两袖泪，同向一窗灯。
桂树乖真隐，芸香是小惩。
清规无以况，且用玉壶冰。
+++李商隐
++++富平少侯
七国三边未到忧，十三身袭富平侯。
不收金弹抛林外，却惜银床在井头。
彩树转灯珠错落，绣檀回枕玉雕锼。
当关不报侵晨客，新得佳人字莫愁。
+++李商隐
++++肠
有怀非惜恨，不奈寸肠何。
即席回弥久，前时断固多。
热应翻急烧，冷欲彻微波。
隔树澌澌雨，通池点点荷。
倦程山向背，望国阙嵯峨。
故念飞书及，新欢借梦过。
染筠休伴泪，绕雪莫追歌。
拟问阳台事，年深楚语讹。
+++李商隐
++++赠宇文中丞
欲构中天正急材，自缘烟水恋平台。
人间只有嵇延祖，最望山公启事来。
+++李商隐
++++晓起
拟杯当晓起，呵镜可微寒。
隔箔山樱熟，褰帷桂烛残。
书长为报晚，梦好更寻难。
影响输双蝶，偏过旧畹兰。
+++李商隐
++++闺情
红露花房白蜜脾，黄蜂紫蝶两参差。
春窗一觉风流梦，却是同袍不得知。
+++李商隐
++++月夕
草下阴虫叶上霜，朱栏迢递压湖光。
兔寒蟾冷桂花白，此夜姮娥应断肠。
+++李商隐
++++杏花
上国昔相值，亭亭如欲言。
异乡今暂赏，眽眽岂无恩。
援少风多力，墙高月有痕。
为含无限意，遂对不胜繁。
仙子玉京路，主人金谷园。
几时辞碧落，谁伴过黄昏。
镜拂铅华腻，炉藏桂烬温。
终应催竹叶，先拟咏桃根。
莫学啼成血，从教梦寄魂。
吴王采香径，失路入烟村。
+++李商隐
++++灯
皎洁终无倦，煎熬亦自求。
花时随酒远，雨后背窗休。
冷暗黄茅驿，暄明紫桂楼。
锦囊名画掩，玉局败棋收。
何处无佳梦，谁人不隐忧。
影随帘押转，光信簟文流。
客自胜潘岳，侬今定莫愁。
固应留半焰，回照下帏羞。
+++李商隐
++++清河
舟小回仍数，楼危凭亦频。
燕来从及社，蝶舞太侵晨。
绛雪除烦后，霜梅取味新。
年华无一事，只是自伤春。
+++李商隐
++++袜
尝闻宓妃袜，渡水欲生尘。
好借常娥著，清秋踏月轮。
+++李商隐
++++追代卢家人嘲堂内
道却横波字，人前莫谩羞。
只应同楚水，长短入淮流。
+++李商隐
++++代应
本来银汉是红墙，隔得卢家白玉堂。
谁与王昌报消息，尽知三十六鸳鸯。
+++李商隐
++++离亭赋得折杨柳二首（乐府诗题作杨柳枝）
暂凭樽酒送无憀，莫损愁眉与细腰。
人世死前惟有别，春风争拟惜长条。
含烟惹雾每依依，万绪千条拂落晖。
为报行人休尽折，半留相送半迎归。
+++李商隐
++++寄永道士
共上云山独下迟，阳台白道细如丝。
君今并倚三珠树，不记人间落叶时。
+++李商隐
++++华州周大夫宴席
郡斋何用酒如泉，饮德先时已醉眠。
若共门人推礼分，戴崇争得及彭宣。
+++李商隐
++++荆山
压河连华势孱颜，鸟没云归一望间。
杨仆移关三百里，可能全是为荆山。
+++李商隐
++++次陕州先寄源从事
离思羁愁日欲晡，东周西雍此分涂。
回銮佛寺高多少，望尽黄河一曲无。
+++李商隐
++++过郑广文旧居（郑虔）
宋玉平生恨有馀，远循三楚吊三闾。
可怜留著临江宅，异代应教庾信居。
+++李商隐
++++东下三旬苦于风土马上戏作
路绕函关东复东，身骑征马逐惊蓬。
天池辽阔谁相待，日日虚乘九万风。
+++李商隐
++++莫愁
雪中梅下与谁期，梅雪相兼一万枝。
若是石城无艇子，莫愁还自有愁时。
+++李商隐
++++梦令狐学士
山驿荒凉白竹扉，残灯向晓梦清晖。
右银台路雪三尺，凤诏裁成当直归。
+++李商隐
++++涉洛川
通谷阳林不见人，我来遗恨古时春。
宓妃漫结无穷恨，不为君王杀灌均。
+++李商隐
++++有感
中路因循我所长，古来才命两相妨。
劝君莫强安蛇足，一盏芳醪不得尝。
+++李商隐
++++宫妓
珠箔轻明拂玉墀，披香新殿斗腰支。
不须看尽鱼龙戏，终遣君王怒偃师。
+++李商隐
++++宫辞
君恩如水向东流，得宠忧移失宠愁。
莫向尊前奏花落，凉风只在殿西头。
+++李商隐
++++代赠二首
楼上黄昏欲望休，玉梯横绝月中钩。
芭蕉不展丁香结，同向春风各自愁。
东南日出照高楼，楼上离人唱石州。
总把春山扫眉黛，不知供得几多愁。
+++李商隐
++++楚吟
山上离宫宫上楼，楼前宫畔暮江流。
楚天长短黄昏雨，宋玉无愁亦自愁。
+++李商隐
++++瑶池
瑶池阿母绮窗开，黄竹歌声动地哀。
八骏日行三万里，穆王何事不重来。
+++李商隐
++++柳
为有桥边拂面香，何曾自敢占流光。
后庭玉树承恩泽，不信年华有断肠。
+++李商隐
++++寄在朝郑曹独孤李四同年
昔岁陪游旧迹多，风光今日两蹉跎。
不因醉本兰亭在，兼忘当年旧永和。

++中卷五百四十
  
+++李商隐
++++南朝
地险悠悠天险长，金陵王气应瑶光。
休夸此地分天下，只得徐妃半面妆。
+++李商隐
++++题汉祖庙
乘运应须宅八荒，男儿安在恋池隍。
君王自起新丰后，项羽何曾在故乡。
+++李商隐
++++韩冬郎即席为诗相送一座尽惊他日余方…兼呈畏之员外
十岁裁诗走马成，冷灰残烛动离情。
桐花万里丹山路，雏凤清于老凤声。
剑栈风樯各苦辛，别时冰雪到时春。
为凭何逊休联句，瘦尽东阳姓沈人。
+++李商隐
++++评事翁寄赐饧粥走笔为答
粥香饧白杏花天，省对流莺坐绮筵。
今日寄来春已老，凤楼迢递忆秋千。
+++李商隐
++++东阿王
国事分明属灌均，西陵魂断夜来人。
君王不得为天子，半为当时赋洛神。
+++李商隐
++++圣女祠
松篁台殿蕙香帏，龙护瑶窗凤掩扉。
无质易迷三里雾，不寒长著五铢衣。
间定有崔罗什，天上应无刘武威。
寄问钗头双白燕，每朝珠馆几时归。
+++李商隐
++++独居有怀
麝重愁风逼，罗疏畏月侵。
怨魂迷恐断，娇喘细疑沈。
数急芙蓉带，频抽翡翠簪。
柔情终不远，遥妒已先深。
浦冷鸳鸯去，园空蛱蝶寻。
蜡花长递泪，筝柱镇移心。
觅使嵩云暮，回头灞岸阴。
只闻凉叶院，露井近寒砧。
+++李商隐
++++过景陵
武皇精魄久仙升，帐殿凄凉烟雾凝。
俱是苍生留不得，鼎湖何异魏西陵。
+++李商隐
++++临发崇让宅紫薇
一树浓姿独看来，秋庭暮雨类轻埃。
不先摇落应为有，已欲别离休更开。
桃绶含情依露井，柳绵相忆隔章台。
天涯地角同荣谢，岂要移根上苑栽。
+++李商隐
++++及第东归次灞上，却寄同年
芳桂当年各一枝，行期未分压春期。
江鱼朔雁长相忆，秦树嵩云自不知。
下苑经过劳想像，东门送饯又差池。
灞陵柳色无离恨，莫枉长条赠所思。
+++李商隐
++++野菊（又见《孙逖集》，题作咏楼前海石榴）
苦竹园南椒坞边，微香冉冉泪涓涓。
已悲节物同寒雁，忍委芳心与暮蝉。
细路独来当此夕，清尊相伴省他年。
紫云新苑移花处，不敢霜栽近御筵。
+++李商隐
++++板桥晓别
回望高城落晓河，长亭窗户压微波。
水仙欲上鲤鱼去，一夜芙蓉红泪多。
+++李商隐
++++过伊仆射旧宅
朱邸方酬力战功，华筵俄叹逝波穷。
回廊檐断燕飞去，小阁尘凝人语空。
幽泪欲干残菊露，馀香犹入败荷风。
何能更涉泷江去，独立寒流吊楚宫。
+++李商隐
++++关门柳
永定河边一行柳，依依长发故年春。
东来西去人情薄，不为清阴减路尘。
+++李商隐
++++酬别令狐补阙
惜别夏仍半，回途秋已期。
那修直谏草，更赋赠行诗。
锦段知无报，青萍肯见疑。
生有通塞，公等系安危。
警露鹤辞侣，吸风蝉抱枝。
弹冠如不问，又到扫门时。
+++李商隐
++++银河吹笙
怅望银河吹玉笙，楼寒院冷接平明。
重衾幽梦他年断，别树羁雌昨夜惊。
月榭故香因雨发，风帘残烛隔霜清。
不须浪作缑山意，湘瑟秦箫自有情。
+++李商隐
++++与同年李定言曲水闲话戏作
海燕参差沟水流，同君身世属离忧。
相携花下非秦赘，对泣春天类楚囚。
碧草暗侵穿苑路，珠帘不卷枕江楼。
莫惊五胜埋香骨，地下伤春亦白头。
+++李商隐
++++彭城公薨后赠杜二十七胜李十七潘二君…安平公门下
梁山兖水约从公，两地参差一旦空。
谢墅庾村相吊后，自今岐路各西东。
+++李商隐
++++闻歌
敛笑凝眸意欲歌，高云不动碧嵯峨。
铜台罢望归何处，玉辇忘还事几多。
青冢路边南雁尽，细腰宫里北人过。
此声肠断非今日，香灺灯光奈尔何。
+++李商隐
++++赠华阳宋真人兼寄清都刘先生
沦谪千年别帝宸，至今犹谢蕊珠人。
但惊茅许同仙籍，不道刘卢是世亲。
玉检赐书迷凤篆，金华归驾冷龙鳞。
不因杖屦逢周史，徐甲何曾有此身。
+++李商隐
++++楚宫二首（后首一作天水闲话旧事）
十二峰前落照微，高唐宫暗坐迷归。
朝云暮雨长相接，犹自君王恨见稀。
月姊曾逢下彩蟾，倾城消息隔重帘。
已闻佩响知腰细，更辨弦声觉指纤。
暮雨自归山悄悄，秋河不动夜厌厌。
王昌且在墙东住，未必金堂得免嫌。
+++李商隐
++++和友人戏赠二首（一作和令狐八戏题）
东望花楼曾不同，西来双燕信休通。
仙人掌冷三霄露，玉女窗虚五夜风。
翠袖自随回雪转，烛房寻类外庭空。
殷勤莫使清香透，牢合金鱼锁桂丛。
迢递青门有几关，柳梢楼角见南山。
明珠可贯须为佩，白璧堪裁且作环。
子夜休歌团扇掩，新正未破剪刀闲。
猿啼鹤怨终年事，未抵熏炉一夕间。
+++李商隐
++++题二首后重有戏赠任秀才
一丈红蔷拥翠筠，罗窗不识绕街尘。
峡中寻觅长逢雨，月里依稀更有人。
虚为错刀留远客，枉缘书札损文鳞。
适知小阁还斜照，羡杀乌龙卧锦茵。
+++李商隐
++++有感二首（乙卯年有感丙辰年诗成二诗纪甘露之变）
九服归元化，三灵叶睿图。
如何本初辈，自取屈牦诛。
有甚当车泣，因劳下殿趋。
何成奏云物，直是灭萑苻。
证逮符书密，辞连性命俱。
竟缘尊汉相，不早辨胡雏。
鬼箓分朝部，军烽照上都。
敢云堪恸哭，未免怨洪炉。
丹陛犹敷奏，彤庭欻战争。
临危对卢植，始悔用庞萌。
御仗收前殿，兵徒剧背城。
苍黄五色棒，掩遏一阳生。
古有清君侧，今非乏老成。
素心虽未易，此举太无名。
谁瞑衔冤目，宁吞欲绝声。
近闻开寿宴，不废用咸英。
+++李商隐
++++重有感
玉帐牙旗得上游，安危须共主君忧。
窦融表已来关右，陶侃军宜次石头。
岂有蛟龙愁失水，更无鹰隼与高秋。
昼号夜哭兼幽显，早晚星关雪涕收。
+++李商隐
++++寿安公主出降
沩水闻贞媛，常山索锐师。
昔忧迷帝力，今分送王姬。
事等和强虏，恩殊睦本枝。
四郊多垒在，此礼恐无时。
+++李商隐
++++夕阳楼
花明柳暗绕天愁，上尽重城更上楼。
欲问孤鸿向何处，不知身世自悠悠。
+++李商隐
++++春雨
怅卧新春白袷衣，白门寥落意多违。
红楼隔雨相望冷，珠箔飘灯独自归。
远路应悲春晼晚，残宵犹得梦依稀。
玉珰缄札何由达，万里云罗一雁飞。
+++李商隐
++++中元作
绛节飘飖宫国来，中元朝拜上清回。
羊权须得金条脱，温峤终虚玉镜台。
曾省惊眠闻雨过，不知迷路为花开。
有娀未抵瀛洲远，青雀如何鸩鸟媒。
+++李商隐
++++鸳鸯
雌去雄飞万里天，云罗满眼泪潸然。
不须长结风波愿，锁向金笼始两全。
+++李商隐
++++楚宫
湘波如泪色漻漻，楚厉迷魂逐恨遥。
枫树夜猿愁自断，女萝山鬼语相邀。
空归腐败犹难复，更困腥臊岂易招。
但使故乡三户在，彩丝谁惜惧长蛟。
+++李商隐
++++妓席暗记送同年独孤云之武昌
叠嶂千重叫恨猿，长江万里洗离魂。
武昌若有山头石，为拂苍苔检泪痕。
+++李商隐
++++宿晋昌亭闻惊禽
羁绪鳏鳏夜景侵，高窗不掩见惊禽。
飞来曲渚烟方合，过尽南塘树更深。
胡马嘶和榆塞笛，楚猿吟杂橘村砧。
失群挂木知何限，远隔天涯共此心。
+++李商隐
++++深宫
金殿销香闭绮栊，玉壶传点咽铜龙。
狂飙不惜萝阴薄，清露偏知桂叶浓。
斑竹岭边无限泪，景阳宫里及时钟。
岂知为雨为云处，只有高唐十二峰。
+++李商隐
++++明禅师院酬从兄见寄
贞吝嫌兹世，会心驰本原。
非四禅缚，地绝一尘喧。
霜露欹高木，星河压故园。
斯游傥为胜，九折幸回轩。
+++李商隐
++++寄裴衡
别地萧条极，如何更独来。
秋应为黄叶，雨不厌青苔。
沈约只能瘦，潘仁岂是才。
杂情堪底寄，惟有冷于灰。
+++李商隐
++++即日
小苑试春衣，高楼倚暮晖。
夭桃惟是笑，舞蝶不空飞。
赤岭久无耗，鸿门犹合围。
几家缘锦字，含泪坐鸳机。
+++李商隐
++++淮阳路
荒村倚废营，投宿旅魂惊。
断雁高仍急，寒溪晓更清。
昔年尝聚盗，此日颇分兵。
猜贰谁先致，三朝事始平。
+++李商隐
++++崇让宅东亭醉后沔然有作
曲岸风雷罢，东亭霁日凉。
新秋仍酒困，幽兴暂江乡。
摇落真何遽，交亲或未忘。
一帆彭蠡月，数雁塞门霜。
俗态虽多累，仙标发近狂。
声名佳句在，身世玉琴张。
万古山空碧，无人鬓免黄。
骅骝忧老大，鶗鴂妒芬芳。
密竹沈虚籁，孤莲泊晚香。
如何此幽胜，淹卧剧清漳。
+++李商隐
++++晚晴
深居俯夹城，春去夏犹清。
天意怜幽草，人间重晚晴。
并添高阁迥，微注小窗明。
越鸟巢干后，归飞体更轻。
+++李商隐
++++迎寄韩鲁州（瞻同年）
积雨晚骚骚，相思正郁陶。
不知人万里，时有燕双高。
寇盗缠三辅，莓苔滑百牢。
圣朝推卫霍，归日动仙曹。
+++李商隐
++++武夷山
只得流霞酒一杯，空中箫鼓几时回。
武夷洞里生毛竹，老尽曾孙更不来。
+++李商隐
++++一片
一片琼英价动天，连城十二昔虚传。
良工巧费真为累，楮叶成来不直钱。
+++李商隐
++++寄成都高苗二从事（时二公从事商隐座主府）
红莲幕下紫梨新，命断湘南病渴人。
今日问君能寄否，二江风水接天津。
+++李商隐
++++郑州献从叔舍人褎
蓬岛烟霞阆苑钟，三官笺奏附金龙。
茅君奕世仙曹贵，许掾全家道气浓。
绛简尚参黄纸案，丹炉犹用紫泥封。
不知他日华阳洞，许上经楼第几重。
+++李商隐
++++西南行却寄相送者
百里阴云覆雪泥，行人只在雪云西。
明朝惊破还乡梦，定是陈仓碧野鸡。
+++李商隐
++++四皓庙
羽翼殊勋弃若遗，皇天有运我无时。
庙前便接山门路，不长青松长紫芝。
+++李商隐
++++题白石莲花寄楚公
白石莲花谁所共，六时长捧佛前灯。
空庭苔藓饶霜露，时梦西山老病僧。
大海龙宫无限地，诸天雁塔几多层。
漫夸鹙子真罗汉，不会牛车是上乘。
+++李商隐
++++安定城楼
迢递高城百尺楼，绿杨枝外尽汀洲。
贾生年少虚垂泪，王粲春来更远游。
永忆江湖归白发，欲回天地入扁舟。
不知腐鼠成滋味，猜意鸳雏竟未休。
+++李商隐
++++隋宫守岁
消息东郊木帝回，宫中行乐有新梅。
沈香甲煎为庭燎，玉液琼苏作寿杯。
遥望露盘疑是月，远闻鼍鼓欲惊雷。
昭阳第一倾城客，不踏金莲不肯来。
+++李商隐
++++利州江潭作（感孕金轮所）
神剑飞来不易销，碧潭珍重驻兰桡。
自携明月移灯疾，欲就行云散锦遥。
河伯轩窗通贝阙，水宫帷箔卷冰绡。
他时燕脯无人寄，雨满空城蕙叶雕。
+++李商隐
++++即目
地宽楼已迥，人更迥于楼。
细意经春物，伤酲属暮愁。
望赊殊易断，恨久欲难收。
大势真无利，多情岂自由。
空园兼树废，败港拥花流。
书去青枫驿，鸿归杜若洲。
单栖应分定，辞疾索谁忧。
更替林鸦恨，惊频去不休。
+++李商隐
++++相思（一作相思树上）
相思树上合欢枝，紫凤青鸾共羽仪。
肠断秦台吹管客，日西春尽到来迟。
+++李商隐
++++茂陵
汉家天马出蒲梢，苜蓿榴花遍近郊。
内苑只知含凤觜，属车无复插鸡翘。
玉桃偷得怜方朔，金屋修成贮阿娇。
谁料苏卿老归国，茂陵松柏雨萧萧。
+++李商隐
++++镜槛
镜槛芙蓉入，香台翡翠过。
拨弦惊火凤，交扇拂天鹅。
隐忍阳城笑，喧传郢市歌。
仙眉琼作叶，佛髻钿为螺。
五里无因雾，三秋只见河。
月中供药剩，海上得绡多。
玉集胡沙割，犀留圣水磨。
斜门穿戏蝶，小阁锁飞蛾。
骑襜侵鞯卷，车帷约幰鈋。
传书两行雁，取酒一封驼。
桥迥凉风压，沟横夕照和。
待乌燕太子，驻马魏东阿。
想像铺芳褥，依稀解醉罗。
散时帘隔露，卧后幕生波。
梯稳从攀桂，弓调任射莎。
岂能抛断梦，听鼓事朝珂。
+++李商隐
++++送郑大台文南觐（郑畋）
黎辟滩声五月寒，南风无处附平安。
君怀一匹胡威绢，争拭酬恩泪得干。
+++李商隐
++++风
迥拂来鸿急，斜催别燕高。
已寒休惨淡，更远尚呼号。
楚色分西塞，夷音接下牢。
归舟天外有，一为戒波涛。
+++李商隐
++++洞庭鱼
洞庭鱼可拾，不假更垂罾。
闹若雨前蚁，多于秋后蝇。
岂思鳞作簟，仍计腹为灯。
浩荡天池路，翱翔欲化鹏。
+++李商隐
++++天涯
春日在天涯，天涯日又斜。
莺啼如有泪，为湿最高花。
+++李商隐
++++喜舍弟羲叟及第上礼部魏公
国以斯文重，公仍内署来。
风标森太华，星象逼中台。
朝满迁莺侣，门多吐凤才。
宁同鲁司寇，惟铸一颜回。
+++李商隐
++++哀筝
延颈全同鹤，柔肠素怯猿。
湘波无限泪，蜀魄有馀冤。
轻幰长无道，哀筝不出门。
何由问香炷，翠幕自黄昏。
+++李商隐
++++自南山北归经分水岭
水急愁无地，山深故有云。
那通极目望，又作断肠分。
郑驿来虽及，燕台哭不闻。
犹馀遗意在，许刻镇南勋。
+++李商隐
++++旧顿（顿，宿食处也。天子行幸住宿处，亦曰顿）
东人望幸久咨嗟，四海于今是一家。
犹锁平时旧行殿，尽无宫户有宫鸦。
+++李商隐
++++代董秀才却扇
莫将画扇出帷来，遮掩春山滞上才。
若道团圆似明月，此中须放桂花开。
+++李商隐
++++有感
非关宋玉有微辞，却是襄王梦觉迟。
一自高唐赋成后，楚天云雨尽堪疑。
+++李商隐
++++骊山有感
骊岫飞泉泛暖香，九龙呵护玉莲房。
平明每幸长生殿，不从金舆惟寿王。
+++李商隐
++++别智玄法师
云鬓无端怨别离，十年移易住山期。
东西南北皆垂泪，却是杨朱真本师。
+++李商隐
++++赠孙绮新及第
长乐遥听上苑钟，彩衣称庆桂香浓。
陆机始拟夸文赋，不觉云间有士龙。
+++李商隐
++++代秘书赠弘文馆诸校书
清切曹司近玉除，比来秋兴复何如。
崇文馆里丹霜后，无限红梨忆校书。
+++李商隐
++++乱石
虎踞龙蹲纵复横，星光渐减雨痕生。
不须并碍东西路，哭杀厨头阮步兵。
+++李商隐
++++日日
日日春光斗日光，山城斜路杏花香。
几时心绪浑无事，得及游丝百尺长。
+++李商隐
++++过楚宫
巫峡迢迢旧楚宫，至今云雨暗丹枫。
微生尽恋人间乐，只有襄王忆梦中。
+++李商隐
++++龙池
龙池赐酒敞云屏，羯鼓声高众乐停。
夜半宴归宫漏永，薛王沉醉寿王醒。
+++李商隐
++++泪
永巷长年怨绮罗，离情终日思风波。
湘江竹上痕无限，岘首碑前洒几多。
去紫台秋入塞，兵残楚帐夜闻歌。
朝来灞水桥边问，未抵青袍送玉珂。
+++李商隐
++++十字水期韦潘侍御同年不至时韦寓居水次故郭汾宁宅
伊水溅溅相背流，朱栏画阁几人游。
漆灯夜照真无数，蜡炬晨炊竟未休。
顾我有怀同大梦，期君不至更沈忧。
西园碧树今谁主，与近高窗卧听秋。
+++李商隐
++++流莺
流莺漂荡复参差，渡陌临流不自持。
巧啭岂能无本意，良辰未必有佳期。
风朝露夜阴晴里，万户千门开闭时。
曾苦伤春不忍听，凤城何处有花枝。
+++李商隐
++++出关宿盘豆馆对丛芦有感
芦叶梢梢夏景深，邮亭暂欲洒尘襟。
昔年曾是江南客，此日初为关外心。
思子台边风自急，玉娘湖上月应沉。
清声不远行人去，一世荒城伴夜砧。
+++李商隐
++++和韩录事送宫人入道
星使追还不自由，双童捧上绿琼輈。
九枝灯下朝金殿，三素云中侍玉楼。
凤女颠狂成久别，月娥孀独好同游。
当时若爱韩公子，埋骨成灰恨未休。
+++李商隐
++++即目
小鼎煎茶面曲池，白须道士竹间棋。
何人书破蒲葵扇，记著南塘移树时。
+++李商隐
++++圣女祠
杳蔼逢仙迹，苍茫滞客途。
何年归碧落，此路向皇都。
消息期青雀，逢迎异紫姑。
肠回楚国梦，心断汉宫巫。
从骑裁寒竹，行车荫白榆。
星娥一去后，月姊更来无。
寡鹄迷苍壑，羁凰怨翠梧。
惟应碧桃下，方朔是狂夫。
+++李商隐
++++七月二十九日崇让宅宴作
露如微霰下前池，月过回塘万竹悲。
浮世本来多聚散，红蕖何事亦离披。
悠扬归梦惟灯见，濩落生涯独酒知。
岂到白头长只尔，嵩阳松雪有心期。
+++李商隐
++++赠从兄阆之
怅望人间万事违，私书幽梦约忘机。
荻花村里鱼标在，石藓庭中鹿迹微。
幽径定携僧共入，寒塘好与月相依。
城中猘犬憎兰佩，莫损幽芳久不归。
+++李商隐
++++吴宫
龙槛沉沉水殿清，禁门深掩断人声。
吴王宴罢满宫醉，日暮水漂花出城。
+++李商隐
++++常娥
云母屏风烛影深，长河渐落晓星沈。
常娥应悔偷灵药，碧海青天夜夜心。
+++李商隐
++++残花
残花啼露莫留春，尖发谁非怨别人。
若但掩关劳独梦，宝钗何日不生尘。
+++李商隐
++++天津西望
虏马崩腾忽一狂，翠华无日到东方。
天津西望肠真断，满眼秋波出苑墙。
+++李商隐
++++西亭
此夜西亭月正圆，疏帘相伴宿风烟。
梧桐莫更翻清露，孤鹤从来不得眠。
+++李商隐
++++忆住一师
无事经年别远公，帝城钟晓忆西峰。
炉烟消尽寒灯晦，童子开门雪满松。
+++李商隐
++++昨夜
不辞鶗鴂妒年芳，但惜流尘暗烛房。
昨夜西池凉露满，桂花吹断月中香。
+++李商隐
++++海客
海客乘槎上紫氛，星娥罢织一相闻。
只应不惮牵牛妒，聊用支机石赠君。
+++李商隐
++++初食笋呈座中
嫩箨香苞初出林，於陵论价重如金。
皇都陆海应无数，忍剪凌云一寸心。
+++李商隐
++++早起
风露澹清晨，帘间独起人。
莺花啼又笑，毕竟是谁春。
+++李商隐
++++寄蜀客
君到临邛问酒垆，近来还有长卿无。
金徽却是无情物，不许文君忆故夫。
+++李商隐
++++行至金牛驿寄兴元渤海尚书
楼上春云水底天，五云章色破巴笺。
诸生个个王恭柳，从事人人庾杲莲。
六曲屏风江雨急，九枝灯檠夜珠圆。
深惭走马金牛路，骤和陈王白玉篇。
+++李商隐
++++深树见一颗樱桃尚在
高桃留晚实，寻得小庭南。
矮堕绿云髻，欹危红玉簪。
惜堪充凤食，痛已被莺含。
越鸟夸香荔，齐名亦未甘。
+++李商隐
++++细雨
帷飘白玉堂，簟卷碧牙床。
楚女当时意，萧萧发彩凉。
+++李商隐
++++歌舞
遏云歌响清，回雪舞腰轻。
只要君流眄，君倾国自倾。
+++李商隐
++++海上
石桥东望海连天，徐福空来不得仙。
直遣麻姑与搔背，可能留命待桑田。
+++李商隐
++++魏侯第东北楼堂郢叔言别，聊用书所见成篇
暗楼连夜阁，不拟为黄昏。
未必断别泪，何曾妨梦魂。
疑穿花逶迤，渐近火温黁。
海底翻无水，仙家却有村。
锁香金屈戌，殢酒玉昆仑。
羽白风交扇，冰清月映盆。
旧欢尘自积，新岁电犹奔。
霞绮空留段，云峰不带根。
念君千里舸，江草漏灯痕。
+++李商隐
++++白云夫旧居
平生误识白云夫，再到仙檐忆酒垆。
墙外万株人绝迹，夕阳惟照欲栖乌。
+++李商隐
++++同学彭道士参寥
莫羡仙家有上真，仙家暂谪亦千春。
月中桂树高多少，试问西河斫树人。
+++李商隐
++++到秋
扇风淅沥簟流离，万里南风滞所思。
守到清秋还寂寞，叶丹苔碧闭门时。
+++李商隐
++++华师
孤鹤不睡云无心，衲衣筇杖来西林。
院门昼锁回廊静，秋日当阶柿叶阴。
+++李商隐
++++华岳下题西王母庙
神仙有分岂关情，八马虚随落日行。
莫恨名姬中夜没，君王犹自不长生。
+++李商隐
++++过华清内厩门
华清别馆闭黄昏，碧草悠悠内厩门。
自是明时不巡幸，至今青海有龙孙。
+++李商隐
++++乐游原
万树鸣蝉隔岸虹，乐游原上有西风。
羲和自趁虞泉宿，不放斜阳更向东。
+++李商隐
++++赠荷花
世间花叶不相伦，花入金盆叶作尘。
惟有绿荷红菡萏，卷舒开合任天真。
此花此叶常相映，翠减红衰愁杀人。
+++李商隐
++++丹丘
青女丁宁结夜霜，羲和辛苦送朝阳。
丹丘万里无消息，几对梧桐忆凤凰。
+++李商隐
++++房君珊瑚散
不见姮娥影，清秋守月轮。
月中闲杵臼，桂子捣成尘。
+++李商隐
++++小桃园
竟日小桃园，休寒亦未暄。
坐莺当酒重，送客出墙繁。
啼久艳粉薄，舞多香雪翻。
犹怜未圆月，先出照黄昏。
+++李商隐
++++嘲樱桃
朱实鸟含尽，青楼人未归。
南园无限树，独自叶如帏。
+++李商隐
++++和张秀才落花有感
晴暖感馀芳，红苞杂绛房。
落时犹自舞，扫后更闻香。
梦罢收罗荐，仙归敕玉箱。
回肠九回后，犹有剩回肠。
+++李商隐
++++代越公房妓嘲徐公主（一作代公主答）
笑啼俱不敢，几欲是吞声。
遽遣离琴怨，都由半镜明。
应防啼与笑，微露浅深情。
+++李商隐
++++代贵公主
芳条得意红，飘落忽西东。
分逐春风去，风回得故丛。
明朝金井露，始看忆春风。
+++李商隐
++++凤
万里峰峦归路迷，未判容彩借山鸡。
新春定有将雏乐，阿阁华池两处栖。
+++李商隐
++++昭肃皇帝挽歌辞三首
九县怀雄武，三灵仰睿文。
周王传叔父，汉后重神君。
玉律朝惊露，金茎夜切云。
笳箫凄欲断，无复咏横汾。
玉塞惊宵柝，金桥罢举烽。
始巢阿阁凤，旋驾鼎湖龙。
门咽通神鼓，楼凝警夜钟。
小臣观吉从，犹误欲东封。
莫验昭华琯，虚传甲帐神。
海迷求药使，雪隔献桃人。
桂寝青云断，松扉白露新。
万方同象鸟，举恸满秋尘。
+++李商隐
++++梓州罢吟寄同舍
不拣花朝与雪朝，五年从事霍嫖姚。
君缘接座交珠履，我为分行近翠翘。
楚雨含情皆有托，漳滨卧病竟无憀。
长吟远下燕台去，惟有衣香染未销。
+++李商隐
++++无题二首
凤尾香罗薄几重，碧文圆顶夜深缝。
扇裁月魄羞难掩，车走雷声语未通。
曾是寂寥金烬暗，断无消息石榴红。
斑骓只系垂杨岸，何处西南任好风。
重帷深下莫愁堂，卧后清宵细细长。
神女生涯原是梦，小姑居处本无郎。
风波不信菱枝弱，月露谁教桂叶香。
直道相思了无益，未妨惆怅是清狂。
+++李商隐
++++病中早访招国李十将军遇挈家游曲江
十顷平波溢岸清，病来惟梦此中行。
相如未是真消渴，犹放沱江过锦城。
+++李商隐
++++昨日
昨日紫姑神去也，今朝青鸟使来赊。
未容言语还分散，少得团圆足怨嗟。
二八月轮蟾影破，十三弦柱雁行斜。
平明钟后更何事，笑倚墙边梅树花。
+++李商隐
++++樱桃花下
流莺舞蝶两相欺，不取花芳正结时。
他日未开今日谢，嘉辰长短是参差。
+++李商隐
++++故驿迎吊故桂府常侍有感
饥乌翻树晚鸡啼，泣过秋原没马泥。
二纪征南恩与旧，此时丹旐玉山西。
+++李商隐
++++槿花
风露凄凄秋景繁，可怜荣落在朝昏。
未央宫里三千女，但保红颜莫保恩。
+++李商隐
++++暮秋独游曲江
荷叶生时春恨生，荷叶枯时秋恨成。
深知身在情长在，怅望江头江水声。
+++李商隐
++++任弘农尉献州刺史乞假还京
黄昏封印点刑徒，愧负荆山入座隅。
却羡卞和双刖足，一生无复没阶趋。
+++李商隐
++++赠句芒神
佳期不定春期赊，春物夭阏兴咨嗟。
愿得句芒索青女，不教容易损年华。
+++李商隐
++++无愁果有愁曲北齐歌
东有青龙西白虎，中含福星包世度。
玉壶渭水笑清潭，凿天不到牵牛处。
骐驎踏云天马狞，牛山撼碎珊瑚声。
秋娥点滴不成泪，十二玉楼无故钉。
推烟唾月抛千里，十番红桐一行死。
白杨别屋鬼迷人，空留暗记如蚕纸。
日暮向风牵短丝，血凝血散今谁是。
+++李商隐
++++房中曲
蔷薇泣幽素，翠带花钱小。
娇郎痴若云，抱日西帘晓。
枕是龙宫石，割得秋波色。
玉簟失柔肤，但见蒙罗碧。
忆得前年春，未语含悲辛。
归来已不见，锦瑟长于人。
今日涧底松，明日山头檗。
愁到天池翻，相看不相识。
+++李商隐
++++齐梁晴云
缓逐烟波起，如妒柳绵飘。
故临飞阁度，欲入回陂销。
萦歌怜画扇，敞景弄柔条。
更奈天南位，牛渚宿残宵。
+++李商隐
++++效徐陵体赠更衣
密帐真珠络，温帏翡翠装。
楚腰知便宠，宫眉正斗强。
结带悬栀子，绣领刺鸳鸯。
轻寒衣省夜，金斗熨沈香。
+++李商隐
++++又效江南曲
郎船安两桨，侬舸动双桡。
扫黛开宫额，裁裙约楚腰。
乖期方积思，临酒欲拌娇。
莫以采菱唱，欲羡秦台箫。
+++李商隐
++++月夜重寄宋华阳姊妹
偷桃窃药事难兼，十二城中锁彩蟾。
应共三英同夜赏，玉楼仍是水精帘。
+++李商隐
++++访人不遇留别馆
卿卿不惜锁窗春，去作长楸走马身。
闲倚绣帘吹柳絮，日高深院断无人。
+++李商隐
++++雨中长乐水馆送赵十五滂不及
碧云东去雨云西，苑路高高驿路低。
秋水绿芜终尽分，夫君太骋锦障泥。
+++李商隐
++++汴上送李郢之苏州
人高诗苦滞夷门，万里梁王有旧园。
烟幌自应怜白纻，月楼谁伴咏黄昏。
露桃涂颊依苔井，风柳夸腰住水村。
苏小小坟今在否，紫兰香径与招魂。
+++李商隐
++++赠郑谠处士
浪迹江湖白发新，浮云一片是吾身。
寒归山观随棋局，暖入汀洲逐钓轮。
越桂留烹张翰鲙，蜀姜供煮陆机莼。
相逢一笑怜疏放，他日扁舟有故人。
+++李商隐
++++复至裴明府所居
伊人卜筑自幽深，桂巷杉篱不可寻。
柱上雕虫对书字，槽中瘦马仰听琴。
求之流辈岂易得，行矣关山方独吟。
赊取松醪一斗酒，与君相伴洒烦襟。
+++李商隐
++++览古
莫恃金汤忽太平，草间霜露古今情。
空糊赪壤真何益，欲举黄旗竟未成。
长乐瓦飞随水逝，景阳钟堕失天明。
回头一吊箕山客，始信逃尧不为名。
+++李商隐
++++子初郊墅
看山对酒君思我，听鼓离城我访君。
腊雪已添墙下水，斋钟不散槛前云。
阴移竹柏浓还淡，歌杂渔樵断更闻。
亦拟村南买烟舍，子孙相约事耕耘。
+++李商隐
++++汉南书事
西师万众几时回，哀痛天书近已裁。
文吏何曾重刀笔，将军犹自舞轮台。
几时拓土成王道，从古穷兵是祸胎。
陛下好生千万寿，玉楼长御白云杯。
+++李商隐
++++当句有对
密迩平阳接上兰，秦楼鸳瓦汉宫盘。
池光不定花光乱，日气初涵露气干。
但觉游蜂饶舞蝶，岂知孤凤忆离鸾。
三星自转三山远，紫府程遥碧落宽。
+++李商隐
++++井络
井络天彭一掌中，漫夸天设剑为峰。
阵图东聚燕江石，边柝西悬雪岭松。
堪叹故君成杜宇，可能先主是真龙。
将来为报奸雄辈，莫向金牛访旧踪。
+++李商隐
++++写意
燕雁迢迢隔上林，高秋望断正长吟。
间路有潼江险，天外山惟玉垒深。
日向花间留返照，云从城上结层阴。
三年已制思乡泪，更入新年恐不禁。
+++李商隐
++++随师东
东征日调万黄金，几竭中原买斗心。
军令未闻诛马谡，捷书惟是报孙歆。
但须鸑鷟巢阿阁，岂假鸱鸮在泮林。
可惜前朝玄菟郡，积骸成莽阵云深。
+++李商隐
++++宋玉
何事荆台百万家，惟教宋玉擅才华。
楚辞已不饶唐勒，风赋何曾让景差。
落日渚宫供观阁，开年云梦送烟花。
可怜庾信寻荒径，犹得三朝托后车。
+++李商隐
++++韩同年新居饯韩西迎家室戏赠
籍籍征西万户侯，新缘贵婿起朱楼。
一名我漫居先甲，千骑君翻在上头。
云路招邀回彩凤，天河迢递笑牵牛。
南朝禁脔无人近，瘦尽琼枝咏四愁。
+++李商隐
++++奉和太原公送前杨秀才戴兼招杨正字戎
潼关地接古弘农，万里高飞雁与鸿。
桂树一枝当白日，芸香三代继清风。
仙舟尚惜乖双美，彩服何由得尽同。
谁惮士龙多笑疾，美髭终类晋司空。
+++李商隐
++++池边
玉管葭灰细细吹，流莺上下燕参差。
日西千绕池边树，忆把枯条撼雪时。
+++李商隐
++++贾生
宣室求贤访逐臣，贾生才调更无伦。
可怜夜半虚前席，不问苍生问鬼神。
+++李商隐
++++送王十三校书分司
多少分曹掌秘文，洛阳花雪梦随君。
定知何逊缘联句，每到城东忆范云。
+++李商隐
++++寄恼韩同年二首（时韩住萧洞）
帘外辛夷定已开，开时莫放艳阳回。
年华若到经风雨，便是胡僧话劫灰。
龙山晴雪凤楼霞，洞里迷人有几家。
我为伤春心自醉，不劳君劝石榴花。
+++李商隐
++++谒山
从来系日乏长绳，水去云回恨不胜。
欲就麻姑买沧海，一杯春露冷如冰。
+++李商隐
++++钧天
上帝钧天会众灵，昔人因梦到青冥。
伶伦吹裂孤生竹，却为知音不得听。
+++李商隐
++++失猿
祝融南去万重云，清啸无因更一闻。
莫遣碧江通箭道，不教肠断忆同群。
+++李商隐
++++戏题友人壁
花径逶迤柳巷深，小阑亭午啭春禽。
相如解作长门赋，却用文君取酒金。
+++李商隐
++++假日
素琴弦断酒瓶空，倚坐欹眠日已中。
谁向刘灵天幕内，更当陶令北窗风。
+++李商隐
++++寄远
姮娥捣药无时已，玉女投壶未肯休。
何日桑田俱变了，不教伊水向东流。
+++李商隐
++++王昭君
毛延寿画欲通神，忍为黄金不顾人。
马上琵琶行万里，汉宫长有隔生春。
+++李商隐
++++旧将军
云台高议正纷纷，谁定当时荡寇勋。
日暮灞陵原上猎，李将军是故将军。
+++李商隐
++++曼倩辞
十八年来堕世间，瑶池归梦碧桃闲。
如何汉殿穿针夜，又向窗中觑阿环。
+++李商隐
++++所居
窗下寻书细，溪边坐石平。
水风醒酒病，霜日曝衣轻。
鸡黍随人设，蒲鱼得地生。
前贤无不谓，容易即遗名。
+++李商隐
++++高松
高松出众木，伴我向天涯。
客散初晴候，僧来不语时。
有风传雅韵，无雪试幽姿。
上药终相待，他年访伏龟。
+++李商隐
++++访秋
酒薄吹还醒，楼危望已穷。
江皋当落日，帆席见归风。
烟带龙潭白，霞分鸟道红。
殷勤报秋意，只是有丹枫。
+++李商隐
++++昭州
桂水春犹早，昭川日正西。
虎当官道斗，猿上驿楼啼。
绳烂金沙井，松干乳洞梯。
乡音殊可骇，仍有醉如泥。
+++李商隐
++++哭刘司户蕡
路有论冤谪，言皆在中兴。
空闻迁贾谊，不待相孙弘。
江阔惟回首，天高但抚膺。
去年相送地，春雪满黄陵。
+++李商隐
++++裴明府居止
爱君茅屋下，向晚水溶溶。
试墨书新竹，张琴和古松。
坐来闻好鸟，归去度疏钟。
明日还相见，桥南贳酒醲。
+++李商隐
++++陆发荆南始至商洛
昔去真无奈，今还岂自知。
青辞木奴橘，紫见地仙芝。
四海秋风阔，千岩暮景迟。
向来忧际会，犹有五湖期。
+++李商隐
++++陈后宫
玄武开新苑，龙舟宴幸频。
渚莲参法驾，沙鸟犯句陈。
寿献金茎露，歌翻玉树尘。
夜来江令醉，别诏宿临春。
+++李商隐
++++乐游原
春梦乱不记，春原登已重。
青门弄烟柳，紫阁舞云松。
拂砚轻冰散，开尊绿酎浓。
无悰托诗遣，吟罢更无悰。
+++李商隐
++++赠子直花下（令狐绹字子直）
池光忽隐墙，花气乱侵房。
屏缘蝶留粉，窗油蜂印黄。
官书推小吏，侍史从清郎。
并马更吟去，寻思有底忙。
+++李商隐
++++小园独酌
柳带谁能结，花房未肯开。
空馀双蝶舞，竟绝一人来。
半展龙须席，轻斟玛瑙杯。
年年春不定，虚信岁前梅。
+++李商隐
++++思归
固有楼堪倚，能无酒可倾。
岭云春沮洳，江月夜晴明。
鱼乱书何托，猿哀梦易惊。
旧居连上苑，时节正迁莺。
+++李商隐
++++献寄旧府开封公（开封公，令狐楚也）
幕府三年远，春秋一字褒。
书论秦逐客，赋续楚离骚。
地理南溟阔，天文北极高。
酬恩抚身世，未觉胜鸿毛。
+++李商隐
++++向晚
当风横去幰，临水卷空帷。
北土秋千罢，南朝祓禊归。
花情羞脉脉，柳意怅微微。
莫叹佳期晚，佳期自古稀。
+++李商隐
++++春游
桥峻斑骓疾，川长白鸟高。
烟轻惟润柳，风滥欲吹桃。
徙倚三层阁，摩挲七宝刀。
庾郎年最少，青草妒春袍。
+++李商隐
++++离席
出宿金尊掩，从公玉帐新。
依依向馀照，远远隔芳尘。
细草翻惊雁，残花伴醉人。
杨朱不用劝，只是更沾巾。
+++李商隐
++++俳谐
短顾何由遂，迟光且莫惊。
莺能歌子夜，蝶解舞宫城。
柳讶眉双浅，桃猜粉太轻。
年华有情状，吾岂怯平生。
+++李商隐
++++细雨
萧洒傍回汀，依微过短亭。
气凉先动竹，点细未开萍。
稍促高高燕，微疏的的萤。
故园烟草色，仍近五门青。
+++李商隐
++++商於新开路
六百商於路，崎岖古共闻。
蜂房春欲暮，虎阱日初曛。
路向泉间辨，人从树杪分。
更谁开捷径，速拟上青云。
+++李商隐
++++题郑大有隐居
结构何峰是，喧闲此地分。
石梁高泻月，樵路细侵云。
偃卧蛟螭室，希夷鸟兽群。
近知西岭上，玉管有时闻。
+++李商隐
++++夜饮
卜夜容衰鬓，开筵属异方。
烛分歌扇泪，雨送酒船香。
江海三年客，乾坤百战场。
谁能辞酩酊，淹卧剧清漳。
+++李商隐
++++江上
万里风来地，清江北望楼。
云通梁苑路，月带楚城秋。
刺字从漫灭，归途尚阻修。
前程更烟水，吾道岂淹留。
+++李商隐
++++凉思
客去波平槛，蝉休露满枝。
永怀当此节，倚立自移时。
北斗兼春远，南陵寓使迟。
天涯占梦数，疑误有新知。
+++李商隐
++++鸾凤
旧镜鸾何处，衰桐凤不栖。
金钱饶孔雀，锦段落山鸡。
王子调清管，天人降紫泥。
岂无云路分，相望不应迷。
+++李商隐
++++李卫公（德裕）
绛纱弟子音尘绝，鸾镜佳人旧会稀。
今日致身歌舞地，木棉花暖鹧鸪飞。
+++李商隐
++++韦蟾（一作寄怀韦蟾）
谢家离别正凄凉，少傅临岐赌佩囊。
却忆短亭回首处，夜来烟雨满池塘。
+++李商隐
++++自贶
陶令弃官后，仰眠书屋中。
谁将五斗米，拟换北窗风。
+++李商隐
++++蝶
孤蝶小徘徊，翩翾粉翅开。
并应伤皎洁，频近雪中来。
+++李商隐
++++夜意
帘垂幕半卷，枕冷被仍香。
如何为相忆，魂梦过潇湘。
+++李商隐
++++因书
绝徼南通栈，孤城北枕江。
猿声连月槛，鸟影落天窗。
海石分棋子，郫筒当酒缸。
生归话辛苦，别夜对凝釭。
+++李商隐
++++奉寄安国大师兼简子蒙
忆奉莲花座，兼闻贝叶经。
岩光分蜡屐，涧响入铜瓶。
日下徒推鹤，天涯正对萤。
鱼山羡曹植，眷属有文星。
+++李商隐
++++闲游
危亭题竹粉，曲沼嗅荷花。
数日同携酒，平明不在家。
寻幽殊未极，得句总堪夸。
强下西楼去，西楼倚暮霞。
+++李商隐
++++县中恼饮席
晚醉题诗赠物华，罢吟还醉忘归家。
若无江氏五色笔，争奈河阳一县花。
+++李商隐
++++题李上谟壁
旧著思玄赋，新编杂拟诗。
江庭犹近别，山舍得幽期。
嫩割周颙韭，肥烹鲍照葵。
饱闻南烛酒，仍及拨醅时。
+++李商隐
++++江村题壁
沙岸竹森森，维艄听越禽。
数家同老寿，一径自阴深。
喜客尝留橘，应官说采金。
倾壶真得地，爱日静霜砧。
+++李商隐
++++即日
桂林闻旧说，曾不异炎方。
山响匡床语，花飘度腊香。
几时逢雁足，著处断猿肠。
独抚青青桂，临城忆雪霜。
+++李商隐
++++漫成五章
沈宋裁辞矜变律，王杨落笔得良朋。
当时自谓宗师妙，今日惟观对属能。
李杜操持事略齐，三才万象共端倪。
集仙殿与金銮殿，可是苍蝇惑曙鸡。
生儿古有孙征虏，嫁女今无王右军。
借问琴书终一世，何如旗盖仰三分。
代北偏师衔使节，关中裨将建行台。
不妨常日饶轻薄，且喜临戎用草莱。
郭令素心非黩武，韩公本意在和戎。
两都耆旧偏垂泪，临老中原见朔风。
+++李商隐
++++射鱼曲
思牢弩箭磨青石，绣额蛮渠三虎力。
寻潮背日伺泅鳞，贝阙夜移鲸失色。
纤纤粉簳馨香饵，绿鸭回塘养龙水。
含冰汉语远于天，何由回作金盘死。
+++李商隐
++++日高
镀镮故锦縻轻拖，玉𥫽不动便门锁。
水精眠梦是何人，栏药日高红髲𩭝。
飞香上云春诉天，云梯十二门九关。
轻身灭影何可望，粉蛾帖死屏风上。
+++李商隐
++++宫中曲
云母滤宫月，夜夜白于水。
赚得羊车来，低扇遮黄子。
水精不觉冷，自刻鸳鸯翅。
蚕缕茜香浓，正朝缠左臂。
巴笺两三幅，满写承恩字。
欲得识青天，昨夜苍龙是。
+++李商隐
++++海上谣
桂水寒于江，玉兔秋冷咽。
海底觅仙人，香桃如瘦骨。
紫鸾不肯舞，满翅蓬山雪。
借得龙堂宽，晓出揲云发。
刘郎旧香炷，立见茂陵树。
云孙帖帖卧秋烟，上元细字如蚕眠。

+++李商隐
++++李夫人三首
一带不结心，两股方安髻。
惭愧白茅人，月没教星替。
剩结茱萸枝，多擘秋莲的。
独自有波光，彩囊盛不得。
蛮丝系条脱，妍眼和香屑。
寿宫不惜铸南人，柔肠早被秋眸割。
清澄有馀幽素香，鳏鱼渴凤真珠房。
不知瘦骨类冰井，更许夜帘通晓霜。
土花漠漠云茫茫，黄河欲尽天苍苍。

+++李商隐
++++景阳宫井双桐
秋港菱花干，玉盘明月蚀。
血渗两枯心，情多去未得。
徒经白门伴，不见丹山客。
未待刻作人，愁多有魂魄。
谁将玉盘与，不死翻相误。
天更阔于江，孙枝觅郎主。
昔妒邻宫槐，道类双眉敛。
今日繁红樱，抛人占长簟。
翠襦不禁绽，留泪啼天眼。
寒灰劫尽问方知，石羊不去谁相绊。

+++李商隐
++++秋日晚思
桐槿日零落，雨馀方寂寥。
枕寒庄蝶去，窗冷胤萤销。
取适琴将酒，忘名牧与樵。
平生有游旧，一一在烟霄。
+++李商隐
++++春宵自遣
地胜遗尘事，身闲念岁华。
晚晴风过竹，深夜月当花。
石乱知泉咽，苔荒任径斜。
陶然恃琴酒，忘却在山家。
+++李商隐
++++七夕偶题
宝婺摇珠佩，常娥照玉轮。
灵归天上匹，巧遗世间人。
花果香千户，笙竽滥四邻。
明朝晒犊鼻，方信阮家贫。
+++李商隐
++++灵仙阁晚眺寄郓州韦评事
愚公方住谷，仁者本依山。
共誓林泉志，胡为尊俎间。
华莲开菡萏，荆玉刻孱颜。
爽气临周道，岚光入汉关。
满壶从蚁泛，高阁已苔斑。
想就安车召，宁期负矢还。
潘游全璧散，郭去半舟闲。
定笑幽人迹，鸿轩不可攀。
+++李商隐
++++幽居冬暮
羽翼摧残日，郊园寂寞时。
晓鸡惊树雪，寒鹜守冰池。
急景忽云暮，颓年浸已衰。
如何匡国分，不与夙心期。
+++李商隐
++++过姚孝子庐偶书
拱木临周道，荒庐积古苔。
鱼因感姜出，鹤为吊陶来。
两鬓蓬常乱，双眸血不开。
圣朝敦尔类，非独路人哀。
+++李商隐
++++赋得月照冰池
皓月方离海，坚冰正满池。
金波双激射，璧彩两参差。
影占徘徊处，光含的皪时。
高低连素色，上下接清规。
顾兔飞难定，潜鱼跃未期。
鹊惊俱欲绕，狐听始无疑。
似镜将盈手，如霜恐透肌。
独怜游玩意，达晓不知疲。
+++李商隐
++++永乐县所居一草一木无非自栽今春悉已芳茂因书即事一章
手种悲陈事，心期玩物华。
柳飞彭泽雪，桃散武陵霞。
枳嫩栖鸾叶，桐香待凤花。
绶藤萦弱蔓，袍草展新芽。
学植功虽倍，成蹊迹尚赊。
芳年谁共玩，终老邵平瓜。
+++李商隐
++++南潭上亭宴集以疾后至因而抒情
马卿聊应召，谢傅已登山。
歌发百花外，乐调深竹间。
鹢舟萦远岸，鱼钥启重关。
莺蝶如相引，烟萝不暇攀。
佳人启玉齿，上客颔朱颜。
肯念沉痾士，俱期倒载还。
+++李商隐
++++寒食行次冷泉驿
驿途仍近节，旅宿倍思家。
独夜三更月，空庭一树花。
介山当驿秀，汾水绕关斜。
自怯春寒苦，那堪禁火赊。
+++李商隐
++++寄华岳孙逸人
灵岳几千仞，老松逾百寻。
攀崖仍蹑壁，啖叶复眠阴。
海上呼三岛，斋中戏五禽。
唯应逢阮籍，长啸作鸾音。
+++李商隐
++++戏题赠稷山驿吏王全
绛台驿吏老风尘，耽酒成仙几十春。
过客不劳询甲子，惟书亥字与时人。
+++李商隐
++++和韦潘前辈七月十二日夜泊池州城下先寄上李使君
桂含爽气三秋首，蓂吐中旬二叶新。
正是澄江如练处，玄晖应喜见诗人。
+++李商隐
++++花下醉
寻芳不觉醉流霞，倚树沉眠日已斜。
客散酒醒深夜后，更持红烛赏残花。
+++李商隐
++++所居永乐县久旱，县宰祈祷得雨，因赋诗
甘膏滴滴是精诚，昼夜如丝一尺盈。
只怪闾阎喧鼓吹，邑人同报朿长生。

++中卷五百四十一
  
+++李商隐
++++正月十五夜闻京有灯，恨不得观
月色灯光满帝都，香车宝辇隘通衢。
身闲不睹中兴盛，羞逐乡人赛紫姑。
+++李商隐
++++赠赵协律皙
俱识孙公与谢公，二年歌哭处还同。
已叨邹马声华末，更共刘卢族望通。
南省恩深宾馆在，东山事往妓楼空。
不堪岁暮相逢地，我欲西征君又东。
+++李商隐
++++摇落
摇落伤年日，羁留念远心。
水亭吟断续，月幌梦飞沉。
古木含风久，疏萤怯露深。
闲始遥夜，地迥更清砧。
结爱曾伤晚，端忧复至今。
未谙沧海路，何处玉山岑。
滩激黄牛暮，云屯白帝阴。
遥知沾洒意，不减欲分襟。
+++李商隐
++++滞雨
滞雨长安夜，残灯独客愁。
故乡云水地，归梦不宜秋。
+++李商隐
++++偶题二首
小亭闲眠微醉消，山榴海柏枝相交。
水文簟上琥珀枕，傍有堕钗双翠翘。
清月依微香露轻，曲房小院多逢迎。
春丛定见饶栖鸟，饮罢莫持红烛行。
+++李商隐
++++月
过水穿楼触处明，藏人带树远含清。
初生欲缺虚惆怅，未必圆时即有情。
+++李商隐
++++夜冷
树绕池宽月影多，村砧坞笛隔风萝。
西亭翠被馀香薄，一夜将愁向败荷。
+++李商隐
++++正月崇让宅
密锁重关掩绿苔，廊深阁迥此徘徊。
先知风起月含晕，尚自露寒花未开。
蝙拂帘旌终展转，鼠翻窗网小惊猜。
背灯独共馀香语，不觉犹歌起夜来。
+++李商隐
++++城外
露寒风定不无情，临水当山又隔城。
未必明时胜蚌蛤，一生长共月亏盈。
+++李商隐
++++撰彭阳公志文毕有感
延陵留表墓，岘首送沈碑。
敢伐不加点，犹当无愧辞。
百生终莫报，九死谅难追。
待得生金后，川原亦几移。
+++李商隐
++++北青萝
残阳西入崦，茅屋访孤僧。
落叶人何在，寒云路几层。
独敲初夜磬，闲倚一枝藤。
世界微尘里，吾宁爱与憎。
+++李商隐
++++戏赠张书记
别馆君孤枕，空庭我闭关。
池光不受月，野气欲沉山。
星汉秋方会，关河梦几还。
危弦伤远道，明镜惜红颜。
古木含风久，平芜尽日闲。
心知两愁绝，不断若寻环。
+++李商隐
++++幽人
丹灶三年火，苍崖万岁藤。
樵归说逢虎，棋罢正留僧。
星斗同秦分，人烟接汉陵。
东流清渭苦，不尽照衰兴。
+++李商隐
++++念远
日月淹秦甸，江湖动越吟。
苍桐应露下，白阁自云深。
皎皎非鸾扇，翘翘失凤簪。
床空鄂君被，杵冷女媭砧。
北思惊沙雁，南情属海禽。
关山已摇落，天地共登临。
+++李商隐
++++过故崔兖海宅与崔明秀才话旧因寄旧僚杜赵李三掾
绛帐恩如昨，乌衣事莫寻。
诸生空会葬，旧掾已华簪。
共入留宾驿，俱分市骏金。
莫凭无鬼论，终负托孤心。
+++李商隐
++++微雨
初随林霭动，稍共夜凉分。
窗迥侵灯冷，庭虚近水闻。
+++李商隐
++++南山赵行军新诗盛称游宴之洽，因寄一绝
莲幕遥临黑水津，櫜鞬无事但寻春。
梁王司马非孙武，且免宫中斩美人。
+++李商隐
++++曲江
望断平时翠辇过，空闻子夜鬼悲歌。
金舆不返倾城色，玉殿犹分下苑波。
死忆华亭闻唳鹤，老忧王室泣铜驼。
天荒地变心虽折，若比阳春意未多。
+++李商隐
++++景阳井
景阳宫井剩堪悲，不尽龙鸾誓死期。
肠断吴王宫外水，浊泥犹得葬西施。
+++李商隐
++++故番禺侯以赃罪致不辜，事觉，母者他日过其门
饮鸩非君命，兹身亦厚亡。
江陵从种橘，交广合投香。
不见千金子，空馀数仞墙。
杀人须显戮，谁举汉三章。
+++李商隐
++++咏云
捧月三更断，藏星七夕明。
才闻飘迥路，旋见隔重城。
潭暮随龙起，河秋压雁声。
只应惟宋玉，知是楚神名。
+++李商隐
++++夜出西溪
东府忧春尽，西溪许日曛。
月澄新涨水，星见欲销云。
柳好休伤别，松高莫出群。
军书虽倚马，犹未当能文。
+++李商隐
++++效长吉
长长汉殿眉，窄窄楚宫衣。
镜好鸾空舞，帘疏燕误飞。
君王不可问，昨夜约黄归。
+++李商隐
++++柳
江南江北雪初消，漠漠轻黄惹嫩条。
灞岸已攀行客手，楚宫先骋舞姬腰。
清明带雨临官道，晚日含风拂野桥。
如线如丝正牵恨，王孙归路一何遥。
+++李商隐
++++九月於东逢雪
举家忻共报，秋雪堕前峰。
岭外他年忆，於东此日逢。
粒轻还自乱，花薄未成重。
岂是惊离鬓，应来洗病容。
+++李商隐
++++四皓庙
本为留侯慕赤松，汉庭方识紫芝翁。
萧何只解追韩信，岂得虚当第一功。
+++李商隐
++++送阿龟归华
草堂归意背烟萝，黄绶垂腰不奈何。
因汝华阳求药物，碧松根下茯苓多。
+++李商隐
++++九日
曾共山翁把酒时，霜天白菊绕阶墀。
十年泉下无人问，九日樽前有所思。
不学汉臣栽苜蓿，空教楚客咏江蓠。
郎君官贵施行马，东阁无因再得窥。
+++李商隐
++++僧院牡丹
薄叶风才倚，枝轻雾不胜。
开先如避客，色浅为依僧。
粉壁正荡水，缃帏初卷灯。
倾城惟待笑，要裂几多缯。
+++李商隐
++++赠司勋杜十三员外
杜牧司勋字牧之，清秋一首杜秋诗。
前身应是梁江总，名总还曾字总持。
心铁已从干镆利，鬓丝休叹雪霜垂。
汉江远吊西江水，羊祜韦丹尽有碑。
+++李商隐
++++高花
花将人共笑，篱外露繁枝。
宋玉临江宅，墙低不碍窥。
+++李商隐
++++嘲桃
无赖夭桃面，平时露井东。
春风为开了，却拟笑春风。
+++李商隐
++++送丰都李尉
万古商於地，凭君泣路岐。
固难寻绮季，可得信张仪。
雨气燕先觉，叶阴蝉遽知。
望乡尤忌晚，山晚更参差。
+++李商隐
++++天平公座中呈令狐令公时蔡京在坐京曾为僧徒故有第五句
罢执霓旌上醮坛，慢妆娇树水晶盘。
更深欲诉蛾眉敛，衣薄临醒玉艳寒。
白足禅僧思败道，青袍御史拟休官。
虽然同是将军客，不敢公然子细看。
+++李商隐
++++江上忆严五广休（一本入集外诗）
征南幕下带长刀，梦笔深藏五色毫。
逢著澄江不敢咏，镇西留与谢功曹。
+++李商隐
++++饯席重送从叔余之梓州
莫叹万重山，君还我未还。
武关犹怅望，何况百牢关。
+++李商隐
++++访隐
路到层峰断，门依老树开。
月从平楚转，泉自上方来。
薤白罗朝馔，松黄暖夜杯。
相留笑孙绰，空解赋天台。
+++李商隐
++++寓兴
薄宦仍多病，从知竟远游。
谈谐叨客礼，休浣接冥搜。
树好频移榻，云奇不下楼。
岂关无景物，自是有乡愁。
+++李商隐
++++东南
东南一望日中乌，欲逐羲和去得无。
且向秦楼棠树下，每朝先觅照罗敷。
+++李商隐
++++归来
旧隐无何别，归来始更悲。
难寻白道士，不见惠禅师。
草径虫鸣急，沙渠水下迟。
却将波浪眼，清晓对红梨。
+++李商隐
++++子直晋昌李花（得分字）
吴馆何时熨，秦台几夜熏。
绡轻谁解卷，香异自先闻。
月里谁无姊，云中亦有君。
樽前见飘荡，愁极客襟分。
+++李商隐
++++河清与赵氏昆季宴集得拟杜工部
胜概殊江右，佳名逼渭川。
虹收青嶂雨，鸟没夕阳天。
客鬓行如此，沧波坐渺然。
此中真得地，漂荡钓鱼船。
+++李商隐
++++寓目
园桂悬心碧，池莲饫眼红。
此生真远客，几别即衰翁。
小幌风烟入，高窗雾雨通。
新知他日好，锦瑟傍朱栊。
+++李商隐
++++题道静院院在中条山故王颜中丞所置虢州刺史…写真存焉
紫府丹成化鹤群，青松手植变龙文。
壶中别有仙家日，岭上犹多隐士云。
独坐遗芳成故事，褰帷旧貌似元君。
自怜筑室灵山下，徒望朝岚与夕曛。
+++李商隐
++++赋得桃李无言
夭桃花正发，秾李蕊方繁。
应候非争艳，成蹊不在言。
静中霞暗吐，香处雪潜翻。
得意摇风态，含情泣露痕。
芬芳光上苑，寂默委中园。
赤白徒自许，幽芳谁与论。
+++李商隐
++++登霍山驿楼
庙列前峰迥，楼开四望穷。
岭鼷岚色外，陂雁夕阳中。
弱柳千条露，衰荷一面风。
壶关有狂孽，速继老生功。
+++李商隐
++++寄和水部马郎中题兴德驿，时昭义已平
仙郎倦去心，郑驿暂登临。
水色潇湘阔，沙程朔漠深。
鹢舟时往复，鸥鸟恣浮沉。
更想逢归马，悠悠岳树阴。
+++李商隐
++++题小松
怜君孤秀植庭中，细叶轻阴满座风。
桃李盛时虽寂寞，雪霜多后始青葱。
一年几变枯荣事，百尺方资柱石功。
为谢西园车马客，定悲摇落尽成空。
+++李商隐
++++行次昭应县道上，送户部李郎中充昭义攻讨
将军大旆扫狂童，诏选名贤赞武功。
暂逐虎牙临故绛，远含鸡舌过新丰。
鱼游沸鼎知无日，鸟覆危巢岂待风。
早勒勋庸燕石上，伫光纶綍汉廷中。
+++李商隐
++++水斋
多病欣依有道邦，南塘宴起想秋江。
卷帘飞燕还拂水，开户暗虫犹打窗。
更阅前题已披卷，仍斟昨夜未开缸。
谁人为报故交道，莫惜鲤鱼时一双。
+++李商隐
++++奉同诸公题河中任中丞新创河亭四韵之作
万里谁能访十洲，新亭云构压中流。
河鲛纵玩难为室，海蜃遥惊耻化楼。
左右名山穷远目，东西大道锁轻舟。
独留巧思传千古，长与蒲津作胜游。
+++李商隐
++++过故府中武威公交城旧庄感事（武威公王茂元也）
信陵亭馆接郊畿，幽象遥通晋水祠。
日落高门喧燕雀，风飘大树撼熊罴。
新蒲似笔思投日，芳草如茵忆吐时。
山下只今黄绢字，泪痕犹堕六州儿。
+++李商隐
++++赠田叟
荷筱衰翁似有情，相逢携手绕村行。
烧畬晓映远山色，伐树暝传深谷声。
鸥鸟忘机翻浃洽，交亲得路昧平生。
抚躬道地诚感激，在野无贤心自惊。
+++李商隐
++++赠别前蔚州契苾使君
何年部落到阴陵，奕世勤王国史称。
夜卷牙旗千帐雪，朝飞羽骑一河冰。
蕃儿襁负来青冢，狄女壶浆出白登。
日晚鸊鹈泉畔猎，路人遥识郅都鹰。
+++李商隐
++++和人题真娘墓（真娘吴中乐妓墓在虎丘山下寺中）
虎丘山下剑池边，长遣游人叹逝川。
罥树断丝悲舞席，出云清梵想歌筵。
柳眉空吐效颦叶，榆荚还飞买笑钱。
一自香魂招不得，只应江上独婵娟。
+++李商隐
++++人日即事
文王喻复今朝是，子晋吹笙此日同。
舜格有苗旬太远，周称流火月难穷。
镂金作胜传荆俗，翦彩为人起晋风。
独想道衡诗思苦，离家恨得二年中。
+++李商隐
++++春日寄怀
世间荣落重逡巡，我独丘园坐四春。
纵使有花兼有月，可堪无酒又无人。
青袍似草年年定，白发如丝日日新。
欲逐风波千万里，未知何路到龙津。
+++李商隐
++++和刘评事永乐闲居见寄
白社幽闲君暂居，青云器业我全疏。
看封谏草归鸾掖，尚贲衡门待鹤书。
莲耸碧峰关路近，荷翻翠扇水堂虚。
自探典籍忘名利，欹枕时惊落蠹鱼。
+++李商隐
++++和马郎中移白菊见示
陶诗只采黄金实，郢曲新传白雪英。
素色不同篱下发，繁花疑自月中生。
浮杯小摘开云母，带露全移缀水精。
偏称含香五字客，从兹得地始芳荣。
+++李商隐
++++喜闻太原同院崔侍御台拜兼寄在台三二同年之什
鹏鱼何事遇屯同，云水升沉一会中。
刘放未归鸡树老，邹阳新去兔园空。
寂寥我对先生柳，赫奕君乘御史骢。
若向南台见莺友，为传垂翅度春风。
+++李商隐
++++喜雪
朔雪自龙沙，呈祥势可嘉。
有田皆种玉，无树不开花。
班扇慵裁素，曹衣讵比麻。
鹅归逸少宅，鹤满令威家。
寂寞门扉掩，依稀履迹斜。
疑游面市，马似困盐车。
洛水妃虚妒，姑山客漫夸。
联辞虽许谢，和曲本惭巴。
粉署闱全隔，霜台路正赊。
此时倾贺酒，相望在京华。
+++李商隐
++++柳枝五首
花房与蜜脾，蜂雄蛱蝶雌。
同时不同类，那复更相思。
本是丁香树，春条结始生。
玉作弹棋局，中心亦不平。
嘉瓜引蔓长，碧玉冰寒浆。
东陵虽五色，不忍值牙香。
柳枝井上蟠，莲叶浦中干。
锦鳞与绣羽，水陆有伤残。
画屏绣步障，物物自成双。
如何湖上望，只是见鸳鸯。
+++李商隐
++++燕台四首 春
风光冉冉东西陌，几日娇魂寻不得。
蜜房羽客类芳心，冶叶倡条遍相识。
暖蔼辉迟桃树西，高鬟立共桃鬟齐。
雄龙雌凤杳何许，絮乱丝繁天亦迷。
醉起微阳若初曙，映帘梦断闻残语。
愁将铁网罥珊瑚，海阔天翻迷处所。
衣带无情有宽窄，春烟自碧秋霜白。
研丹擘石天不知，愿得天牢锁冤魄。
夹罗委箧单绡起，香肌冷衬琤琤珮。
今日东风自不胜，化作幽光入西海。
+++李商隐
++++燕台四首 夏
前阁雨帘愁不卷，后堂芳树阴阴见。
石城景物类黄泉，夜半行郎空柘弹。
绫扇唤风阊阖天，轻帷翠幕波渊旋。
蜀魂寂寞有伴未，几夜瘴花开木棉。
桂宫留影光难取，嫣薰兰破轻轻语。
直教银汉堕怀中，未遣星妃镇来去。
浊水清波何异源，济河水清黄河浑。
安得薄雾起缃裙，手接云輧呼太君。

+++李商隐
++++燕台四首 秋
月浪冲天天宇湿，凉蟾落尽疏星入。
云屏不动掩孤嚬，西楼一夜风筝急。
欲织相思花寄远，终日相思却相怨。
但闻北斗声回环，不见长河水清浅。
金鱼锁断红桂春，古时尘满鸳鸯茵。
堪悲小苑作长道，玉树未怜亡国人。
瑶琴愔愔藏楚弄，越罗冷薄金泥重。
帘钩鹦鹉夜惊霜，唤起南云绕云梦。
双珰丁丁联尺素，内记湘川相识处。
歌唇一世衔雨看，可惜馨香手中故。
+++李商隐
++++燕台四首 冬
天东日出天西下，雌凤孤飞女龙寡。
青溪白石不相望，堂中远甚苍梧野。
冻壁霜华交隐起，芳根中断香心死。
浪乘画舸忆蟾蜍，月娥未必婵娟子。
楚管蛮弦愁一概，空城舞罢腰支在。
当时欢向掌中销，桃叶桃根双姊妹。
破鬟矮堕凌朝寒，白玉燕钗黄金蝉。
风车雨马不持去，蜡烛啼红怨天曙。

+++李商隐
++++河内诗二首
鼍鼓沉沉虬水咽，秦丝不上蛮弦绝。
常娥衣薄不禁寒，蟾蜍夜艳秋河月。
碧城冷落空蒙烟，帘轻幕重金钩栏。
灵香不下两皇子，孤星直上相风竿。
八桂林边九芝草，短襟小鬓相逢道。
入门暗数一千春，愿去闰年留月小。
栀子交加香蓼繁，停辛伫苦留待君。
阊门日下吴歌远，陂路绿菱香满满。
后溪暗起鲤鱼风，船旗闪断芙蓉干。
轻身奉君畏身轻，双桡两桨樽酒清。
莫因风雨罢团扇，此曲断肠惟北声。
低楼小径城南道，犹自金鞍对芳草。

+++李商隐
++++赠送前刘五经映三十四韵
建国宜师古，兴邦属上庠。
从来以儒戏，安得振朝纲。
叔世何多难，兹基遂已亡。
泣麟犹委吏，歌凤更佯狂。
屋壁馀无几，焚坑逮可伤。
挟书秦二世，坏宅汉诸王。
草草临盟誓，区区务富强。
微茫金马署，狼藉斗鸡场。
尽欲心无窍，皆如面正墙。
惊疑豹文鼠，贪窃虎皮羊。
南渡宜终否，西迁冀小康。
策非方正士，贡绝孝廉郎。
海鸟悲钟鼓，狙公畏服裳。
多岐空扰扰，幽室竟伥伥。
凝邈为时范，虚空作士常。
何由羞五霸，直自呰三皇。
别派驱杨墨，他镳并老庄。
诗书资破冢，法制困探囊。
周礼仍存鲁，隋师果禅唐。
鼎新麾一举，革故法三章。
星宿森文雅，风雷起退藏。
缧囚为学切，掌故受经忙。
夫子时之彦，先生迹未荒。
褐衣终不召，白首兴难忘。
感激殊非圣，栖迟到异粻。
片辞褒有德，一字贬无良。
燕地尊邹衍，西河重卜商。
式闾真道在，拥彗信谦光。
获预青衿列，叨来绛帐旁。
虽从各言志，还要大为防。
勿谓孤寒弃，深忧讦直妨。
叔孙谗易得，盗跖暴难当。
雁下秦云黑，蝉休陇叶黄。
莫逾巾屦念，容许后升堂。
+++李商隐
++++哭遂州萧侍郎二十四韵（萧浣）
遥作时多难，先令祸有源。
初惊逐客议，旋骇党人冤。
密侍荣方入，司刑望愈尊。
皆因优诏用，实有谏书存。
苦雾三辰没，穷阴四塞昏。
虎威狐更假，隼击鸟逾喧。
徒欲心存阙，终遭耳属垣。
遗音和蜀魄，易箦对巴猿。
有女悲初寡，无男泣过门。
朝争屈原草，庙馁莫敖魂。
迥阁伤神峻，长江极望翻。
青云宁寄意，白骨始沾恩。
早岁思东阁，为邦属故园。
登舟惭郭泰，解榻愧陈蕃。
分以忘年契，情犹锡类敦。
公先真帝子，我系本王孙。
啸傲张高盖，从容接短辕。
秋吟小山桂，春醉后堂萱。
自叹离通籍，何尝忘叫阍。
不成穿圹入，终拟上书论。
多士还鱼贯，云谁正骏奔。
暂能诛倏忽，长与问乾坤。
蚁漏三泉路，螀啼百草根。
始知同泰讲，徼福是虚言。
+++李商隐
++++送千牛李将军赴阙五十韵
照席琼枝秀，当年紫绶荣。
班资古直阁，勋伐旧西京。
在昔王纲紊，因谁国步清。
如无一战霸，安有大横庚。
内竖依凭切，凶门责望轻。
中台终恶直，上将更要盟。
丹陛祥烟灭，皇闱杀气横。
喧阗众狙怒，容易八蛮惊。
梼杌宽之久，防风戮不行。
素来矜异类，此去岂亲征。
舍鲁真非策，居邠未有名。
曾无力牧御，宁待雨师迎。
火箭侵乘石，云桥逼禁营。
何时绝刁斗，不夜见欃枪。
屡亦闻投鼠，谁其敢射鲸。
世情休念乱，物议笑轻生。
大卤思龙跃，苍梧失象耕。
灵衣沾愧汗，仪马困阴兵。
别馆兰薰酷，深宫蜡焰明。
黄山遮舞态，黑水断歌声。
纵未移周鼎，何辞免赵坑。
空拳转斗地，数板不沈城。
且欲凭神算，无因计力争。
幽囚苏武节，弃市仲由缨。
下殿言终验，增埤事早萌。
蒸鸡殊减膳，屑麹异和羹。
否极时还泰，屯馀运果亨。
流离几南渡，仓卒得西平。
神鬼收昏黑，奸凶首满盈。
官非督护贵，师以丈人贞。
覆载还高下，寒暄急改更。
马前烹莽卓，坛上揖韩彭。
扈跸三才正，回军六合晴。
此时惟短剑，仍世尽双旌。
顾我由群从，逢君叹老成。
庆流归嫡长，贻厥在名卿。
隼击须当要，鹏抟莫问程。
趋朝排玉座，出位泣金茎。
幸藉梁园赋，叨蒙许氏评。
中郎推贵婿，定远重时英。
政已标三尚，人今伫一鸣。
长刀悬月魄，快马骇星精。
披豁惭深眷，睽离动素诚。
蕙留春晼晚，松待岁峥嵘。
异县期回雁，登时已饭鲭。
去程风刺刺，别夜漏丁丁。
庾信生多感，杨朱死有情。
弦危中妇瑟，甲冷想夫筝。
会与秦楼凤，俱听汉苑莺。
洛川迷曲沼，烟月两心倾。
+++李商隐
++++咏怀寄秘阁旧僚二十六韵
年鬓日堪悲，衡茅益自嗤。
攻文枯若木，处世钝如锤。
敢忘垂堂戒，宁将暗室欺。
悬头曾苦学，折臂反成医。
仆御嫌夫懦，孩童笑叔痴。
小男方嗜栗，幼女漫忧葵。
遇炙谁先啖，逢齑即便吹。
官衔同画饼，面貌乏凝脂。
典籍将蠡测，文章若管窥。
图形翻类狗，入梦肯非罴。
自哂成书簏，终当咒酒卮。
懒沾襟上血，羞镊镜中丝。
橐籥言方喻，樗蒱齿讵知。
事神徒惕虑，佞佛愧虚辞。
曲艺垂麟角，浮名状虎皮。
乘轩宁见宠，巢幕更逢危。
礼俗拘嵇喜，侯王忻戴逵。
途穷方结舌，静胜但支颐。
粝食空弹剑，亨衢讵置锥。
柏台成口号，芸阁暂肩随。
悔逐迁莺伴，谁观择虱时。
瓮间眠太率，床下隐何卑。
奋迹登弘阁，摧心对董帷。
校雠如有暇，松竹一相思。
+++李商隐
++++戊辰会静中出贻同志二十韵
大道谅无外，会越自登真。
丹元子何索，在己莫问邻。
蒨璨玉琳华，翱翔九真君。
戏掷万里火，聊召六甲旬。
瑶简被灵诰，持符开七门。
金铃摄群魔，绛节何兟兟。
吟弄东海若，笑倚扶桑春。
三山诚迥视，九州扬一尘。
我本玄元胄，禀华由上津。
中迷鬼道乐，沉为下土民。
托质属太阴，炼形复为人。
誓将覆宫泽，安此真与神。
龟山有慰荐，南真为弥纶。
玉管会玄圃，火枣承天姻。
科车遏故气，侍香传灵氛。
飘飖被青霓，婀娜佩紫纹。
林洞何其微，下仙不与群。
丹泥因未控，万劫犹逡巡。
荆芜既以薙，舟壑永无湮。
相期保妙命，腾景侍帝宸。
+++李商隐
++++和郑愚赠汝阳王孙家筝妓二十韵
冰雾怨何穷，秦丝娇未已。
寒空烟霞高，白日一万里。
碧嶂愁不行，浓翠遥相倚。
茜袖捧琼姿，皎日丹霞起。
孤猿耿幽寂，西风吹白芷。
回首苍梧深，女萝闭山鬼。
荒郊白鳞断，别浦晴霞委。
长彴压河心，白道连地尾。
秦人昔富家，绿窗闻妙旨。
鸿惊雁背飞，象床殊故里。
因令五十丝，中道分宫徵。
斗粟配新声，娣侄徒纤指。
风流大堤上，怅望白门里。
蠹粉实雌弦，灯光冷如水。
羌管促蛮柱，从醉吴宫耳。
满内不扫眉，君王对西子。
初花惨朝露，冷臂凄愁髓。
一曲送连钱，远别长于死。
玉砌衔红兰，妆窗结碧绮。
九门十二关，清晨禁桃李。
+++李商隐
++++四年…遂作忆雪又作残雪诗各一百言以寄情于游旧 忆雪
爱景人方乐，同雪候稍愆。
徒闻周雅什，愿赋朔风篇。
欲俟千箱庆，须资六出妍。
咏留飞絮后，歌唱落梅前。
庭树思琼蕊，妆楼认粉绵。
瑞邀盈尺日，丰待两岐年。
预约延枚酒，虚乘访戴船。
映书孤志业，披氅阻神仙。
几向霜阶步，频将月幌褰。
玉京应已足，白屋但颙然。
+++李商隐
++++四年冬以退居蒲之永乐渴然有农夫望岁之志…游旧 残雪
旭日开晴色，寒空失素尘。
绕墙全剥粉，傍井渐消银。
刻兽摧盐虎，为山倒玉人。
珠还犹照魏，璧碎尚留秦。
落日惊侵昼，馀光误惜春。
檐冰滴鹅管，屋瓦镂鱼鳞。
岭霁岚光坼，松暄翠粒新。
拥林愁拂尽，著砌恐行频。
焦寝忻无患，梁园去有因。
莫能知帝力，空此荷平均。
+++李商隐
++++大卤平后移家到永乐县居书怀十韵寄刘韦…于此县寄居
驱马绕河干，家山照露寒。
依然五柳在，况值百花残。
昔去惊投笔，今来分挂冠。
不忧悬磬乏，乍喜覆盂安。
甑破宁回顾，舟沉岂暇看。
脱身离虎口，移疾就猪肝。
鬓入新年白，颜无旧日丹。
自悲秋获少，谁惧夏畦难。
逸志忘鸿鹄，清香披蕙兰。
还持一杯酒，坐想二公欢。
+++李商隐
++++河阳诗
黄河摇溶天上来，玉楼影近中天台。
龙头泻酒客寿杯，主人浅笑红玫瑰。
梓泽东来七十里，长沟复堑埋云子。
可惜秋眸一脔光，汉陵走马黄尘起。
南浦老鱼腥古涎，真珠密字芙蓉篇。
湘中寄到梦不到，衰容自去抛凉天。
忆得蛟丝裁小卓，蛱蝶飞回木绵薄。
绿绣笙囊不见人，一口红霞夜深嚼。
幽兰泣露新香死，画图浅缥松溪水。
楚丝微觉竹枝高，半曲新辞写绵纸。
巴西夜市红守宫，后房点臂斑斑红。
堤南渴雁自飞久，芦花一夜吹西风。
晓帘串断蜻蜓翼，罗屏但有空青色。
玉湾不钓三千年，莲房暗被蛟龙惜。
湿银注镜井口平，鸾钗映月寒铮铮。
不知桂树在何处，仙人不下双金茎。
百尺相风插重屋，侧近嫣红伴柔绿。
百劳不识对月郎，湘竹千条为一束。
+++李商隐
++++自桂林奉使江陵途中感怀寄献尚书
下客依莲幕，明公念竹林。
纵然膺使命，何以奉徽音。
投刺虽伤晚，酬恩岂在今。
迎来新琐闼，从到碧瑶岑。
水势初知海，天文始识参。
固惭非贾谊，惟恐后陈琳。
前席惊虚辱，华樽许细斟。
尚怜秦痔苦，不遣楚醪沈。
既载从戎笔，仍披选胜襟。
泷通伏波柱，帘对有虞琴。
宅与严城接，门藏别岫深。
阁凉松冉冉，堂静桂森森。
社内容周续，乡中保展禽。
白衣居士访，乌帽逸人寻。
佞佛将成传，耽书或类淫。
长怀五羖赎，终著九州箴。
良讯封鸳绮，馀光借玳簪。
张衡愁浩浩，沈约瘦愔愔。
芦白疑粘鬓，枫丹欲照心。
归期无雁报，旅抱有猿侵。
短日安能驻，低云只有阴。
乱鸦冲晒网，寒女簇遥砧。
东道违宁久，西园望不禁。
江生魂黯黯，泉客泪涔涔。
逸翰应藏法，高辞肯浪吟。
数须传庾翼，莫独与卢谌。
假寐凭书簏，哀吟叩剑镡。
未尝贪偃息，那复议登临。
彼美回清镜，其谁受曲针。
皆向燕路，无乃费黄金。
+++李商隐
++++送从翁从东川弘农尚书幕
大镇初更帅，嘉宾素见邀。
使车无远近，归路更烟霄。
稳放骅骝步，高安翡翠巢。
御风知有在，去国肯无聊。
早忝诸孙末，俱从小隐招。
心悬紫云阁，梦断赤城标。
素女悲清瑟，秦娥弄玉箫。
山连玄圃近，水接绛河遥。
岂意闻周铎，翻然慕舜韶。
皆辞乔木去，远逐断蓬飘。
薄俗谁其激，斯民已甚恌。
鸾皇期一举，燕雀不相饶。
敢共颓波远，因之内火烧。
是非过别梦，时节惨惊飙。
未至谁能赋，中干欲病痟。
屡曾纡锦绣，勉欲报琼瑶。
我恐霜侵鬓，君先绶挂腰。
甘心与陈阮，挥手谢松乔。
锦里差邻接，云台闭寂寥。
一川虚月魄，万崦自芝苗。
瘴雨泷间急，离魂峡外销。
非关无烛夜，其奈落花朝。
几处逢鸣佩，何筵不翠翘。
蛮童骑象舞，江市卖鲛绡。
南诏知非敌，西山亦屡骄。
勿贪佳丽地，不为圣明朝。
少减东城饮，时看北斗杓。
莫因乖别久，遂逐岁寒凋。
盛幕开高宴，将军问故僚。
为言公玉季，早日弃渔樵。
+++李商隐
++++李肱所遗画松诗书两纸得四十韵
万草已凉露，开图披古松。
青山遍沧海，此树生何峰。
孤根邈无倚，直立撑鸿濛。
端如君子身，挺若壮士胸。
樛枝势夭矫，忽欲蟠拏空。
又如惊螭走，默与奔云逢。
孙枝擢细叶，旖旎狐裘茸。
邹颠蓐发软，丽姬眉黛浓。
视久眩目睛，倏忽变辉容。
竦削正稠直，婀娜旋敷峰。
又如洞房冷，翠被张穹笼。
亦若暨罗女，平旦妆颜容。
细疑袭气母，猛若争神功。
燕雀固寂寂，雾露常冲冲。
香兰愧伤暮，碧竹惭空中。
可集呈瑞凤，堪藏行雨龙。
淮山桂偃蹇，蜀郡桑重童。
枝条亮眇脆，灵气何由同。
昔闻咸阳帝，近说稽山侬。
或著仙人号，或以大夫封。
终南与清都，烟雨遥相通。
安知夜夜意，不起西南风。
美人昔清兴，重之犹月钟。
宝笥十八九，香缇千万重。
一旦鬼瞰室，稠叠张羉罿。
赤羽中要害，是非皆匆匆。
生如碧海月，死践霜郊蓬。
平生握中玩，散失随奴童。
我闻照妖镜，及与神剑锋。
寓身会有地，不为凡物蒙。
伊人秉兹图，顾眄择所从。
而我何为者，开颜捧灵踪。
报以漆鸣琴，悬之真珠栊。
是时方暑夏，座内若严冬。
忆昔谢四骑，学仙玉阳东。
千株尽若此，路入琼瑶宫。
口咏玄云歌，手把金芙蓉。
浓蔼深霓袖，色映琅玕中。
悲哉堕世网，去之若遗弓。
形魄天坛上，海日高瞳瞳。
终骑紫鸾归，持寄扶桑翁。
+++李商隐
++++戏题枢言草阁三十二韵
君家在河北，我家在山西。
百岁本无业，阴阴仙李枝。
尚书文与武，战罢幕府开。
君从渭南至，我自仙游来。
平昔苦南北，动成云雨乖。
逮今两携手，对若床下鞋。
夜归碣石馆，朝上黄金台。
我有苦寒调，君抱阳春才。
年颜各少壮，发绿齿尚齐。
我虽不能饮，君时醉如泥。
政静筹画简，退食多相携。
扫掠走马路，整顿射雉翳。
春风二三月，柳密莺正啼。
清河在门外，上与浮云齐。
欹冠调玉琴，弹作松风哀。
又弹明君怨，一去怨不回。
感激坐者泣，起视雁行低。
翻忧龙山雪，却杂胡沙飞。
仲容铜琵琶，项直声凄凄。
上贴金捍拨，画为承露鸡。
君时卧掁触，劝客白玉杯。
苦云年光疾，不饮将安归。
我赏此言是，因循未能谐。
君言中圣人，坐卧莫我违。
榆荚乱不整，杨花飞相随。
上有白日照，下有东风吹。
青楼有美人，颜色如玫瑰。
歌声入青云，所痛无良媒。
少年苦不久，顾慕良难哉。
徒令真珠肶，裛入珊瑚腮。
君今且少安，听我苦吟诗。
诗何人作，老大徒伤悲。
+++李商隐
++++偶成转韵七十二句赠四同舍
沛国东风吹大泽，蒲青柳碧春一色。
我来不见隆准人，沥酒空馀庙中客。
征东同舍鸳与鸾，酒酣劝我悬征鞍。
蓝山宝肆不可入，玉中仍是青琅玕。
武威将军使中侠，少年箭道惊杨叶。
战功高后数文章，怜我秋斋梦蝴蝶。
诘旦九门传奏章，高车大马来煌煌。
路逢邹枚不暇揖，腊月大雪过大梁。
忆昔公为会昌宰，我时入谒虚怀待。
众中赏我赋高唐，回看屈宋由年辈。
公事武皇为铁冠，历厅请我相所难。
我时憔悴在书阁，卧枕芸香春夜阑。
明年赴辟下昭桂，东郊恸哭辞兄弟。
韩公堆上跋马时，回望秦川树如荠。
依稀南指阳台云，鲤鱼食钩猿失群。
湘妃庙下已春尽，虞帝城前初日曛。
谢游桥上澄江馆，下望山城如一弹。
鹧鸪声苦晓惊眠，朱槿花娇晚相伴。
顷之失职辞南风，破帆坏桨荆江中。
斩蛟断璧不无意，平生自许非匆匆。
归来寂寞灵台下，著破蓝衫出无马。
天官补吏府中趋，玉骨瘦来无一把。
手封狴牢屯制囚，直厅印锁黄昏愁。
平明赤帖使修表，上贺嫖姚收贼州。
旧山万仞青霞外，望见扶桑出东海。
爱君忧国去未能，白道青松了然在。
此时闻有燕昭台，挺身东望心眼开。
且吟王粲从军乐，不赋渊明归去来。
彭门十万皆雄勇，首戴公恩若山重。
廷评日下握灵蛇，书记眠时吞彩凤。
之子夫君郑与裴，何甥谢舅当世才。
青袍白简风流极，碧沼红莲倾倒开。
我生粗疏不足数，梁父哀吟鸲鹆舞。
横行阔视倚公怜，狂来笔力如牛弩。
借酒祝公千万年，吾徒礼分常周旋。
收旗卧鼓相天子，相门出相光青史。
+++李商隐
++++五言述德抒情诗一首四十韵献上杜七兄仆射相公（杜悰）
帝作黄金阙，仙开白玉京。
有人扶太极，惟岳降元精。
耿贾官勋大，荀陈地望清。
旂常悬祖德，甲令著嘉声。
经出宣尼壁，书留晏子楹。
武乡传阵法，践土主文盟。
自昔流王泽，由来仗国桢。
九河分合沓，一柱忽峥嵘。
得主劳三顾，惊人肯再鸣。
碧虚天共转，黄道日同行。
后饮曹参酒，先和傅说羹。
即时贤路辟，此夜泰阶平。
愿保无疆福，将图不朽名。
率身期济世，叩额虑兴兵。
感念殽尸露，咨嗟赵卒坑。
傥令安隐忍，何以赞贞明。
恶草虽当路，寒松实挺生。
言真可畏，公意本无争。
故事留台阁，前驱且旆旌。
芙蓉王俭府，杨柳亚夫营。
清啸频疏俗，高谈屡析酲。
过庭多令子，乞墅有名甥。
南诏应闻命，西山莫敢惊。
寄辞收的博，端坐扫欃枪。
雅宴初无倦，长歌底有情。
槛危春水暖，楼迥雪峰晴。
移席牵缃蔓，回桡扑绛英。
谁知杜武库，只见谢宣城。
有客趋高义，于今滞下卿。
登门惭后至，置驿恐虚迎。
自是依刘表，安能比老彭。
雕龙心已切，画虎意何成。
岂有曾黔突，徒劳不倚衡。
乘时乖巧宦，占象合艰贞。
废忘淹中学，迟回谷口耕。
悼伤潘岳重，树立马迁轻。
陇鸟悲丹觜，湘兰怨紫茎。
归期过旧岁，旅梦绕残更。
弱植叨华族，衰门倚外兄。
欲陈劳者曲，未唱泪先横。
+++李商隐
++++今月二日不自量度辄以诗一首四十韵…咏叹不足之义也
家擅无双誉，朝居第一功。
四时当首夏，八节应条风。
涤濯临清济，巉岩倚碧嵩。
鲍壶冰皎洁，王佩玉丁东。
处剧张京兆，通经戴侍中。
将星临迥夜，卿月丽层穹。
下令销秦盗，高谈破宋聋。
含霜太山竹，拂雾峄阳桐。
乐道乾知退，当官蹇匪躬。
服箱青海马，入兆渭川熊。
固是符真宰，徒劳让化工。
凤池春潋艳，鸡树晓曈曨。
愿守三章约，还期九译通。
薰琴调大舜，宝瑟和神农。
慷慨资元老，周旋值狡童。
仲尼羞问阵，魏绛喜和戎。
款款将除蠹，孜孜欲达聪。
所求因渭浊，安肯与雷同。
物议将调鼎，君恩忽赐弓。
开吴相上下，全蜀占西东。
锐卒鱼悬饵，豪胥鸟在笼。
疲民呼杜母，邻国仰羊公。
置驿推东道，安禅合北宗。
嘉宾增重价，上士悟真空。
扇举遮王导，樽开见孔融。
烟飞愁舞罢，尘定惜歌终。
岸柳兼池绿，园花映烛红。
未曾周顗醉，转觉季心恭。
系滞喧人望，便蕃属圣衷。
天书何日降，庭燎几时烘。
早岁乖投刺，今晨幸发蒙。
远途哀跛鳖，薄艺奖雕虫。
故事曾尊隗，前修有荐雄。
终须烦刻画，聊拟更磨礱。
蛮岭晴留雪，巴江晚带枫。
营巢怜越燕，裂帛待燕鸿。
自苦诚先檗，长飘不后蓬。
容华虽少健，思绪即悲翁。
感激淮山馆，优游碣石宫。
待公三入相，丕祚始无穷。
+++李商隐
++++骄儿诗
衮师我骄儿，美秀乃无匹。
文葆未周晬，固已知六七。
四岁知名姓，眼不视梨栗。
交朋颇窥观，谓是丹穴物。
前朝尚器貌，流品方第一。
不然神仙姿，不尔燕鹤骨。
安得此相谓，欲慰衰朽质。
青春妍和月，朋戏浑甥侄。
绕堂复穿林，沸若金鼎溢。
门有长者来，造次请先出。
客前问所须，含意下吐实。
归来学客面，闈败秉爷笏。
或谑张飞胡，或笑邓艾吃。
豪鹰毛崱屴，猛马气佶傈。
截得青筼筜，骑走恣唐突。
忽复学参军，按声唤苍鹘。
又复纱灯旁，稽首礼夜佛。
仰鞭罥蛛网，俯首饮花蜜。
欲争蛱蝶轻，未谢柳絮疾。
阶前逢阿姊，六甲颇输失。
凝走弄香奁，拔脱金屈戌。
抱持多反侧，威怒不可律。
曲躬牵窗网，衉唾拭琴漆。
有时看临书，挺立不动膝。
古锦请裁衣，玉轴亦欲乞。
请爷书春胜，春胜宜春日。
芭蕉斜卷笺，辛夷低过笔。
爷昔好读书，恳苦自著述。
憔悴欲四十，无肉畏蚤虱。
儿慎勿学爷，读书求甲乙。
穰苴司马法，张良黄石术。
便为帝王师，不假更纤悉。
况今西与北，羌戎正狂悖。
诛赦两未成，将养如痼疾。
儿当速成大，探雏入虎穴。
当为万户侯，勿守一经帙。
+++李商隐
++++行次西郊作一百韵
蛇年建午月，我自梁还秦。
南下大散关，北济渭之滨。
草木半舒坼，不类冰雪晨。
又若夏苦热，燋卷无芳津。
高田长檞枥，下田长荆榛。
农具弃道旁，饥牛死空墩。
依依过村落，十室无一存。
存者皆面啼，无衣可迎宾。
始若畏人问，及门还具陈。
右辅田畴薄，斯民常苦贫。
伊昔称乐土，所赖牧伯仁。
官清若冰玉，吏善如六亲。
生儿不远征，生女事四邻。
浊酒盈瓦缶，烂谷堆荆囷。
健儿庇旁妇，衰翁舐童孙。
况自贞观后，命官多儒臣。
例以贤牧伯，徵入司陶钧。
降及开元中，奸邪挠经纶。
晋公忌此事，多录边将勋。
因令猛毅辈，杂牧升平民。
中原遂多故，除授非至尊。
或出幸臣辈，或由帝戚恩。
中原困屠解，奴隶厌肥豚。
皇子弃不乳，椒房抱羌浑。
重赐竭中国，强兵临北边。
控弦二十万，长臂皆如猿。
皇都三千里，来往同雕鸢。
五里一换马，十里一开筵。
指顾动白日，暖热回苍旻。
公卿辱嘲叱，唾弃如粪丸。
大朝会万方，天子正临轩。
采旂转初旭，玉座当祥烟。
金障既特设，珠帘亦高褰。
捋须蹇不顾，坐在御榻前。
忤者死艰屦，附之升顶颠。
华侈矜递衒，豪俊相并吞。
因失生惠养，渐见征求频。
奚寇西北来，挥霍如天翻。
是时正忘战，重兵多在边。
列城绕长河，平明插旗幡。
但闻虏骑入，不见汉兵屯。
大妇抱儿哭，小妇攀车轓。
生小太平年，不识夜闭门。
少壮尽点行，疲老守空村。
生分作死誓，挥泪连秋云。
廷臣例獐怯，诸将如羸奔。
为贼扫上阳，捉人送潼关。
玉辇望南斗，未知何日旋。
诚知开辟久，遘此云雷屯。
送者问鼎大，存者要高官。
抢攘互间谍，孰辨枭与鸾。
千马无返辔，万车无还辕。
城空鼠雀死，人去豺狼喧。
南资竭吴越，西费失河源。
因今左藏库，摧毁惟空垣。
如人当一身，有左无右边。
筋体半痿痺，肘腋生臊膻。
列圣蒙此耻，含怀不能宣。
谋臣拱手立，相戒无敢先。
万国困杼轴，内库无金钱。
健儿立霜雪，腹歉衣裳单。
馈饷多过时，高估铜与铅。
山东望河北，爨烟犹相联。
朝廷不暇给，辛苦无半年。
行人搉行资，居者税屋椽。
中间遂作梗，狼藉用戈鋋。
临门送节制，以锡通天班。
破者以族灭，存者尚迁延。
礼数异君父，羁縻如羌零。
直求输赤诚，所望大体全。
巍巍政事堂，宰相厌八珍。
敢问下执事，今谁掌其权。
疮疽几十载，不敢扶其根。
国蹙赋更重，人稀役弥繁。
近年牛医儿，城社更扳援。
盲目把大旆，处此京西藩。
乐祸忘怨敌，树党多狂狷。
生为人所惮，死非人所怜。
快刀断其头，列若猪牛悬。
凤翔三百里，兵马如黄巾。
夜半军牒来，屯兵万五千。
乡里骇供亿，老少相扳牵。
儿孙生未孩，弃之无惨颜。
不复议所适，但欲死山间。
尔来又三岁，甘泽不及春。
盗贼亭午起，问谁多穷民。
节使杀亭吏，捕之恐无因。
咫尺不相见，旱久多黄尘。
官健腰佩弓，自言为官巡。
常恐值荒迥，此辈还射人。
愧客问本末，愿客无因循。
郿坞抵陈仓，此地忌黄昏。
我听此言罢，冤愤如相焚。
昔闻举一会，群盗为之奔。
又闻理与乱，在人不在天。
我愿为此事，君前剖心肝。
叩头出鲜血，滂沱污紫宸。
九重黯已隔，涕泗空沾唇。
使典作尚书，厮养为将军。
慎勿道此言，此言未忍闻。
+++李商隐
++++井泥四十韵
皇都依仁里，西北有高斋。
昨日主人氏，治井堂西陲。
工人三五辈，辇出土与泥。
到水不数尺，积共庭树齐。
他日井甃毕，用土益作堤。
曲随林掩映，缭以池周回。
下去冥寞穴，上承雨露滋。
寄辞别地脉，因言谢泉扉。
升腾不自意，畴昔忽已乖。
伊余掉行鞅，行行来自西。
一日下马到，此时芳草萋。
四面多好树，旦暮云霞姿。
晚落花满地，幽鸟鸣何枝。
萝幄既已荐，山樽亦可开。
待得孤月上，如与佳人来。
因兹感物理，恻怆平生怀。
茫茫此群品，不定轮与蹄。
喜得舜可禅，不以瞽瞍疑。
禹竟代舜立，其父吁咈哉。
嬴氏并六合，所来因不韦。
汉祖把左契，自言一布衣。
当涂佩国玺，本乃黄门携。
长戟乱中原，何妨起戎氐。
不独帝王耳，臣下亦如斯。
伊尹佐兴王，不藉汉父资。
磻溪老钓叟，坐为周之师。
屠狗与贩缯，突起定倾危。
长沙启封土，岂是出程姬。
帝问主人翁，有自卖珠儿。
武昌昔男子，老苦为人妻。
蜀王有遗魄，今在林中啼。
淮南鸡舐药，翻向云中飞。
大钧运群有，难以一理推。
顾于冥冥内，为问秉者谁。
我恐更万世，此事愈云为。
猛虎与双翅，更以角副之。
凤凰不五色，联翼上鸡栖。
我欲秉钧者，朅来与我偕。
浮云不相顾，寥泬谁为梯。
悒怏夜将半，但歌井中泥。
+++李商隐
++++夜思（以下续新添诗）
银箭耿寒漏，金釭凝夜光。
彩鸾空自舞，别燕不相将。
寄恨一尺素，含情双玉珰。
会前犹月在，去后始宵长。
往事经春物，前期托报章。
永令虚粲枕，长不掩兰房。
觉动迎猜影，疑来浪认香。
鹤应闻露警，蜂亦为花忙。
古有阳台梦，今多下蔡倡。
何为薄冰雪，消瘦滞非乡。
+++李商隐
++++思贤顿（即望贤宫也）
内殿张弦管，中原绝鼓鼙。
舞成青海马，斗杀汝南鸡。
不见华胥梦，空闻下蔡迷。
宸襟他日泪，薄暮望贤西。
+++李商隐
++++无题
万里风波一叶舟，忆归初罢更夷犹。
碧江地没元相引，黄鹤沙边亦少留。
益德冤魂终报主，阿童高义镇横秋。
人生岂得长无谓，怀古思乡共白头。
+++李商隐
++++有怀在蒙飞卿
薄宦频移疾，当年久索居。
哀同庾开府，瘦极沈尚书。
城绿新阴远，江清返照虚。
所思惟翰墨，从古待双鱼。
+++李商隐
++++春深脱衣
睥睨江鸦集，堂皇海燕过。
减衣怜蕙若，展帐动烟波。
日烈忧花甚，风长奈柳何。
陈遵容易学，身世醉时多。
+++李商隐
++++怀求古翁
何时粉署仙，傲兀逐戎旃。
关塞犹传箭，江湖莫系船。
欲收棋子醉，竟把钓车眠。
谢脁真堪忆，多才不忌前。
+++李商隐
++++五月六日夜忆往岁秋与彻师同宿（知玄法师弟子僧彻）
紫阁相逢处，丹岩议宿时。
堕蝉翻败叶，栖鸟定寒枝。
万里飘流远，三年问讯迟。
炎方忆初地，频梦碧琉璃。
+++李商隐
++++城上
有客虚投笔，无憀独上城。
沙禽失侣远，江树著阴轻。
边遽稽天讨，军须竭地征。
贾生游刃极，作赋又论兵。
+++李商隐
++++如有
如有瑶台客，相难复索归。
芭蕉开绿扇，菡萏荐红衣。
浦外传光远，烟中结响微。
良宵一寸焰，回首是重帏。
+++李商隐
++++朱槿花二首
莲后红何患，梅先白莫夸。
才飞建章火，又落赤城霞。
不卷锦步障，未登油壁车。
日西相对罢，休浣向天涯。
勇多侵路去，恨有碍灯还。
嗅自微微白，看成沓沓殷。
坐疑忘物外，归去有帘间。
君问伤春句，千辞不可删。
+++李商隐
++++寓怀
彩鸾餐颢气，威凤入卿云。
长养三清境，追随五帝君。
烟波遗汲汲，矰缴任云云。
下界围黄道，前程合紫氛。
金书惟是见，玉管不胜闻。
草为回生种，香缘却死熏。
海明三岛见，天迥九江分。
搴树无劳援，神禾岂用耘。
斗龙风结阵，恼鹤露成文。
汉岭霜何早，秦宫日易曛。
星机抛密绪，月杵散灵氛。
阳鸟西南下，相思不及群。
+++李商隐
++++木兰
二月二十二，木兰开坼初。
初当新病酒，复自久离居。
愁绝更倾国，惊新闻远书。
紫丝何日障，油壁几时车。
弄粉知伤重，调红或有馀。
波痕空映袜，烟态不胜裾。
桂岭含芳远，莲塘属意疏。
瑶姬与神女，长短定何如。
+++李商隐
++++细雨成咏献尚书河东公
洒砌听来响，卷帘看已迷。
江间风暂定，云外日应西。
稍稍落蝶粉，班班融燕泥。
飐萍初过沼，重柳更缘堤。
必拟和残漏，宁无晦暝鼙。
半将花漠漠，全共草萋萋。
猿别方长啸，乌惊始独栖。
府公能八咏，聊且续新题。
+++李商隐
++++病中闻河东公乐营置酒口占寄上
闻驻行春旆，中途赏物华。
缘忧武昌柳，遂忆洛阳花。
嵇鹤元无对，荀龙不在夸。
只将沧海月，长压赤城霞。
兴欲倾燕馆，欢终到习家。
风长应侧帽，路隘岂容车。
楼迥波窥锦，窗虚日弄纱。
锁门金了鸟，展障玉鸦叉。
舞妙从兼楚，歌能莫杂巴。
必投潘岳果，谁掺祢衡挝。
刻烛当时忝，传杯此夕赊。
可怜漳浦卧，愁绪独如麻。
+++李商隐
++++回中牡丹为雨所败二首
下苑他年未可追，西州今日忽相期。
水亭暮雨寒犹在，罗荐春香暖不知。
舞蝶殷勤收落蕊，佳人惆怅卧遥帷。
章台街里芳菲伴，且问宫腰损几枝。
浪笑榴花不及春，先期零落更愁人。
玉盘迸泪伤心数，锦瑟惊弦破梦频。
万里重阴非旧圃，一年生意属流尘。
前溪舞罢君回顾，并觉今朝粉态新。
+++李商隐
++++拟意
怅望逢张女，迟回送阿侯。
空看小垂手，忍问大刀头。
妙选茱萸帐，平居翡翠楼。
云屏不取暖，月扇未遮羞。
上掌真何有，倾城岂自由。
楚妃交荐枕，汉后共藏阄。
夫向羊车觅，男从凤穴求。
书成祓禊帖，唱杀畔牢愁。
夜杵鸣江练，春刀解若榴。
象床穿幰网，犀帖钉窗油。
仁寿遗明镜，陈仓拂彩球。
真防舞如意，佯盖卧箜篌。
濯锦桃花水，溅裙杜若洲。
鱼儿悬宝剑，燕子合金瓯。
银箭催摇落，华筵惨去留。
几时销薄怒，从此抱离忧。
帆落啼猿峡，樽开画鹢舟。
急弦肠对断，翦蜡泪争流。
璧马谁能带，金虫不复收。
银河扑醉眼，珠串咽歌喉。
去梦随川后，来风贮石邮。
兰丛衔露重，榆荚点星稠。
解佩无遗迹，凌波有旧游。
曾来十九首，私谶咏牵牛。
+++李商隐
++++谢往桂林至彤庭窃咏
辰象森罗正，句陈翊卫宽。
鱼龙排百戏，剑佩俨千官。
城禁将开晚，宫深欲曙难。
月轮移枍诣，仙路下栏干。
共贺高禖应，将陈寿酒欢。
金星压芒角，银汉转波澜。
王母来空阔，羲和上屈盘。
凤凰传诏旨，獬廌冠朝端。
造化中台座，威风上将坛。
甘泉犹望幸，早晚冠呼韩。
+++李商隐
++++烧香曲
钿云蟠蟠牙比鱼，孔雀翅尾蛟龙须。
漳宫旧样博山炉，楚娇捧笑开芙蕖。
八蚕茧绵小分炷，兽焰微红隔云母。
白天月泽寒未冰，金虎含秋向东吐。
玉佩呵光铜照昏，帘波日暮冲斜门。
西来欲上茂陵树，柏梁已失栽桃魂。
露庭月井大红气，轻衫薄细当君意。
蜀殿琼人伴夜深，金銮不问残灯事。
何当巧吹君怀度，襟灰为土填清露。
+++李商隐
++++送从翁东川弘农尚书幕
昔帝回冲眷，维皇恻上仁。
三灵迷赤气，万汇叫苍旻。
刊木方隆禹，陛陑始创殷。
夏台曾圮闭，汜水敢逡巡。
拯溺休规步，防虞要徙薪。
蒸黎今得请，宇宙昨还淳。
缵祖功宜急，贻孙计甚勤。
降灾虽代有，稔恶不无因。
宫掖方为蛊，边隅忽遘迍。
献书秦逐客，间谍汉名臣。
北伐将谁使，南征决此辰。
中原重板荡，玄象失钩陈。
诘旦违清道，衔枚别紫宸。
兹行殊厌胜，故老遂分新。
去异封于巩，来宁避处豳。
永嘉几失坠，宣政遽酸辛。
元子当传启，皇孙合授询。
时非三揖让，表请再陶钧。
旧好盟还在，中枢策屡遵。
苍黄传国玺，违远属车尘。
雏虎如凭怒，漦龙性漫驯。
封崇自何等，流落乃斯民。
逗挠官军乱，优容败将频。
早朝披草莽，夜缒达丝纶。
忘战追无及，长驱气益振。
妇言终未易，庙算况非神。
日驭难淹蜀，星旄要定秦。
心诚未去，天道亦无亲。
锦水湔云浪，黄山扫地春。
斯文虚梦鸟，吾道欲悲麟。
断续殊乡泪，存亡满席珍。
魂销季羔窦，衣化子张绅。
建议庸何所，通班昔滥臻。
浮生见开泰，独得咏汀蘋。
+++李商隐
++++晋昌晚归马上赠
西北朝天路，登临思上才。
城闲烟草遍，村暗雨云回。
人岂无端别，猿应有意哀。
征南予更远，吟断望乡台。
+++李商隐
++++哭虔州杨侍郎（虞卿）
汉网疏仍漏，齐民困未苏。
如何大丞相，翻作弛刑徒。
中宪方外易，尹京终就拘。
本矜能弭谤，先议取非辜。
巧有凝脂密，功无一柱扶。
深知狱吏贵，几迫季冬诛。
叫帝青天阔，辞家白日晡。
流亡诚不吊，神理若为诬。
在昔恩知忝，诸生礼秩殊。
入韩非剑客，过赵受钳奴。
楚水招魂远，邙山卜宅孤。
甘心亲垤蚁，旋踵戮城狐。
阴骘今如此，天灾未可无。
莫凭牲玉请，便望救焦枯。
+++李商隐
++++寄太原卢司空三十韵（卢钧）
隋舰临淮甸，唐旗出井陉。
断鳌支四柱，卓马济三灵。
祖业隆盘古，孙谋复大庭。
从来师俊杰，可以焕丹青。
旧族开东岳，雄图奋北溟。
邪同獬廌触，乐伴凤凰听。
酣战仍挥日，降妖亦斗霆。
将军功不伐，叔舅德惟馨。
鸡塞谁生事，狼烟不暂停。
拟填沧海鸟，敢竞太阳萤。
内草才传诏，前茅已勒铭。
那劳出师表，尽入大荒经。
德水萦长带，阴山绕画屏。
只忧非綮肯，未觉有膻腥。
保佐资冲漠，扶持在杳冥。
乃心防暗室，华发称明廷。
按甲神初静，挥戈思欲醒。
羲之当妙选，孝若近归宁。
月色来侵幌，诗成有转櫺。
罗含黄菊宅，柳恽白蘋汀。
神物龟酬孔，仙才鹤姓丁。
西山童子药，南极老人星。
自顷徒窥管，于今愧挈瓶。
何由叨末席，还得叩玄扃。
庄叟虚悲雁，终童漫识鼮。
幕中虽策画，剑外且伶俜。
俣俣行忘止，鳏鳏卧不瞑。
身应瘠于鲁，泪欲溢为荥。
禹贡思金鼎，尧图忆土铏。
公乎来入相，王欲驾云亭。
+++李商隐
++++安平公诗（故赠尚书韩氏）
丈人博陵王名家，怜我总角称才华。
华州留语晓至暮，高声喝吏放两衙。
明朝骑马出城外，送我习业南山阿。
仲子延岳年十六，面如白玉欹乌纱。
其弟炳章犹两丱，瑶林琼树含奇花。
陈留阮家诸侄秀，逦迤出拜何骈罗。
府中从事杜与李，麟角虎翅相过摩。
清词孤韵有歌响，击触钟磬鸣环珂。
三月石堤冻销释，东风开花满阳坡。
时禽得伴戏新木，其声尖咽如鸣梭。
公时载酒领从事，踊跃鞍马来相过。
仰看楼殿撮清汉，坐视世界如恒沙。
面热脚掉互登陟，青云表柱白云崖。
一百八句在贝叶，三十三天长雨花。
长者子来辄献盖，辟支佛去空留靴。
公时受诏镇东鲁，遣我草诏随车牙。
顾我下笔即千字，疑我读书倾五车。
呜呼大贤苦不寿，时世方士无灵砂。
五月至止六月病，遽颓泰山惊逝波。
明年徒步吊京国，宅破子毁哀如何。
西风冲户卷素帐，隙光斜照旧燕窠。
古人常叹知己少，况我沦贱艰虞多。
如公之德世一二，岂得无泪如黄河。
沥胆咒愿天有眼，君子之泽方滂沱。
+++李商隐
++++赤壁（又见《杜牧集》）
折戟沈沙铁未销，自将磨洗认前朝。
东风不与周郎便，铜雀春深锁二乔。
+++李商隐
++++垂柳
垂柳碧鬅茸，楼昏雨带容。
思量成夜梦，束久废春慵。
梳洗凭张敞，乘骑笑稚恭。
碧虚随转笠，红烛近高舂。
怨目明秋水，愁眉淡远峰。
小阑花尽蝶，静院醉醒蛩。
旧作琴台凤，今为药店龙。
宝奁抛掷久，一任景阳钟。
+++李商隐
++++清夜怨
含泪坐春宵，闻君欲度辽。
绿池荷叶嫩，红砌杏花娇。
曙月当窗满，征云出塞遥。
画楼终日闭，清管为谁调。
+++李商隐
++++定子（此诗又见《杜牧外集》，题作隋苑）
檀槽一抹广陵春，定子初开睡脸新。
却笑吃虚隋炀帝，破家亡国为何人。
+++李商隐
++++木兰花
洞庭波冷晓侵云，日日征帆送远人。
几度木兰舟上望，不知元是此花身。
+++李商隐
++++游灵伽寺（以下见《统签》）
碧烟秋寺泛湖来，水打城根古堞摧。
尽日伤心人不见，石榴花满旧琴台。
+++李商隐
++++龙丘途中
汉苑残花别，吴江盛夏来。
惟看万树谷，不见一枝开。
水色饶湘浦，滩声怯建溪。
泪流回月上，可得更猿啼。
+++李商隐
++++句
兰膏爇处心犹浅，银烛烧残焰不馨。
好向书生窗畔种，免教辛苦更囊萤。（金灯花。《事文类聚》）
遥想故园陌，桃李正酣酣。（以下见《海录碎事》）
头上金雀钗，腰珮翠琅玕。
芦洲客雁报春来。

++中卷五百四十二
  
+++纪唐夫
++++送友人归宜春
落花兼柳絮，无处不纷纷。
远道空归去，流莺独自闻。
墅桥喧碓水，山郭入楼云。
故里南陔曲，秋期欲送君。
+++纪唐夫
++++骢马曲
连钱出塞蹋沙蓬，岂比当时御史骢。
逐北自谙深碛路，连嘶谁念静边功。
登山每与青云合，弄影应知碧草同。
今日虏平将换妾，不如罗袖舞春风。
+++纪唐夫
++++送温庭筠尉方城
何事明时泣玉频，长安不见杏园春。
凤凰诏下虽沾命，鹦鹉才高却累身。
且尽绿醽销积恨，莫辞黄绶拂行尘。
方城若比长沙路，犹隔千山与万津。
+++裴思谦
++++及第后宿平康里（一作平康妓诗）
银缸斜背解鸣珰，小语偷声贺玉郎。
从此不知兰麝贵，夜来新染桂枝香。
+++李衢
++++都堂试贡士日庆春雪
锡瑞来丰岁，旌贤入贡辰。
轻摇梅共笑，飞袅柳知春。
绕砌封琼屑，依阶喷玉尘。
蜉蝣吟更古，科斗映还新。
鹤毳迷难辨，冰壶鉴易真。
因歌大君德，率舞咏陶钧。
+++李损之
++++都堂试贡士日庆春雪
春雪昼悠扬，飘飞试士场。
缀毫疑起草，沾字共成章。
匝地如铺练，凝阶似截肪。
鹅毛萦树合，柳絮带风狂。
息疫方殊庆，丰年已报祥。
应知郢上曲，高唱出东堂。
+++李景
++++除夜长安作（一作李京诗）
长安朔风起，穷巷掩双扉。
新岁明朝是，故乡何路归。
鬓丝饶镜色，隙雪夺灯辉。
却羡秦州雁，逢春尽北飞。
+++李景
++++都堂试贡士日庆春雪
密雪分天路，群才坐粉廊。
霭空迷昼景，临宇借寒光。
似暖花消地，无声玉满堂。
洒池偏误曲，留砚忽因方。
几处曹风比，何人谢赋长。
春晖早相照，莫滞九衢芳。
+++张元宗
++++登景云寺阁
胡马饮河洛，我家从此迁。
今来独垂泪，三十六峰前。
+++张元宗
++++望终南山
红尘白日长安路，马足车轮不暂闲。
唯有茂陵多病客，每来高处望南山。
+++李肱
++++省试霓裳羽衣曲
开元太平时，万国贺丰岁。
梨园献旧曲，玉座流新制。
凤管递参差，霞衣竞摇曳。
宴罢水殿空，辇馀春草细。
蓬壶事已久，仙乐功无替。
讵肯听遗音，圣明知善继。
+++李肱
++++句
水光先见月，露气早知秋。（见《万花谷》）
+++郑史
++++永州送侄归宜春
宋玉正秋悲，那堪更别离。
从来襟上泪，尽作鬓边丝。
永水清如此，袁江色可知。
到家黄菊坼，亦莫怪归迟。
+++郑史
++++秋日零陵与幕下诸宾游河夜饮
湘月蘋风乍畅襟，烛前江水练千寻。
新秋宋玉能为赋，永夕袁安好共吟。
辇下翠蛾须强展，尊中绿蚁且徐斟。
汀沙渐有珠凝露，缓棹兰桡任夜深。
+++郑史
++++赠妓行云诗
最爱铅华薄薄妆，更兼衣著又鹅黄。
从来南国名佳丽，何事今朝在北行。
+++许瀍
++++纪梦（一作梦入琼台，本事诗及唐诗纪事并作许浑）
晚入瑶台露气清，天风飞下步虚声。
尘心未尽俗缘在，十里下山空月明。
+++牛丛
++++题朝阳岩
蹑石攀萝路不迷，晓天风好浪花低。
洞名独占朝阳号，应有梧桐待凤栖。
+++陈上美
++++咸阳有怀
山连河水碧氛氲，瑞气东移拥圣君。
秦苑有花空笑日，汉陵无主自侵云。
槐堤上莺千啭，远渚沙中鹭一群。
赖与渊明同把菊，烟郊西望夕阳曛。
+++杨鸿
++++晴望九华山
九华闲望簇清虚，气象群峰尽不如。
惆怅都南挂冠吏，无人解向此山居。
+++赵璜
++++正月
正月今朝半，阳台信未回。
水芹寒不食，山杏雨应开。
世网留三宿，真源寄一杯。
因声谢猿鸟，岁晏会归来。
+++赵璜
++++七夕诗（一作李郢诗）
乌鹊桥头双扇开，年年一度过河来。
莫嫌天上稀相见，犹胜人间去不回。
欲减烟花饶俗世，暂烦云月掩楼台。
别时旧路长清浅，岂肯离情似死灰。
+++赵璜
++++曲江上巳
长堤十里转香车，两岸烟花锦不如。
欲问神仙在何处，紫云楼阁向空虚。
+++赵璜
++++题七夕图
帝子吹箫上翠微，秋风一曲凤凰归。
明年七月重相见，依旧高悬织女机。
+++潘咸
++++登明戍堡
来经古城上，极目思无穷。
寇尽烟萝外，人归蔓草中。
峰峦当阙古，堞垒对云空。
不见昔名将，徒称有战功。
+++潘咸
++++送陈明府之任
客见天台县，闾阎树色间。
骖回几临水，带缓独开山。
吏散落花尽，人居远岛闲。
过于老莱子，端简独承颜。
+++潘咸
++++长安春暮
客在关西春暮夜，还同江外已清明。
三更独立看花月，惟欠子规啼一声。
+++潘咸
++++舟行
平沙极浦无人度，犹系孤舟寒草西。
半夜起看潮上月，万山中有一猿啼。
+++潘咸
++++送僧
阙下僧归山顶寺，却看朝日下方明。
莫道野人寻不见，半天云里有钟声。
+++潘咸
++++句
栈踏猿声暮，江看剑影秋。（送人游蜀）
僧老白云上，磬寒高鸟边。
心已同猿狖，不闻人是非。
行人渡流水，白马入前山。
秋深雪满黄金塞，夜夜鸿声入汉阳。（上并见《主客图》）
+++薛莹
++++秋晚同友人闲步
藉草与行莎，相看日未斜。
断崖分鸟道，疏树见人家。
望远临孤石，吟馀落片霞。
野情看不足，归路思犹赊。
+++薛莹
++++宿仙都观阴王二君修道处
十载别仙峰，峰前千古踪。
阴王修道处，云雪满高松。
洞口风雷异，池心星汉重。
明朝下山去，片月落残钟。
+++薛莹
++++宿东岩寺晓起
野寺寒塘晓，游人一梦分。
钟残数树月，僧起半岩云。
宿鸟惊初见，幽泉落不闻。
吟馀凭前槛，红叶下纷纷。
+++薛莹
++++秋日湖上
落日五湖游，烟波处处愁。
沈浮千古事，谁与问东流。
+++薛莹
++++江山闲望
渺渺无穷尽，风涛几日平。
年光与人事，东去一声声。
+++薛莹
++++访武陵道者不遇
花发鸟仍啼，行行路欲迷。
二真无问处，虚度武陵溪。
+++薛莹
++++寄旧山隐侣
旧山诸隐沦，身在苦无身。
莫锁白云路，白云多误人。
+++薛莹
++++羡僧
处世曾无著，生前事尽非。
一瓶兼一衲，南北去如归。
+++薛莹
++++锦
轧轧弄寒机，功多力渐微。
惟忧机上锦，不称舞人衣。
+++薛莹
++++中秋月
三十六旬盈复缺，百年堪喜又堪伤。
劝君莫惜登楼望，云放婵娟不久长。
+++薛莹
++++句
单棹横疏雨，江滩秋泊时。
花留身住越，月递梦还秦。
+++崔元略
++++赠毛仙翁
莫将凡圣比云泥，椿菌之年本不齐。
度世无劳大稻米，升天只用半刀圭。
间嗟对黄昏槿，海上闲听碧落鸡。
旌节行中令引道，便从尘外踏丹梯。
+++冯涯
++++太学创置石经
圣唐复古制，德义功无替。
奥旨悦诗书，遗文分篆隶。
银钩互交映，石壁靡尘翳。
永与乾坤期，不逐日月逝。
儒林道益广，学者心弥锐。
从此理化成，恩光遍遐裔。

++中卷五百四十三
  
+++喻凫
++++赠李商隐
羽翼恣抟扶，山河使笔驱。
月疏吟夜桂，龙失咏春珠。
草细盘金勒，花繁倒玉壶。
徒嗟好章句，无力致前途。
+++喻凫
++++元日即事
敛板贺交亲，称觞讵有巡。
年光悲掷旧，景色喜呈新。
水柳烟中重，山梅雪后真。
不知将白发，何以度青春。
+++喻凫
++++送贾岛往金州谒姚员外
山光与水色，独往此中深。
溪沥椒花气，岩盘漆叶阴。
潇湘终共去，巫峡羡先寻。
几夕江楼月，玄晖伴静吟。
+++喻凫
++++送友人罢举归蜀
憔悴满衣尘，风光岂属身。
卖琴红粟贵，看镜白髭新。
栈畔谁高步，巴边自问津。
凄然莫滴血，杜宇正哀春。
+++喻凫
++++送卫尉之延陵
草木正花时，交亲触雨辞。
一官之任远，尽室出城迟。
乳滴茅君洞，鸦鸣季子祠。
想知佐理暇，日有咏怀诗。
+++喻凫
++++送越州高录事
官曹权纪纲，行李半舟航。
浦溆潮来广，川源鸟去长。
笋成稽岭岸，莲发镜湖香。
泽国还之任，鲈鱼浪得尝。
+++喻凫
++++送潘咸
时时赍破囊，访我息闲坊。
煮雪问茶味，当风看雁行。
心齐山鹿逸，句敌柳花狂。
坚苦今如此，前程岂渺茫。
+++喻凫
++++送友人下第归宁
紫阁雪未尽，杏园花亦寒。
灞西辞旧友，楚外忆新安。
细雨猿啼枿，微阳鹭起滩。
旋应赴秋贡，讵得久承欢。
+++喻凫
++++游北山寺
烟冈影畔寺，游步此时孤。
庭静众药在，鹤闲双桧枯。
蓝峰露秋院，灞水入春厨。
便可栖心迹，如何返旧途。
+++喻凫
++++冬日题无可上人院
入户道心生，茶间踏叶行。
泻风瓶水涩，承露鹤巢轻。
阁北长河气，窗东一桧声。
诗言与禅味，语默此皆清。
+++喻凫
++++游云际寺
涧壑吼风雷，香门绝顶开。
阁寒僧不下，钟定虎常来。
鸟啄林稍果，鼯跳竹里苔。
心源无一事，尘界拟休回。
+++喻凫
++++题翠微寺
沿溪又涉巅，始喜入前轩。
钟度鸟沈壑，殿扃云湿幡。
凉泉堕众石，古木彻疏猿。
月上僧阶近，斯游岂易言。
+++喻凫
++++广德官舍二松
杨公休簿领，二木日坚牢。
直甚彰吾节，清终庇尔曹。
幽阴月里细，冷树雪中高。
谁见干霄后，枝飘白鹤毛。
+++喻凫
++++浴马
解控复收鞭，长津动细涟。
空蹄沈绿玉，阔臆没连钱。
沫漩桥声下，嘶盘柳影边。
常闻禀龙性，固与白波便。
+++喻凫
++++和段学士南亭春日对雨
晨飞晚未休，兰阁客吟愁。
萧飒柳边挂，萦纡花底流。
声繁乍离籁，洒急不成沤。
经夕江湖思，烟波一钓舟。
+++喻凫
++++书怀
只是守琴书，僧中独寓居。
心唯务鹤静，分合与名疏。
暮雨啼螀次，凉风落木初。
家山太湖渌，归去复何如。
+++喻凫
++++一公房
幽深谁掩关，清净自多闲。
一雨收众木，孤云生远山。
花萎绿苔上，鸽乳翠楼间。
岚霭燃香夕，容听半偈还。
+++喻凫
++++晚次临泾
路入犬羊群，城寒雉堞曛。
居人只尚武，过客谩投文。
马怯奔浑水，雕沈莽苍云。
沙田积蒿艾，竟夕见烧焚。
+++喻凫
++++王母祠前写望
云霞千古事，桃李旧花颜。
芳信沈青鸟，空祠掩暮山。
香传一座暗，柳匝万家闲。
那复伤神所，河昏落日间。
+++喻凫
++++游暖泉精舍
坞木殿前空，山河泽国同。
鸟闲沙影上，泉落树阴中。
缆舸蒲花水，萦幡柳絮风。
翛然方寸地，何事更悲蓬。
+++喻凫
++++怀乡
秋风江上家，钓艇泊芦花。
断岸绿杨荫，疏篱红槿遮。
鼍鸣积雨窟，鹤步夕阳沙。
抱疾僧窗夜，归心过月斜。
+++喻凫
++++岫禅师南溪兰若
锡影配瓶光，孤溪照草堂。
水悬青石磴，钟动白云床。
树色含残雨，河流带夕阳。
唯应无月夜，瞑目见他方。
+++喻凫
++++龙翔寺寄李频
钟声南北寺，不道往来遥。
事因循过，时光荏苒销。
悬灯洒砌雨，上阁绕云雕。
即是洲中柳，嘶蝉急暮条。
+++喻凫
++++送武瑴之邠宁
戍路少人踪，边烟淡复浓。
诗宁写别恨，酒不上离容。
燕拂沙河柳，鸦高石窟钟。
悠然一暌阻，山叠虏云重。
+++喻凫
++++夏日题岫禅师房
朝朝声磬罢，章子扫藤阴。
花过少游客，日长无事心。
回山闭院直，落水下桥深。
安得开方便，容身老此林。
+++喻凫
++++夏日因怀阳羡旧游寄裴书记
落日太湖西，波涵万象低。
藕花熏浦溆，菱蔓匿凫鹥。
树及长桥尽，滩回七里迷。
还应坐筹暇，时一梦荆溪。
+++喻凫
++++呈薛博士
辛勤长在学，一室少曾开。
时忆暮山寺，独登衰草台。
名期五字立，迹愧九年来。
此意今聊写，还希君子哀。
+++喻凫
++++即事
抱杖立溪口，迎秋看塞门。
连山互苍翠，二水各清浑。
笛发孤烟戍，鸦归夕照村。
萋萋芳草色，终是忆王孙。
+++喻凫
++++龙翔寺阁夜怀渭南张少府
春城带病别，秋塞见除书。
况是神仙吏，仍非尘土居。
河风吹鸟迥，岳雨滴桐疏。
坐阁驰思夕，沙东凉月虚。
+++喻凫
++++夏日龙翔寺居即事寄崔侍御
古刹一幡斜，吹门水过沙。
数声钟里饭，双影树间茶。
落日穷荒雨，微风古堑花。
何当戴豸客，复此问生涯。
+++喻凫
++++龙翔寺居喜胡权见访因宿
林栖无异欢，煮茗就花栏。
雀啅北冈晓，僧开西阁寒。
冲桥二水急，扣月一钟残。
明发还分手，徒悲行路难。
+++喻凫
++++宿石窟寺
一刹古冈南，孤钟撼夕岚。
客闲明月阁，僧闭白云庵。
野鹤立枯枿，天龙吟净潭。
因知不生理，合自此中探。
+++喻凫
++++夏日龙翔寺寄张侍御
沙西林杪寺，殿倚石棱开。
晓月僧汲井，残阳钟殷台。
河冲绿野去，鸟背白云来。
日夕唯增思，京关未想回。
+++喻凫
++++秋日将归长安留别王尚书
朔漠正秋霖，西风传夕砧。
沧洲未归迹，华发受恩心。
露色冈莎冷，蝉声坞木深。
清晨鈇钺内，只献白云吟。
+++喻凫
++++龙翔寺言怀
眠云喜道存，读易过朝昏。
乔木青连郭，长河白泻门。
钟沈残月坞，鸟去夕阳村。
搜此成闲句，期逢作者论。
+++喻凫
++++龙翔寺居夏日寄献王尚书
那期高旆下，得遇重臣知。
泉石容居止，风沙免路岐。
河兼落下望，句入大荒思。
无复愁烦暑，回山翠阁危。
+++喻凫
++++题弘济寺不出院僧
楚鞋应此世，只绕砌苔休。
色相栽花视，身心坐石修。
声寒通节院，城黑见烽楼。
欲取闲云并，闲云有去留。
+++喻凫
++++寄刘录事
城西青岛寺，累夏漱寒泉。
今在提纲所，应难扫石眠。
风沙榆塞迥，波浪橘洲偏。
重整潇湘棹，心期更几年。
+++喻凫
++++酬王檀见寄
驰心栖杳冥，何物比清泠。
夜月照巫峡，秋风吹洞庭。
酬难尘鬓皓，坐久壁灯青。
竟晚苍山咏，乔枝有鹤听。
+++喻凫
++++寺居秋日对雨有怀
修修复雭雭，黄叶此时飞。
隐几客吟断，邻房僧话稀。
鸽寒栖树定，萤湿在窗微。
即事潇湘渚，渔翁披草衣。
+++喻凫
++++答刘录事夜月怀湘西友人见寄
相逢仍朔漠，相问即波涛。
江思苇花折，笛声关月高。
簿书君阅倦，章句我吟劳。
竟夕空凭阁，长河漴石壕。
+++喻凫
++++上高侍御
旧隐白云峰，生涯落叶同。
关河一栖旅，杨柳十东风。
迹处龙钟内，声居汩没中。
酬恩若有地，宁止杀微躬。
+++喻凫
++++冬日寄友人
空为梁甫吟，谁竟是知音。
风雪坐闲夜，乡园来旧心。
沧江孤棹迥，落日一钟深。
君子久忘我，此诚甘自沈。
+++喻凫
++++冬夜宿余正字静恭里闲居
每来多便宿，不负白云言。
木朔风动，寒城疏雪翻。
微灯悬刻漏，旧梦返湘沅。
先是琴边起，知为阁务繁。
+++喻凫
++++得子侄书
远书来阮巷，阙下见江东。
不得经史力，枉抛耕稼功。
雁天霞脚雨，渔夜苇条风。
无复琴杯兴，开怀向尔同。
+++喻凫
++++献知己
亦忝受恩身，当殊投刺新。
竟蒙分玉石，终不离埃尘。
大谷非无暖，幽枝自未春。
昏昏过朝夕，应念苦吟人。
+++喻凫
++++赠张濆处士
露白覆棋宵，林青读易朝。
道高天子问，名重四方招。
许鹤归华顶，期僧过石桥。
虽然在京国，心迹自逍遥。
+++喻凫
++++早秋寺居酬张侍御六韵见寄
六十上清冥，晓缄东越藤。
山光紫衣陟，寺影白云凝。
湿叶起寒鸟，深林惊古僧。
微风窗静展，细雨阁吟登。
清韵岳磬远，佳音湖水澄。
却思前所献，何以豸冠称。
+++喻凫
++++和段学士对雪
盈尺知丰稔，开窗对酒壶。
飘当大野匝，洒到急流无。
密际西风尽，凝间朔气扶。
干摧鸟栖枿，冷射夜残垆。
赞月登斜汉，兼沙搅北湖。
惭于郢客坐，一此调巴歈。
+++喻凫
++++监试夜雨滴空阶
霎霎复凄凄，飘松又洒槐。
气濛蛛网槛，声叠藓花阶。
古壁青灯动，深庭湿叶埋。
徐垂旧鸳瓦，竞历小茅斋。
冷与阴虫间，清将玉漏谐。
病身唯展转，谁见此时怀。
+++喻凫
++++春雨如膏
幂幂敛轻尘，濛濛湿野春。
细光添柳重，幽点溅花匀。
惨淡游丝景，阴沈落絮辰。
回低飞蝶翅，寒滴语禽身。
洒岳摧馀雪，吹江叠远蘋。
东城与西陌，晴后趣何新。
+++喻凫
++++送友人南中访旧知
春尽大方游，思君便白头。
地蒸川有毒，天暖树无秋。
水急三巴险，猿分五岭愁。
为缘知己分，南国必淹留。
+++喻凫
++++玄都观李尊师
藓帻翠髯公，存思古观空。
晓坛柽叶露，晴圃柳花风。
寿已将椿并，棋难见局终。
何当与高鹤，飞去海光中。
+++喻凫
++++送石贲归吴兴
同志幸同年，高堂君独还。
齐荣恩未报，共隐事皆闲。
访寺临河岸，开楼见海山。
洛中推二陆，莫久恋乡关。
+++喻凫
++++感遇
江乡十年别，京国累日同。
在客几多事，俱付酒杯中。
+++喻凫
++++晚思
鹤下紫阁云，沈沈翠微雨。
独坐正无言，孤庄一声杵。
+++喻凫
++++赠空禅师
虎见修行久，松知夏腊高。
寒堂坐风雨，瞑目尚波涛。
+++喻凫
++++西山寒日逢韦侍御
獬豸霜中貌，龙钟病后颜。
惨伤此身事，风雪动江山。
+++喻凫
++++题禅院
无花地亦香，有鹤松多直。
向此奚必孤，山僧尽相识。
+++喻凫
++++惊秋
莺啭才间关，蝉鸣旋萧屑。
如何两鬓毛，不作千枝雪。
+++喻凫
++++经刘校书墓
远冢松回曲渚风，一官闻是校书终。
霜情月思今何在，零落人间策子中。
+++喻凫
++++蒋处士宅喜闲公至
绝杯夏别螺江渡，单钵春过处士斋。
尝茗议空经不夜，照花明月影侵阶。
+++喻凫
++++绝句（一作忆友人）
银地无尘金菊开，紫梨红枣堕莓苔。
一泓秋水一轮月，今夜故人来不来。
+++喻凫
++++句
颜凋明镜觉，思苦白云知。
沧洲迷钓隐，紫阁负僧期。（见张为《主客图》）

++中卷五百四十四
  
+++刘得仁
++++听歌
朱槛满明月，美人歌落梅。
忽惊尘起处，疑是有风来。
一曲听初彻，几年愁暂开。
东南正云雨，不得见阳台。
+++刘得仁
++++青龙寺僧院
常多簪组客，非独看高松。
此地堪终日，开门见数峰。
苔新禽迹少，泉冷树阴重。
师意如山里，空房晓暮钟。
+++刘得仁
++++夏夜会同人
沈沈清暑夕，星斗俨虚空。
岸帻栖禽下，烹茶玉漏中。
形骸忘已久，偃仰趣无穷。
日汲泉来漱，微开密筱风。
+++刘得仁
++++游崔监丞城南别业
门与青山近，青山复几重。
雪融皇子岸，春浥翠微峰。
地有经冬草，林无未老松。
竹寒溪隔寺，晴日直闻钟。
+++刘得仁
++++答韦先辈春雨后见寄
风散五更雨，鸟啼三月春。
轩窗透初日，砚席绝纤尘。
帝里峰头出，邻家树色新。
怜君高且静，有句寄闲人。
+++刘得仁
++++题吴先生山居
先生此幽隐，便可谢人群。
潭底见秋石，树间飞霁云。
山居心已惯，俗事耳憎闻。
念我要多疾，开炉药许分。
+++刘得仁
++++晚游慈恩寺
寺去幽居近，每来因采薇。
伴僧行不困，临水语忘归。
磬动青林晚，人惊白鹭飞。
堪嗟浮俗事，皆与道相违。
+++刘得仁
++++题王处士山居
茅堂入谷远，林暗绝其邻。
终日有流水，经年无到人。
溪云常欲雨，山洞别开春。
自得仙家术，栽松独养真。
+++刘得仁
++++宿僧院
禅地无尘夜，焚香话所归。
树摇幽鸟梦，萤入定僧衣。
破月斜天半，高河下露微。
翻令嫌白日，动即与心违。
+++刘得仁
++++晓别吕山人
疏钟兼漏尽，曙色照青氛。
栖鹤出高树，山人归白云。
月盈期重宿，丹熟约相分。
羡入秋风洞，幽泉仔细闻。
+++刘得仁
++++送知全禅师南游
师誉振京城，谈空万乘听。
北行山已雪，南去木犹青。
夜岳禅销月，秋潭汲动星。
回期不可定，孤鹤在高冥。
+++刘得仁
++++上张水部
出入门阑久，儿童亦有情。
不须将姓字，长说向公卿。
每许连床坐，时容并马行。
恩深转无语，怀抱自分明。
+++刘得仁
++++塞上行作
乡井从离别，穷边触目愁。
生人居外地，塞雪下中秋。
雁举之衡翅，河穿入虏流。
将军心莫苦，向此取封侯。
+++刘得仁
++++赠江夏卢使君
诗人中最屈，无与使君俦。
白发虽求退，明时合见收。
登山犹自健，纵酒可多愁。
好是能骑马，相逢见鄂州。
+++刘得仁
++++冬夜寄白阁僧
营营不自息，暌阔数年情。
林下期难遂，人间事旋生。
鸟栖寒水迥，月映积冰清。
石室焚香坐，悬知不为名。
+++刘得仁
++++送姚合郎中任杭州
水陆中分程，看花一月行。
会稽山隔浪，天竺树连城。
候吏赍鱼印，迎船载旆旌。
渡江春始半，列屿草初生。
+++刘得仁
++++西园
夏圃秋凉入，树低逢帻欹。
水声翻败堰，山翠湿疏篱。
绿滑莎藏径，红连果压枝。
幽人更何事，旦夕与僧期。
+++刘得仁
++++昊天观新栽竹
清风枝叶上，山鸟已栖来。
根别古沟岸，影生秋观苔。
遍思诸草木，惟此出尘埃。
恨为移君晚，空庭更拟栽。
+++刘得仁
++++晚步曲江因谒慈恩寺恭上人
岂曰趣名者，年年待命通。
坐令青嶂上，兴起白云中。
岸浸如天水，林含似雨风。
南宗犹有碍，西寺问恭公。
+++刘得仁
++++送姚处士归亳州
白发麻衣破，还谯别弟回。
首垂听乐泪，花落待歌杯。
石路寻芝熟，柴门有鹿来。
明王下征诏，应就碧峰开。
+++刘得仁
++++寄楼子山云栖上人
一室凿崔嵬，危梯叠藓苔。
永无尘事到，时有至人来。
涧谷冬深静，烟岚日午开。
修身知得地，京寺未言回。
+++刘得仁
++++秋夜喜友人宿
莫说春闱事，清宵且共吟。
频年遗我辈，何日遇知音。
逼曙天倾斗，将寒叶坠林。
无将簪绂意，只损壮夫心。
+++刘得仁
++++秋日同僧宿西池
菡萏遍秋水，隔林香似焚。
僧同池上宿，霞向月边分。
渚鸟栖蒲立，城砧接曙闻。
来宵莫他约，重此话孤云。
+++刘得仁
++++宿韦津山居
永夕见招宿，诗书盈草堂。
静吟倾美酒，高论出名场。
窗飒松篁韵，庭兼雪月光。
心期身未老，一去泛潇湘。
+++刘得仁
++++夜携酒访崔正字
只应芸阁吏，知我僻兼愚。
吟兴忘饥冻，生涯任有无。
惨云埋远岫，阴吹吼寒株。
忽起围炉思，招携酒满壶。
+++刘得仁
++++送蔡京东归迎侍
高堂惟两别，此别是荣归。
薄俸迎亲远，平时知己稀。
郓郊秋木见，鲁寺夜钟微。
近腊西来日，多逢霰雪飞。
+++刘得仁
++++中秋
尘里兼尘外，咸期此夕明。
一年惟一度，长恐有云生。
露洗微埃尽，光濡是物清。
朗吟看正好，惆怅又西倾。
+++刘得仁
++++池上宿
事事不求奢，长吟省叹嗟。
无才堪世弃，有句向谁夸。
老树呈秋色，空池浸月华。
凉风白露夕，此境属诗家。
+++刘得仁
++++秋夕即事
永夕坐暝久，萧萧猿狖啼。
漏微砧韵隔，月落斗杓低。
危叶无风坠，幽禽并树栖。
自怜在岐路，不醉亦沉迷。
+++刘得仁
++++晚夏
日夕是西风，流光半已空。
山光渐凝碧，树叶即翻红。
学浅惭多士，秋成羡老农。
谁怜信公道，不泣路岐中。
+++刘得仁
++++夏日即事
到晓改诗句，四邻嫌苦吟。
中宵横北斗，夏木隐栖禽。
天地先秋肃，轩窗映月深。
幽庭多此景，惟恐曙光侵。
+++刘得仁
++++夏日通济里居酬诸先辈见访
君子远相寻，联镳到敝林。
有诗谁索和，无酒可赊斟。
门列晴峰色，堂开古木阴。
何因驻清听，惟恐日西沉。
+++刘得仁
++++寄姚谏议
鸣鞭静路尘，籍籍谏垣臣。
函疏封还密，炉香侍立亲。
箧多临水作，窗宿卧云人。
危坐开寒纸，灯前起草频。
+++刘得仁
++++和厉玄侍御题户部相公庐山草堂
白云居创毕，诏入凤池年。
林长双峰树，潭分并寺泉。
石溪盘鹤外，岳室闭猿前。
柱史题诗后，松前更肃然。
+++刘得仁
++++题山中故静禅师
寂灭身何在，门人隔此生。
影悬尘已厚，塔种柏初成。
溪院秋先雪，山堂古有精。
当时挂锡处，树老几枝倾。
+++刘得仁
++++夏日游慈恩寺
何处消长日，慈恩精舍频。
僧高容野客，树密绝嚣尘。
闲上凌虚塔，相逢避暑人。
却愁归去路，马迹并车轮。
+++刘得仁
++++题终南麻先生寂禅师石室
因居石室贫，五十二回春。
拥褐冥心客，穷经暮齿人。
翠沉空水定，雨绝片云新。
危细秋峰径，相随到顶频。
+++刘得仁
++++送灵武朱书记
灵帅与谁善，得君宾幕中。
从容应尽礼，赞画致元功。
连塞云长惨，才秋树半空。
相如偏自惬，掌记复乘骢。
+++刘得仁
++++吊草堂禅师
杖履疑师在，房关四壁蛩。
贮瓶经腊水，响塔隔山钟。
乳鸽沿苔井，斋猿散雪峰。
如何不相见，倚遍寺前松。
+++刘得仁
++++早春送湘潭李少府之任
柳新春水湄，春岸草离离。
祖席觞云尽，离人泪各垂。
业文传不朽，作尉岂多时。
公退琴堂上，风吹斑竹枝。
+++刘得仁
++++送越客归
霜薄东南地，江枫落未齐。
众山离楚上，孤棹宿吴西。
渚客留僧语，笼猿失子啼。
到家冬即是，荷尽若耶溪。
+++刘得仁
++++送周钺往江夏
东西南北郡，自说遍曾游。
世终多故，皇都不少留。
郢城帆过夜，汉水月方秋。
此谒亲知去，闻猿岂解愁。
+++刘得仁
++++送河池李明府之任
河池安所理，种柳与弹琴。
自合清时化，仍资白首吟。
程馀行片月，公退入遥林。
想得询民瘼，方称单父心。
+++刘得仁
++++送蔡京侍御赴大梁幕
同城各多故，会面亦稀疏。
及道须相别，临岐恨有馀。
梁园飞楚鸟，汴水走淮鱼。
众说裁军檄，陈琳远不如。
+++刘得仁
++++哭鲍溶有感
寥落故人宅，今来身已亡。
苔封墨沼，深竹映书堂。
秋色池馆静，雨声云水凉。
无因展交道，日暮剖心肠。
+++刘得仁
++++送僧归玉泉寺
玉泉归故刹，便老是僧期。
乱木孤蝉后，寒山绝鸟时。
若寻流水去，转出白云迟。
见说千峰路，溪深复顶危。
+++刘得仁
++++宣义池上
修篁夹绿池，幽絮此中飞。
何必青山远，仍将白发归。
鸟啼亦有恨，鸥习总无机。
树起秋风细，西林磬入微。
+++刘得仁
++++回中夜访独孤从事
满庭霜月魄，风静绝纤闻。
边境时无事，州城夜访君。
拥裘听塞角，酌醴话湘云。
赞佐元戎美，恩齐十万军。
+++刘得仁
++++宿宣义池亭
暮色绕柯亭，南山幽竹青。
夜深斜舫月，风定一池星。
岛屿无人迹，菰蒲有鹤翎。
此中足吟眺，何用泛沧溟。
+++刘得仁
++++送智玄首座归蜀中旧山
像教得重兴，因师说大乘。
从来悟明主，今去证高僧。
蜀国烟霞异，灵山水月澄。
乡闾诸善友，喜似见南能。
+++刘得仁
++++贺顾非熊及第其年内索文章
愚为童稚时，已解念君诗。
及得高科晚，须逢圣主知。
花前翻有泪，鬓上却无丝。
从此东归去，休为坠叶期。
+++刘得仁
++++冬日骆家亭子
亭台腊月时，松竹见贞姿。
林积烟藏日，风吹水合池。
恨无人此住，静有鹤相窥。
是景吟诗遍，真于野客宜。
+++刘得仁
++++题邵公禅院（一作冬日题邵公院）
无事门多掩，阴阶竹扫苔。
劲风吹雪聚，渴鸟啄冰开。
树向寒山得，人从瀑布来。
终期天目老，擎锡逐云回。
+++刘得仁
++++忆鹤
自尔归仙后，经秋又过春。
白云寻不得，紫府去无因。
此地空明月，何山伴羽人。
终期华表上，重见令威身。
+++刘得仁
++++听夜泉
静里层层石，潺湲到鹤林。
流回出几洞，源远历千岑。
寒助空山月，清兼此夜心。
幽人听达曙，相和藓床吟。
+++刘得仁
++++乐游原春望
乐游原上望，望尽帝都春。
始觉繁华地，应无不醉人。
云开双阙丽，柳映九衢新。
爱此频来往，多闲逐此身。
+++刘得仁
++++赠雍陶博士
腹是群书笥，官为六义师。
情高少尘事，朝下足闲时。
有句同人伏，无私胄子知。
汉庭公议在，正与触邪宜。
+++刘得仁
++++夏日感怀寄所知
了了见岐路，欲行难负心。
趋时不圆转，自古易湮沉。
日正林方合，蜩鸣夏已深。
中郎今远在，谁识爨桐音。
+++刘得仁
++++陈情上知己
性与才俱拙，名场迹甚微。
久居颜亦厚，独立事多非。
刻骨搜新句，无人悯白衣。
明时自堪恋，不是不知机。
+++刘得仁
++++秋夜寄友人二首
永夜无他虑，长吟毕二更。
暗灯摇碧影，滞雨滴阶声。
道进愁还浅，年加睡自轻。
如何得深术，相与舍浮名。
所思同海岱，所梦亦烟波。
默坐看山久，闲行值寺过。
独吟黄叶乱，相去碧峰多。
我有归心在，君行竟若何。
+++刘得仁
++++寄春坊顾校书
宁因不得志，寂寞本相宜。
冥目冥心坐，花开花落时。
数畦蔬甲出，半梦鸟声移。
只恐龙楼吏，归山又见违。
+++刘得仁
++++寄雍陶先辈
久别青云士，幽人分固然。
愁心不易去，蹇步卒难前。
尽落经霜叶，频阴欲雪天。
归山自有限，岂待白头年。
+++刘得仁
++++对月寄雍陶
圆明寒魄上，天地一光中。
临水通宵坐，知君此兴同。
华凝衣有露，静极树无风。
若向湘江见，湘江彻底空。
+++刘得仁
++++寄谢观
十五年馀苦，今朝始遇君。
无惭于白日，不枉别孤云。
得失天难问，称扬鬼亦闻。
此恩销镂骨，吟坐叶纷纷。
+++刘得仁
++++送鄂州崔大夫赴镇
廉问帝难人，朝廷辍重臣。
入山初有雪，登路正无尘。
去国鸣驺缓，经云住旆频。
千峰与万木，清听雨情新。
+++刘得仁
++++送钱给事赴虢州
帝心忧虢俗，暂辍掖垣臣。
疲瘵初承制，乡闾似得春。
化成应有瑞，位重转闻贫。
用作盐梅日，争回卧辙人。
+++刘得仁
++++送雍陶侍御赴兖州裴尚书命
纶阁知孤直，翻论北巷贤。
且縻莲幕里，会致玉阶前。
洙泗秋微动，龟蒙月正圆。
元戎军务息，清句待君联。
+++刘得仁
++++送新罗人归本国
鸡林隔巨浸，一住一年行。
日近国先曙，风吹海不平。
眼穿乡井树，头白渺瀰程。
到彼星霜换，唐家语却生。
+++刘得仁
++++送车涛罢举归山
朝是暮还非，人情冷暖移。
浮生只如此，强进欲何为。
要路知无援，深山必遇师。
怜君明此理，休去不迟疑。
+++刘得仁
++++送王书记归邠州
陈琳轻一别，马上意超然。
来日行烦暑，归时听早蝉。
阴云翳城郭，细雨紊山川。
从事公刘地，元戎旧礼贤。
+++刘得仁
++++送谢观之剑南从事
迢递从知己，他人敢更言。
离京虽未腊，到府已应暄。
飞急奔行雁，啼酸忆子猿。
江山无限思，君拟共谁论。
+++刘得仁
++++送顾非熊作尉盱眙
一名兼一尉，未足是君伸。
历数为诗者，多来作谏臣。
路翻平楚阔，草带古淮新。
天下虽云大，同声有几人。
+++刘得仁
++++送高湘及第后东归觐叔
此去几般荣，登科鼎足名。
无惭入南巷，高价耸东京。
窗对嵩山碧，庭来洛水声。
门前桃李树，一径已阴成。
+++刘得仁
++++送友人下第归觐
君此卜行日，高堂应梦归。
莫将和氏泪，滴著老莱衣。
岳雨连河细，田禽出麦飞。
到家调膳后，吟苦落蝉晖。
+++刘得仁
++++送友人下第归扬州觐省
新柳间花垂，东西京路岐。
园林知自到，寝食计相思。
雨断淮山出，帆扬楚树移。
晨昏心已泰，蝉发是回时。
+++刘得仁
++++早行
万类半已动，此心宁自安。
月沉平野尽，星隐曙空残。
马渡横流广，人行湛露寒。
还思犹梦者，不信早行难。
+++刘得仁
++++通济里居酬卢肇见寻不遇
衡门掩绿苔，树下绝尘埃。
偶赴高僧约，旋知长者来。
云山堪眺望，车马必裴回。
问以何为待，惭无酒一杯。
+++刘得仁
++++赠王尊师
为道常日损，尊师修此心。
挂肩黄布被，穿发白蒿簪。
符札灵砂字，弦弹古素琴。
囊中曾有药，点土亦成金。
+++刘得仁
++++冬夜与蔡校书宿无可上人院
儒释偶同宿，夜窗寒更清。
忘机于世久，晤语到天明。
月倒高松影，风旋一磬声。
真门犹是幻，不用觉浮生。
+++刘得仁
++++冬日喜同志宿
相逢话清夜，言实转相知。
共道名虽切，唯论命不疑。
吟身坐霜石，眠鸟握风枝。
别忆天台客，烟霞昔有期。
+++刘得仁
++++逢吕上山人
尘里正愁老，相逢眼益明。
从前枉多病，此后鲜疏名。
古柏今收子，深山许事兄。
长生如有分，愿逐到蓬瀛。
+++刘得仁
++++春暮对雨
春暮雨微微，翻疑坠叶时。
气蒙杨柳重，寒勒牡丹迟。
未夕鸟先宿，望晴人有期。
何当廓阴闭，新暑竹风吹。
+++刘得仁
++++长信宫
簟凉秋气初，长信恨何如。
拂黛月生指，解鬟云满梳。
一从悲画扇，几度泣前鱼。
坐听南宫乐，清风摇翠裾。
+++刘得仁
++++初夏题段郎中修竹里南园
高人游息处，与此曲池连。
密树才春后，深山在目前。
远峰初绝雨，片石欲生烟。
数有僧来宿，应缘静好禅。
+++刘得仁
++++题景玄禅师院
古僧精进者，师复是谁流。
道贵行无我，禅难说到头。
汲泉羸鹤立，拥褐老猿愁。
曾住深山院，何如此院幽。
+++刘得仁
++++夏日樊川别业即事
无事称无才，柴门亦罕开。
脱巾吟永日，著屐步荒台。
风卷微尘上，霆将暴雨来。
终南云渐合，咫尺失崔嵬。
+++刘得仁
++++寄无可上人
省学为诗日，宵吟每达晨。
十年期是梦，一事未成身。
枉别山中客，殊非世上人。
今来已如此，须得桂荣新。
+++刘得仁
++++和范校书赠造微上人
得性见微公，何曾执著空。
修心将佛并，吐论与儒通。
晓漱松杉下，宵禅雪月中。
他生有缘会，君子亦应同。
+++刘得仁
++++访曲江胡处士
何况归山后，而今已似仙。
卜居天苑畔，闲步禁楼前。
落日明沙岸，微风上纸鸢。
静还林石下，坐读养生篇。
+++刘得仁
++++慈恩寺塔下避暑
古松凌巨塔，修竹映空廊。
竟日闻虚籁，深山只此凉。
僧真生我静，水淡发茶香。
坐久东楼望，钟声振夕阳。
+++刘得仁
++++秋晚与友人游青龙寺
高视终南秀，西风度阁凉。
一生同隙影，几处好山光。
暮鸟投嬴木，寒钟送夕阳。
因居话心地，川冥宿僧房。
+++刘得仁
++++春日雨后作
朝来微有雨，天地爽无尘。
北阙明如画，南山碧动人。
车舆终日别，草树一城新。
枉是吾君戚，何门谒紫宸。
+++刘得仁
++++别王山人
旨甘虽自足，未是禄荣亲。
尚逐趋时伴，多离有道人。
山居衣以草，生寄药随身。
不食长无疾，年知出十旬。
+++刘得仁
++++赠陶山人
处士例营营，惟君纵此生。
闲能资寿考，健不换公卿。
药圃妻同耨，山田子共耕。
定知丹熟后，无姓亦无名。

++中卷五百四十五
  
+++刘得仁
++++禁署早春晴望
御林闻有早莺声，玉槛春香九陌晴。
寒著霁云归紫阁，暖浮佳气动芳城。
宫池日到冰初解，辇路风吹草欲生。
鸳侣此时皆赋咏，商山雪在思尤清。
+++刘得仁
++++山中寻道人不遇
年过弱冠风尘里，常拟随师学炼形。
石路特来寻道者，云房空见有仙经。
棋于松底留残局，鹤向潭边退数翎。
便欲此居闲到老，先生何日下青冥。
+++刘得仁
++++赠敬晊助教二首（一作无可诗）
到来常听说清虚，手把玄元七字书。
仙籍不知名姓有，道情惟见往来疏。
已能绝粒无饥色，早晚休官买隐居。
便欲去随为弟子，片云孤鹤可相于。
街西静观求居处，不到权门到寺频。
禁掖人知连状荐，国庠官满一家贫。
清仪称是蓬瀛客，直气堪为谏诤臣。
自顾无成年渐长，报恩惟愿杀微身。
+++刘得仁
++++送祖山人归山
独来朝市笑浮云，却忆烟霞出帝城。
不说金丹能点化，空教弟子学长生。
壶中泻酒看云影，洞里逢师下鹤迎。
料得仙家玉牌上，已镌白日上升名。
+++刘得仁
++++监试莲花峰
太华万馀重，岧峣只此峰。
当秋倚寥泬，入望似芙蓉。
翠拔千寻直，青危一朵秾。
气分毛女秀，灵有羽人踪。
倒影侵官路，流香激庙松。
尘埃终不及，车马自憧憧。
+++刘得仁
++++京兆府试目极千里
献赋多年客，低眉恨不前。
此心常郁矣，纵目忽超然。
送骥登长路，看鸿入远天。
墟烟幂幂，穷野草绵绵。
树与金城接，山疑桂水连。
何当开霁日，无物翳平川。
+++刘得仁
++++寻陈处士山堂
步溪凡几转，始得见幽踪。
路隐千根树，门开万仞峰。
片云生石窦，浅水卧枯松。
穷谷风光冷，深山翠碧浓。
鹤看空里过，仙向坐中逢。
底露秋潭水，声微暮观钟。
他年来此定，异日愿相容。
且喜今归去，人间事更慵。
+++刘得仁
++++题从伯舍人道正里南园
帝里馀新第，朱门面碧岑。
曙堂增爽气，乔木动清阴。
直去亲瑶陛，朝回在竹林。
风流才子调，好尚古人心。
薜荔遮窗暗，莓苔近井深。
礼无青草隔，诗共白衣吟。
轩静留孤鹤，庭虚到远砧。
掩关裁凤诏，开镜理琼簪。
种植今如此，尘埃永不侵。
云奔投刺者，日日待为霖。
+++刘得仁
++++赋得听松声
庭际微风动，高松韵自生。
听时无物乱，尽日觉神清。
强与幽泉并，翻嫌细雨并。
拂空增鹤唳，过牖合琴声。
况复当秋暮，偏宜在月明。
不知深涧底，萧瑟有谁听。
+++刘得仁
++++宿普济寺
京寺数何穷，清幽此不同。
曲江临阁北，御苑自墙东。
广陌车音急，危楼夕景通。
乱峰沉暝野，毒暑过秋空。
幡飏虚无里，星生杳霭中。
月光笼月殿，莲气入莲宫。
缀草凉天露，吹人古木风。
饮茶除假寐，闻磬释尘蒙。
童子眠苔净，高僧话漏终。
待鸣晓钟后，万井复朣胧。
+++刘得仁
++++和郑校书夏日游郑泉
太虚悬畏景，古木蔽清阴。
爰有泉堪挹，闲思日可寻。
来闻鸣滴滴，照竦碧沈沈。
几脉成溪壑，何人测浅深。
澄时无一物，分处历千林。
净溉灵根药，凉浮玉翅禽。
饮疑蠲宿疾，见自失烦襟。
僧共云前濑，龙和月下吟。
叠光轻吹动，彻底晓霞侵。
不用频游去，令君少进心。
+++刘得仁
++++和段校书冬夕寄题庐山
名高身未到，此恨蓄多时。
是夕吟因话，他年必去随。
尝闻庐岳顶，半入楚江湄。
几处悬崖上，千寻瀑布垂。
炉峰松淅沥，湓浦柳参差。
日色连湖白，钟声拂浪迟。
烟梯缘薜荔，岳寺步欹危。
地本饶灵草，林曾出祖师。
石楼霞耀壁，猿树鹤分枝。
细径萦岩末，高窗见海涯。
嵌空寒更极，寂寞夜尤思。
阴谷冰埋术，仙田雪覆芝。
乱泉禅客濑，异迹逸人知。
藓室新开灶，柽潭未了棋。
如何遂闲放，长得在希夷。
空务渔樵事，方无道路悲。
谢公台尚在，陶令柳潜衰。
尘外难相许，人间贵迹遗。
虽怀丹桂影，不忘白云期。
仁者终携手，今朝预赋诗。
+++刘得仁
++++书事寄万年厉员外
帝城皆剧县，令尹美居东。
遂拜赵张下，暂离星象中。
拥归从北阙，送上动南宫。
紫禁黄山绕，沧溟素浐通。
封疆亲日月，邑里出王公。
赋税充天府，歌谣入圣聪。
土膏寒麦覆，人海昼尘蒙。
廨宇松连翠，朝街火散红。
文场新桂茂，粉署旧兰崇。
留客挥盈爵，抽毫咏早鸿。
前驺潘岳贵，故里邵平穷。
劝隐莲峰久，期耕树谷同。
凫飞将去叶，剑气尚埋丰。
何必华阴土，方垂拂拭功。
+++刘得仁
++++上姚谏议
高文与盛德，皆谓古无伦。
圣代生才子，明庭有谏臣。
已瞻龙衮近，渐向凤池新。
却忆波涛郡，来时岛屿春。
名因诗句大，家似布衣贫。
曾暗投新轴，频闻奖滞身。
照吟清夕月，送药紫霞人。
终计依门馆，何疑不化鳞。
+++刘得仁
++++上翰林丁学士
今代如尧代，征贤察众情。
久聆推行实，然后佐聪明。
官自文华重，恩因顾问生。
词人求作称，天子许和羹。
御柳凋霜晚，宫泉滴月清。
直庐寒漏近，秋烛白麻成。
玉殿移时对，金舆数侍行。
赐衣香未散，借马色难名。
时辈何偏羡，儒流此最荣。
终当闻燮理，寰宇永升平。
+++刘得仁
++++二（一本将后四句作下第吟绝句）
何处访岐路，青云但忆归。
风尘数年限，门馆一生依。
外族帝王是，中朝亲旧稀。
翻令浮议者，不许九霄飞。
+++刘得仁
++++山中舒怀寄上丁学士
五字投精鉴，惭非大雅词。
本求闲赐览，岂料便蒙知。
幽拙欣殊幸，提携更不疑。
弱苗须雨长，懒翼在风吹。
砺镞端杨叶，光门待桂枝。
计闻尘里誉，因和禁中诗。
+++刘得仁
++++莺出谷
东风潜启物，动息意皆新。
此鸟从幽谷，依林报早春。
出寒虽未及，振羽渐能频。
稍类冲天鹤，多随折桂人。
尊前喧有语，花里昼藏身。
若向秾华处，馀禽不见亲。
+++刘得仁
++++哭翰林丁侍郎
相知出肺腑，非旧亦非亲。
每见云霄侣，多扬鄙拙身。
即期扶泰运，岂料哭贤人。
应是随先帝，依前作近臣。
平生任公直，爱弟尚风尘。
宅闭青松古，坟临赤水新。
官清仍齿壮，儿小复家贫。
惆怅天难问，空流泪满巾。
+++刘得仁
++++陈情上李景让大夫
一被浮名误，旋遭白发侵。
裴回恋明主，梦寐在秋岑。
遇物唯多感，居常只是吟。
待时钳定口，经事压低心。
辛苦文场久，因缘戚里深。
老迷新道路，贫卖旧园林。
晴赏行闻水，宵棋坐见参。
龟留闲去问，僧约偶来寻。
望喜潜凭鹊，娱情愿有琴。
此生如遂意，誓死报知音。
上德怜孤直，唯公拔陆沉。
丘山恩忽被，蝼蚁力难任。
作鉴明同日，听言重若金。
从兹更无限，翘足俟为霖。
+++刘得仁
++++和郑先辈谢秩闲居寓书所怀
西风日夜吹，万木共离披。
近甸新晴后，高人得意时。
暂闲心亦泰，论道面难欺。
把笔还诗债，将琴当酒资。
蓝衫悬竹桁，乌帽挂松枝。
名占文章重，官归谏宪迟。
生涯贫帝里，公议到台司。
室冷沾苔藓，门清绝路岐。
莫言邻白屋，即贺立丹墀。
岂虑尘埃久，云霄故有期。
+++刘得仁
++++病中晨起即事寄场中往还
昨日离尘里，今朝懒已成。
岂能为久隐，更欲泥浮名。
虚牖晨光白，幽园晓气清。
戴沙寻水去，披雾入林行。
叠叶孤禽在，初阳半树明。
桑麻新雨润，芦荻古波声。
易向田家熟，元于世路生。
病多三径塞，吟苦四邻惊。
+++刘得仁
++++悲老宫人
白发宫娃不解悲，满头犹自插花枝。
曾缘玉貌君王宠，准拟人看似旧时。
+++刘得仁
++++村中闲步
闲共野人临野水，新秋高树挂清晖。
不知尘里无穷事，白鸟双飞入翠微。
+++刘得仁
++++上巳日
未敢分明赏物华，十年如见梦中花。
游人过尽衡门掩，独自凭栏到日斜。
+++刘得仁
++++省试日上崔侍郎四首
衣上年年泪血痕，只将怀抱诉乾坤。
如今主圣臣贤日，岂致人间一物冤。
如病如痴二十秋，求名难得又难休。
回看骨肉须堪耻，一著麻衣便白头。
戚里称儒愧小才，礼闱公道此时开。
他人何事虚相指，明主无私不是媒。
方寸终朝似火然，为求白日上青天。
自嗟辜负平生眼，不识春光二十年。
+++刘得仁
++++秋夜
秋气满堂孤烛冷，清宵无寐忆山归。
窗前月过三更后，细竹吟风似雨微。
+++刘得仁
++++长门怨
争得一人闻此怨，长门深夜有妍姝。
早知雨露翻相误，只插荆钗嫁匹夫。
+++刘得仁
++++贾妇怨
嫁与商人头欲白，未曾一日得双行。
任君逐利轻江海，莫把风涛似妾轻。
+++刘得仁
++++寄友人
风飒沉思眼忽开，尘埃污得是庸才。
那堪更见巢松鹤，飞入青云不下来。
+++刘得仁
++++晏起
日过辰时犹在梦，客来应笑也求名。
浮生自得长高枕，不向人间与命争。
+++刘得仁
++++马上别单于刘评事（时太和公主还京，评事罢举起职）
庙谋宏远人难测，公主生还帝感深。
天下底平须共喜，一时闲事莫惊心。
+++刘得仁
++++赠从弟谷
此世荣枯岂足惊，相逢惟要眼长青。
从来不爱三闾死，今日凭君莫独醒。
+++刘得仁
++++别山居
万壑千岩景象开，登临未足又须回。
凭师莫断松间路，秋月圆时弟子来。
+++刘得仁
++++赠道人
长在城中无定业，卖丹磨镜两途贫。
三山来往寻常事，不省曾惊市井人。
+++刘得仁
++++对月寄同志
霜满中庭月在林，塞鸿频过又更深。
支颐不语相思坐，料得君心似我心。
+++刘得仁
++++忆鹤
白丝翎羽丹砂顶，晓度秋烟出翠微。
来向孤松枝上立，见人吟苦却高飞。
+++刘得仁
++++云门寺
上方僧又起，清磬出林初。
吟苦晓灯暗，露零秋草疏。
旧山多梦到，流水送愁馀。
寄寺欲经岁，惭无亲故书。
+++刘得仁
++++中秋宿邓逸人居
偶与山僧宿，吟诗坐到明。
夜凉耽月色，秋渴漱泉声。
涧木如竿耸，窗云作片生。
白衣闲自贵，不揖汉公卿。
+++刘得仁
++++句
外家虽是帝，当路且无亲。（《读书志》）
白日只如哭，黄泉免恨无。（哭贾岛，以下《吟窗杂录》）
身闲甘旨下，白发太平人。
同游芳草寺，见示白云诗。（以下《海录碎事》）
犹祈启金口，一为动文权。
深山寺路千层石，竹杖棕鞋便可登。

++中卷五百四十六
  
+++权审
++++题山院
万叶风声利，一山秋气寒。
晓霜浮碧瓦，落日度朱栏。
+++权审
++++绝句
得即高歌失即休，多悲多恨谩悠悠。
今朝有酒今朝醉，明日愁来明日愁。
+++邢群
++++郡中有怀寄上睦州员外杜十三兄
城枕溪流更浅斜，丽谯连带邑人家。
经冬野菜青青色，未腊山梅处处花。
虽免嶂云生岭上，永无音信到天涯。
如今岁晏从羁滞，心喜弹冠事不赊。
+++曹汾
++++早发灵芝望九华寄杜员外使君
戴月早辞三秀馆，迟明初识九华峰。
嵯嵯玉剑寒铓利，袅袅青莲翠叶重。
奇状却疑人画出。
岚光如为客添浓。
行春若到五溪上，此处褰帷正面逢。
+++严恽
++++落花
春光冉冉归何处，更向花前把一杯。
尽日问花花不语，为谁零落为谁开。
+++殷潜之
++++题筹笔驿
江东矜割据，邺下夺孤嫠。
霸略非匡汉，宏图欲佐谁。
奏书辞后主，仗剑出全师。
重袭褒斜路，悬开反正旗。
欲将苞有截，必使举无遗。
沈虑经谋际，挥毫决胜时。
圜觚当分画，前箸此操持。
山秀扶英气，川流入妙思。
算成功在彀，运去事终亏。
命屈天方厌，人亡国自随。
艰难推旧姓，开创极初基。
总叹曾过地，宁探作教资。
若归新历数，谁复顾衰危。
报德兼明道，长留识者知。
+++祝元膺
++++送高遂赴举
句曲旧宅真，自产日月英。
既涵岳渎气，安无神仙名。
松桂逦迤色，与君相送情。
+++祝元膺
++++寄道友
两颔凝清霜，玉炉焚天香。
为我延岁华，得入不死乡。
+++祝元膺
++++梦仙谣
蟾蜍夜作青冥烛，螮蝀晴为碧落梯。
好个分明天上路，谁教深入武陵溪。
+++祝元膺
++++句
雾纹斑似豹，水力健如龙。（见张为《主客图》）
+++彭蟾
++++贺邓璠使君正拜袁州
六年惠爱及黎甿，大府论功俟陟明。
尺一诏书天上降，二千石禄世间荣。
新添画戟门增峻，旧蹑青云路转平。
更待皇恩醒善政，碧油幢到郡斋迎。
+++王枢
++++和严恽落花诗
花落花开人世梦，衰荣闲事且持杯。
春风底事轻摇落，何似从来不要开。
+++张希复
++++咏宣律和尚袈裟
共覆三衣中夜寒，披时不镇尼师坛。
无因盖得龙宫地，畦里尘飞叶相残。
+++钱可复
++++莺出谷
玉律阳和变，时禽羽翮新。
载飞初出谷，一啭已惊人。
拂柳宜烟暖，冲花觉露春。
抟风翻翰疾，向日弄吭频。
求友心何切，迁乔幸有因。
华林高玉树，栖托及芳晨。
+++张鹭
++++莺出谷
弱柳随俦匹，迁莺正及春。
乘风音响远，映日羽毛新。
已得辞幽谷，还将脱俗尘。
鸳鸾方可慕，燕雀迥无邻。
游止知难屈，翻飞在此伸。
一枝如借便，终冀托深仁。
+++刘庄物
++++莺出谷
幸因辞旧谷，从此及芳晨。
欲语如调舌，初飞似畏人。
风调归影便，日暖吐声频。
翔集知无阻，联绵贵有因。
喜迁乔木近，宁厌对花新。
堪念微禽意，关关也爱春。

++中卷五百四十七
  
+++朱景玄
++++题吕食新水阁兼寄南商州郎中
丹槛初结构，孤高冠清川。
庭临谷中树，檐落山上泉。
晓色挂残月，夜声杂繁弦。
青春去如水，康乐归何年。
+++朱景玄
++++华山南望春
灵岳多异状，巉巉出虚空。
闲云恋岩壑，起灭苍翠中。
皓气澄野水，神光秘琼宫。
鹤巢前林雪，瀑落满涧风。
春尽花未发，川回路难穷。
何因著山屐，鹿迹寻羊公。
+++朱景玄
++++水阁
楼居半池上，澄影共相空。
谢守题诗处，莲开净碧中。
+++朱景玄
++++迎风亭
山雨留清气，溪飙送早凉。
时回石门步，阶下碧云光。
+++朱景玄
++++双槠亭
连檐对双树，冬翠夏无尘。
未肯惭桃李，成阴不待春。
+++朱景玄
++++莲亭
回塘最幽处，拍水小亭开。
莫怪阑干湿，夜宿来。
+++朱景玄
++++中峰亭
中峰上翠微，窗晓早霞飞。
几引登山屐，春风踏雪归。
+++朱景玄
++++飞云亭
上结孤圆顶，飞轩出泰清。
有时迷处所，梁栋晓云生。
+++朱景玄
++++四望亭
高亭群峰首，四面俯晴川。
每见晨光晓，阶前万井烟。
+++朱景玄
++++望莲台
秋台好登望，菡萏发清池。
半似红颜醉，凌波欲暮时。
+++朱景玄
++++茶亭
静得尘埃外，茶芳小华山。
此亭真寂寞，世路少人闲。
+++朱景玄
++++宿新安村步
淅淅寒流涨浅沙，月明空渚遍芦花。
离人偶宿孤村下，永夜闻砧一两家。
+++朱景玄
++++远闻本郡行春到旧山二首
一身从宦留京邑，五马遥闻到旧山。
已领烟霞光野径，深惭老幼候柴关。
清风借响松筠外，画隼停晖水石间。
定掩溪名在图传，共知轩盖此登攀。
+++朱景玄
++++和崔使君临发不得观积雪
贫居稍与池塘近，旬日轩车不降来。
一树琼花空有待，晓风看落满青苔。
+++朱景玄
++++句
塞鸿先秋去，边草入夏生。（见《酉阳杂俎》）
+++薛宜僚
++++别青州妓段东美
经年邮驿许安栖，一会他乡别恨迷。
今日海帆飘万里，不堪肠断对含啼。
阿母桃花方似锦，王孙草色正如烟。
不须更向沧溟望，惆怅欢情恰一年。
+++郭圆
++++咏韦皋
宣父从周又适秦，昔贤谁少出风尘。
当时甚讶张延赏，不识韦皋是贵人。
+++崔铉
++++进宣宗收复河湟诗
边陲万里注恩波，宇宙群芳洽凯歌。
右地名王争解辫，远方戎垒尽投戈。
烟尘永息三秋戍，瑞气遥清九折河。
共遇圣明千载运，更观俗阜与时和。
+++崔铉
++++咏架上鹰
天边心胆架头身，欲拟飞腾未有因。
万里碧霄终一去，不知谁是解绦人。
+++元晦
++++越亭二十韵
乏才叨八使，徇禄非三顾。
南服颁诏条，东林证迷误。
未闻述职效，偶脱嚣烦趣。
激水浚坳塘，缘崖欹磴步。
西岩焕朝旭，深壑囊宿雾。
影气爽衣巾，凉飔轻杖履。
临高神虑寂，远眺川原布。
孤帆逗汀烟，翻鸦集江树。
独探洞府静，恍若偓佺遇。
一瞬契真宗，百年成妄故。
孱颜石户启，杳霭溪云度。
松籁韵宫商，鸳甍势翔溯。
津梁危彴架，济物虚舟渡。
环流驰羽觞，金英妒妆嫭。
笳吟寒垒迥，鸟噪空山暮。
怅望麋鹿心，低回车马路。
悬冠谢陶令，褫珮怀疏傅。
遐想蜕缨緌，徒惭恤襦袴。
福盈祸之倚，权胜道所恶。
何必栖禅关，无言自冥悟。
+++元晦
++++除浙东留题桂郡林亭
紫泥远自金銮降，朱旆翻驰镜水头。
陶令风光偏畏夜，子牟衰鬓暗惊秋。
西邻月色何时见，南国春光岂再游。
莫遣艳歌催客醉，不堪回首翠蛾愁。
+++元晦
++++句
石静如开镜，山高若耸莲。
笋竿抽玉管，花蔓缀金钿。（岩光亭楼海虞衡志）
+++路贯
++++和元常侍除浙东留题
谢安致理逾三载，黄霸清声彻九重。
犹辍珮环归凤阙，且将仁政到稽峰。
林间立马罗千骑，池上开筵醉一钟。
共喜甘棠有新咏，独惭霜鬓又攀龙。
+++郑薰
++++赠巩畴
密雪松桂寒，书窗导馀清。
风撼冰玉碎，阶前琴磬声。
榻静几砚洁，帙散缣缃明。
高论展僧肇，精言资巩生。
立意加玄虚，析理分纵横。
万化悉在我，一物安能惊。
江海何所动，丘山常自平。
迟速不相阂，后先徒起争。
镜照分妍丑，秤称分重轻。
颜容宁入鉴，铢两岂关衡。
蕴微道超忽，剖镫音泠泠。
纸上掣牢键，舌端摇利兵。
圆澈保直性，客尘排妄情。
有住即非住，无行即是行。
疏越舍朱弦，哇淫鄙秦筝。
淡薄贵无味，羊斟惭大羹。
洪远包乾坤，幽窅潜沈冥。
罔烦跬步举，顿达万里程。
庐远尚莫晓，隐留曾误听。
直须持妙说，共诣毗耶城。
+++郑薰
++++句
项斯逢水部，谁道不关情。

++中卷五百四十八
  
+++薛逢
++++镊白曲
去年镊白鬓，镜里犹堪认年少。
今年镊白发，两眼昏昏手战跳。
满酌浓酹假颜色，颜色不扬翻自笑。
少年曾读古人书，本期独善安有馀。
虽盖长安一片瓦，未遑卒岁容宁居。
前年依亚成都府，月请俸缗六十五。
妻儿骨肉愁欲来，偏梁阁道归得否？
长安六月尘亘天，池塘鼎沸林欲燃。
合家恸哭出门送，独驱匹马陵山巅。
到官只是推诚信，终日兢兢幸无吝。
丞相知怜为小心，忽然奏佩专城印。
专城俸入一倍多，况兼职禄霜峨峨。
山妻稚女悉迎到，时列绿樽酣酒歌。
醉来便向樽前倒，风月满头丝皓皓。
虽然减得阖门忧，又加去国五年老。
五年老，知奈何？
来日少，去日多。
金锤锤碎黄金镊，更唱樽前老去歌。

+++薛逢
++++君不见
君不见，马侍中，气吞河朔称英雄。
君不见，韦太尉，二十年前镇蜀地。
一朝冥漠归下泉，功业声名两憔悴。
奉诚园里蒿棘生，长兴街南沙路平。
当时带砺在何处，今日子孙无地耕。
或闻羁旅甘常调，簿尉文参各天表。
清明纵便天使来，一把纸钱风树杪。
碑文半缺碑堂摧，祁连冢象狐兔开。
野花似雪落何处，棠梨树下香风来。
马侍中，韦太尉，盛去衰来片时事。生倏忽一梦中，
何必深深固权位！
+++薛逢
++++老去也
惆怅人生不满百，一事无成头雪白。
回看幼累与老妻，俱是途中远行客。
匣中旧镜照胆明，昔曾见我髭未生。
朝巾暮栉不自省，老皮皴皱文纵横。
合掌髻子蒜许大，此日方知非是我。
暗数七旬能几何，不觉中肠热如火。
老去也，争奈何？
敲酒盏，唱短歌。
短歌未竟日已没，月映西南庭树柯。

+++薛逢
++++追昔行
朝光如飞犹尚可，暮更如箭不容卧。
犍为穿城更漏频，一一皆从枕边过。
一夕凡几更，一更凡几声。
青春枉向镜中老，白发虚从愁里生。
曾窥帝里东邻女，自比桃花镜中许。
一朝嫁得征戍儿，荷戈千里防秋去。
去时只作旦暮期，别后生死俱不知。
风惊粉色入蝉鬓，愁送镜花潜堕枝。
前年因出长安陌，见一女人头雪白。
日中扶杖憩树阴，仿佛形容认相识。
向予吁嗟还独语，曾与君家邻舍住。
当时妾嫁与征人，几向墙头诮夫主。
花开叶落何推迁，屈指数当三十年。
眉头薤叶同枯叶，琴上朱弦成断弦。
嫁时宝镜依然在，鹊影菱花满光彩。
梦里长嗟离别多，愁中不觉颜容改。
叹息人生能几何，喜君颜貌未蹉跎。
因君下马重相顾，请奏青门肠断歌。
+++薛逢
++++醉春风
去年春似今年春，依旧野花愁杀人。
犍为县里古城上，开是好花飞是尘。
戏蝶狂蜂相往返，一枝花上声千万。
时节先从暖处开，北枝未发南枝晚。
江城太守须髯苍，忽然置酒开华堂。
歌儿舞女亦随后，暂醉始知天地长。
顷年曾作东周掾，同舍寻春屡开宴。
斗门亭上柳如丝，洛水桥边月如练。
洛阳风俗不禁街，骑马夜归香满怀。
坐客争吟云碧句，美人醉赠珊瑚钗。
日往月来何草草，今年又校三年老。
槽中骏马不能骑，惆怅落花开满道。
为报时人知不知，看花对酒定无疑。
君看野外孤坟下，石羊石马是谁家？
+++薛逢
++++邻相反行
东家有儿年十五，只向田园独辛苦。
夜开沟水绕稻田，晓叱耕牛垦塉土。
西家有儿才弱龄，仪容清峭云鹤形。
涉书猎史无早暮，坐期朱紫如拾青。
东家西家两相诮，西儿笑东东又笑。
西云养志与荣名，彼此相非不同调。
东家自云虽苦辛，躬耕早暮及所亲。
男舂女爨二十载，堂上未为衰老人。
朝机暮织还充体，馀者到兄还及弟。
春秋伏腊长在家，不许妻奴暂违礼。
尔今二十方读书，十年取第三十馀。
往来途路长离别，几人便得升公车。
纵令得官身须老，衔恤终天向谁道？
百年骨肉归下泉，万里枌榆长秋草。
我今躬耕奉所天，耘锄刈获当少年。
面上笑添今日喜，肩头薪续厨中烟。
纵使此身头雪白，又有儿孙还稼穑。
家藏一卷古孝经，世世相传皆得力。
为报西家知不知，何须谩笑东家儿。
生前不得供甘滑，殁后扬名徒尔为。

+++薛逢
++++灵台家兄古镜歌
一尺圆潭深黑色，篆文如丝人不识。
耕夫云住赫连城，赫连城下亲耕得。
镜上磨莹一月馀，日中渐见菱花舒。
金膏洗拭鉎涩尽，黑云吐出新蟾蜍。
言此是千年物，百鬼闻之形暗栗。
玉匣曾经龙照来，岂宜更鉴农夫质。

有时霹雳半夜惊，窗中飞电如晦明。
盘龙鳞胀玉匣溢，牙爪触风时有声。
耕夫不解珍灵异，翻惧赫连神作祟。
十千卖与灵台兄，百丈灵湫坐中至。
溢匣水色如玉倾，儿童不敢窥泓澄。
寒光照人近不得，坐愁雷电湫中生。
吾兄吾兄须爱惜，将来慎勿虚抛掷。
兴云致雨会有时，莫遣红妆秽灵迹。

+++薛逢
++++观竞渡（一作刘禹锡诗，一作张建封诗）
三月三日天清明，杨花绕江啼晓莺。
使君未出郡斋内，江上已闻齐和声。
使君出时皆有引，马前已被红旗阵。
两岸罗衣破鼻香，银钗照日如霜刃。
鼓声三下红旗开，两龙跃出浮水来。
擢影干波飞万剑，鼓声劈浪鸣千雷。
雷声冲急波相近，两龙望标目如瞬。
江上人呼霹雳声，竿头彩挂虹霓晕。
前船抢水已得标，后船失势空挥桡。
疮眉血首争不定，输岸一朋心似烧。
只将标示输赢赏，两岸十舟五来往。
须臾戏罢各东西，竟脱文身请书上。
吾今细观竞渡儿，何殊当路权相持。
不思得所各休去，会到摧舟折楫时。

+++薛逢
++++酬牛秀才登楼见示
旅馆再经秋，心烦懒上楼。
年光同过隙，人事且随流。
骨肉凭书问，乡关托梦游。
所嗟山郡酒，倾尽只添忧。
+++薛逢
++++夏夜宴明月湖
夏夜宴南湖，琴觞兴不孤。
月摇天上桂，星泛浦中珠。
助照萤随舫，添盘笋迸厨。
圣朝思静默，堪守谷中愚。
+++薛逢
++++大水
暴雨逐惊雷，从风忽骤来。
浪驱三岛至，江拆二仪开。
势恐圆枢折，声疑厚轴摧。
冥心问元化，天眼几时回。
+++薛逢
++++席上酬东川严中丞叙旧见赠
昔记披云日，今逾二十年。
声名俱是梦，恩旧半归泉。
朱绂惭衰齿，红妆惨别筵。
离歌正凄切，休更促危弦。
+++薛逢
++++禁火
日日冒烟尘，忽忽禁火辰。
塞榆关水湿，边草贼回春。
岁月伤风迈，疮痍念苦辛。
沙中看白骨，肠断故乡人。
+++薛逢
++++咏柳
弱植惊风急自伤，暮来翻遣思悠扬。
曾飘紫陌随高下，敢拂朱阑竞短长。
萦砌乍飞还乍舞，扑池如雪又如霜。
莫令岐路频攀折，渐拟垂阴到画堂。
+++薛逢
++++宫词
十二楼中尽晓妆，望仙楼上望君王。
锁衔金兽连环冷，水滴铜龙昼漏长。
云髻罢梳还对镜，罗衣欲换更添香。
遥窥正殿帘开处，袍袴宫人扫御床。
+++薛逢
++++长安春日
穷途日日困泥沙，上苑年年好物华。
荆棘不当车马道，管弦长奏绮罗家。
王孙草上悠扬蝶，少女风前烂熳花。
懒出任从游子笑，入门还是旧生涯。
+++薛逢
++++韦寿博书斋（一作温庭筠诗）
玄晏先生已白头，不随鹓鹭狎群鸥。
元卿谢免开三径，平仲朝归卧一裘。
醉后独知殷甲子，病来犹作晋春秋。
尘缨未濯今如此，野水无情处处流。
+++薛逢
++++潼关河亭
重冈如抱岳如蹲，屈曲秦川势自尊。
天地并功开帝宅，山河相湊束龙门。
橹声呕轧中流渡，柳色微茫远岸村。
满眼波涛终古事，年来惆怅与谁论。
+++薛逢
++++送衢州崔员外
笑分铜虎别京师，岭下山川想到时。
红树暗藏殷浩宅，绿萝深覆偃王祠。
风茅向暖抽书带，露竹迎风舞钓丝。
休指岩西数归日，知君已负白云期。
+++薛逢
++++开元后乐
莫奏开元旧乐章，乐中歌曲断人肠。
邠王玉笛三更咽，虢国金车十里香。
一自犬戎生蓟北，便从征战老汾阳。
中原骏马搜求尽，沙苑年来草又芳。
+++薛逢
++++汉武宫辞
汉武清斋夜筑坛，自斟明水醮仙官。
殿前玉女移香案，云际金人捧露盘。
绛节几时还入梦，碧桃何处更骖鸾。
茂陵烟雨埋弓剑，石马无声蔓草寒。
+++薛逢
++++潼关驿亭
河上关门日日开，古今名利旋堪哀。
终军壮节埋黄土，杨震丰碑翳绿苔。
寸禄应知沾有分，一官常惧处非才。
犹惊往岁同袍者，尚逐江东计吏来。
+++薛逢
++++五峰隐者
烟霞壁立水溶溶，路转崖回旦暮中。
鸂鶒畏人沈涧月，山羊投石挂岩松。
高斋既许陪云宿，晚稻何妨为客舂。
今日见君嘉遁处，悔将名利役疏慵。
+++薛逢
++++上吏部崔相公
龙门曾共战惊澜，雷电浮云出浚湍。
紫府有名同羽化，碧霄无路却泥蟠。
公车未结王生袜，客路虚弹贡禹冠。
今日垆锤任真宰，暂回风水不应难。
+++薛逢
++++送刘郎中牧杭州
一州横制浙江湾，台榭参差积翠间。
楼下潮回沧海浪，枕边云起剡溪山。
吴江水色连堤阔，越俗舂声隔岸还。
圣代牧人无远近，好将能事济清闲。
+++薛逢
++++贫女吟
残妆满面泪阑干，几许幽情欲话难。
云髻懒梳愁拆凤，翠蛾羞照恐惊鸾。
南邻送女初鸣珮，北里迎妻已梦兰。
惟有深闺憔悴质，年年长凭绣床看。
+++薛逢
++++夜宴观妓
灯火荧煌醉客豪，卷帘罗绮艳仙桃。
纤腰怕束金蝉断，鬓发宜簪白燕高。
愁傍翠蛾深八字，笑回丹脸利双刀。
无因得荐阳台梦，愿拂馀香到缊袍。
+++薛逢
++++送西川杜司空赴镇
黑眉玄发尚依然，紫绶金章五十年。
三入凤池操国柄，八分龙节付兵权。
东周城阙中天外，西蜀楼台落日边。
莫遣洪垆旷真宰，九流人物待陶甄。
+++薛逢
++++长安夜雨
滞雨通宵又彻明，百忧如草雨中生。
心关桂玉天难晓，运落风波梦亦惊。
压树早鸦飞不散，到窗寒鼓湿无声。
当年志气俱消尽，白发新添四五茎。
+++薛逢
++++猎骑
兵印长封入卫稀，碧空云尽早霜微。
浐川桑落雕初下，渭曲禾收兔正肥。
陌上管弦清似语，草头弓马疾如飞。
岂知万里黄云戍，血迸金疮卧铁衣。
+++薛逢
++++金城宫
忆昔明皇初御天，玉舆频此驻神仙。
龙盘藻井喷红艳，兽坐金床吐碧烟。
云外笙歌岐薛醉，月中台榭后妃眠。
自从戎马生河雒，深锁蓬莱一百年。
+++薛逢
++++惊秋
露竹风蝉昨夜秋，百年心事付东流。
明霜义分成虚话，阜俗文章惜暗投。
长笑李斯称溷鼠，每多庄叟喻牺牛。
五湖烟水盈归梦，芦荻花中一钓舟。
+++薛逢
++++六街尘
六街尘起鼓冬冬，马足车轮在处通。
百役并驱衣食内，四民长走路岐中。
年光与物随流水，世事如花落晓风。
名利到身无了日，不知今古旋成空。
+++薛逢
++++悼古
细推今古事堪愁，贵贱同归土一丘。
汉武玉堂人岂在，石家金谷水空流。
光阴自旦还将暮，草木从春又到秋。
闲事与时俱不了，且将身暂醉乡游。
+++薛逢
++++九华观废月池（一作题昭华公主废池馆）
曾发箫声水槛前，夜蟾寒沼两婵娟。
微波有恨终归海，明月无情却上天。
白鸟带将林外雪，绿荷枯尽渚中莲。
荣华不肯人间住，须读庄生第一篇。
+++薛逢
++++社日游开元观（时当水荒之后）
松柏当轩蔓桂篱，古坛衰草暮风吹。
荒凉院宇无人到，寂寞烟霞只自知。
浪渍法堂馀像设，水存虚殿半科仪。
因求天宝年中梦，故事分明载折碑。
+++薛逢
++++九日曲池游眺
陌上秋风动酒旗，江头丝竹竞相追。
正当海晏河清日，便是修文偃武时。
绣毂尽为行乐伴，艳歌皆属太平诗。
微臣幸忝颁尧历，一望郊原惬所思。
+++薛逢
++++九日郡斋有感
白日贪长夜更长，百般无意更思量。
三冬不见秦中雪，九日惟添鬓畔霜。
霞泛水文沈暮色，树凌金气发秋光。
楼前野菊无多少，一雨重开一番黄。
+++薛逢
++++九日嘉州发军亭即事
三江分注界平沙，何处云山是我家。
舞鹤洲中翻白浪，掬金滩上折黄花。
不愁故国归无日，却恨浮名苦有涯。
向暮酒酣宾客散，水天狼藉变馀霞。
+++薛逢
++++九日雨中言怀
糕果盈前益自愁，那堪风雨滞刀州。
单床冷席他乡梦，紫樧黄花故国秋。
万里音书何寂寂，百年生计甚悠悠。
潜将满眼思家泪，洒寄长江东北流。
+++薛逢
++++题剑门先寄上西蜀杜司徒
峭壁横空限一隅，划开元气建洪枢。
梯航百货通邦计，键闭诸蛮屏帝都。
西蹙犬戎威北狄，南吞荆郢制东吴。
千年管钥谁熔范，只自先天造化炉。
+++薛逢
++++八月初一驾幸延喜楼看冠带降戎
城头旭日照阑干，城下降戎彩仗攒。
九陌尘埃千骑合，万方臣妾一声欢。
楼台乍仰中天易，衣服初回左衽难。
清水莫教波浪浊，从今赤岭属长安。
+++薛逢
++++送司徒相公赴阙
丞相衔恩赴阙时，锦城寒菊始离披。
龙媒旧识朝天路，鸡树长虚入梦枝。
十载殿廷连步武，两来庸蜀抚疲羸。
莫愁中土无人识，自有明明圣主知。
+++薛逢
++++送灵州田尚书
阴风猎猎满旗竿，白草飕飕剑气攒。
九姓羌浑随汉节，六州蕃落从戎鞍。
霜中入塞雕弓硬，月下翻营玉帐寒。
今日路傍谁不指，穰苴门户惯登坛。
+++薛逢
++++座中走笔送前萧使君
笙歌惨惨咽离筵，槐柳阴阴五月天。
未学苏秦荣佩印，却思平子赋归田。
芙蓉欲绽溪边蕊，杨柳初迷渡口烟。
自笑无成今老大，送君垂泪郭门前。
+++薛逢
++++重送徐州李从事商隐
晓乘征骑带犀渠，醉别都门惨袂初。
莲府望高秦御史，柳营官重汉尚书。
斩蛇泽畔人烟晓，戏马台前树影疏。
尺组挂身何用处，古来名利尽丘墟。
+++薛逢
++++醉中闻甘州
老听笙歌亦解愁，醉中因遣合甘州。
行追赤岭千山外，坐想黄河一曲流。
日暮岂堪征妇怨，路傍能结旅人愁。
左绵刺史心先死，泪满朱弦催白头。
+++薛逢
++++北亭醉后叙旧赠东川陈书记
二十年前事尽空，半随波浪半随风。
谋身喜断韩鸡尾，辱命羞携楚鹊笼。
符竹谬分锦水外，妻孥犹隔散关东。
临岐莫怪朱弦绝，曾是君家入爨桐。
+++薛逢
++++宣政殿前陪位观册顺宗宪宗皇帝尊号
楼头钟鼓递相催，曙色当衙晓仗开。
孔雀扇分香案出，衮龙衣动册函来。
金泥照耀传中旨，玉节从容引上台。
盛礼永尊徽号毕，圣慈南面不胜哀。
+++薛逢
++++元日楼前观仗
千门曙色锁寒梅，五夜疏钟晓箭催。
宝马占堤朝阙去，香车争路进名来。
天临玉几班初合，日照金鸡仗欲回。
更傍紫微瞻北斗，上林佳气满楼台。
曈曈初日照楼台，漠漠祥云雉扇开。
星驻冕旒三殿晓，云翻珠翠六宫来。
山呼圣寿烟霞动，风转金章鸟兽回。
欲识普恩无远近，万方欢忭一声雷。
+++薛逢
++++醉中看花因思去岁之任
去岁乘轺出上京，军机旦暮促前程。
狂花野草途中恨，春月秋风剑外情。
愁见瘴烟遮路色，厌闻溪水下滩声。
不辞醉伴诸年少，羞对红妆白发生。
+++薛逢
++++题白马驿
晚麦芒干风似秋，旅人方作蜀门游。
家林渐隔梁山远，客路长依汉水流。
满壁存亡俱是梦，百年荣辱尽堪愁。
胸中愤气文难遣，强指丰碑哭武侯。
+++薛逢
++++题筹笔驿
天地三分魏蜀吴，武侯倔起赞訏谟。
身依豪杰倾心术，目对云山演阵图。
赤伏运衰功莫就，皇纲力振命先徂。
出师表上留遗恳，犹自千年激壮夫。
+++薛逢
++++贺杨收作相
阙下憧憧车马尘，沈浮相次宦游身。
须知金印朝天客，同是沙堤避路人。
威凤偶时因瑞圣，应龙无水谩通神。
立门不是趋时客，始向穷途学问津。
+++薛逢
++++元日田家
南村晴雪北村梅，树里茅檐晓尽开。
蛮榼出门儿妇去，乌龙迎路女郎来。
相逢但祝新正寿，对举那愁暮景催。
长笑士林因宦别，一官轻是十年回。
+++薛逢
++++送庆上人归湖州因寄道儒座主
上人今去白蘋洲，霅水苕溪我旧游。
夜雨暗江渔火出，夕阳沈浦雁花收。
闲听别鸟啼红树，醉看归僧棹碧流。
若见儒公凭寄语，数茎霜鬓已惊秋。
+++薛逢
++++早发剡山（一作赵嘏诗）
正怀何谢俯长流，更览馀封识嵊州。
树色老依官舍晚，溪声凉傍客衣秋。
南岩气爽横郛郭，天姥云晴拂寺楼。
日暮不堪还上马，蓼花风起路悠悠。
+++薛逢
++++题春台观
殿前松柏晦苍苍，杏绕仙坛水绕廊。
垂露额题精思院，博山炉袅降真香。
苔侵古碣迷陈事，云到中峰失上方。
便拟寻溪弄花去，洞天谁更待刘郎。
+++薛逢
++++春晚东园晓思
剑外春馀日更长，东园留醉乐高张。
松杉露滴无情泪，桃杏风飘不语香。
莺恋叶深啼绿树，燕窥巢稳坐雕梁。
也知留滞年华晚，争那樽前乐未央。
+++薛逢
++++芙蓉溪送前资州裴使君归京宁拜户部裴侍郎
桑柘林枯荞麦干，欲分离袂百忧攒。
临溪莫话前途远，举酒须歌后会难。
薄宦未甘霜发改，夹衣犹耐水风寒。
遥知阮巷归宁日，几院儿童候马看。
+++薛逢
++++伏闻令公疾愈对见延英，因有贺诗远封投献
吉语云云海外传，令公疾愈起朝天。
皇风再扇寰区内，人镜重开日月边。
光启四门通寿域，深疏万顷溉情田。
陪臣自讶迷津久，愿识方舟济巨川。
+++薛逢
++++题独孤处士村居
江上园庐荆作扉，男驱耕犊妇鸣机。
林峦当户茑萝暗，桑柘绕村姜芋肥。
几亩稻田还谓业，两间茆舍亦言归。
何如一被风尘染，到老云云相是非。
+++薛逢
++++题上皇观
狂寇穷兵犯帝畿，上皇曾此振戎衣。
门前卫士传清警，砌下奚官扫翠微。
云驻寿宫三洞启，日回仙仗六龙归。
当时丹凤衔书处，老柏苍苍已合围。
+++薛逢
++++奉和仆射相公送东川李支使归使府夏侯相公
两地交通布政和，上台深喜使星过。
欢留白日千钟酒，调入青云一曲歌。
寒柳翠添微雨重，腊梅香绽细枝多。
平津万一言卑散，莫忘高松寄女萝。
+++薛逢
++++送封尚书节制兴元
大封茅土镇褒中，醉出都门杀气雄。
陌上晚花迎虎节，马前新月学弯弓。
珂临响涧声先合，旆到春山色更红。
欲识真心报天子，满旗全是发生风。
+++薛逢
++++送西川梁常侍之新筑龙山城并锡赉两州刺史及部落酋长等
圣主忧夷貊，屯师剪束钦。
皇家思眷祐，星使忽登临。
用命期开国，违天必衅碪。
化须均草树，恩不间飞沈。
束马凌苍壁，扪萝上碧岑。
瘴川风自热，剑阁气长阴。
迅濑从天急，乔松入地深。
仰观唯一径，俯瞰即千寻。
水作新城带，山为故垒襟。
东开洞君听，南辟纳蛮心。
渥泽濡三部，衣冠化雨林。
带文雕白玉，符理篆黄金。
鸟道经邛僰，星缠过觜参。
回轩如睿奖，休作苦辛吟。
+++薛逢
++++河满子
系马宫槐老，持杯店菊黄。
故交今不见，流恨满川光。
+++薛逢
++++题黄花驿
孤戍迢迢蜀路长，鸟鸣山馆客思乡。
更看绝顶烟霞外，数树岩花照夕阳。
+++薛逢
++++凉州词
昨夜蕃兵报国仇，沙州都护破凉州。
黄河九曲今归汉，塞外纵横战血流。
+++薛逢
++++嘉陵江
备问嘉陵江水湄，百川东去尔西之。
但教清浅源流在，天路朝宗会有期。
+++薛逢
++++观猎
马缩寒毛鹰落膘，角弓初暖箭新调。
平原踏尽无禽出，竟日翻身望碧霄。
+++薛逢
++++狼烟
三道狼烟过碛来，受降城上探旗开。
传声却报边无事，自是官军入抄回。
+++薛逢
++++侠少年
绿眼胡鹰踏锦鞲，五花骢马白貂裘。
往来三市无人识，倒把金鞭上酒楼。
+++薛逢
++++感塞
满塞旌旗镇上游，各分天子一方忧。
无因得见歌舒翰，可惜西山十八州。
+++薛逢
++++听曹刚弹琵琶
禁曲新翻下玉都，四弦掁触五音殊。
不知天上弹多少，金凤衔花尾半无。
+++薛逢
++++定山寺
十里松萝映碧苔，一川晴色镜中开。
遥闻上界翻经处，片片香云出院来。
+++薛逢
++++越王楼送高梓州入朝
乘递初登建外州，倾心喜事富人侯。
让当游艺依仁日，便到攀辕卧辙秋。
容听巴歌消子夜，许陪仙躅上危楼。
欲知恨恋情深处，听取长江旦暮流。
+++薛逢
++++送李蕴赴郑州因献卢郎中（以下九首并见《赵嘏集》）
仆射陂西想到时，满川晴色见旌旗。
马融闲卧笛声远，王粲醉吟楼影移。
几日赋诗秋水寺，经年草诏白云司。
唯君此去人多羡，却是恩深自不知。
+++薛逢
++++送裴评事
塞垣从事识兵机，只拟平戎不拟归。
入夜笳声含白发，报秋榆叶落征衣。
城临战垒黄云晚，马渡寒沙夕照微。
此别不应书断绝，满天霜雪有鸿飞。
+++薛逢
++++送沈单作尉江都（一作许浑诗）
炀帝都城春水边，笙歌夜上木兰船。
三千宫女自涂地，十万人家如洞天。
焰焰花枝官舍晚，重重云影寺墙连。
少年作尉须矜慎，莫向楼前坠马鞭。
+++薛逢
++++送薛耽先辈归谒汉南
云绕千峰驿路长，谢家联句待檀郎。
手持碧落新攀桂，月在东轩旧选床。
几日旌幢延骏马，到时冰玉动华堂。
孔门多少风流处，不遣颜回识醉乡。
+++薛逢
++++送同年郑祥先辈归汉南（时恩门相公镇山南）
年来惊喜两心知，高处同攀次第枝。
倚绣屏闲赏夜，马嘶花径醉归时。
声名本自文章得，藩溷曾劳笔砚随。
家去恩门四千里，只应从此梦旌旗。
+++薛逢
++++李先辈擢第东归有赠送
金榜前头无是非，平人分得一枝归。
正怜日暖云飘路，何处宴回风满衣。
门掩长淮心更远，渡连芳草马如飞。
茂陵自笑犹多病，空有书斋在翠微。
+++薛逢
++++送韩绛归淮南寄韩绰先辈
岛上花枝系钓船，隋家宫畔水连天。
江帆自落鸟飞外，月观静依春色边。
门巷草生车辙在，朝廷恩及雁行联。
相逢且问昭州事，曾鼓庄盆对逝川。
+++薛逢
++++送卢缄归扬州
曾向雷塘寄掩扉，荀家灯火有馀辉。
关河日暮望空极，杨柳渡头人独归。
隋苑荒台风袅袅，灞陵残雨梦依依。
今年春色还相误，为我江边谢钓矶。
+++薛逢
++++送剡客
两重江外片帆斜，数里林塘绕一家。
门掩右军馀水石，路横诸谢旧烟霞。
扁舟几处逢溪雪，长笛何人怨柳花。
若到天台洞阳观，葛洪丹井在云涯。
+++薛逢
++++凉州词
千里东归客，无心忆旧游。
挂帆游□水，高枕到青州。
君住孤山下，烟深夜径长。
辕门渡绿水，游苑绕垂杨。
树发花如锦，莺啼柳若丝。
更游欢宴地，愁见别离时。
+++薛逢
++++送萧俛相公归山（一作赵嘏诗）
眼前轩冕是鸿毛，天上人情谩自劳。
脱却朝衣便东去，青云不及白云高。
+++薛逢
++++石膏枕
表里通明不假雕，冷于春雪白于瑶。
朝来送在凉床上，只怕风吹日炙销。
+++薛逢
++++句
草荒留客院，泥卧喂生台。（《游废寺》。以下见《海录碎事》）
碧碎鸳鸯瓦，香埋菡萏垆。
初日晖晖上彩旄。
金鞍俯鞚尘开处，银镝离弦中处声。（《猎》）
昨日鸿毛万钧重，今朝山岳一朝轻。（《旧唐书》本传：王铎作相，逢有诗云云，铎怨之）

++中卷五百四十九
  
+++赵嘏
++++汾上宴别（一作许浑诗）
云物如故乡，山川知异路。
年来未归客，马上春色暮。
一尊花下酒，残日水西树。
不待管弦终，摇鞭背花去。
+++赵嘏
++++书斋雪后
拥褐坐茅檐，春晴喜初日。
微风入桃径，爽气归缥帙。
频时苦风雪，就景理巾栉。
树暖高鸟来，窗闲曙云出。
乡遥路难越，道蹇时易失。
欲静又不能，东山负芝朮。
+++赵嘏
++++寄道者
洞庭先生归路长，海云望极春茫茫。
别来几度向蓬岛，自傍瑶台折灵草。
+++赵嘏
++++虎丘寺赠渔处士
兰若云深处，前年客重过。
岩空秋色动，水阔夕阳多。
早负江湖志，今如鬓发何。
唯思闲胜我，钓艇在烟波。
+++赵嘏
++++陪崔璞侍御和崔㻂春日有怀
诗家本多感，况值广陵春。
暖驻含窗日，香馀醉袖尘。
浮名皆有分，一笑最关身。
自此容依托，清才两故人。
+++赵嘏
++++昔昔盐二十首 垂柳覆金堤（以薛道衡诗每句为题）
新年垂柳色，袅袅对空闺。
不畏芳菲好，自缘离别啼。
因风飘玉户，向日映金堤。
驿使何时度，还将赠陇西。
+++赵嘏
++++昔昔盐二十首 蘼芜叶复齐
提筐红叶下，度日采蘼芜。
掬翠香盈袖，看花忆故夫。
叶齐谁复见，风暖恨偏孤。
一被春光累，容颜与昔殊。
+++赵嘏
++++昔昔盐二十首 水溢芙蓉沼
渌沼春光后，青青草色浓。
绮罗惊翡翠，暗粉妒芙蓉。
云遍窗前见，荷翻镜里逢。
将心托流水，终日渺无从。
+++赵嘏
++++昔昔盐二十首 花飞桃李蹊
远期难可托，桃李自依依。
花径无容迹，戎裘未下机。
随风开又落，度日扫还飞。
欲折枝枝赠，那知归不归。
+++赵嘏
++++昔昔盐二十首 采桑秦氏女
南陌采桑出，谁知妾姓秦。
独怜倾国貌，不负早莺春。
珠履荡花湿，龙钩折桂新。
使君那驻马，自有侍中人。
+++赵嘏
++++昔昔盐二十首 织锦窦家妻
当年谁不羡，分作窦家妻。
锦字行行苦，罗帏日日啼。
岂知登陇远，只恨下机迷。
直候阳关使，殷勤寄海西。
+++赵嘏
++++昔昔盐二十首 关山别荡子
那堪闻荡子，迢递涉关山。
肠为马嘶断，衣从泪滴斑。
愁看塞上路，讵惜镜中颜。
傥见征西雁，应传一字还。
+++赵嘏
++++昔昔盐二十首 风月守空闺
良人犹远戍，耿耿夜闺空。
绣户流宵月，罗帏坐晚风。
魂飞沙帐北，肠断玉关中。
尚自无消息，锦衾那得同。
+++赵嘏
++++昔昔盐二十首 恒敛千金笑
玉颜恒自敛，羞出镜台前。
早惑阳城客，今悲华锦筵。
从军人更远，投喜鹊空传。
夫婿交河北，迢迢路几千。
+++赵嘏
++++昔昔盐二十首 长垂双玉啼
双双红泪堕，度日暗中啼。
雁出居延北，人犹辽海西。
向灯垂玉枕，对月洒金闺。
不惜罗衣湿，惟愁归意迷。
+++赵嘏
++++昔昔盐二十首 蟠龙随镜隐
鸾镜无由照，蛾眉岂忍看。
不知愁发换，空见隐龙蟠。
那惬红颜改，偏伤白日残。
今朝窥玉匣，双泪落阑干。
+++赵嘏
++++昔昔盐二十首 彩凤逐帷低
巧绣双飞凤，朝朝伴下帷。
春花那见照，暮色已频欺。
欲卷思君处，将啼裛泪时。
何年征戍客，传语报佳期。
+++赵嘏
++++昔昔盐二十首 惊魂同夜鹊
万里无人见，众情难与论。
思君常入梦，同鹊屡惊魂。
孤寝红罗帐，双啼玉箸痕。
妾心甘自保，岂复暂忘恩。
+++赵嘏
++++昔昔盐二十首 倦寝听晨鸡
去去边城骑，愁眠掩夜闺。
披衣窥落月，拭泪待鸣鸡。
不愤连年别，那看长夜啼。
功成应自恨，早晚发辽西。
+++赵嘏
++++昔昔盐二十首 暗牖悬蛛网
暗中蛛网织，历乱绮窗前。
万里终无信，一条徒自悬。
分从珠露滴，愁见隙风牵。
妾意何聊赖，看看剧断弦。
+++赵嘏
++++昔昔盐二十首 空梁落燕泥
春至今朝燕，花时伴独啼。
飞斜珠箔隔，语近画梁低。
帷卷闲窥户，床空暗落泥。
谁能长对此，双去复双栖。
+++赵嘏
++++昔昔盐二十首 前年过代北
代北几千里，前年又复经。
燕山云自合，胡塞草应青。
铁马喧鼙鼓，蛾眉怨锦屏。
不知羌笛曲，掩泪若为听。
+++赵嘏
++++昔昔盐二十首 今岁往辽西
万里飞书至，闻君已渡辽。
只谙新别苦，忘却旧时娇。
烽戍年将老，红颜日向凋。
胡沙兼汉苑，相望几迢迢。
+++赵嘏
++++昔昔盐二十首 一去无还意
良人征绝域，一去不言还。
百战攻胡虏，三冬阻玉关。
萧萧边马思，猎猎戍旗闲。
独抱千重恨，连年未解颜。
+++赵嘏
++++昔昔盐二十首 那能惜马蹄
云中路杳杳，江畔草凄凄。
妾久垂珠泪，君何惜马蹄。
边风悲晓角，营月怨春鼙。
未道休征战，愁眉又复低。
+++赵嘏
++++送韦处士归省朔方
映柳见行色，故山当落晖。
青云知已殁，白首一身归。
满袖萧关雨，连沙塞雁飞。
到家翻有喜，借取老莱衣。
+++赵嘏
++++送权先辈归觐信安
衣彩独归去，一枝兰更香。
马嘶芳草渡，门掩百花塘。
野色亭台晚，滩声枕簟凉。
小斋松岛上，重叶覆书堂。
+++赵嘏
++++风蝉
风蝉旦夕鸣，伴夜送秋声。
故里客归尽，水边身独行。
噪轩高树合，惊枕暮山横。
听处无人见，尘埃满甑生。
+++赵嘏
++++重寄卢中丞
贱子来还去，何人伴使君。
放歌迎晚醉，指路上高云。
此夜雁初至，空山雨独闻。
别多头欲白，惆怅惜馀醺。
+++赵嘏
++++晓发（一作姚鹄诗）
旅行宜早发，况复是南归。
月影缘山尽，钟声隔浦微。
星残萤共映，叶落鸟惊飞。
去去渡南渚，村深人出稀。
+++赵嘏
++++送友人郑州归觐
为有趋庭恋，应忘道路赊。
风消荥泽冻，雨静圃田沙。
古陌人来远，遥天雁势斜。
园林新到日，春酒酌梨花。
+++赵嘏
++++洛中逢卢郢石归觐
不堪俱失意，相送出东周。
缘切倚门恋，倍添为客愁。
春山和雪静，寒水带冰流。
别后期君处，灵源紫阁秋。
+++赵嘏
++++赠越客
故国波涛隔，明时心久留。
献书双阙晚，看月五陵秋。
南棹何当返，长江忆共游。
定知钓鱼伴，相望在汀州。
+++赵嘏
++++经无锡县醉后吟
客过无名姓，扁舟系柳阴。
穷秋南国泪，残日故乡心。
京洛衣尘在，江湖酒病深。
何须觅陶令，乘醉自横琴。
+++赵嘏
++++东归道中二首
平生事行役，今日始知非。
岁月老将至，江湖春未归。
传家有天爵，主祭用儒衣。
何必劳知己，无名亦息机。
未明唤僮仆，江上忆残春。
风雨落花夜，山川驱马人。
星星一镜发，草草百年身。
此日念前事，沧洲情更亲。
+++赵嘏
++++旅次商山
役役依山水，何曾似问津。
断崖如避马，芳树欲留人。
日夕猿鸟伴，古今京洛尘。
一枝甘已失，辜负故园春。
+++赵嘏
++++长洲
扁舟殊不系，浩荡路才分。
范蠡湖中树，吴王苑外云。
悲心人望月，独夜雁离群。
明发还驱马，关城见日曛。
+++赵嘏
++++江边
终日劳车马，江边款行扉。
残花春浪阔，小酒故人稀。
戍鼓客帆远，津云夕照微。
何由兄与弟，俱及暮春归。
+++赵嘏
++++宿灵岩寺（即古吴官）
明月溪头寺，虫声满橘洲。
倚栏香径晚，移石太湖秋。
古树云归尽，荒台水更流。
无人见惆怅，独上最高楼。
+++赵嘏
++++越中寺居
迟客疏林下，斜溪小艇通。
野桥连寺月，高竹半楼风。
水静鱼吹浪，枝闲鸟下空。
数峰相向绿，日夕郡城东。
+++赵嘏
++++赠金刚三藏（一作许浑诗）
心法云无住，流沙归复来。
锡随山鸟动，经附海船回。
洗足柳遮寺，坐禅花委苔。
惟将一童子，又欲过天台。
+++赵嘏
++++长安晚秋（一作秋望，一作秋夕）
云物凄凉拂曙流，汉家宫阙动高秋。
残星几点雁横塞，长笛一声人倚楼。
紫艳半开篱菊静，红衣落尽渚莲愁。
鲈鱼正美不归去，空戴南冠学楚囚。
+++赵嘏
++++齐安早秋
流年堪惜又堪惊，砧杵风来满郡城。
高鸟过时秋色动，征帆落处暮云平。
思家正叹江南景，听角仍含塞北情。
此日沾襟念岐路，不知何处是前程。
+++赵嘏
++++东望
楚江横在草堂前，杨柳洲西载酒船。
两见梨花归不得，每逢寒食一潸然。
斜阳映阁山当寺，微绿含风月满川。
同郡故人攀桂尽，把诗吟向泬寥天。
+++赵嘏
++++长安月夜与友人话故山（一作旧山，一作故人）
宅边秋水浸苔矶，日日持竿去不归。
杨柳风多潮未落，蒹葭霜冷雁初飞。
重嘶匹马吟红叶，却听疏钟忆翠微。
今夜秦城满楼月，故人相见一沾衣。
+++赵嘏
++++题横水驿双峰院松（一作横水馆双松）
故园溪上雪中别，野馆门前云外逢。
白发渐多何事苦，清阴长在好相容。
迎风几拂朝天骑，带月犹含度岭钟。
更忆葛洪丹井畔，数株临水欲成龙。
+++赵嘏
++++发剡中（武德中置嵊州）
正怀何谢俯长流，更览馀封识嵊州。
树色老依官舍晚，溪声凉傍客衣秋。
南岩气爽横郛郭，天姥云晴拂寺楼。
日暮不堪还上马，蓼花风起路悠悠。
+++赵嘏
++++登安陆西楼
楼上华筵日日开，眼前人事只堪哀。
征车自入红尘去，远水长穿绿树来。
云雨暗更歌舞伴，山川不尽别离杯。
无由并写春风恨，欲下郧城首重回。
+++赵嘏
++++九日陪越州元相燕龟山寺
佳晨何处泛花游，丞相筵开水上头。
双影旆摇山雨霁，一声歌动寺云秋。
林光静带高城晚，湖色寒分半槛流。
共贺万家逢此节，可怜风物似荆州。
+++赵嘏
++++经汉武泉
芙蓉苑里起清秋，汉武泉声落御沟。
他日江山映蓬鬓，二年杨柳别渔舟。
竹间驻马题诗去，物外何人识醉游。
尽把归心付红叶，晚来随水向东流。
+++赵嘏
++++曲江春望怀江南故人
杜若洲边人未归，水寒烟暖想柴扉。
故园何处风吹柳，新雁南来雪满衣。
目极思随原草遍，浪高书到海门稀。
此时愁望情多少，万里春流绕钓矶。
+++赵嘏
++++上令狐相公
鹗在卿云冰在壶，代天才业奉訏谟。
荣同伊陟传朱户，秀比王商入画图。
昨夜星辰回剑履，前年风月满江湖。
不知机务时多暇，犹许诗家属和无。
+++赵嘏
++++忆山阳
家在枚皋旧宅边，竹轩晴与楚坡连。
芰荷香绕垂鞭袖，杨柳风横弄笛船。
城碍十洲烟岛路，寺临千顷夕阳川。
可怜时节堪归去，花落猿啼又一年。
+++赵嘏
++++二（一作寒食遣怀）
折柳城边起暮愁，可怜春色独怀忧。
伤心正叹人间事，回首更惭江上鸥。
鶗鴂声中寒食雨，芙蓉花外夕阳楼。
凭高满眼送清渭，去傍故山山下流。
+++赵嘏
++++送僧归庐山
禅栖忽忆五峰游，去著方袍谢列侯。
经启楼台千叶曙，锡含风雨一枝秋。
题诗片石侵云在，洗钵香泉覆菊流。
却忆前年别师处，马嘶残月虎溪头。
+++赵嘏
++++赠天卿寺神亮上人（师不下寺已五年）
五看春尽此江濆，花自飘零日自曛。
空有慈悲随物念，已无踪迹在人群。
迎秋日色檐前见，入夜钟声竹外闻。
笑指白莲心自得，世间烦恼是浮云。
+++赵嘏
++++降虏
广武溪头降虏稀，一声寒角怨金微。
河湟不在春风地，歌舞空裁雪夜衣。
铁马半嘶边草去，狼烟高映塞鸿飞。
扬雄尚白相如吃，今日何人从猎归。
+++赵嘏
++++平戎（时谏官谕北虏未回，天德军帅请修城备之）
边声一夜殷秋鼙，牙帐连烽拥万蹄。
武帝未能忘塞北，董生才足使胶西。
冰横晓渡胡兵合，雪满穷沙汉骑迷。
自古平戎有良策，将军不用倚云梯。
+++赵嘏
++++宿楚国寺有怀
风动衰荷寂寞香，断烟残月共苍苍。
寒生晚寺波摇壁，红堕疏林叶满床。
起雁似惊南浦棹，阴云欲护北楼霜。
江边松菊荒应尽，八月长安夜正长。
+++赵嘏
++++早发剡中石城寺
暂息劳生树色间，平明机虑又相关。
吟辞宿处烟霞去，心负秋来水石闲。
竹户半开钟未绝，松枝静霁鹤初还。
明朝一倍堪惆怅，回首尘中见此山。
+++赵嘏
++++寄归
三年踏尽化衣尘，只见长安不见春。
马过雪街天未曙，客迷关路泪空频。
桃花坞接啼猿寺，野竹庭通画鹢津。
早晚相酬身事了，水边归去一闲人。
+++赵嘏
++++献淮南李相公
傅岩高静见台星，庙略当时讨不庭。
万里有云归碧落，百川无浪到沧溟。
军中老将传兵术，江上诸侯受政经。
闻道国人思再入，熔金新铸鹤仪形。
+++赵嘏
++++宛陵寓居上沈大夫二首
满耳歌谣满眼山，宛陵城郭翠微间。
情已觉春长在，溪户仍将水共闲。
晓色入楼红蔼蔼，夜声寻砌碧潺潺。
幽云高鸟俱无事，晚伴西风醉客还。
溪树参差绿可攀，谢家云水满东山。
能忘天上他年贵，来结林中一日闲。
醉叩玉盘歌袅袅，暖鸣幽涧鸟关关。
觥筹不尽须归去，路在春风缥缈间。
+++赵嘏
++++淮信贺滕迈台州
凋瘵民思太古风，上贤绥辑副宸衷。
舟移清镜禹祠北，路转翠屏天姥东。
旌旆影前横竹马，咏歌声里乐樵童。
遥知到郡沧波晏，三岛离离一望中。
+++赵嘏
++++下第寄宣城幕中诸公
一醉曾将万事齐，暂陪欢去便如泥。
黄花李白墓前路，碧浪桓彝宅后溪。
九月霜中随计吏，十年江上灌春畦。
莫言春尽不惆怅，自有闲眠到日西。
+++赵嘏
++++送令狐郎中赴郢州
佐幕才多始拜侯，一门清贵动神州。
霜蹄晓驻秦云断，野旆晴翻郢树秋。
几处尘生随候骑，半江帆尽见分流。
大冯罢相吟诗地，莫惜频登白雪楼。
+++赵嘏
++++送卢缄归扬州
曾向雷塘寄掩扉，荀家灯火有馀辉。
关河日暮望空极，杨柳渡头人独归。
隋苑荒台风袅袅，灞陵残雨梦依依。
今年春色还相误，为我江边谢钓矶。
+++赵嘏
++++送李裴评事
塞垣从事识兵机，只拟平戎不拟归。
入夜笳声含白发，报秋榆叶落征衣。
城临战垒黄云晚，马渡寒沙夕照微。
此别不应书断绝，满天霜雪有鸿飞。
+++赵嘏
++++别麻氏
晓哭呱呱动四邻，于君我作负心人。
出门便涉东西路，回首初惊枕席尘。
满眼泪珠和语咽，旧窗风月更谁亲。
分离况值花时节，从此东风不似春。
+++赵嘏
++++代人赠别
月自斜窗梦自惊，衷肠中有万愁生。
清猿处处三声尽，碧落悠悠一水横。
平子定情词丽绝，诗人匪石誓分明。
会须携手乘鸾去，箫史楼台在玉京。
+++赵嘏
++++寒食新丰别友人
一百五日家未归，新丰鸡犬独依依。
满楼春色傍人醉，半夜雨声前计非。
缭绕沟塍含绿晚，荒凉树石向川微。
东风吹泪对花落，憔悴故交相见稀。
+++赵嘏
++++李侍御归山同宿华严寺
家有青山近玉京，风流柱史早知名。
园林手植自含绿，霄汉眼看当去程。
处处白云迷驻马，家家红树近流莺。
相逢一宿最高寺，夜夜翠微泉落声。
+++赵嘏
++++今年新先辈以遏密之际每有宴集必资清谈书此奉贺
天上高高月桂丛，分明三十一枝风。
满怀春色向人动，遮路乱花迎马红。
鹤驭回飘云雨外，兰亭不在管弦中。
居然自是前贤事，何必青楼倚翠空。
+++赵嘏
++++自遣
晚树疏蝉起别愁，远人回首忆沧洲。
江连故国无穷恨，日带残云一片秋。
久客转谙时态薄，多情只共酒淹留。
到头生长烟霞者，须向烟霞老始休。
+++赵嘏
++++浙东陪元相公游云门寺
松下山前一径通，烛迎千骑满山红。
溪云乍敛幽岩雨，晓气初高大旆风。
小槛宴花容客醉，上方看竹与僧同。
归来吹尽岩城角，路转横塘乱水东。
+++赵嘏
++++陪韦中丞宴扈都头花园（一作楚州宴花楼）
门下烟横载酒船，谢家携客醉华筵。
寻花偶坐将军树，饮水方重刺史天。
几曲艳歌春色里，断行高鸟暮云边。
分明听得舆人语，愿及行春更一年。
+++赵嘏
++++花园即事呈常（一作韦中丞）
烟暖池塘柳覆台，百花园里看花来。
烧衣焰席三千树，破鼻醒愁一万杯。
不肯为歌随拍落，却因令舞带香回。
山公仰尔延宾客，好傍春风次第开。
+++赵嘏
++++宿何书记先辈延福新居
松下有琴闲未收，一灯高为石丛留。
诗情似到山家夜，树色轻含御水秋。
小榼提携终永日，半斑容鬓漫生愁。
因君抚掌问时俗，紫阁堆檐不举头。
+++赵嘏
++++秦中逢王处士
万水东流去不回，先生独自负仙才。
蕊宫横浪海边别，鹤翅驻云天上来。
几处吹箫森羽卫，谁家残月下楼台。
春风正好分琼液，乞取当时白玉杯。
+++赵嘏
++++江上逢许逸人
是非处处生尘埃，唯君襟抱无嫌猜。
收帆依雁湓浦宿，带雨别僧衡岳回。
芳樽稍驻落日唱，醉袖更拂长云开。
清秋华发好相似，却把钓竿归去来。
+++赵嘏
++++和令狐补阙春日独游西街
左掖初辞近侍班，马嘶寻得过街闲。
映鞭柳色微遮水，随步花枝欲碍山。
暖泛鸟声来席上，醉从诗句落人间。
此时失意哀吟客，更觉风流不可攀。
+++赵嘏
++++广陵答崔琛
棹倚隋家旧院墙，柳金梅雪扑檐香。
朱楼映日重重晚，碧水含光滟滟长。
八斗已闻传姓字，一枝何足计行藏。
声名官职应前定，且把旌麾入醉乡。
+++赵嘏
++++答友人
诗家才子酒家仙，游宦曾依积水边。
窗户动摇三岛树，琴尊安稳五湖船。
罗浮道士分琼液，锦席佳人艳楚莲。
今日相逢朗吟罢，满城砧杵一灯前。
+++赵嘏
++++送张又新除温州
东晋江山称永嘉，莫辞红旆向天涯。
凝弦夜醉松亭月，歇马晓寻溪寺花。
地与剡川分水石，境将蓬岛共烟霞。
却愁明诏徵非晚，不得秋来见海槎。
+++赵嘏
++++送滕迈郎中赴睦州
郡斋秋尽一江横，频命郎官地更清。
星月去随新诏动，旌旗遥映故山明。
诗寻片石依依晚，帆挂孤云杳杳轻。
想到钓台逢竹马，只应歌咏伴猿声。
+++赵嘏
++++送剡客（一作薛逢诗）
两重江外片帆斜，数里林塘绕一家。
门掩右军馀水石，路横诸谢旧烟霞。
扁舟几处逢溪雪，长笛何人怨柳花。
若到天台洞阳观，葛洪丹井在云涯。
+++赵嘏
++++李先辈擢第东归有赠送（一作薛逢诗）
金榜前头无是非，平人分得一枝归。
正怜日暖云飘路，何处宴回风满衣。
门掩长淮心更远，渡连芳草马如飞。
茂陵自笑犹多病，空有书斋在翠微。
+++赵嘏
++++送同年郑祥先辈归汉南（时恩门相公镇山南）
年来惊喜两心知，高处同攀次第枝。
倚绣屏闲赏夜，马嘶花径醉归时。
声名本是文章得，藩阃曾劳笔砚随。
家去恩门四千里，只应从此梦旌旗。
+++赵嘏
++++送沈单作尉江都（一作许浑诗）
炀帝都城春水边，笙歌夜上木兰船。
三千宫女自涂地，十万人家如洞天。
焰焰花枝官舍晚，重重云影寺墙连。
少年作尉须矜慎，莫向楼前坠马鞭。
+++赵嘏
++++送李蕴赴郑州因献卢郎中俶
仆射陂西想到时，满川晴色见旌旗。
马融闲卧笛声远，王粲醉吟楼影移。
几日赋诗秋水寺，经年草诏白云司。
唯君此去人多羡，却是恩深自不知。
+++赵嘏
++++送韩绛归淮南寄韩绰先辈
岛上花枝系钓船，隋家宫畔水连天。
江帆自落鸟飞外，月观静依春色边。
门巷草生车辙在，朝廷恩及雁行联。
相逢且问昭州事，曾鼓庄盆对逝川。
+++赵嘏
++++送薛耽先辈归谒汉南
雪绕千峰驿路长，谢家联句待檀郎。
手持碧落新攀桂，月在东轩旧选床。
几日旌幢延骏马，到时冰玉动华堂。
孔门多少风流处，不遣颜回识醉乡。
+++赵嘏
++++送陈嘏登第作尉归觐
千峰归去旧林塘，溪县门前即故乡。
曾把桂夸春里巷，重怜身称锦衣裳。
洲迷翠羽云遮槛，露湿红蕉月满廊。
就养举朝人共羡，清资让却校书郎。
+++赵嘏
++++送裴延翰下第归觐滁州
失意何曾恨解携，问安归去秣陵西。
郡斜杨柳春风岸，山映楼台明月溪。
江上诗书悬素业，日边门户倚丹梯。
一枝攀折回头是，莫向清秋惜马蹄。
+++赵嘏
++++题崇圣寺简云端僧录
暮尘飘尽客愁长，来扣禅关月满廊。
宋玉逢秋空雪涕，净名无地可容床。
高云覆槛千岩树，疏磬含风一夜霜。
回首故园红叶外，只将多病告医王。
+++赵嘏
++++越中寺居寄上主人
野寺初容访静来，晚晴江上见楼台。
中林有路到花尽，一日无人看竹回。
自晒诗书经雨后，别留门户为僧开。
苦心若是酬恩事，不敢吟春忆酒杯。
+++赵嘏
++++早出洞仙观
露浓如水洒苍苔，洞口烟萝密不开。
残月色低当户后，晓钟声迥隔山来。
春生药圃芝犹短，夜醮斋坛鹤未回。
愁是独寻归路去，人间步步是尘埃。
+++赵嘏
++++题昭应王明府溪亭
靖节何须彭泽逢，菊洲松岛水悠溶。
行人自折门前柳，高鸟不离溪畔峰。
晓渭度檐帆的的，晚原含雨树重重。
轩车过尽无公事，枕上一声长乐钟。
+++赵嘏
++++赠王先生
太一真人隐翠霞，早年曾降蔡经家。
羽衣使者峭于鹤，鸟爪侍娘飘若花。
九鼎栏干归马齿，三山窕窈步云涯。
时因弟子偷灵药，散落人间驻物华。
+++赵嘏
++++赠道者
华盖飘飘绿鬓翁，往来朝谒蕊珠宫。
几年山下阴阳鼎，尽日涧边桃李风。
野迹似云无处著，仙容如水与谁同。
应怜有客外妻子，思在长生一顾中。
+++赵嘏
++++王先生不别而去
仙翁归袖拂烟霓，一卷素书还独携。
劚药满囊身不病，抱琴何处鹤同栖。
沾衣尽日看山坐，搔首残春向路迷。
树树白云幽径绝，短船空倚武陵溪。
+++赵嘏
++++山阳卢明府以双鹤寄遗，白氏以诗回答，因寄和
缑山双去羽翰轻，应为仙家好弟兄。
茅固枕前秋对舞，陆云溪上夜同鸣。
紫泥封处曾回首，碧落归时莫问程。
自笑沧江一渔叟，何由似尔到层城。
+++赵嘏
++++赠李秘书
束带临风气调新，孔门才业独谁伦。
杉松韵冷雪溪暗，鸾鹤势高天路春。
美玉韫来休问价，芳枝攀去正无尘。
莫将芸阁轻科第，须作人间第一人。
+++赵嘏
++++回于道中寄舒州李珏相公
都无鄙吝隔尘埃，昨日丘门避席来。
静语乍临清庙瑟，披风如在九层台。
几烦命妓浮溪棹，再许论诗注酒杯。
从此微尘知感恋，七真台上望三台。
+++赵嘏
++++舒州献李相公
野人留得五湖船，丞相兴歌郡国年。
醉笔倚风飘涧雪，静襟披月坐楼天。
鹤归华表山河在，气返青云雨露全。
闻说万方思旧德，一时倾望重陶甄。
+++赵嘏
++++成名年献座主仆射兼呈同年
拂烟披月羽毛新，千里初辞九陌尘。
曾失玄珠求象罔，不将双耳负伶伦。
贾嵩词赋相如手，杨乘歌篇李白身。
除却今年仙侣外，堂堂又见两三春。
+++赵嘏
++++抒怀上歙州卢中丞宣州杜侍郎
东来珠履与旌旗，前者登朝亦一时。
竹马迎呼逢稚子，柏台长告见男儿。
花飘舞袖楼相倚，角送归轩客尽随。
独有贱夫怀感激，十年两地负恩知。
+++赵嘏
++++山阳韦中丞罢郡因献
笙歌只是旧笙歌，肠断风流奈别何。
照物二年春色在，感恩千室泪痕多。
尽将魂梦随西去，犹望旌旗暂一过。
今日尊前无限思，万重云月隔烟波。
+++赵嘏
++++山阳即席献裴中丞
早年天上见清尘，今日楼中醉一春。
暂肯剖符临水石，几曾焚笔动星辰。
琼台雪映迢迢鹤，蓬岛波横浩浩津。
好是仙家羽衣使，欲教垂涕问何人。
+++赵嘏
++++西峰即事献沈大夫
松竹闲游道路身，衣襟落尽往来尘。
山连谢宅馀霞在，水映琴溪旧浪春。
拂榻从容今有地，酬恩寂寞久无人。
安知不及屠沽者，曾对青萍泪满巾。
+++赵嘏
++++杜陵贻杜牧侍御（一作题杜侍御别业）
紫陌尘多不可寻，南溪酒熟一披襟。
山高昼枕石床隐，泉落夜窗烟树深。
白首寻人嗟问计，青云无路觅知音。
唯君怀抱安如水，他日门墙许醉吟。
+++赵嘏
++++下第后上李中丞
落第逢人恸哭初，平生志业欲何如。
鬓毛洒尽一枝桂，泪血滴来千里书。
谷外风高摧羽翮，江边春在忆樵渔。
唯应感激知恩地，不待功成死有馀。
+++赵嘏
++++浙东赠李副使员外
妙尽戎机佐上台，少年清苦自霜台。
马嘶深竹闲宜贵，花拂朱衣美称才。
早入半缘分务重，晚吟多是看山回。
名高渐少翻飞伴，几度烟霄独去来。
+++赵嘏
++++寄淮南幕中刘员外
郎官何逊最风流，爱月怜山不下楼。
三佐戎旃换朱绂，一辞兰省见清秋。
桂生岩石本潇洒，鹤到烟空更自由。
休向西斋久闲卧，满朝倾盖是依刘。
+++赵嘏
++++薛廷范从事自宣城至因赠
少年从事霍嫖姚，来自枫林度柳桥。
金管别筵楼灼灼，玉溪回首马萧萧。
清风气调真君辈，知己风流满圣朝。
独有故人愁欲死，晚檐疏雨动空瓢。
+++赵嘏
++++寄浔阳赵校书
帘下秋江夜影空，倚楼人在月明中。
不将行止问朝列，唯脱衣裳与钓翁。
几处别巢悲去燕，十年回首送归鸿。
那应更结庐山社，见说心闲胜远公。
+++赵嘏
++++赠李从贵
白马嘶风何处还，鞭梢拂地看南山。
珠帘卷尽不回首，春色欲阑休闭关。
花外鸟归残雨暮，竹边人语夕阳闲。
知君旧隐嵩云下，岩桂从今几更攀。
+++赵嘏
++++赠陈正字
鲁儒今日意何如，名挂春官选籍初。
野艇几曾寻水去，故山从此与云疏。
吟怜受露花阴足，行觉嘶风马力馀。
闻说晚心心更静，竹间依旧卧看书。
+++赵嘏
++++洞庭寄所思
日断兰台空望归，锦衾香冷梦来稀。
书中自报刀头约，天上三看破镜飞。
孤浪谩疑红脸笑，轻云忽似舞罗衣。
遥知不语坐相忆，寂寞洞房寒烛微。
+++赵嘏
++++代人赠杜牧侍御（宣州会中）
郎作东台御史时，妾长西望敛双眉。
一从诏下人皆羡，岂料恩衰不自知。
高阙如天萦晓梦，华筵似水隔秋期。
坐来情态犹无限，更向楼前舞柘枝。
+++赵嘏
++++旅馆闻雁别友人
路绕秋塘首独搔，背群燕雁正呼号。
故关何处重相失，碧落有云终自高。
旅宿去缄他日恨，单飞谁见此生劳。
行衣湿尽千山雪，肠断金笼好羽毛。
+++赵嘏
++++泊凫矶江馆
风雪晴来岁欲除，孤舟晚下意何如。
月当轩色湖平后，雁断云声夜起初。
傍晓管弦何处静，犯寒杨柳绕津疏。
三间茅屋东溪上，归去生涯竹与书。
+++赵嘏
++++春尽独游慈恩寺南池
竹外池塘烟雨收，送春无伴亦迟留。
秦城马上半年客，潘鬓水边今日愁。
气变晚云红映阙，风含高树碧遮楼。
杏园花落游人尽，独为圭峰一举头。
+++赵嘏
++++重游楚国寺
往事飘然去不回，空馀山色在楼台。
池塘风暖雁寻去，松桂寺高人独来。
庄叟著书真达者，贾生挥涕信悠哉。
老僧心地闲于水，犹被流年日日催。
+++赵嘏
++++三像寺酬元秘书
官总芸香阁署崇，可怜诗句落春风。
偶然侍坐水声里，还许醉吟松影中。
车马照来红树合，烟霞咏尽翠微空。
不因高寺闲回首，谁识飘飘一寒翁。
+++赵嘏
++++献淮南李仆射
早年曾谒富民侯，今日难甘失鹄羞。
新诺似山无力负，旧恩如水满身流。
马嘶红叶萧萧晚，日照长江滟滟秋。
功德万重知不惜，一言抛得百生愁。
+++赵嘏
++++江亭晚望
碧江凉冷雁来疏，闲望江云思有馀。
秋馆池亭荷叶歇，野人篱落豆花初。
无愁自得仙翁术，多病能忘太史书。
闻说故园香稻熟，片帆归去就鲈鱼。
+++赵嘏
++++赠曹处士幽居
勾漏先生冰玉然，曾将八石问群仙。
中山暂醉一千日，南苑往来三百年。
棋局不收花满洞，霓旌欲别浪翻天。
何须更学鸱夷子，头白江湖一短船。
+++赵嘏
++++重阳日示舍弟（时在吴门）
多少乡心入酒杯，野塘今日菊花开。
新霜何处雁初下，故国穷秋首正回。
渐老向人空感激，一生驱马傍尘埃。
侯门无路提携尔，虚共扁舟万里来。
+++赵嘏
++++客至（一作许浑诗）
得路逢津更俊才，可怜鞍马照春来。
残花几日小斋闭，大笑一声幽抱开。
袖拂碧溪寒缭绕，冠欹红树晚裴回。
相逢少别更堪恨，何必秋风江上台。

++中卷五百五十
  
+++赵嘏
++++岁暮江轩寄卢端公
积水生高浪，长风自北时。
万艘俱拥棹，上客独吟诗。
路以重湖阻，心将小谢期。
渚云愁正断，江雁重惊悲。
笑忆游星子，歌寻罢贵池。
梦来孤岛在，醉醒百忧随。
戍迥烟生晚，江寒鸟过迟。
问山樵者对，经雨钓船移。
敢叹今留滞，犹胜曩别离。
醉从陶令得，善必丈人知。
道蹇才何取，恩深剑不疑。
此身同岸柳，只待变寒枝。
+++赵嘏
++++秋日吴中观贡藕
野艇几西东，清泠映碧空。
褰衣来水上，捧玉出泥中。
叶乱田田绿，莲馀片片红。
激波才入选，就日已生风。
御洁玲珑膳，人怀拔擢功。
梯山谩多品，不与世流同。
+++赵嘏
++++华清宫和杜舍人（一作张祜诗）
五十年天子，离宫仰峻墙。
登封时正泰，御宇日何长。
上位先名实，中兴事宪章。
起戎轻甲胄，馀地复河湟。
道帝玄元祖，儒封孔子王。
因缘百司署，丛会一人汤。
渭水波摇绿，秦郊草半黄。
马驯金勒细，鹰健玉铃锵。
下箭朱弓满，鸣鞭皓腕攘。
畋思获吕望，谏只避周昌。
兔迹贪前逐，枭心不早防。
几添鹦鹉劝，先赐荔枝尝。
月锁千门静，天吹一笛凉。
细音摇羽珮，轻步宛霓裳。
祸乱基潜结，升平意遽忘。
衣冠逃犬虏，鼙鼓动渔阳。
外戚心殊迫，中途事可量。
血埋妃子艳，创断禄儿肠。
近侍烟尘隔，前踪辇路荒。
益知迷宠佞，遗恨丧贤良。
北阙尊明主，南宫逊上皇。
禁清馀凤吹，池冷睡龙光。
祝寿山犹在，流年水共伤。
杜鹃魂厌蜀，蝴蝶梦悲庄。
雀卵遗雕栱，虫丝罥画梁。
紫苔侵壁润，红树闭门芳。
守吏齐鸳瓦，耕民得翠珰。
登年齐酺乐，讲武旧兵场。
暮草深岩翠，幽花坠径香。
不堪垂白叟，行折御沟杨。
+++赵嘏
++++下第
南溪抱瓮客，失意自怀羞。
晚路谁携手，残春自白头。
+++赵嘏
++++到家（一作杜牧诗，题作归家）
童稚苦相问，归来何太迟。
共谁争岁月，赢得鬓边丝。
+++赵嘏
++++春酿
春酿正风流，梨花莫问愁。
马卿思一醉，不惜鹔鹴裘。
+++赵嘏
++++寒塘
晓发梳临水，寒塘坐见秋。
乡心正无限，一雁度南楼。
+++赵嘏
++++寄前黄州窦使君
池上笙歌寂不闻，楼中愁杀碧虚云。
玉壶凝尽重重泪，寄与风流旧使君。
+++赵嘏
++++八月二十九日宿怀
秋天睛日菊还香，独坐书斋思已长。
无奈风光易流转，强须倾酒一杯觞。
+++赵嘏
++++泗上奉送相公
语堪铭座默含春，西汉公卿绝比伦。
今日抱辕留不得，欲挥双涕学舒人。
+++赵嘏
++++赠桐乡丞
舟触长松岸势回，潺湲一夜绕亭台。
若教靖节先生见，不肯更吟归去来。
+++赵嘏
++++哭李进士
牵马街中哭送君，灵车辗雪隔城闻。
唯有山僧与樵客，共舁孤榇入幽坟。
+++赵嘏
++++重阳
节逢重九海门外，家在五湖烟水东。
还向秋山觅诗句，伴僧吟对菊花风。
+++赵嘏
++++重阳日即事
病酒坚辞绮席春，菊花空伴水边身。
由来举止非闲雅，不是龙山落帽人。
+++赵嘏
++++十无诗寄桂府杨中丞
琴酒曾将风月须，谢公名迹满江湖。
不知贵拥旌旗后，犹暇怜诗爱酒无。
东省南宫兴不孤，几因诗酒谬招呼。
一从开署芙蓉幕，曾向风前记得无。
遥闻桂水绕城隅，城上江山满画图。
为问訾家洲畔月，清秋拟许醉狂无。
日暮江边一小儒，空怜未有白髭须。
马融已贵诸生老，犹自容窥绛帐无。
一种吟诗号孔徒，沧江有客独疏愚。
初筵尽辟知名士，许到风前月下无。
望断南云日已晡，便应凭梦过重湖。
不知自古登龙者，曾有因诗泥得无。
早游门馆一樵夫，只爱吟诗傍药炉。
旌旆满江身不见，思言记得颍川无。
孔融襟抱称名儒，爱物怜才与世殊。
今日宾阶忘姓字，当时省记荐雄无。
僻爱江山俯坐隅，人间不是便为图。
尊前为问神仙伴，肯向三清慰荐无。
膺门不避额逢珠，绝境由来卷轴须。
早忝阿戎诗友契，趋庭曾荐祢生无。
+++赵嘏
++++寄山僧
云里幽僧不置房，橡花藤叶盖禅床。
朝来逢著山中伴，闻说新移最上方。
+++赵嘏
++++喜张濆及第
九转丹成最上仙，青天暖日踏云轩。
春风贺喜无言语，排比花枝满杏园。
+++赵嘏
++++赠张濆榜头被驳落
莫向花前泣酒杯，谪仙依旧是仙才。
犹堪与世为祥瑞，曾到蓬山顶上来。
+++赵嘏
++++悼亡二首
一烛从风到奈何，二年衾枕逐流波。
虽知不得公然泪，时泣阑干恨更多。
明月萧萧海上风，君归泉路我飘蓬。
门前虽有如花貌，争奈如花心不同。
+++赵嘏
++++宫乌栖
宫乌栖处玉楼深，微月生檐夜夜心。
香辇不回花自落，春来空佩辟寒金。
+++赵嘏
++++长信宫（一作孟迟诗）
君恩已尽欲何归，犹有残香在舞衣。
自恨身轻不如燕，春来长绕御帘飞。
+++赵嘏
++++广陵城（一作孟迟诗）
红映高台绿绕城，城边春草傍墙生。
隋家不向此中尽，汴水应无东去声。
+++赵嘏
++++冷日过骊山（一作孟迟诗）
冷日微烟渭水愁，翠华宫树不胜秋。
霓裳一曲千门锁，白尽梨园弟子头。
+++赵嘏
++++下第后归永乐里自题二首
无地无媒只一身，归来空拂满床尘。
尊前尽日谁相对，唯有南山似故人。
玄发侵愁忽似翁，暖尘寒袖共东风。
公卿门户不知处，立马九衢春影中。
+++赵嘏
++++出试日独游曲江
江莎渐映花边绿，楼日自开池上春。
双鹤绕空来又去，不知临水有愁人。
+++赵嘏
++++题曹娥庙
青娥埋没此江滨，江树飕飗惨暮云。
文字在碑碑已堕，波涛辜负色丝文。
+++赵嘏
++++题段氏中台
看山台下水无尘，碧筱前头曲水春。
独对一尊风雨夜，不知家有早朝人。
+++赵嘏
++++华州座中献卢给事
送迎皆到三峰下，满面烟霜满马尘。
自是追攀认知己，青云不假送迎人。
+++赵嘏
++++商山道中（一作度商山晚静，又作净）
和如春色净如秋，五月商山是胜游。
当昼火云生不得，一溪萦作万重愁。
+++赵嘏
++++赠歙州妓
滟滟横波思有馀，庾楼明月堕云初。
扬州寒食春风寺，看遍花枝尽不如。
+++赵嘏
++++赠王明府
五柳逢秋影渐微，陶潜恋酒不知归。
但存物外醉乡在，谁向人间问是非。
+++赵嘏
++++吕校书雨中见访
竹阁斜溪小槛明，惟君来赏见山情。
马嘶风雨又归去，独听子规千万声。
+++赵嘏
++++千秋岭下
知有岩前万树桃，未逢摇落思空劳。
年年盛发无人见，三十六溪春水高。
+++赵嘏
++++歙州道中仆逃
去跳风雨几奔波，曾共辛勤奈若何。
莫遣穷归不知处，秋山重叠戍旗多。
+++赵嘏
++++重阳日寄韦舍人
节过重阳菊委尘，江边病起杖扶身。
不知此日龙山会，谁是风流落帽人。
+++赵嘏
++++赠薛勋下第
一掷虽然未得卢，惊人不用绕床呼。
牢之坐被青云逼，只问君能酷似无。
+++赵嘏
++++宛陵望月寄沈学士
一川如画敬亭东，待诏闲游处处同。
天竺山前镜湖畔，何如今日庾楼中。
+++赵嘏
++++翡翠岩
芙蓉幕里千场醉，翡翠岩前半日闲。
惆怅晋朝人不到，谢公抛力上东山。
+++赵嘏
++++发新安后途中寄卢中丞二首
楼上风流庾使君，笙歌曾醉此中闻。
目前已是陵阳路，回首丛山满眼云。
晚树萧萧促织愁，风帘似水满床秋。
千山不碍笙歌月，谁伴羊公上夜楼。
+++赵嘏
++++留题兴唐寺
满水楼台满寺山，七年今日共跻攀。
月高对菊问行客，去折芳枝早晚还。
+++赵嘏
++++广陵道
斗鸡台边花照尘，炀帝陵下水含春。
青云回翅北归雁，白首哭途何处人。
+++赵嘏
++++茅山道中
溪树重重水乱流，马嘶残雨晚程秋。
门前便是仙山路，目送归云不得游。
+++赵嘏
++++江上与兄别
楚国湘江两渺瀰，暖川晴雁背帆飞。
人间离别尽堪哭，何况不知何日归。
+++赵嘏
++++落第
九陌初晴处处春，不能回避看花尘。
由来得丧非吾事，本是钓鱼船上人。
+++赵嘏
++++宛陵馆冬青树（一作汉阴亭树）
碧树如烟覆晚波，清秋欲尽客重过。
故园亦有如烟树，鸿雁不来风雨多。
+++赵嘏
++++赠五老韩尊师
有客斋心事玉晨，对山须鬓绿无尘。
住山道士年如鹤，应识当时五老人。
+++赵嘏
++++经汾阳旧宅
门前不改旧山河，破虏曾轻马伏波。
今日独经歌舞地，古槐疏冷夕阳多。
+++赵嘏
++++寄卢中丞
叶覆清溪滟滟红，路横秋色马嘶风。
独携一榼郡斋酒，吟对青山忆谢公。
+++赵嘏
++++途中
故园回首雁初来，马上千愁付一杯。
惟有新诗似相识，暮山吟处共徘徊。
+++赵嘏
++++寄裴澜
绮云初堕亭亭月，锦席惟横滟滟波。
宋玉逢秋正高卧，一篇吟尽奈情何。
+++赵嘏
++++淮南丞相坐赠歌者虞姹
绮筵无处避梁尘，虞姹清歌日日新。
来值渚亭花欲尽，一声留得满城春。
+++赵嘏
++++酬段侍御
莲花上客思闲闲，数首新诗到筚关。
吟得楚天风雨霁，一条江水两三山。
+++赵嘏
++++寻僧二首
台殿参差日堕尘，坞西归去一庵云。
寒泉何处夜深落，声隔半岩疏叶闻。
溪户无人谷鸟飞，石桥横木挂禅衣。
看云日暮倚松立，野水乱鸣僧未归。
+++赵嘏
++++发柏梯寺
一泓秋水千竿竹，静得劳生半日身。
犹有向西无限地，别僧骑马入红尘。
+++赵嘏
++++西江晚泊
茫茫霭霭失西东，柳浦桑村处处同。
戍鼓一声帆影尽，水禽飞起夕阳中。
+++赵嘏
++++南池
照影池边多少愁，往来重见此塘秋。
芙蓉苑外新经雨，红叶相随何处流。
+++赵嘏
++++江楼旧感
独上江楼思渺然，月光如水水如天。
同来望月人何处，风影依稀似去年。
+++赵嘏
++++南园
雨过郊园绿尚微，落花惆怅满尘衣。
芳尊有酒无人共，日暮看山还独归。
+++赵嘏
++++南亭
孤亭影在乱花中，怅望无人此醉同。
听尽暮钟犹独坐，水边襟袖起春风。
+++赵嘏
++++赠女仙
水思云情小凤仙，月涵花态语如弦。
不因金骨三清客，谁识吴州有洞天。
+++赵嘏
++++宣州送判官
来时健笔佐嫖姚，去折槐花度野桥。
谁见尊前此惆怅，一声歌尽路迢迢。
+++赵嘏
++++宿僧院
月满长空树满霜，度云低拂近檐床。
林中夜半一声磬，卧见高僧入道场。
+++赵嘏
++++寻僧
斜日横窗起暗尘，水边门户闭闲春。
千竿竹里花枝动，只道无人似有人。
+++赵嘏
++++经王先生故居
晚波东去海茫茫，谁识蓬山不死乡。
弄玉已归萧史去，碧楼红树倚斜阳。
+++赵嘏
++++送从翁中丞奉使黠戛斯六首
扬雄词赋举天闻，万里油幢照塞云。
仆射峰西几千骑，一时迎著汉将军。
旌旗杳杳雁萧萧，春尽穷沙雪未消。
料得坚昆受宣后，始知公主已归朝。
虽言穷北海云中，属国当时事不同。
九姓如今尽臣妾，归期那肯待秋风。
牢山望断绝尘氛，滟滟河西拂地云。
谁见鲁儒持汉节，玉关降尽可汗军。
山川险易接胡尘，秦汉图来或未真。
自此尽知边塞事，河湟更欲托何人。
秦皇无策建长城，刘氏仍穷北路兵。
若遇单于旧牙帐，却应伤叹汉公卿。
+++赵嘏
++++东亭柳
拂水斜烟一万条，几随春色倚河桥。
不知别后谁攀折，犹自风流胜舞腰。
+++赵嘏
++++僧舍二首
只言双鬓未蹉跎，独奈牛羊送日何。
禅客不归车马去，晚檐山色为谁多。
溪上禅关水木间，水南山色与僧闲。
春风尽日无来客，幽磬一声高鸟还。
+++赵嘏
++++新月
玉钩斜傍画檐生，云匣初开一寸明。
何事最能悲少妇，夜来依约落边城。
+++赵嘏
++++赠皇甫垣
养由弓箭已无功，牢落生涯事事同。
相劝一杯寒食酒，几多辛苦到春风。
+++赵嘏
++++四祖寺
千株松下双峰寺，一盏灯前万里身。
自为心猿不调伏，祖师元是世间人。
+++赵嘏
++++听蝉
噪蝉声乱日初曛，弦管楼中永不闻。
独奈愁人数茎发，故园秋隔五湖云。
+++赵嘏
++++寄远
禁钟声尽见栖禽，关塞迢迢故国心。
无限春愁莫相问，落花流水洞房深。
+++赵嘏
++++池上
正怜佳月夜深坐，池上暖回燕雁声。
犹有渔舟系江岸，故人归尽独何情。
+++赵嘏
++++春日书怀
暖莺春日舌难穷，枕上愁生晓听中。
应袅绿窗残梦断，杏园零落满枝风。
+++赵嘏
++++赠别
水边秋草暮萋萋，欲驻残阳恨马蹄。
曾是管弦同醉伴，一声歌尽各东西。
+++赵嘏
++++灵岩寺
馆娃宫伴千年寺，水阔云多客到稀。
闻说春来更惆怅，百花深处一僧归。
+++赵嘏
++++代人听琴二首
抱琴花夜不胜春，独奏相思泪满巾。
第五指中心最恨，数声呜咽为何人。
湘娥不葬九疑云，楚水连天坐忆君。
惟有啼乌旧名在，忍教呜咽夜长闻。
+++赵嘏
++++访沈舍人不遇
溪翁强访紫微郎，晓鼓声中满鬓霜。
知在禁闱人不见，好风飘下九天香。
+++赵嘏
++++座上献元相公
寂寞堂前日又曛，阳台去作不归云。
从来闻说沙吒利，今日青娥属使君。
+++赵嘏
++++遣兴二首
溪花入夏渐稀疏，雨气如秋麦熟初。
终日苦吟人不会，海边兄弟久无书。
读彻残书弄水回，暮天何处笛声哀。
花前独立无人会，依旧去年双燕来。
+++赵嘏
++++送李给事（一作萧俛相公归山）
眼前轩冕是鸿毛，天上人间漫自劳。
脱却朝衣独归去，青云不及白云高。
+++赵嘏
++++宿僧舍
高僧夜滴芙蓉漏，远客窗含杨柳风。
何处相逢话心地，月明身在磬声中。
+++赵嘏
++++吴门梦故山
心熟家山梦不迷，孤峰寒绕一条溪。
秋窗觉后情无限，月堕馆娃宫树西。
+++赵嘏
++++别李谱
尊前路映暮尘红，池上琴横醉席风。
今日别君如别鹤，声容长在楚弦中。
+++赵嘏
++++和杜侍郎题禅智寺南楼
楼畔花枝拂槛红，露天香动满帘风。
谁知野寺遗钿处，尽在相如春思中。
+++赵嘏
++++发青山
凫鹥声暖野塘春，鞍马嘶风驿路尘。
一宿青山又前去，古来难得是闲人。
+++赵嘏
++++入蓝关
微烟已辨秦中树，远梦更依江上台。
看落晚花还怅望，鲤鱼时节入关来。
+++赵嘏
++++落第寄沈询
穿杨力尽独无功，华发相期一夜中。
别到江头旧吟处，为将双泪问春风。
+++赵嘏
++++送韦中丞
二年恩意是春辉，清净胸襟似者希。
泣尽楚人多少泪，满船唯载酒西归。
+++赵嘏
++++咏端正春树
一树繁阴先著名，异花奇叶俨天成。
马嵬此去无多地，只合杨妃墓上生。
+++赵嘏
++++叙事献同州侍御三首
青云席中罗袜尘，白首江上吟诗人。
登龙不及三千士，虚度膺门二十春。
平生望断云层层，紫府杳是他人登。
却应归访溪边寺，说向当时同社僧。
尊前谁伴谢公游，莲岳晴来翠满楼。
坐见一方金变化，独吟红药对残秋。
+++赵嘏
++++婺州宴上留别（一作婺州宴留上萧员外）
双溪楼影向云横，歌舞高台晚更清。
独自下楼骑瘦马，摇鞭重入乱蝉声。
+++赵嘏
++++别牛郎中门馆
整襟收泪别朱门，自料难酬顾念恩。
招得片魂骑匹马，西风斜日入秋原。
+++赵嘏
++++山中寄卢简求
竹西池上有花开，日日幽吟看又回。
心忆郡中萧记室，何时暂别醉乡来。
+++赵嘏
++++寄梁佾兄弟
桃李春多翠影重，竹楼当月夜无风。
荀家兄弟来还去，独倚栏干花露中。
+++赵嘏
++++同州南亭陪刘侍郎送刘先辈
处处云随晚望开，洞庭秋水管弦来。
谢公待醉消离恨，莫惜临川酒一杯。
+++赵嘏
++++赠馆驿刘巡官
云别青山马踏尘，负才难觅作闲人。
莫言馆驿无公事，诗酒能消一半春。
+++赵嘏
++++赠解头贾嵩
贾生名迹忽无伦，十月长安看尽春。
顾我先鸣还自笑，空沾一第是何人。
+++赵嘏
++++题僧壁
晓望疏林露满巾，碧山秋寺属闲人。
溪头尽日看红叶，却笑高僧衣有尘。
+++赵嘏
++++沙溪馆（一作仙娥驿）
翠湿衣襟山满楼，竹间溪水绕床流。
行人莫羡邮亭吏，生向此中今白头。
+++赵嘏
++++李侍御归炭谷山居，同宿华严寺
家在青山近玉京，日云红树满归程。
相逢一宿最高寺，半夜翠微泉落声。
+++赵嘏
++++过喷玉泉
平生半为山淹留，马上欲去还回头。
两京尘路一双鬓，不见玉泉千万秋。
+++赵嘏
++++汉阴庭树
掘沟引水浇蔬圃，插竹为篱护药苗。
杨柳如丝风易乱，梅花似雪日难消。
+++赵嘏
++++送王龟拾遗谢官后归浐水山居
水边残雪照亭台，台上风襟向雪开。
还似当时姓丁鹤，羽毛成后一归来。
+++赵嘏
++++宿长水主人
白云溪北丛岩东，树石夜与潺湲通。
行人一宿翠微月，二十五弦声满风。
+++赵嘏
++++寒食离白沙
莫惊客路已经年，尚有青春一半妍。
试上方坦望春野，万条杨柳拂青天。
+++赵嘏
++++将发循州社日于所居馆宴送
浪花如雪叠江风，社过高秋万恨中。
明日便随江燕去，依依俱是故巢空。
+++赵嘏
++++句
浮云悲晚翠，落日泣秋风。（见《万花谷》）
语风双燕立，袅树百劳飞。
松岛鹤归书信绝，橘洲风起梦魂香。
徒知六国随斤斧，莫有群儒定是非。（题秦皇句，宣宗览之不悦。以上见《优古堂诗话》）
一千里色中秋月，十万军声半夜潮。（钱塘）
梁王旧馆已秋色，珠履少年轻绣衣。（以上见《主客图》）

++中卷五百五十一
  
+++卢肇
++++汉堤诗
阴沴奸阳，来暴于襄。
洎入大郛，波端若铓。
触厚摧高，不知其防。
骇溃颠委，万室皆毁。
灶登蛟鼍，堂集鳣鲔。
惟恩若雠，母不能子。
洪溃既涸，閈闳其虚。
以隳我堵，以剥我庐。
酸伤顾望，若践丘墟。
帝曰念嗟，朕日南顾。
流灾降慝，天曷台怒。
滔滔襄郊，捽我婴孺。
于惟馀甿，饥伤喘呼。
斯为淫痍，孰往膏傅。
惟汝元寮，佥举明哲。
我公用谐，苴茅杖节。
来视襄人，噢咻提挈。
不日不月，咍乎抃悦。
乃泳故堤，陷于沙泥。
缺落坳圮，由东讫西。
公曰呜呼，汉之有堤。
实命襄人，不力乃力。
则及乃身，具锸与畚。
汉堤其新，帝廪有粟。
帝府有缗，尔成尔堤。
必锡尔勤，襄人怡怡。
听命襄浒，背囊肩杵。
奔走蹈舞，分之卒伍。
令以麾鼓，寻尺既度。
日月可数，登登嶪嶪。
周旋上下，披岘斫楚。
飞石挽土，举筑殷雷。
骇汗霏雨，疲癃鳏独。
奋有筋膂，呀吁来助。
提筐负筥，不劳其劳。
杂沓笑语，咸曰卢公，来赐我生。
斯堤既成，蜿蜿而平。
确尔山固，屹如云横。
汉流虽狂，坚不可蚀。
代千年亿，与天无极。
惟公之堤，昔在人心。
既筑既成，横之于南。
萌渚不峻，此门不深。
今复在兹，于汉之阴。
斯堤已崇，兹民获祐。
齯童相庆，室以完富。
贻于襄人，愿保厥寿。
繄公之功，赫焉如昼。
捍此巨灾，崒若京阜。
天子赐之，百姓载之。
族孙作诗，昭示厥后。
+++卢肇
++++题甘露寺
北固岩端寺，佳名自上台。
地从京口断，山到海门回。
曙色烟中灭，潮声日下来。
一隅通雉堞，千仞耸楼台。
林暗疑降虎，江空想度杯。
福庭增气象，仙磬落昭回。
觉路花非染，流年景谩催。
隋宫凋绿草，晋室散黄埃。
西蜀波湍尽，东溟日月开。
如登最高处，应得见蓬莱。
+++卢肇
++++江陵府初试澄心如水
丹心何所喻，唯水并清虚。
莫测千寻底，难知一勺初。
内明非有物，上善本无鱼。
澹泊随高下，波澜逐卷舒。
养蒙方浩浩，出险每徐徐。
若灌情田里，常流尽不如。
+++卢肇
++++风不鸣条
习习和风至，过条不自鸣。
暗通青律起，远傍白蘋生。
拂树花仍落，经林鸟自惊。
几牵萝蔓动，潜惹柳丝轻。
入谷迷松响，开窗失竹声。
薰弦方在御，万国仰皇情。
+++卢肇
++++别宜春赴举
秋天草木正萧疏，西望秦关别旧居。
筵上芳樽今日酒，箧中黄卷古人书。
辞乡且伴衔芦雁，入海终为戴角鱼。
长短九霄飞直上，不教毛羽落空虚。
+++卢肇
++++射策后作
射策明时愧不才，敢期青律变寒灰。
晴怜断雁侵云去，暖见醯鸡傍酒来。
箭发尚忧杨叶远，愁生只恐杏花开。
曲江春浅人游少，尽日看山醉独回。
+++卢肇
++++和主司王起（一作奉和主司王仆射答周侍郎贺放榜作）
嵩高降德为时生，洪笔三题造化名。
凤诏伫归专北极，骊珠搜得尽东瀛。
褒衣已换金章贵，禁掖曾随玉树荣。
明日定知同相印，青衿新列柳间营。
+++卢肇
++++及第送潘图归宜春
三载皇都恨食贫，北溟今日化穷鳞。
青云乍喜逢知己，白社犹悲送故人。
对酒共惊千里别，看花自感一枝春。
君归为说龙门寺，雷雨初生电绕身。
+++卢肇
++++将归宜春留题新安馆
东里如今号郑乡，西家昔日近丘墙。
芸台四部添新学，秘殿三年学老郎。
天外鸳鸾愁不见，山中云鹤喜相忘。
犹张皂盖归蓬荜，直谓时无许子将。
+++卢肇
++++竞渡诗（一作及第后江宁观竞渡寄袁州剌史成应元）
石溪久住思端午，馆驿楼前看发机。
鼙鼓动时雷隐隐，兽头凌处雪微微。
冲波突出人齐譀，跃浪争先鸟退飞。
向道是龙刚不信，果然夺得锦标归。
+++卢肇
++++除歙州途中寄座主王侍郎
忽忝专城奉六条，自怜出谷屡迁乔。
驱车虽道还家近，捧日惟愁去国遥。
朱户昨经新棨戟，风帆常觉恋箪瓢。
江天夜夜知消息，长见台星在碧霄。
+++卢肇
++++御沟水
万壑朝溟海，萦回岁月多。
无如此沟水，咫尺奉天波。
+++卢肇
++++杨柳枝
青鸟泉边草木春，黄云塞上是征人。
归来若得长条赠，不惮风霜与苦辛。
+++卢肇
++++新植红茶花偶出被人移去以诗索之
严恨柴门一树花，便随香远逐香车。
花如解语还应道，欺我郎君不在家。
+++卢肇
++++戏题（肇初计偕至襄阳，奇章公方有真珠之惑）
神女初离碧玉阶，彤云犹拥牡丹鞋。
知道相公怜玉腕，强将纤手整金钗。
+++卢肇
++++成名后作
桂在蟾宫不可攀，功成业熟也何难。
今朝折得东归去，共与乡闾年少看。
+++卢肇
++++登祝融寺兰若（一作登南岳月宫兰若）
祝融绝顶万馀层，策杖攀萝步步登。
行到月宫霞外寺，白云相伴两三僧。
+++卢肇
++++被谪连州
黄绢外孙翻得罪，华颠故老莫相嗤。
连州万里无亲戚，旧识唯应有荔枝。
+++卢肇
++++谪后再书一绝
崆峒道士误烧丹，赤鼠黄牙几许难。
坠堕阎浮南斗下，不知何事犯星官。
+++卢肇
++++题清远峡观音院二首
清潭洞澈深千丈，危岫攀萝上几层。
秋尽更无黄叶树，夜阑唯对白头僧。
风入古松添急雨，月临虚槛背残灯。
老猿啸狖还欺客，来撼窗前百尺藤。
+++卢肇
++++喜杨舍人入翰林
御笔亲批翰长衔，夜开金殿送瑶缄。
平明玉案临宣室，已见龙光出傅岩。
+++卢肇
++++谪连州书春牛榜子
阳和未解逐民忧，雪满群山对白头。
不得职田饥欲死，儿侬何事打春牛。
+++卢肇
++++送弟
去日家无担石储，汝须勤若事樵渔。
古人尽向尘中远，白日耕田夜读书。
+++卢肇
++++牧童
谁人得似牧童心，牛上横眠秋听深。
时复往来吹一曲，何愁南北不知音。
+++卢肇
++++嘲小儿
贪生只爱眼前珍，不觉风光度岁频。
昨日见来骑竹马，今朝早是有年人。
+++卢肇
++++金钱花
轮郭休夸四字书，红窠写出对庭除。
时时买得佳人笑，本色金钱却不如。
+++卢肇
++++木笔花
软如新竹管初齐，粉腻红轻样可携。
谁与诗人偎槛看，好于笺墨并分题。
+++卢肇
++++句
君梦涔阳月，中秋忆棹歌。（见《岳州府志》）
妙吹应谐凤，工书定得鹅。（李群玉善急就章，喜食鹅，肇赠句云云。见《纪事》）
亭边古木昼阴阴，亭下寒潭百丈深。
黄菊旧连陶令宅，青山遥负向平心。（题绿阴亭。见《临江府志》）

++中卷五百五十二
  
+++丁棱
++++塞下曲
北风鸣晚角，雨雪塞云低。
烽举战军动，天寒征马嘶。
出营红旆展，过碛暗沙迷。
诸将年皆老，何时罢鼓鼙。
+++丁棱
++++和主司王起（一作和主司王仆射答华州周侍郎贺放榜作）
公心独立副天心，三辖春闱冠古今。
兰署门生皆入室，莲峰太守别知音。
同升翰苑时名重，遍历朝端主意深。
新有受恩江海客，坐听朝夕继为霖。
+++高退之
++++和主司王起（一作和主司王仆射酬周侍郎贺放榜）
昔年桃李已滋荣，今日兰荪又发生。
葑菲采时皆有道，权衡分处且无情。
叨陪鸳鹭朝天客，共作门阑出谷莺。
何事感恩偏觉重，忽闻金榜扣柴荆。
+++孟球
++++和主司王起（一作和主司酬周侍郎）
当年门下化龙成，今日馀波进后生。
仙籍共知推丽藻，禁垣同得荐嘉名。
桃蹊早茂夸新萼，菊圃初开耀晚英。
谁料羽毛方出谷，许教齐和九皋呜。
+++刘耕
++++和主司王起（一作和主司酬周侍郎）
孔门频建铸颜功，紫绶青衿感激同。
一篑勤劳成太华，三年恩德仰维嵩。
杨随前辈穿皆中，桂许平人折欲空。
惭和周郎应见顾，感知大造竟无穷。
+++裴翻
++++和主司王起（一作和主司酬周侍郎）
常将公道选群生，犹被春闱屈重名。
文柄久持殊岁纪，恩门三启动寰瀛。
云霄幸接鸳鸾盛，变化欣同草木荣。
乍得阳和如细柳，参差长近亚夫营。
+++樊骧
++++和主司王起（一作和主司酬周侍郎）
满朝簪发半门生，又见新书甲乙名。
孤进自今开道路，至公依旧振寰瀛。
云飞太华清词著，花发长安白屋荣。
忝受恩光同上客，惟将报德是经营。
+++崔轩
++++和主司王起（一作和主司酬周侍郎）
满朝朱紫半门生，新榜劳人又得名。
国器旧知收片玉，朝宗转觉集登瀛。
同升翰苑三年美，继入花源九族荣。
共仰莲峰听雪唱，欲赓仙曲意怔营。
+++蒯希逸
++++和主司王起（一作和主司酬周侍郎）
一振声华入紫薇，三开秦镜照春闱。
龙门旧列金章贵，莺谷新迁碧落飞。
恩感风雷宜变化，诗裁锦绣借光辉。
谁知散质多荣忝，鸳鹭清尘接布衣。
+++蒯希逸
++++句
蟾蜍醉里破，蛱蝶梦中残。（牛相在扬州，常称之）
山险不曾离马后，酒醒长见在床前。（希逸有仆武干，相随十馀岁。希逸擢第，乞归养亲。留之不得，以诗送之，士人皆有继和。并见《纪事》）
+++林滋
++++望九华山
兹山突出何怪奇，上有万状无凡姿。
大者嶙峋若奔兕，小者磊嵬如婴儿。
玉柱金茎相拄枝，干空逾碧势参差。
虚中始讶巨灵擘，陡处乍惊愚叟移。
萝烟石月相蔽亏，天风袅袅猿咿咿。
龙潭万古喷飞溜，虎穴几人能得窥？
吁予比年爱灵境，到此始觉魂神驰。
如何独得百丈索，直上高峰抛俗羁。

+++林滋
++++春望
春海镜长天，青郊丽上年。
林光虚霁晓，山翠薄晴烟。
气暖禽声变，风恬草色鲜。
散襟披石磴，韶景自深怜。
+++林滋
++++蠡泽旅怀
谁言行旅日，况复桃花时。
水即沧溟远，星从天汉垂。
川光独鸟暮，林色落英迟。
岂是王程急，偏多游子悲。
+++林滋
++++宴韦侍御新亭
烟磴披青霭，风筵藉紫苔。
花香凌桂醑，竹影落藤杯。
鸣籁将歌远，飞枝拂舞开。
未愁留兴晚，明月度云来。
+++林滋
++++人日
春辉新入碧烟开，芳院初将穆景来。
共向花前图瑞胜，试看池上动轻苔。
林香半落沾罗幌。
蕙色微含近酒杯。
闻道宸游方命赏，应随思赉喜昭回。
+++林滋
++++和主司王起（一作和主司酬周侍郎）
龙门一变荷生成，况是三传不朽名。
美誉早闻喧北阙，颓波今见走东瀛。
鸳行既接参差影，鸡树仍同次第荣。
从此青衿与朱紫，升堂侍宴更何营。
+++李宣古
++++听蜀道士琴歌
至道不可见，正声难得闻。
忽逢羽客抱绿绮，西别峨嵋峰顶云。
初排□面蹑轻响，似掷细珠鸣玉上。
忽挥素爪画七弦，苍崖劈裂迸碎泉。
愤声高，怨声咽，屈原叫天两妃绝。
朝雉飞，双鹤离，属玉夜啼独鹜悲。
吹我神飞碧霄里，牵我心灵入秋水。
有如驱逐太古来，邪淫辟荡贞心开。
孝为子，忠为臣，不独语言能教人。
前弄啸，后弄嚬，一舒一惨非冬春。
从朝至暮听不足，相将直说瀛洲宿。
更深弹罢背孤灯，窗雪萧萧打寒竹。
人间岂合值仙踪，此别多应不再逢。
抱琴却上瀛洲去，一片白云千万峰。

+++李宣古
++++和主司王起（一作和主司酬周侍郎）
恩光忽逐晓春生，金榜前头忝姓名。
三感至公裨造化，重扬文德振寰瀛。
伫为霖雨曾相贺，半在云霄觉更荣。
何处新诗添照灼，碧莲峰下柳间营。
+++李宣古
++++杜司空席上赋
红灯初上月轮高，照见堂前万朵桃。
觱栗调清银象管，琵琶声亮紫檀槽。
能歌姹女颜如玉，解引萧郎眼似刀。
争奈夜深抛耍令，舞来挼去使人劳。
+++李宣古
++++赋寒食日亥时（一作寒食夜）
人定朱门尚未开，初星粲粲照人回。
此时寒食无烟火，花柳苍苍月欲来。
+++李宣古
++++句
翠盖不西来，池上天池歇。
冉冉池上烟。
盈盈池上柳。
生贵非道傍，不断行人手。（张为《主客图》）
+++黄颇
++++风不鸣条（一作舒元舆）
五纬起祥飙，无声瑞圣朝。
稍开含露蕊，才转惹烟条。
密叶应潜变，低枝几暗摇。
林间莺欲啭，花下蝶微飘。
初满沿堤草，因生逐水苗。
太平无一事，天外奏虞韶。
+++黄颇
++++和主司王起（一作和主司酬周侍郎）
二十二年文教主，三千上士满皇州。
独陪宣父蓬瀛奏，方接颜生鲁卫游。
多羡龙门齐变化，屡看鸡树第名流。
千堂何处最荣美，朱紫环尊几处酬。
+++黄颇
++++闻宜春诸举子陪郡主登河梁玩月
一年秋半月当空，遥羡飞觞接庾公。
虹影迥分银汉上，兔辉全写玉筵中。
笙歌送尽迎寒漏，冰雪吟消永夜风。
虽向东堂先折桂，不如宾席此时同。
+++张道符
++++和主司王起（一作和主司酬周侍郎）
三开文镜继芳声，暗暗云霄接去程。
会压洪波先得路，早升清禁共垂名。
莲峰对处朱轮贵，金榜传时玉韵成。
更许下才听白雪，一枝今过郄诜荣。
+++丘上卿
++++和主司王起（一作和主司酬周侍郎）
常将公道选诸生，不是鸳鸿不得名。
天上宴回联步武，禁中麻出满寰瀛。
簪裾尽过前贤贵，门馆仍叨旧学荣。
看著凤池相继入，都堂那肯滞关营。
+++石贯
++++和主司王起（一作和主司酬周侍郎）
重德由来为国生，五朝清显冠公卿。
风波久伫济川楫，羽翼三迁出谷莺。
绛帐青衿同日贵，春兰秋菊异时荣。
孔门弟子皆贤哲，谁料穷儒忝一名。
+++李潜
++++和主司王起（一作和主司酬周侍郎）
文学宗师心秤平，无私三用佐贞明。
恩波旧是仙舟客，德宇新添月桂名。
兰署崇资金色重，莲峰高唱玉音清。
羽毛方荷生成力，难继鸾皇上汉声。
+++孟守
++++和主司王起（一作和主司酬周侍郎）
科文又主守初时，光显门生济会期。
美擅东堂登甲乙，荣同内署侍恩私。
群莺共喜新迁木，双凤皆当即入池。
别有倍深知感士，曾经两度得芳枝。
+++唐思言
++++和主司王起（一作和主司酬周侍郎）
儒雅皆传德教行，几崇浮俗赞文明。
龙门昔上波涛远，禁署同登渥泽荣。
虚散谬当陪杞梓，后先宁异感生成。
时方侧席征贤急，况说歌谣近帝京。
+++戈牢
++++风不鸣条（一作章孝标诗）
旭日悬清景，微风在绿条。
入松声不发，度柳影空摇。
长养应潜变，扶疏每暗飘。
有林时袅袅，无树渐萧萧。
慢逐青烟散，轻和瑞气饶。
丰年知有待，歌咏美唐尧。
+++戈牢
++++和主司王起（一作和主司酬周侍郎）
圣乾文德最称贤，自古儒生少比肩。
再启龙门将二纪，两司莺谷已三年。
蓬山皆美成荣贵，金榜谁知忝后先。
正是感恩流涕日，但思旌旆碧峰前。
+++金厚载
++++风不鸣条
寂寂曙风生，迟迟散野轻。
露华摇有滴，林叶袅无声。
暗剪丛芳发，空传谷鸟鸣。
悠扬韶景静，澹荡霁烟横。
远水波澜息，荒郊草树荣。
吾君垂至化，万类共澄清。
+++金厚载
++++和主司王起（一作和主司酬周侍郎）
长庆曾收间世英，果居台阁冠公卿。
天书再受恩波远，金榜三开日月明。
已见差肩趋翰苑，更期连步掌台衡。
小儒谬迹云霄路，心仰莲峰望太清。
+++王甚夷
++++风不鸣条
圣日祥风起，韶晖助发生。
蒙蒙遥野色，袅袅细条轻。
荏弱看渐动，怡和吹不鸣。
枝含馀露湿，林霁晓烟平。
缥缈春光媚，悠扬景气晴。
康哉帝尧代，寰宇共澄清。
+++王甚夷
++++和主司王起（一作和主司酬周侍郎）
春闱帝念主生成，长庆公闻两岁名。
有蕴赤心分雨露，无私和气浃寰瀛。
龙门乍出难胜幸，鸳侣先行是最荣。
遥仰高峰看白雪，多惭属和意屏营。

++中卷五百五十三
  
+++姚鹄
++++送李潜归绵州觐省
朱楼对翠微，红旆出重扉。
此地千人望，寥天一鹤归。
雪封山崦白，鸟拂栈梁飞。
谁比趋庭恋，骊珠耀彩衣。
+++姚鹄
++++塞外寄张侍御
千里入黄云，羁愁日日新。
疏钟关路晓，远雨寒山春。
南眺有归雁，北来无故人。
却思陪宴处，回望与天邻。
+++姚鹄
++++晓发（一作赵嘏诗）
旅行宜早发，况复是南归。
月影缘山尽，钟声隔浦微。
残星萤共失，落叶鸟和飞。
去去渡南浦，村中人出稀。
+++姚鹄
++++题终南山隐者居
开门绝壑旁，蹑藓过花梁。
路入峰峦影，风来芝朮香。
夜吟明雪牖，春梦闭云房。
尽室更何有，一琴兼一觞。
+++姚鹄
++++嘉川驿楼晚望
楼压寒江上，开帘对翠微。
斜阳诸岭暮，古渡一僧归。
窗迥云冲起，汀遥鸟背飞。
谁言坐多倦，目极自忘机。
+++姚鹄
++++送人归吴
东吴与上国，万里路迢迢。
为别晨昏久，全轻水陆遥。
湘阴岛上寺，楚色月中潮。
到此一长望，知君积恨销。
+++姚鹄
++++送石贯归湖州
同志幸同年，高堂君独还。
齐荣恩未报，共隐事应闲。
访寺临湖岸，开楼见海山。
洛中推二陆，莫久恋乡关。
+++姚鹄
++++送刘耕归舒州
四座莫纷纷，须臾岐路分。
自从同得意，谁不惜离群。
旧国连青海，归程在白云。
弃繻当日路，应竞看终军。
+++姚鹄
++++寄赠许璋少府
若说君高道，何人更得如。
公庭唯树石，生计是琴书。
诗句峭无敌，文才清有馀。
不知尺水内，争滞北溟鱼。
+++姚鹄
++++寄雍陶先辈
知音杳何处，书札寄无由。
独宿月中寺，相思天畔楼。
露凝衰草白，萤度远烟秋。
怅望难归枕，吟劳生夜愁。
+++姚鹄
++++寄友人
西风又开菊，久客意如何。
旧国天涯远，清砧月夜多。
明时难际会，急景易蹉跎。
抱玉终须献，谁言恋薜萝。
+++姚鹄
++++感怀陈情
恩重空感激，何门誓杀身。
谬曾分玉石，竟自困风尘。
阴谷非因暖，幽丛岂望春。
升沉在言下，应念异他人。
+++姚鹄
++++送程秀才下第归蜀
莺迁与鶂退，十载泣岐分。
蜀道重来老，巴猿此去闻。
晓程侵岭雪，远栈入谿云。
莫滞趋庭恋，荣亲只待君。
+++姚鹄
++++旱鱼词上苗相公
似龙鳞已足，唯是欠登门。
日里腮犹湿，泥中目未昏。
乞锄防蚁穴，望水泻金盆。
他日能为雨，公田报此恩。
+++姚鹄
++++野寺寓居即事二首
南山色当户，初日半檐时。
鹤去卧看远，僧来嫌起迟。
窗明云影断，庭晓树阴移。
何处题新句，连溪密叶垂。
古寺更何有，当庭唯折幢。
伴僧青藓榻，对雨白云窗。
暝色生前岭，离魂隔远江。
沙洲半藜草，飞鹭白双双。
+++姚鹄
++++襄州献卢尚书
立事成功尽远图，一方独与万方殊。
藩臣皆竞师兵略，相国今多揖庙谟。
礼乐政行凋弊俗，歌谣声彻帝王都。
即随凤诏归何处，只是操持造化炉。
+++姚鹄
++++将归蜀留献恩地仆射二首
自持衡镜采幽沈，此事常闻旷古今。
危叶只将终委地，焦桐谁料却为琴。
蒿莱讵报生成德，犬马空怀感恋心。
明日还家盈眼血，定应回首即沾襟。
江上长思狎钓翁，此心难与昨心同。
自承丘壑新恩重，已分烟霞旧隐空。
龙变偶因资巨浪，鸟飞谁肯借高风。
应怜死节无门效，永叹潜怀似转蓬。
+++姚鹄
++++随州献李侍御二首
彩笔曾专造化权，道尊翻向宦途闲。
端居有地唯栽药，静坐无时不忆山。
德望旧悬霄汉外，政声新溢路岐间。
众知圣主搜贤相，朝夕欲征黄霸还。
再刖未甘何处说，但垂双泪出咸秦。
风尘匹马来千里，蓬梗全家望一身。
旧隐每怀空竟夕，愁眉不展几经春。
今朝傥降非常顾，倒屐宁惟有古人。
+++姚鹄
++++虢州献杨抑卿二首
盖世英华更有谁，赋成传写遍坤维。
名科累中求贤日，苦节高标守郡时。
楼上叫云秋鼓角，林间宿鹤夜旌旗。
征归诏下应非久，德望人情在凤池。
碧山曾共惜分阴，暗学相如赋上林。
到此敢逾千里恨，归家且遂十年心。
疏愚只怯膺门险，浅薄争窥孔室深。
一顾傥怜持苦节，更令何处问升沉。
+++姚鹄
++++赠边将
三边近日往来通，尽是将军镇抚功。
兵统万人为上将，威加千里慑西戎。
清笳绕塞吹寒月，红旆当山肃晓风。
却恨北荒沾雨露，无因扫尽虏庭空。
+++姚鹄
++++送费炼师供奉赴上都
缩地周游不计程，古今应只有先生。
已同化鹤临华表，又见骖龙向玉清。
萝磴静攀云共过，雪坛当醮月孤明。
无因相逐朝天帝，空羡烟霞得送迎。
+++姚鹄
++++和徐先辈秋日游泾州南亭呈三二同年
多此欢情泛鹢舟，桂枝同折塞同游。
声喧岛上巢松鹤，影落杯中过水鸥。
送日暮钟交戍岭，叫云寒角动城楼。
酒酣笑语秋风里，谁道槐花更起愁。
+++姚鹄
++++送黄颇归袁
莫倦连期在醉乡，孔门多恋惜分行。
文章声价从来重，霄汉途程此去长。
何处听猿临万壑，几宿因月滞三湘。
炉峰若上应相忆，不得同过惠远房。
+++姚鹄
++++和陕州参军李通微首夏书怀呈同寮张裳段群二先辈
公门何事更相牵，邵伯优贤任养闲。
满院落花从覆地，半檐初日未开关。
寻仙郑谷烟霞里，避暑柯亭树石间。
独为高怀谁和继，掾曹同处桂同攀。
+++姚鹄
++++玉真观寻赵尊师不遇
羽客朝元昼掩扉，林中一径雪中微。
松阴绕院鹤相对，山色满楼人未归。
尽日独思风驭返，寥天几望野云飞。
凭高目断无消息，自醉自吟愁落晖。
+++姚鹄
++++及第后上主司王起
三年竭力向春闱，塞断浮华众路岐。
盛选栋梁非昔日，平均雨露及明时。
登龙旧美无邪径，折桂新荣尽直枝。
莫道只陪金马贵，相期更在凤凰池。
+++姚鹄
++++送贺知章入道
若非尧运及垂衣，肯许巢由脱俗机。
太液始同黄鹤下，仙乡已驾白云归。
还披旧褐辞金殿，却捧玄珠向翠微。
羁束惭无仙药分，随车空有梦魂飞。
+++姚鹄
++++送友人出塞
帝城春色著寒梅，去恨离怀醉不开。
作别欲将何计免，此行应又隔年回。
入河残日雕西尽，卷雪惊蓬马上来。
有思莫忘清塞学，众传君负佐王才。
+++姚鹄
++++送僧归新罗
淼淼万馀里，扁舟发落晖。
沧溟何岁别，白首此时归。
寒暑途中变，人烟岭外稀。
惊天巨鳌斗，蔽日大鹏飞。
雪入行砂屦，云生坐石衣。
汉风深习得，休恨本心违。
+++姚鹄
++++奉和秘监从翁夏日陕州河亭晚望
洪河何处望，一境在孤烟。
极野如蓝日，长波似镜年。
卷帘花影里，倚槛鹤巢边。
霞焰侵旌旆，滩声杂管弦。
钟微来叠岫，帆远落遥天。
过客多相指，应疑会水仙。
+++姚鹄
++++风不鸣条
吾君理化清，上瑞报时平。
晓吹何曾歇，柔条自不鸣。
花香知暗度，柳动觉潜生。
只见低垂影，那闻击触声。
大王初溥畅，少女正轻盈。
幸遇无私力，幽芳愿发荣。
+++姚鹄
++++书情献知己
日日恨何穷，巴云旧隐空。
一为栖寓客，二见北归鸿。
有道期攀桂，无门息转蓬。
赁居将罄比，乞食与僧同。
花月登临处，江山怅望中。
众皆轻病骥，谁肯救焦桐。
坐惜春还至，愁吟夜每终。
谷寒思变律，叶晚怯回风。
谒蔡惭王粲，怜衡冀孔融。
深恩知尚在，何处问穷通。
+++姚鹄
++++和工部杨尚书重送绝句
桂枝攀得献庭闱，何似空怀楚橘归。
好控扶摇早回首，人人思看大鹏飞。

++中卷五百五十四
  
+++项斯
++++寄石桥僧
逢师入山日，道在石桥边。
别后何人见，秋来几处禅。
溪中云隔寺，夜半雪添泉。
生有天台约，知无却出缘。
+++项斯
++++送欧阳衮归闽中
秦城几年住，犹著故乡衣。
失意时相识，成名后独归。
海秋蛮树黑，岭夜瘴禽飞。
为学心难满，知君更掩扉。
+++项斯
++++古观
置观碑已折，看松年不分。
洞中谁识药，门外日添坟。
放去龟随水，呼来鹿怕薰。
坛边见灰火，几烧祭星文。
+++项斯
++++题令狐处士溪居
白发已过半，无心离此溪。
病尝山药遍，贫起草堂低。
为月窗从破，因诗壁重泥。
近来常夜坐，寂寞与僧齐。
+++项斯
++++送僧归南岳
心知衡岳路，不怕去人稀。
船里谁鸣磬，沙头自曝衣。
有家从小别，是寺即言归。
料得逢春住，当禅云满扉。
+++项斯
++++宁州春思
失意离城早，边城任见花。
初为断酒客，旧识卖书家。
寒寺稀无雪，春风亦有沙。
思归频入梦，即路不言赊。
+++项斯
++++山友赠藓花冠
尘污出华发，惭君青藓冠。
此身闲未得，终日戴应难。
好就松阴挂，宜当枕石看。
会须寻道士，簪去绕霜坛。
+++项斯
++++蛮家
领得卖珠钱，还归铜柱边。
看儿调小象，打鼓试新船。
醉后眠神树，耕时语瘴烟。
不逢寒便老，相问莫知年。
+++项斯
++++早春题湖上顾氏新居二首
近得水云看，门长侵早开。
到时微有雪，行处又无苔。
劝酒客初醉，留茶僧未来。
每逢晴暖日，唯见乞花栽。
门不当官道，行人到亦稀。
故从餐后出，方至夜深归。
开箧拣书卷，扫床移褐衣。
几时同买宅，相近有柴扉。
+++项斯
++++苍梧云气
何年化作愁，漠漠便难收。
数点山能远，平铺水不流。
湿连湘竹暮，浓盖舜坟秋。
亦有思归客，看来尽白头。
+++项斯
++++晚春花
阴洞日光薄，花开不及时。
当春无半树，经烧足空枝。
疏与香风会，细将泉影移。
此中人到少，开尽几人知。
+++项斯
++++宿胡氏溪亭
独住水声里，有亭无热时。
客来因月宿，床势向山移。
鹤睡松枝定，萤归葛叶垂。
寂寥犹欠伴，谁为报僧知。
+++项斯
++++送华阴隐者
往往到城市，得非征药钱。
世人空识面，弟子莫知年。
自说能医死，相期更学仙。
近来移住处，毛女旧峰前。
+++项斯
++++落第后寄江南亲友
古巷槐阴合，愁多昼掩扉。
独存过江马，强拂看花衣。
送客心先醉，寻僧夜不归。
龙钟易惆怅，莫遣寄书稀。
+++项斯
++++欲别
花时人欲别，每日醉樱桃。
买酒金钱尽，弹筝玉指劳。
归期无岁月，客路有风涛。
锦缎裁衣赠，麒麟落剪刀。
+++项斯
++++留别张水部籍
省中重拜别，兼领寄人书。
已念此行远，不应相问疏。
子城西并宅，御水北同渠。
要取春前到，乘闲候起居。
+++项斯
++++小古镜
字已无人识，唯应记铸年。
见来深似水，携去重于钱。
鸾翅巢空月，菱花遍小天。
宫中照黄帝，曾得化为仙。
+++项斯
++++题太白山隐者
高居在幽岭，人得见时稀。
写箓扃虚白，寻僧到翠微。
扫坛星下宿，收药雨中归。
从服小还后，自疑身解飞。
+++项斯
++++病中怀王展先辈在天台
枕上用心静，唯应改旧诗。
强行休去早，暂卧起还迟。
因说来归处，却愁初病时。
赤城山下寺，无计得相随。
+++项斯
++++鲤鱼
似龙鳞又足，只是欠登门。
月里腮犹湿，泥中目未昏。
乞锄防蚁穴，望水写金盆。
他日能为雨，公田报此恩。
+++项斯
++++子规（一作贾岛诗）
游魂自相叫，宁复记前身。
飞过人家月，声连客路春。
梦边催晓急，愁外送风频。
自有沾花血，相和泪滴新。
+++项斯
++++边州客舍
开门不成出，麦色遍前坡。
自小诗名在，如今白发多。
经年无越信，终日厌蕃歌。
近寺居僧少，春来亦懒过。
+++项斯
++++赠道者
晏来知养气，度日语时稀。
到处留丹井，终寒不絮衣。
病乡多惠药，鬼俗有符威。
自说身轻健，今年数梦飞。
+++项斯
++++边游
古镇门前去，长安路在东。
天寒明堠火，日晚裂旗风。
塞馆皆无事，儒装亦有弓。
防秋故乡卒，暂喜语音同。
+++项斯
++++夜泊淮阴
夜入楚家烟，烟中人未眠。
望来淮岸尽，坐到酒楼前。
灯影半临水，筝声多在船。
乘流向东去，别此易经年。
+++项斯
++++远水
渺渺浸天色，一边生晚光。
阔浮萍思远，寒入雁愁长。
北极连平地，东流即故乡。
扁舟来宿处，仿佛似潇湘。
+++项斯
++++黄州暮愁
凌澌冲泪眼，重叠自西来。
即夜寒应合，非春暖不开。
岂无登陆计，宜弃济川材。
愿寄浮天外，高风万里回。
+++项斯
++++晓发昭应
行人见雪愁，初作帝乡游。
旅店开偏早，乡帆去未收。
灯残催卷席，手冷怕梳头。
是物寒无色，汤泉正自流。
+++项斯
++++赠金州姚合使君
为郎名更重，领郡是蹉跎。
官壁题诗尽，衙庭看鹤多。
城池连草堑，篱落带椒坡。
未觉旗幡贵，闲行触处过。
+++项斯
++++送殷中丞游边
话别无长夜，灯前闻曙鸦。
已行难避雪，何处合逢花。
野寺门多闭，羌楼酒不赊。
还须见边将，谁拟静尘沙。
+++项斯
++++寄坐夏僧
坐夏日偏长，知师在律堂。
多因束带热，更忆剃头凉。
苔色侵经架，松阴到簟床。
还应炼诗句，借卧石池傍。
+++项斯
++++寄卢式
到处久南望，未知何日回。
寄书频到海，得梦忽闻雷。
岭日当秋暗，蛮花近腊开。
白身居瘴疠，谁不惜君才。
+++项斯
++++日东病僧
云水绝归路，来时风送船。
不言身后事，犹坐病中禅。
深壁藏灯影，空窗出艾烟。
已无乡土信，起塔寺门前。
+++项斯
++++泛溪
溪船泛渺瀰，渐觉灭炎辉。
动水花连影，逢人鸟背飞。
深犹见白石，凉好换生衣。
未得多诗句，终须隔宿归。
+++项斯
++++送顾少府（一作送顾逢尉永康）
作尉年犹少，无辞去路赊。
渔舟县前泊，山吏日高衙。
幽景临溪寺，秋蝉织杼家。
行程须过越，先醉镜湖花。
+++项斯
++++咸阳别李处士
古道自迢迢，咸阳离别桥。
越人闻水处，秦树带霜朝。
驻马言难尽，分程望易遥。
秋前未相见，此意转萧条。
+++项斯
++++寄流人
毒草不曾枯，长添客健无。
雾开蛮市合，船散海城孤。
象迹频藏齿，龙涎远蔽珠。
家人秦地老，泣对日南图。
+++项斯
++++华顶道者
仙人掌中住，生有上天期。
已废烧丹处，犹多种杏时。
养龙于浅水，寄鹤在高枝。
得道复无事，相逢尽日棋。
+++项斯
++++酬从叔听夜泉见寄
梦罢更开户，寒泉声隔云。
共谁寻最远，独自坐偏闻。
岩际和风滴，溪中泛月分。
岂知当此夜，流念到江濆。
+++项斯
++++和李用夫栽小松
移来未换叶，已胜在空山。
静对心标直，遥吟境助闲。
影侵残雪际，声透小窗间。
即耸凌空干，翛翛岂易攀。
+++项斯
++++哭南流人
遥见南来使，江头哭问君。
临终时有雪，旅葬处无云。
官库空收剑，蛮僧共起坟。
名人尚少，谁为录遗文。
+++项斯
++++经李白墓
夜郎归未老，醉死此江边。
葬阙官家礼，诗残乐府篇。
游魂应到蜀，小碣岂旌贤。
身没犹何罪，遗坟野火燃。
+++项斯
++++春夜樊川竹亭陪诸同年宴
相知皆是旧，每恨独游频。
幸此同芳夕，宁辞倒醉身。
灯光遥映烛，萼粉暗飘茵。
明月分归骑，重来更几春。
+++项斯
++++送僧
灵山巡未遍，不作住持心。
逢寺暂投宿，是山皆独寻。
有时过静界，在处想空林。
从小即行脚，出家来至今。
+++项斯
++++送苏处士归西山
南游何所为，一箧又空归。
守道安清世，无心换白衣。
深林蝉噪暮，绝顶客来稀。
早晚重相见，论诗更及微。
+++项斯
++++游烂柯山
步步出尘氛，溪山别是春。
坛边时过鹤，棋处寂无人。
访古碑多缺，探幽路不真。
翻疑归去晚，清世累移晨。
+++项斯
++++送友人之永嘉
长贫知不易，去计拟何逃。
相对人愁别，经过几处劳。
城连沙岫远，山断夏云高。
犹想成诗处，秋灯半照涛。
+++项斯
++++巴中逢故人
劳思空积岁，偶会更无由。
以分难相舍，将行且暂留。
路岐何处极，江峡半猿愁。
到此分南北，离怀岂易收。
+++项斯
++++送归江州友人初下第（一作送友人下第归）
名高不俟召，收采献君门。
偶屈应缘数，他人尽为冤。
新春城外路，旧隐水边村。
归去无劳久，知君更待论。
+++项斯
++++舜城怀古
禅禹逊尧聪，巍巍盛此中。
四隅咸启圣，万古赖成功。
道德去弥远，山河势不穷。
停车一再拜，帝业即今同。
+++项斯
++++送刘道士之成都严真观
严君名不朽，道出二经中。
归去精诚恳，还应梦寐通。
池台镜定月，松桧雨馀风。
想对灵玄忆，人间恋若空。
+++项斯
++++汉南遇友人
此身西复东，何计此相逢。
梦尽吴越水，恨深襄汉钟。
积云开去路，曙雪叠前峰。
谁即知非旧，怜君忽见容。
+++项斯
++++游头陀寺上方
高步陟崔嵬，吟闲路惜回。
寺知何代有，僧见梵天来。
暮霭连沙积，馀霞遍槛开。
更期招静者，长啸上南台。
+++项斯
++++送友人游河东
停车晓烛前，一语几潸然。
路去干戈日，乡遥饥馑年。
湖波晴见雁，槐驿晚无蝉。
莫纵经时住，东南书信偏。
+++项斯
++++中秋夜怀
趋驰早晚休，一岁又残秋。
若只如今日，何难至白头。
沧波归处远，旅食尚边愁。
赖见前贤说，穷通不自由。
+++项斯
++++寄富春孙路处士
平生醉与吟，谁是见君心。
上国一归去，沧江闲至今。
钟繁秋寺近，峰阔晚涛深。
疏放长如此，何人长得寻。
+++项斯
++++送客归新罗
君家沧海外，一别见何因。
风土虽知教，程途自致贫。
浸天波色晚，横笛鸟行春。
明发千樯下，应无更远人。
+++项斯
++++杭州江亭留题登眺
处处日驰销，凭轩夕似朝。
渔翁闲鼓棹，沙鸟戏迎潮。
树间津亭密，城连坞寺遥。
因谁报隐者，向此得耕樵。
+++项斯
++++荆州夜与友亲相遇
山海两分岐，停舟偶似期。
别来何限意，相见却无辞。
坐永神凝梦，愁繁鬓欲丝。
趋名易迟晚，此去莫经时。
+++项斯
++++送友人游边
方春到帝京，有恋有愁并。
万里江海思，半年沙塞程。
绿阴斜向驿，残照远侵城。
自可资新课，还期振盛名。
+++项斯
++++题赠宣州亢拾遗
传骑一何催，山门昼未开。
高人终避世，圣主不遗才。
坐次欹临水，门中独举杯。
谁为旦夕侣，深寺数僧来。
+++项斯
++++姚氏池亭
池馆饶嘉致，幽人惬所闲。
筱风能动浪，岸树不遮山。
啸槛鱼惊后，眠窗鹤语间。
何须说庐阜，深处更跻攀。
+++项斯
++++送友人之江南
东南路苦辛，去路见无因。
万里此相送，故交谁更亲。
日浮汀草绿，烟霁海山春。
握手无别赠，为予书札频。
+++项斯
++++彭蠡湖春望
湖亭东极望，远棹不须回。
遍草新湖落，连天众雁来。
芦洲残照尽，云障积烟开。
更想鸱夷子，扁舟安在哉。
+++项斯
++++闻友人会裴明府县楼
闲阁雨吹尘，陶家揖上宾。
湖山万叠翠，门树一行春。
景遍归檐燕，歌喧已醉身。
登临兴不足，喜有数来因。
+++项斯
++++归家山行
献赋才何拙，经时不耻归。
能知此意是，甘取众人非。
遍陇耕无圃，缘溪钓有矶。
此怀难自遣，期在振儒衣。
+++项斯
++++长安书怀呈知己
江湖归不易，京邑计长贫。
独夜有知己，论心无故人。
一灯愁里梦，九陌病中春。
为问清平日，无门致出身。
+++项斯
++++闻蝉
动叶复惊神，声声断续匀。
坐来同听者，俱是未归人。
一棹三湘浪，单车二蜀尘。
伤秋各有日，千可念因循。
+++项斯
++++李处士道院南楼
霜晚复秋残，楼明近远山。
满壶邀我醉，一榻为僧闲。
树簇孤汀眇，帆欹积浪间。
从容更南望，殊欲外人寰。
+++项斯
++++送顾非熊及第归茅山
吟诗三十载，成此一名难。
自有恩门入，全无帝里欢。
湖光愁里碧，岩景梦中寒。
到后松杉月，何人共晓看。
+++项斯
++++春日题李中丞樊川别墅
心知受恩地，到此亦裴回。
上路移时立，中轩隔宿来。
川光通沼沚，寺影带楼台。
无限成蹊树，花多向客开。
+++项斯
++++龙州与韩将军夜会
庭绿草纤纤，边州白露沾。
别歌缘剑起，客泪是愁添。
见月鹊啼树，避风云满帘。
将军尽尊酒，楼上赋星占。
+++项斯
++++途中逢友人
长大有南北，山川各所之。
相逢孤馆夜，共忆少年时。
烂醉百花酒，狂题几首诗。
来朝又分袂，后会鬓应丝。
+++项斯
++++送友人下第归襄阳
失意已春残，归愁与别难。
山分关路细，江绕夜城寒。
草色连晴坂，鼍声离晓滩。
差池是秋赋，何以暂怀安。
+++项斯
++++宿山寺
栗叶重重复翠微，黄昏溪上语人稀。
月明古寺客初到，风度闲门僧未归。
山果经霜多自落，水萤穿竹不停飞。
中宵能得几时睡，又被钟声催著衣。
+++项斯
++++病鹤
青云有意力犹微，岂料低回得所依。
幸念翅因风雨困，岂教身陷稻粱肥。
曾游碧落宁无侣，见有清池不忍飞。
纵使他年引仙驾，主人恩在亦应归。
+++项斯
++++梦仙
昨宵魂梦到仙津，得见蓬山不死人。
云叶许裁成野服，玉浆教吃润愁身。
红楼近月宜寒水，绿杏摇风占古春。
次第引看行未遍，浮光牵入世间尘。
+++项斯
++++古扇
昨日裁成夺夏威，忽逢秋节便相违。
寒尘妒尽秦王女，凉殿恩随汉主妃。
似月旧临红粉面，有风休动麝香衣。
千年萧瑟关人事，莫语当时掩泪归。
+++项斯
++++泾州听张处士弹琴
边州独夜正思乡，君又弹琴在客堂。
仿佛不离灯影外，似闻流水到潇湘。
+++项斯
++++赠别
鱼在深泉鸟在云，从来只得影相亲。
他时纵有逢君处，应作人间白发身。
+++项斯
++++对鲙
行到鲈鱼乡里时，鲙盘如雪怕风吹。
犹怜醉里江南路，马上垂鞭学钓时。
+++项斯
++++忆朝阳峰前居
每忆闲眠处，朝阳最上峰。
溪僧来自远，林路出无踪。
败褐黏苔遍，新题出石重。
霞光侵曙发，岚翠近秋浓。
健羡机能破，安危道不逢。
雪残猿到阁，庭午鹤离松。
此地虚为别，人间久未容。
何时无一事，却去养疏慵。
+++项斯
++++暮上瞿唐峡
自古艰难地，孤舟旦暮程。
独愁空托命，省已是轻生。
有树皆相倚，无岩不倒倾。
蛟螭波数怒，鬼怪火潜明。
履道知无负，离心自要惊。
何年面骨肉，细话苦辛行。
+++项斯
++++和李中丞醉中期王征君月夜同游浐水旧居
醉后情俱远，难忘素浐间。
照花深处月，当户旧时山。
事想同清话，欢期一破颜。
风流还爱竹，此夜尚思闲。
+++项斯
++++浊水求珠
灵魄自沉浮，从来任浊流。
愿从深处得，不向暗中投。
圆月时堪惜，沧波路可求。
沙寻龙窟远，泥访蚌津幽。
是宝终知贵，唯恩且用酬。
如能在公掌，的不负明眸。
+++项斯
++++江村夜泊
日落江路黑，前村人语稀。
几家深树里，一火夜渔归。
+++项斯
++++落第后归觐喜逢僧再阳
相逢须强笑，人世别离频。
去晓长侵月，归乡动隔春。
见僧心暂静，从俗事多屯。
宇宙诗名小，山河客路新。
翠桐犹入爨，青镜未辞尘。
逸足常思骥，随群且退鳞。
宴乖红杏寺，愁在绿杨津。
羞病难为药，开眉懒顾人。
+++项斯
++++送越僧元瑞
静中无伴侣，今亦独随缘。
昨夜离空室，焚香净去船。
+++项斯
++++旧宫人
自出先皇玉殿中，衣裳不更染深红。
宫钗折尽垂空鬓，内扇穿多减半风。
桃熟亦曾君手赐，酒阑犹候妾歌终。
如今还向城边住，御水东流意不通。
+++项斯
++++梦游仙
梦游飞上天家楼，珠箔当风挂玉钩。
鹦鹉隔帘呼再拜，水仙移镜懒梳头。
丹霞不是人间晓，碧树仍逢岫外秋。
将谓便长于此地，鸡声入耳所堪愁。
+++项斯
++++送宫人入道
愿随仙女董双成，王母前头作伴行。
初戴玉冠多误拜，欲辞金殿别称名。
将敲碧落新斋磬，却进昭阳旧赐筝。
旦暮焚香绕坛上，步虚犹作按歌声。
+++项斯
++++长安退将
塞晚冲沙损眼明，归来养病住秦京。
上高楼阁看星坐，著白衣裳把剑行。
常说老身思斗将，最悲无力制蕃营。
翠眉红脸和回鹘，惆怅中原不用兵。
+++项斯
++++遥装夜
卷席贫抛壁下床，且铺他处对灯光。
欲行千里从今夜，犹惜残春发故乡。
蚊蚋已生团扇急，衣裳未了剪刀忙。
谁知更有芙蓉浦，南去令人愁思长。
+++项斯
++++送苗七求职
相逢未得三回笑，风送离情入剪刀。
客路最能销日月，梦魂空自畏波涛。
独眠秋夜琴声急，未拜军城剑色高。
去去缘多山与海，鹤身宁肯为飞劳。
+++项斯
++++山行（一作山中作）
青枥林深亦有人，一渠流水数家分。
山当日午回峰影，草带泥痕过鹿群。
蒸茗气从茅舍出，缲丝声隔竹篱闻。
行逢卖药归来客，不惜相随入岛云。
+++项斯
++++题永忻寺影堂
不遇修寺日，无钱入影堂。
故来空礼拜，临去重添香。
僧得名难近，灯传火已长。
发心依止后，借住有邻房。
+++项斯
++++献令狐相公，时相公郊坛行事回（一作赵嘏诗）
鹗在卿云冰在壶，代天才业本訏谟。
荣同伊陟传朱户，秀比王商入画图。
昨夜星辰回剑履，前年风月满江湖。
不知机务时多暇，还许诗家属和无。
+++项斯
++++句
佳人背江坐，眉际列烟树。（《庾楼燕》）
马蹄没青莎，船迹成空波。
春风吹两意，何意更相值。（《古意》。以上并见张为《主客图》）
更望会稽何处是，沙连竹箭白鹇群。（见《吟窗杂录》）

++中卷五百五十五
  
+++马戴
++++校猎曲
楚子畋郊野，布罟笼天涯。
浮云张作罗，万草结成罝。
意在绝飞鸟，臂弓腰镆铘。
远将射勾践，次欲诛夫差。
壮志一朝尽，他□□繁华。
当时能猎贤，保国兼保家。
+++马戴
++++蛮家
领得卖珠钱，还归铜柱边。
看儿调小象，打鼓放新船。
醉后眠神树，耕时语瘴烟。
又逢衰蹇老，相问莫知年。
+++马戴
++++春思
初日照杨柳，玉楼含翠阴。
啼春独鸟思，望远佳人心。
幽怨贮瑶瑟，韶光凝碧林。
所思曾不见，芳草意空深。
+++马戴
++++送从叔赴南海幕
洞庭秋色起，哀狖更难闻。
身往海边郡，帆悬天际云。
炎州罗翠鸟，瘴岭控蛮军。
信息来非易，堪悲此路分。
+++马戴
++++江行留别
吴楚半秋色，渡江逢苇花。
云侵帆影尽，风逼雁行斜。
返照开岚翠，寒潮荡浦沙。
余将何所往，海峤拟营家。
+++马戴
++++将别寄友人
帝乡归未得，辛苦事羁游。
别馆一尊酒，客程千里秋。
霜风红叶寺，夜雨白蘋洲。
长恐此时泪，不禁和恨流。
+++马戴
++++客行
路岐长不尽，客恨杳难通。
芦荻晚汀雨，柳花南浦风。
乱钟嘶马急，残日半帆红。
却羡渔樵侣，闲歌落照中。
+++马戴
++++过野叟居
野人闲种树，树老野人前。
居止白云内，渔樵沧海边。
呼儿采山药，放犊饮溪泉。
自著养生论，无烦忧暮年。
+++马戴
++++答光州王使君
信来淮上郡，楚岫入秦云。
自顾为儒者，何由答使君。
蜕风蝉半失，阻雨雁频闻。
欲识平生分，他时别纪勋。
+++马戴
++++下第再过崔邵池阳居
岂无故乡路，路远未成归。
关内相知少，海边来信稀。
离云空石穴，芳草偃郊扉。
谢子一留宿，此心聊息机。
+++马戴
++++夕次淮口
天涯秋光尽，木末群鸟还。
夜久游子息，月明岐路闲。
风生淮水上，帆落楚云间。
此意竟谁见，行行非故关。
+++马戴
++++落日怅望
孤云与归鸟，千里片时间。
念我一何滞，辞家久未还。
微阳下乔木，远色隐秋山。
临水不敢照，恐惊平昔颜。
+++马戴
++++早发故山作
云门夹峭石，石路荫长松。
谷响猿相应，山深水复重。
餐霞人不见，采药客犹逢。
独宿灵潭侧，时闻岳顶钟。
+++马戴
++++下第别郜扶（一作大，一作秩）
穷途别故人，京洛泣风尘。
在世即应老，他乡又欲春。
平生空志学，晚岁拙谋身。
静话归休计，唯将海上亲。
+++马戴
++++寄终南真空禅师
闲想白云外，了然清净僧。
松门山半寺，夜雨佛前灯。
此境可长住，浮生自不能。
一从林下别，瀑布几成冰。
+++马戴
++++长安寓居寄赠贾岛（一作长安赠贾岛）
岁暮见华发，平生志半空。
孤云不我弃，归隐与谁同。
枉道紫宸谒，妨栽丹桂丛。
何如随野鹿，栖止石岩中。
+++马戴
++++秋郊夕望
度鸟向栖急，阴虫逢夜多。
馀霞媚秋汉，迥月濯沧波。
蔓草将萎绝，流年其奈何。
耿然摇落思，独酌不成歌。
+++马戴
++++赠越客
故国波涛隔，明时已久留。
献书双阙晚，看月五陵秋。
南棹何时返，长江忆共游。
遥知钓船畔，相望在汀洲。
+++马戴
++++送顾非熊下第归江南
无成西别秦，返驾江南春。
草际楚田雁，舟中吴苑人。
残云挂绝岛，迥树入通津。
想到长洲日，门前多白蘋。
+++马戴
++++汧上劝旧友
斗酒故人同，长歌起北风。
斜阳高垒闭，秋角暮山空。
雁叫寒流上，萤飞薄雾中。
坐来生白发，况复久从戎。
+++马戴
++++送狄参军赴杭州
新官非次受，圣主宠前勋。
关雪发车晚，风涛挂席闻。
海门山叠翠，湖岸郡藏云。
执简从公后，髯参岂胜君。
+++马戴
++++过故人所迁新居
金马诏何晚，茂陵居近修。
客来云雨散，鸟下梧桐秋。
迥汉衔天阙，遥泉响御沟。
坐看凉月上，为子一淹留。
+++马戴
++++落照（一作耿湋诗）
照曜天山外，飞鸦几共过。
微红拂秋汉，片白透长波。
影促寒汀薄，光残古木多。
金霞与云气，散漫复相和。
+++马戴
++++宿崔邵池阳别墅
杨柳色已改，郊原日复低。
烟生寒渚上，霞散乱山西。
待月人相对，惊风雁不齐。
此心君莫问，旧国去将迷。
+++马戴
++++楚江怀古三首
露气寒光集，微阳下楚丘。
猿啼洞庭树，人在木兰舟。
广泽生明月，苍山夹乱流。
云中君不降，竟夕自悲秋。
惊鸟去无际，寒蛩鸣我傍。
芦洲生早雾，兰隰下微霜。
列宿分穷野，空流注大荒。
看山候明月，聊自整云装。
野风吹蕙带，骤雨滴兰桡。
屈宋魂冥寞，江山思寂寥。
阴霓侵晚景，海树入回潮。
欲折寒芳荐，明神讵可招。
+++马戴
++++远水
荡漾空沙际，虚明入远天。
秋光照不极，鸟影去无边。
势引长云断，波轻片雪连。
汀洲杳难到，万古覆苍烟。
+++马戴
++++夕发邠宁寄从弟（一作寄舒从事）
半酣走马别，别后锁边城。
日落月未上，鸟栖人独行。
方驰故国恋，复怆长年情。
入夜不能息，何当闲此生。
+++马戴
++++赠别北客
君生游侠地，感激气何高。
饮尽玉壶酒，赠留金错刀。
雁关飞霰雪，鲸海落云涛。
决去如征鸟，离心空自劳。
+++马戴
++++夜下湘中
洞庭人夜别，孤棹下湘中。
露洗寒山遍，波摇楚月空。
密林飞暗狖，广泽发鸣鸿。
行值扬帆者，江分又不同。
+++马戴
++++送吕郎中牧东海郡
假道经淮泗，樯乌集隼旟。
芜城沙菼接，波岛石林疏。
海鹤空庭下，夷人远岸居。
山乡足遗老，伫听荐贤书。
+++马戴
++++山行偶作
缘危路忽穷，投宿值樵翁。
鸟下山含暝，蝉鸣露滴空。
石门斜月入，云窦暗泉通。
寂寞生幽思，心疑旧隐同。
+++马戴
++++巴江夜猿
日饮巴江水，还啼巴岸边。
秋声巫峡断，夜影楚云连。
露滴青枫树，山空明月天。
谁知泊船者，听此不能眠。
+++马戴
++++送田使君牧蔡州
主意思政理，牧人官不轻。
树多淮右地，山远汝南城。
望稼周田隔，登楼楚月生。
悬知蒋亭下，渚鹤伴闲行。
+++马戴
++++雀台怨
魏宫歌舞地，蝶戏鸟还鸣。
玉座人难到，铜台雨滴平。
西陵树不见，漳浦草空生。
万恨尽埋此，徒悬千载名。
+++马戴
++++早发故园
语别在中夜，登车离故乡。
曙钟寒出岳，残月迥凝霜。
风柳条多折，沙云气尽黄。
行逢海西雁，零落不成行。
+++马戴
++++赠别江客
湘中有岑穴，君去挂帆过。
露细蒹葭广，潮回岛屿多。
汀洲延夕照，枫叶坠寒波。
应使同渔者，生涯许钓歌。
+++马戴
++++宿翠微寺
处处松阴满，樵开一径通。
鸟归云壑静，僧语石楼空。
积翠含微月，遥泉韵细风。
经行心不厌，忆在故山中。
+++马戴
++++霁后寄白阁僧
苍翠霾高雪，西峰鸟外看。
久披山衲坏，孤坐石床寒。
盥手水泉滴，燃灯夜烧残。
终期老云峤，煮药伴中餐。
+++马戴
++++送僧归金山寺
金陵山色里，蝉急向秋分。
迥寺横洲岛，归僧渡水云。
夕阳依岸尽，清磬隔潮闻。
遥想禅林下，炉香带月焚。
+++马戴
++++新秋雨霁宿王处士东郊
夕阳逢一雨，夜木洗清阴。
露气竹窗静，秋光云月深。
煎尝灵药味，话及故山心。
得意两不寐，微风生玉琴。
+++马戴
++++关山曲二首
金甲耀兜鍪，黄金拂紫骝。
叛羌旗下戮，陷壁夜中收。
霜霰戎衣月，关河碛气秋。
箭疮殊未合，更遣击兰州。
火发龙山北，中宵易左贤。
勒兵临汉水，惊雁散胡天。
木落防河急，军孤受敌偏。
犹闻汉皇怒，按剑待开边。
+++马戴
++++塞下曲二首
旌旗倒北风，霜霰逐南鸿。
夜救龙城急，朝焚虏帐空。
骨销金镞在，鬓改玉关中。
却想羲轩氏，无人尚战功。
广漠云凝惨，日斜飞霰生。
烧山搜猛兽，伏道击回兵。
风折旗竿曲，沙埋树杪平。
黄云飞旦夕，偏奏苦寒声。
+++马戴
++++广陵曲
葱茏桂树枝，高系黄金羁。
叶隐青蛾翠，花飘白玉墀。
上鸣间关鸟，下醉游侠儿。
炀帝国已破，此中都不知。
+++马戴
++++送人游蜀
别离杨柳陌，迢递蜀门行。
若听清猿后，应多白发生。
虹霓侵栈道，风雨杂江声。
过尽愁人处，烟花是锦城。
+++马戴
++++宿无可上人房（一作宿翠微寺）
稀逢息心侣，细话远山期。
河汉秋深夜，杉梧露滴时。
风传林磬响，月掩草堂迟。
坐卧禅心在，浮生皆不知。
+++马戴
++++旅次夏州
嘶马发相续，行次夏王台。
锁郡云阴暮，鸣笳烧色来。
霜繁边上宿，鬓改碛中回。
怅望胡沙晓，惊蓬朔吹催。
+++马戴
++++同庄秀才宿镇星观
的的星河落，沾苔复洒松。
湿光微泛草，石翠澹摇峰。
野观云和月，秋城漏间钟。
君亲此境，九陌少相逢。
+++马戴
++++鹳雀楼晴望
尧女楼西望，人怀太古时。
海波通禹凿，山木闭虞祠。
鸟道残虹挂，龙潭返照移。
行云如可驭，万里赴心期。
+++马戴
++++赠淮南将
何事淮南将，功高业未成。
风涛辞海郡，雷雨镇山营。
度碛黄云起，防秋白发生。
密机曾制敌，忧国更论兵。
塞色侵旗动，寒光锁甲明。
自怜心有作，独立望专征。
+++马戴
++++寄贾岛
海上不同来，关中俱久住。
寻思别山日，老尽经行树。
志业人未闻，时光鸟空度。
风悲汉苑秋，雨滴秦城暮。
佩玉与锵金，非亲亦非故。
朱颜枉自毁，明代空相遇。
岁晏各能归，心知旧岐路。
+++马戴
++++湘川吊舜
伊予生好古，吊舜苍梧间。
白日坐将没，游波凝不还。
九疑云动影，旷野竹成班。
雁集蒹葭渚，猿啼雾露山。
南风吹早恨，瑶瑟怨长闲。
元化谁能问，天门恨久关。
+++马戴
++++送僧归闽中旧寺
寺隔海山遥，帆前落叶飘。
断猿通楚塞，惊鹭出兰桡。
星月浮波岛，烟萝渡石桥。
钟声催野饭，秋色落寒潮。
旧社人多老，闲房树半凋。
空林容病士，岁晚待相招。
+++马戴
++++寄远
坐想亲爱远，行嗟天地阔。
积疹甘毁颜，沈忧更销骨。
迢迢游子心，望望归云没。
乔木非故里，高楼共明月。
夜深秋风多，闻雁来天末。
+++马戴
++++经咸阳北原
秦山曾共转，秦云自舒卷。
来争雄图，到此多不返。
野狖穴孤坟，农人耕废苑。
川长波又逝，日与岁俱晚。
夜入咸阳中，悲吞不能饭。
+++马戴
++++冬日寄洛中杨少尹
黄河岸柳衰，城下度流澌。
年长从公懒，天寒入府迟。
家山望几遍，魏阙赴何时。
怀古心谁识，应多谒舜祠。
+++马戴
++++浙江夜宿
落帆人更起，露草满汀洲。
远狖啼荒峤，孤萤溺漫流。
积阴开片月，爽气集高秋。
去去胡为恋，搴芳时一游。
+++马戴
++++寄西岳白石僧
挂锡中峰上，经行踏石梯。
云房出定后，岳月在池西。
峭壁残霞照，欹松积雪齐。
年年著山屐，曾得到招提。
+++马戴
++++同州冬日陪吴常侍闲宴
中天白云散，集客郡斋时。
陶性聊飞爵，看山忽罢棋。
雪花凝始散，木叶脱无遗。
静理良多暇，招邀惬所思。
+++马戴
++++答鄜畤友人同宿见示
为客自堪悲，风尘日满衣。
承明无计入，旧隐但怀归。
雪积孤城暗，灯残晓角微。
相逢喜同宿，此地故人稀。
+++马戴
++++题僧禅院（一作题兴善寺英律师院）
虚室焚香久，禅心悟几生。
滤泉侵月起，扫径避虫行。
树隔前朝在，苔滋废渚平。
我来风雨夜，像设一灯明。
+++马戴
++++怀故山寄贾岛
心偶羡明代，学诗观国风。
自从来阙下，未胜在山中。
丹桂日应老，白云居久空。
谁能谢时去，聊与此生同。
+++马戴
++++灞上秋居
灞原风雨定，晚见雁行频。
落叶他乡树，寒灯独夜人。
空园白露滴，孤壁野僧邻。
寄卧郊扉久，何门致此身。
+++马戴
++++寄崇德里居作
扫君园林地，泽我清凉襟。
高鸟云路晚，孤蝉杨柳深。
风微汉宫漏，月迥秦城砧。
光景坐如此，徒怀经济心。
+++马戴
++++河梁别
河梁送别者，行哭半非亲。
此路足征客，胡天多杀人。
金罍照离思，宝瑟凝残春。
早晚期相见，垂杨凋复新。
+++马戴
++++留别定襄卢军事
行行与君别，路在雁门西。
秋色见边草，军声闻戍鼙。
酣歌击宝剑，跃马上金堤。
归去咸阳里，平生志不迷。
+++马戴
++++送杜秀才东游
羁游年复长，去日值秋残。
草出函关白，云藏野渡寒。
鸿多霜雪重，山广道途难。
心事何人识，斗牛应数看。
+++马戴
++++怀黄颇
有客南浮去，平生与我同。
炎州结遥思，芳杜采应空。
秦雁归侵月，湘猿戏褭枫。
期君翼明代，未可恋山中。
+++马戴
++++陇上独望
斜日挂边树，萧萧独望间。
阴云藏汉垒，飞火照胡山。
陇首行人绝，河源夕鸟还。
谁为立勋者，可惜宝刀闲。
+++马戴
++++长安书怀
岐路今如此，还堪恸哭频。
关中成久客，海上老诸亲。
谷口田应废，乡山草又春。
年年销壮志，空作献书人。
+++马戴
++++邯郸驿楼作
芜没丛台久，清漳废御沟。
蝉鸣河外树，人在驿西楼。
云烧天中赤，山当日落秋。
近郊经战后，处处骨成丘。
+++马戴
++++别家后次飞狐西即事
远归从此别，亲爱失天涯。
去国频回首，方秋不在家。
鸣蛩闻塞路，冷雁背龙沙。
西次桑干曲，洲中见荻花。
+++马戴
++++题青龙寺镜公房
一室意何有，闲门为我开。
炉香寒自灭，履雪饭初回。
窗迥孤山入，灯残片月来。
禅心方此地，不必访天台。

++中卷五百五十六
  
+++马戴
++++边城独望
聊凭危堞望，倍起异乡情。
霜落蒹葭白，山昏雾露生。
河滩胡雁下，戎垒汉鼙惊。
独树残秋色，狂歌泪满缨。
+++马戴
++++江亭赠别
长亭晚送君，秋色渡江濆。
衰柳风难定，寒涛雪不分。
猿声离楚峡，帆影入湘云。
独泛扁舟夜，山钟可卧闻。
+++马戴
++++旅次寄贾岛兼简无可上人
相思边草长，回望水连空。
雁过当行次，蝉鸣复客中。
壮年看即改，羸病计多同。
傥宿林中寺，深凭问远公。
+++马戴
++++寄剡中友人
故人今在剡，秋草意如何。
岭暮云霞杂，潮回岛屿多。
沃洲僧几访，天姥客谁过。
岁晚偏相忆，风生隔楚波。
+++马戴
++++送国子韦丞
临水独相送，归期千里间。
云回逢过雨，路转入连山。
一骑行芳草，新蝉发故关。
遥聆茂陵下，夜启竹扉闲。
+++马戴
++++题吴发原南居
闲居谁厌僻，门掩汉祠前。
山色夏云映，树阴幽草连。
晴光分渚曲，绿气冒原田。
何日远游罢，高枝已噪蝉。
+++马戴
++++雒中寒夜姚侍御宅怀贾岛
夜木动寒色，雒阳城阙深。
如何异乡思，更抱故人心。
微月关山远，闲阶霜霰侵。
谁知石门路，待与子同寻。
+++马戴
++++征妇叹
稚子在我抱，送君登远道。
稚子今已行，念君上边城。
蓬根既无定，蓬子焉用生。
但见请防胡，不闻言罢兵。
及老能得归，少者还长征。
+++马戴
++++山中寄姚合员外
朝与城阙别，暮同麋鹿归。
鸟鸣松观静，人过石桥稀。
木叶摇山翠，泉痕入涧扉。
敢招仙署客，暂此拂朝衣。
+++马戴
++++中秋月
阴魄出海上，望之增苦吟。
冷搜骊颔重，寒彻蚌胎深。
皓气笼诸夏，清光射万岑。
悠然天地内，皎洁一般心。
+++马戴
++++下第寄友人
金门君待问，石室我思归。
圣主尊黄屋，何人荐白衣。
年来御沟柳，赠别雨霏霏。
+++马戴
++++寄广州杨参军
南方春景好，念子缓归心。
身方脱野服，冠未系朝簪。
足恣平生赏，无虞外役侵。
汀洲观鸟戏，向月和猿吟。
税驾楚山广，扬帆湘水深。
采奇搜石穴，怀胜即枫林。
怅望极霞际，流情堕海阴。
前朝杳难问，叹息洒鸣琴。
+++马戴
++++离夜二首
东征辽水迥，北近单于台。
戎衣挂宝剑，玉箸衔金杯。
红烛暗将灭，翠蛾终不开。
凝夜照离色，恐闻啼晚鸦。
前年营雁塞，明月戍龙沙。
曾与五陵子，休装孤剑花。
+++马戴
++++答太原从军杨员外送别
君将海月珮，赠之光我行。
见知言不浅，怀报意非轻。
反照临岐思，中年未达情。
河梁人送别，秋汉雁相鸣。
衰柳摇边吹，寒云冒古城。
西游还献赋，应许托平生。
+++马戴
++++送从叔重赴海南从事
又从连帅请，还作岭南行。
穷海何时到，孤帆累月程。
乱蝉吟暮色，哀狖落秋声。
晚路潮波起，寒葭雾雨生。
沙埋铜柱没，山簇瘴云平。
念此别离苦，其如宗从情。
+++马戴
++++送韩校书江西从事
出关寒色尽，云梦草生新。
雁背岳阳雨，客行江上春。
遥程随水阔，枉路倒帆频。
夕照临孤馆，朝霞发广津。
湖山潮半隔，郡壁岸斜邻。
自此钟陵道，裁书有故人。
+++马戴
++++送顾少府之永康
婺女星边去，春生即有花。
寒关云复雪，古渡草连沙。
宿次吴江晚，行侵日徼斜。
官传梅福政，县顾赤松家。
烧起明山翠，潮回动海霞。
清高宜阅此，莫叹近天涯。
+++马戴
++++幽上留别令狐侍郎
自别丘中隐，频年哭路岐。
辛勤今若是，少壮岂多时。
露滴阴虫苦，秋声远客悲。
晚营严鼓角，红叶拂旌旗。
北阙虚延望，西林久见思。
川流寒水急，云返故山迟。
落照游人去，长空独鸟随。
不堪风景隔，忠信寡相知。
+++马戴
++++襄阳席上呈于司空（一作元稹诗）
花枝临水复临堤，也照清江也照泥。
寄语东君好抬举，夜来曾伴凤凰栖。
+++马戴
++++宿裴氏溪居怀厉玄先辈
树下孤石坐，草间微有霜。
同人不同北，云鸟自南翔。
迢递夜山色，清泠泉月光。
西风耿离抱，江海遥相望。
+++马戴
++++集宿姚殿中宅期僧无可不至
殿中日相命，开尊话旧时。
馀钟催鸟绝，积雪阻僧期。
林静寒光远，天阴曙色迟。
今夕复何夕，人谒去难追。
+++马戴
++++宿贾岛原居（一作寻贾岛原东居）
寒雁过原急，渚边秋色深。
烟霞向海岛，风雨宿园林。
俱住明时愿，同怀故国心。
未能先隐迹，聊此一相寻。
+++马戴
++++赠别空公
云门秋却入，微径久无人。
后夜中峰月，空林百衲身。
寂寥寒磬尽，盥漱瀑泉新。
履迹谁相见，松风扫石尘。
+++马戴
++++府试观开元皇帝东封图
俨若翠华举，登封图乍开。
冕旒明主立，冠剑侍臣陪。
迹类飞仙去，光同拜日来。
粉痕疑检玉，黛色讶生苔。
挂壁云将起，陵风仗若回。
何年复东幸，鲁叟望悠哉。
+++马戴
++++府试水始冰
南池寒色动，北陆岁阴生。
薄薄流澌聚，漓漓翠潋平。
暗沾霜稍厚，回照日还轻。
乳窦悬残滴，湘流减恨声。
即堪金井贮，会映玉壶清。
洁白心虽识，空期饮此明。
+++马戴
++++边馆逢贺秀才
贫病无疏我与君，不知何事久离群。
鹿裘共弊同为客，龙阙将移拟献文。
空馆夕阳鸦绕树，荒城寒色雁和云。
不堪吟断边笳晓，叶落东西客又分。
+++马戴
++++宿王屋天坛
星斗半沈苍翠色，红霞远照海涛分。
折松晓拂天坛雪，投简寒窥玉洞云。
绝顶醮回人不见，深林磬度鸟应闻。
未知谁与传金箓，独向仙祠拜老君。
+++马戴
++++岐阳逢曲阳故人话旧
异地还相见，平生问可知。
壮年俱欲暮，往事尽堪悲。
道路频艰阻，亲朋久别离。
解兵逃白刃，谒帝值明时。
淹疾生涯故，因官事业移。
鸡鸣关月落，雁度朔风吹。
客泪翻岐下，乡心落海湄。
积愁何计遣，满酌浣相思。
+++马戴
++++赠禅僧
弟子人天遍，童年在沃洲。
开禅山木长，浣衲海沙秋。
振锡摇汀月，持瓶接瀑流。
赤城何日上，鄙愿从师游。
+++马戴
++++题庐山寺
白茅为屋宇编荆，数处阶墀石叠成。
东谷笑言西谷响，下方云雨上方晴。
鼠惊樵客缘苍壁，猿戏山头撼紫柽。
别有一条投涧水，竹筒斜引入茶铛。
+++马戴
++++题石瓮寺
僧室并皇宫，云门辇路同。
渭分双阙北，山迥五陵东。
修绠悬林表，深泉汲洞中。
烟窥垤蚁，鸳瓦拂冥鸿。
藓壁松生峭，龛灯月照空。
稀逢息心侣，独礼竺乾公。
+++马戴
++++谒仙观二首
我生求羽化，斋沐造仙居。
葛蔓没丹井，石函盛道书。
寒松多偃侧，灵洞遍清虚。
一就泉西饮，云中采药蔬。
山空蕙气香，乳管折云房。
愿值壶中客，亲传肘后方。
三更礼星斗，寸匕服丹霜。
默坐树阴下，仙经横石床。
+++马戴
++++送朴山人归新罗
浩渺行无极，扬帆但信风。
云山过海半，乡树入舟中。
波定遥天出，沙平远岸穷。
离心寄何处，目断曙霞东。
+++马戴
++++题静住寺钦用上人房
寺近朝天路，多闻玉佩音。
鉴人开慧眼，归鸟息禅心。
磬接星河曙，窗连夏木深。
此中能宴坐，何必在云林。
+++马戴
++++赠杨先辈（一作送杨之梁先辈）
平生闲放久，野鹿许为群。
居止邻西岳，轩窗度白云。
斋心饭松子，话道接茅君。
汉主思清净，休书谏猎文。
+++马戴
++++酬李景章先辈
平生诗句忝多同，不得陪君奉至公。
金镝自宜先中鹄，铅刀甘且学雕虫。
莺啼细柳临关路，燕接飞花绕汉宫。
九陌芳菲人竞赏，此时心在别离中。
+++马戴
++++赠祠部令狐郎中
官初执宪称雄才，省转为郎雅望催。
待制松阴移玉殿，分宵露气静天台。
算棋默向孤云坐，随鹤闲穷片水回。
忽忆十年相识日，小儒新自海边来。
+++马戴
++++送册东夷王使
越海传金册，华夷礼命行。
片帆秋色动，万里信潮生。
日映孤舟出，沙连绝岛明。
翳空翻大鸟，飞雪洒长鲸。
旧鬓回应改，遐荒梦易惊。
何当理风楫，天外问来程。
+++马戴
++++送武陵王将军
河外今无事，将军有战名。
艰难长剑缺，功业少年成。
晓仗亲云陛，寒宵突禁营。
朱旗身外色，玉漏耳边声。
开閤谈宾至，调弓过雁惊。
为儒多不达，见学请长缨。
+++马戴
++++赠鄠县尉李先辈二首
同人家鄠杜，相见罢官时。
野坐苔生石，荒居菊入篱。
听蝉临水久，送鹤背山迟。
未拟还城阙，溪僧别有期。
休官不到阙，求静匪营他。
种药唯愁晚，看云肯厌多。
渚边逢鹭下，林表伴僧过。
闲检仙方试，松花酒自和。
+++马戴
++++边将
玉榼酒频倾，论功笑李陵。
红缰跑骏马，金镞掣秋鹰。
塞迥连天雪，河深彻底冰。
谁言提一剑，勤苦事中兴。
+++马戴
++++下第别令狐员外
论文期雨夜，饮酒及芳晨。
坐叹百花发，潜惊双鬓新。
旧交多得路，别业远仍贫。
便欲辞知己，归耕海上春。
+++马戴
++++送春坊董正字浙右归觐
去觐毗陵日，秋残建业中。
莎垂石城古，山阔海门空。
灌木寒樯远，层波皓月同。
何当复雠校，春集少阳宫。
+++马戴
++++送和北虏使
路始阴山北，迢迢雨雪天。
长城人过少，沙碛马难前。
日入流沙际，阴生瀚海边。
刀镮向月动，旌纛冒霜悬。
逐兽孤围合，交兵一箭传。
穹庐移斥候，烽火绝祁连。
汉将行持节，胡儿坐控弦。
明妃的回面，南送使君旋。
+++马戴
++++摅情留别并州从事
浅学长自鄙，谬承贤达知。
才希汉主召，玉任楚人疑。
年长惭漂泊，恩深惜别离。
秋光独鸟过，暝色一蝉悲。
鹤发生何速，龙门上苦迟。
雕虫羞朗鉴，干禄贵明时。
故国诚难返，青云致未期。
空将感激泪，一自洒临岐。
+++马戴
++++酬田卿送西游
华堂开翠簟，惜别玉壶深。
客去当烦暑，蝉鸣复此心。
废城乔木在，古道浊河侵。
莫虑西游远，西关绝陇阴。
+++马戴
++++雪中送青州薛评事
腊景不可犯，从戎难自由。
怜君急王事，走马赴边州。
岳雪明日观，海云冒营丘。
惭无斗酒泻，敢望御重裘。
+++马戴
++++哭京兆庞尹
神州丧贤尹，父老泣关中。
未尽群生愿，才留及物功。
清光沉皎月，素业振遗风。
履迹莓苔掩，珂声紫陌空。
从来受知者，会葬汉陵东。
+++马戴
++++路傍树
古树何人种，清阴减昔时。
莓苔根半露，风雨节偏危。
虫蠹心将穴，蝉催叶向衰。
樵童不须翦，聊起邵公思。
+++马戴
++++送客南游
拟卜何山隐，高秋指岳阳。
苇干云梦色，橘熟洞庭香。
疏雨残虹影，回云背鸟行。
灵均如可问，一为哭清湘。
+++马戴
++++寄襄阳王公子
君马勒金羁，君家贮玉笄。
白云登岘首，碧树醉铜鞮。
泽广荆州北，山多汉水西。
鹿门知不隐，芳草自萋萋。
+++马戴
++++集宿姚侍御宅怀永乐宰殷侍御
石田虞芮接，种树白云阴。
穴闭神踪古，河流禹凿深。
樵人应满郭，仙鸟几巢林。
此会偏相语，曾供雪夜吟。
+++马戴
++++易水怀古
荆卿西去不复返，易水东流无尽期。
落日萧条蓟城北，黄沙白草任风吹。
+++马戴
++++送僧二首
亲在平阳忆久归，洪河雨涨出关迟。
独过旧寺人稀识，一一杉松老别时。
龛中破衲自持行，树下禅床坐一生。
来往白云知岁久，满山猿鸟会经声。
+++马戴
++++赠友人边游回（一作薛能诗）
游子新从绝塞回，自言曾上李陵台。
尊前语尽北风起，秋色萧条胡雁来。
+++马戴
++++山中作
屐齿无泥竹策轻，莓苔梯滑夜难行。
独开石室松门里，月照前山空水声。
+++马戴
++++出塞词
金带连环束战袍，马头冲雪度临洮。
卷旗夜劫单于帐，乱斫胡儿缺宝刀。
+++马戴
++++寄云台观田秀才
云压松枝拂石窗，幽人独坐鹤成双。
晚来漱齿敲冰渚，闲读仙书倚翠幢。
+++马戴
++++边上送杨侍御鞫狱回
狱成冤雪晚云开，豸角威清塞雁回。
飞将送迎遥避马，离亭不敢劝金杯。
+++马戴
++++射雕骑
蕃面将军著鼠裘，酣歌冲雪在边州。
猎过黑山犹走马，寒雕射落不回头。
+++马戴
++++高司马移竹
丛居堂下幸君移，翠掩灯窗露叶垂。
莫羡孤生在山者，无人看著拂云枝。
+++马戴
++++赠前蔚州崔使君
战回脱剑绾铜鱼，塞雁迎风避隼旟。
欲识前时为郡政，校成上下考新书。
+++马戴
++++秋思二首
万木秋霖后，孤山夕照馀。
田园无岁计，寒近忆樵渔。
亭树霜霰满，野塘凫鸟多。
蕙兰不可折，楚老徒悲歌。
+++马戴
++++黄神谷纪事
霹雳振秋岳，折松横洞门。
云龙忽变化，但觉玉潭昏。
+++马戴
++++过亡友墓
忆昨送君葬，今看坟树高。
寻思后期者，只是益生劳。
+++马戴
++++闻瀑布冰折
万仞冰峭折，寒声投白云。
光摇山月堕，我向石床闻。
+++马戴
++++赠道者
深居白云穴，静注赤松经。
往往龙潭上，焚香礼斗星。
+++马戴
++++华下逢杨侍御
巨灵掌上月，玉女盆中泉。
柱史息车看，孤云心浩然。
+++马戴
++++新春闻赦（龙阳作）
道在猜谗息，仁深疾苦除。
尧聪能下听，汤网本来疏。
+++马戴
++++送李侍御福建从事
晋安来越国，蔓草故宫迷。
钓渚龙应在，琴台鹤乱栖。
泛涛明月广，边海众山齐。
宾府通兰棹，蛮僧接石梯。
片云和瘴湿，孤屿映帆低。
上客多诗兴，秋猿足夜啼。
+++马戴
++++酬刑部姚郎中
路岐人不见，尚得记心中。
月忆潇湘渚，春生兰杜丛。
鸟啼花半落，人散爵方空。
所赠诚难答，泠然一雅风。
+++马戴
++++送柳秀才往连州看弟
离人非逆旅，有弟谪连州。
楚雨沾猿暮，湘云拂雁秋。
蒹葭行广泽，星月棹寒流。
何处江关锁，风涛阻客愁。
+++马戴
++++晚眺有怀
点点抱离念，旷怀成怨歌。
高台试延望，落照在寒波。
此地芳草歇，旧山乔木多。
悠然暮天际，但见鸟相过。
+++马戴
++++山中兴作
高高丹桂枝，袅袅女萝衣。
密叶浮云过，幽阴暮鸟归。
月和风翠动，花落瀑泉飞。
欲剪兰为佩，中林露未晞。
+++马戴
++++送皇甫协律淮南从事
辟书丞相草，招作广陵行。
隋柳疏淮岸，汀洲接海城。
楚樯经雨泊，烟月隔潮生。
谁与同尊俎，鸡鸾集虎营。
+++马戴
++++别灵武令狐校书
北风吹别思，落月度关河。
树隐流沙短，山平近塞多。
雁池戎马饮，雕帐戍人过。
莫虑行军苦，华夷道正和。
+++马戴
++++田氏南楼对月
主人同露坐，明月在高台。
咽咽阴虫叫，萧萧寒雁来。
影摇疏木落，魄转曙钟开。
幸免丹霞映，清光溢酒杯。
+++马戴
++++送宗密上人
门前九陌尘，石上定中身。
近放辽天鹤，曾为南岳人。
腊高松叶换，雪尽茗芽新。
一自传香后，名山愿卜邻。
+++马戴
++++白鹿原晚望
浐曲雁飞下，秦原人葬回。
丘坟与城阙，草树共尘埃。
+++马戴
++++失意书怀呈知己
直道何由启圣君，非才谁敢议论文。
心存黄箓兼丹诀，家忆青山与白云。
麋鹿幽栖闲可近，鸳鸾高举势宜分。
微生不学刘琨辈，剑刃相交拟立勋。
+++马戴
++++春日寻浐川王处士
碧草径微断，白云扉晚开。
罢琴松韵发，鉴水月光来。
宿鸟排花动，樵童浇竹回。
与君同露坐，涧石拂青苔。
+++马戴
++++宿阳台观
玉洞仙何在，炉香客自焚。
醮坛围古木，石磬响寒云。
曙月孤霞映，悬流峭壁分。
心知人世隔，坐与鹤为群。
+++马戴
++++寄金州姚使君员外
老怀清净化，乞去守洵阳。
废井人应满，空林虎自藏。
迸泉疏石窦，残雨发椒香。
山缺通巴峡，江流带楚樯。
忧农生野思，祷庙结云装。
覆局松移影，听琴月堕光。
鸟鸣开郡印，僧去置禅床。
罢贡金休凿，凌寒笋更长。
退公披鹤氅，高步隔鹓行。
相见朱门内，麾幢拂曙霜。
+++马戴
++++中秋夜坐有怀
秋光动河汉，耿耿曙难分。
堕露垂丛药，残星间薄云。
心悬赤城峤，志向紫阳君。
雁过海风起，萧萧时独闻。
+++马戴
++++题镜湖野老所居（一作秦系诗）
湖里寻君去，樵风往返吹。
树喧巢鸟出，路细葑田移。
沤苎成鱼网，枯根是酒卮。
老年唯自适，生事任群儿。
+++马戴
++++题女道士居（不饵芝朮四十馀年，一作秦系诗）
不饵住云溪，休丹罢药畦。
杏花虚结子，石髓任成泥。
扫地青牛卧，栽松白鹤栖。
共知仙女丽，莫是阮郎妻。
+++马戴
++++送王道士（一作秦系诗）
真人俄整舄，双鹤屡飞翔。
恐入壶中住，须传肘后方。
霓裳云气润，石径术苗香。
一去何时见，仙家日月长。
+++马戴
++++送道友入天台山作
却忆天台去，移居海岛空。
观寒琪树碧，雪浅石桥通。
漱齿飞泉外，餐霞早境中。
终期赤城里，披氅与君同。
+++马戴
++++题章野人山居（一作秦系诗）
带郭茅亭诗兴饶，回看一曲倚危桥。
门前山色能深浅，壁上湖光自动摇。
闲花散落填书帙，戏鸟低飞碍柳条。
向此隐来经几载，如今已是汉家朝。
+++马戴
++++江中遇客
危石江中起，孤云岭上还。
相逢皆得意，何处是乡关。
+++马戴
++++期王炼师不至（一作秦系诗）
黄精蒸罢洗琼杯，林下从留石上苔。
昨日围棋未终局，多乘白鹤下山来。
+++马戴
++++秋日送僧志幽归山寺（一作秦系诗）
禅室绳床在翠微，松间荷笠一僧归。
磬声寂历宜秋夜，手冷灯前自衲衣。
+++马戴
++++句
申胥任向秦庭哭，靳尚终贻楚国忧。

++中卷五百五十七
  
+++易重
++++寄宜阳兄弟
六年雁序恨分离，诏下今朝遇已知。
上国皇风初喜日，御阶恩渥属身时。
内庭再考称文异，圣主宣名奖艺奇。
故里仙才若相问，一春攀得两重枝。
+++孟迟
++++发蕙风馆遇阴不见九华山有作
我来淮阴城，千江万山无不经。
山青水碧千万丈，奇峰急派何纵横！
又闻九华山，山顶连青冥。
太白有逸韵，使我西南行。
一步一攀策，前行正鸡鸣。
阴云冉冉忽飞起，千里万里危峥嵘。
譬如天之有日蚀，使我昏沈犹不明。
人家敲镜救不得，光阴却属贪狼星。
恨亦不能通，言亦不足听。
长鞭挥马出门去，是以九华为不平。
+++孟迟
++++寄浙右旧幕僚
由来恶舌驷难追，自古无媒谤所归。
勾践岂能容范蠡，李斯何暇救韩非。
巨拳岂为鸡挥肋，强弩那因鼠发机。
惭愧故人同鲍叔，此心江柳尚依依。
+++孟迟
++++壮士吟
壮士何曾悲，悲即无回期。
如何易水上，未歌泪先垂。
+++孟迟
++++徐波渡
晓月千重树，春烟十里溪。
过来还过去，此路不知迷。
+++孟迟
++++题嘉祥驿
树顶烟微绿，山根菊暗香。
何人独鞭马，落日上嘉祥。
+++孟迟
++++怀郑洎
风兰舞幽香，雨叶堕寒滴。
美人来不来，前山看向夕。
+++孟迟
++++长信宫（一作赵嘏诗）
君恩已尽欲何归，犹有残香在舞衣。
自恨身轻不如燕，春来还绕御帘飞。
+++孟迟
++++闺情
山上有山归不得，湘江暮雨鹧鸪飞。
蘼芜亦是王孙草，莫送春香入客衣。
+++孟迟
++++莲塘
脉脉低回殷袖遮，脸横秋水髻盘鸦。
莲茎有刺不成折，尽日岸傍空看花。
+++孟迟
++++还淮却寄睢阳
梁王池苑已苍然，满树斜阳极浦烟。
尽日回头看不见，两行愁泪上南船。
+++孟迟
++++乌江
中分岂是无遗策，百战空劳不逝骓。
大业固非人事及，乌江亭长又何知。
+++孟迟
++++新安故关
汉帝英雄重武材，崇山险处凿门开。
如今更有将军否，移取潼关向北来。
+++孟迟
++++广陵城（一作赵嘏诗）
红绕高台绿绕城，城边春草傍墙生。
隋家不向此中尽，汴水应无东去声。
+++孟迟
++++过骊山（一作赵嘏诗）
冷日微烟渭水愁，华清宫树不胜秋。
霓裳一曲千门锁，白尽梨园弟子头。
+++孟迟
++++吴故宫
越女歌长君且听，芙蓉香满水边城。
岂知一日终非主，犹自如今有怨声。
+++孟迟
++++兰昌宫
宫门两片掩埃尘，墙上无花草不春。
谁见当时禁中事，阿娇解佩与何人。
+++孟迟
++++宫人斜
云惨烟愁苑路斜，路傍丘冢尽宫娃。
茂陵不是同归处，空寄香魂著野花。
+++孟迟
++++句
天地有时饶一掷。江山无主任平分。（过垓下，《纪事》）
+++王铎
++++和于兴宗登越王楼诗
谢脁题诗处，危楼压郡城。
雨馀江水碧，云断雪山明。
锦绣来仙境，风光入帝京。
恨无青玉案，何以报高情。
+++王铎
++++谒梓潼张恶子庙
盛唐圣主解青萍，欲振新封济顺名。
夜雨龙抛三尺匣，春云凤入九重城。
剑门喜气随雷动，玉垒韶光待贼平。
惟报关东诸将相，柱天功业赖阴兵。
+++王铎
++++罢都统守镇滑州作
用军何事敢迁延，恩重才轻分使然。
黜诏已闻来阙下，檄书犹未遍军前。
腰间尽解苏秦印，波上虚迎范蠡船。
正会星辰扶北极，却驱戈甲镇南燕。
三尘上相逢明主，九合诸侯愧昔贤。
看却中兴扶大业，杀身无路好归田。
+++王铎
++++句
华表尚迷丁令鹤，竹坡犹认葛溪龙。（见《吟窗杂录》）
+++郑畋
++++中秋月直禁苑
禁署方怀忝，纶闱已再加。
暂来西掖路，还整上清槎。
恍惚归丹地，深严宿绛霞。
幽襟聊自适，闲弄紫薇花。
+++郑畋
++++麦穗两岐
圣虑忧千亩，嘉苗荐两岐。
如云方表盛，成穗忽标奇。
瑞露纵横滴，祥风左右吹。
讴歌连上苑，化日遍平陂。
史册书堪重，丹青画更宜。
愿依连理树，俱作万年枝。
+++郑畋
++++五月一日紫宸候对时属禁直穿内而行因书六韵
朱夏五更后，步廊三里馀。
有人从翰苑，穿入内中书。
漏响飘银箭，灯光照玉除。
禁扉犹锁钥，宫妓已妆梳。
紫府游应似，钧天梦不如。
尘埃九重外，谁信在清虚。
+++郑畋
++++题缑山王子晋庙
有昔灵王子，吹笙溯泬。
六宫攀不住，三岛去相招。
亡国原陵古，宾天岁月遥。
无蹊窥海曲，有庙访山椒。
石帐龙蛇拱，云栊彩翠销。
露坛装琬琰，真像写松乔。
珠馆青童宴，琳宫阿母朝。
气舆仙女侍，天马吏兵调。
湘妓红丝瑟，秦郎白管箫。
西城要绰约，南岳命娇娆。
句曲觞金洞，天台啸石桥。
晚花珠弄蕊，春茹玉生苗。
二景神光秘，三元宝箓饶。
雾垂鸦翅发，冰束虎章腰。
鹤驭争衔箭，龙妃合献绡。
衣从星渚浣，丹就日宫烧。
物外花尝满，人间叶自凋。
望台悲汉戾，阅水笑梁昭。
古殿香残灺，荒阶柳长条。
几曾期七日，无复降重霄。
嵩岭连天汉，伊澜入海潮。
何由得真诀，使我佩环飘。
+++郑畋
++++初秋寓直三首
晓星独挂结麟楼，三殿风高药树秋。
玉笛数声飘不住，问人依约在东头。
宿鸟翩翩落照微，石台楼阁锁重扉。
步廊无限金羁响，应是诸司扈从归。
幽阁焚香万虑凝，下帘胎息过禅僧。
玉堂分照无人后，消尽金盆一碗冰。
+++郑畋
++++夜景又作
铃绦无响闭珠宫，小阁凉添玉蕊风。
枕簟满床明月到，自疑身在五云中。
+++郑畋
++++杪秋夜直
蕊宫裁诏与宵分，虽在青云忆白云。
待报君恩了归去，山翁何急草移文。
+++郑畋
++++禁直寄崔员外
银台楼北蕊珠宫，夐与人间路不同。
在省五更春睡侣，早来分梦玉堂中。
+++郑畋
++++闻号
陛兵偏近羽林营，夜静仍传禁号声。
应笑执金双阙下，近南犹隔两重城。
+++郑畋
++++禁直和人饮酒
卉醴陀花物外香，清浓标格胜椒浆。
我来尚有钧天会，犹得金尊半日尝。
+++郑畋
++++下直早出
诸司人尽马蹄稀，紫帕云竿九钉归。
偏觉石台清贵处，榜悬金字射晴晖。
+++郑畋
++++金銮坡上南望
玉晨钟韵上清虚，画戟祥烟拱帝居。
极眼向南无限地，绿烟深处认中书。
+++郑畋
++++酬隐珪舍人寄红烛
蜜炬殷红画不如，且将归去照吾庐。
今来并得三般事，灵运诗篇逸少书。
+++郑畋
++++马嵬坡
玄宗回马杨妃死，云雨虽亡日月新。
终是圣明天子事，景阳宫井又何人。
+++郑畋
++++句
圆明青䭀饭，光润碧霞浆。（见《古今诗话》）
浴殿晴秋倘中谢，残英犹可醉琼杯。（《紫薇花》。见《海录碎事》）
+++谭铢
++++题九华山
忆闻九华山，尚在童稚年。
浮沉任名路，窥仰会无缘。
罢职池阳时，复遭迎送牵。
因兹契诚愿，瞩望枕席前。
况值春正浓，气色无不全。
或如碧玉静，或似青霭鲜。
或接白云堆，或映红霞天。
呈姿既不一，变态何啻千。
巍峨本无动，崇峻性岂偏。
外景自隐隐，潜虚固幽玄。
我来暗凝情，务道志更坚。
色与山异性，性并山亦然。
境变山不动，性存形自迁。
自迁不阻俗，自定不失贤。
浮华与朱紫，安可迷心田。
+++谭铢
++++真娘墓
武丘山下冢累累，松柏萧条尽可悲。
何事世人偏重色，真娘墓上独题诗。
+++卢嗣立
++++望九华山
九华深翠落轩楹，迥眺澄江气象明。
不遇阴霾孤岫隐，正当寒日众峰呈。
坐观风雪销烦思，惜别烟岚驻晓行。
得路归山期早诀，夜来潜已告精诚。
+++朱可名
++++应举日寄兄弟
废刈镜湖田，上书紫阁前。
愁人久委地，诗道未闻天。
不是烧金手，徒抛钓月船。
多惭兄弟意，不敢问林泉。
+++张良器
++++河出荣光
引派昆山峻，朝宗海路长。
千龄逢圣主，五色瑞荣光。
隐映浮中国，晶明助太阳。
坤维连浩漫，天汉接微茫。
丹阙清氛里，函关紫气旁。
位尊常守伯，道泰每呈祥。
习坎灵逾久，居卑德有常。
龙门如可涉，忠信是舟梁。

++中卷五百五十八
  
+++薛能
++++新雪八韵（一作闲居新雪）
大雪满初晨，开门万象新。
龙钟鸡未起，萧索我何贫。
耀若花前境，清如物外身。
细飞斑户牖，干洒乱松筠。
正色凝高岭，随流助要津。
鼎消微是滓，车碾半和尘。
茶兴留诗客，瓜情想戍人。
终篇本无字，谁别胜阳春。
+++薛能
++++国学试风化下
霁阙露穹崇，含生仰圣聪。
英明高比日，声教下如风。
静发宸居内，低来品物中。
南薰歌自溥，北极响皆通。
蘋末看无状，人间觉有功。
因今委泥者，睹此忘途穷。
+++薛能
++++升平词十首（乐府作升平乐）
瑞气绕宫楼，皇居信上游。
远冈连圣祚，平地载神州。
会合皆重译，潺湲近八流。
中兴岂假问，据此自千秋。
寥泬敞延英，朝班立位横。
宣传无草动，拜舞有衣声。
鸳瓦霜消湿，虫丝日照明。
辛勤自不到，遥见似前程。
处处是欢心，时康岁已深。
不同三尺剑，应似五弦琴。
寿笑山犹尽，明嫌日有阴。
何当怜一物，亦遣断愁吟。
曙质绝埃氛，彤庭列禁军。
圣颜初对日，龙尾竞缘云。
佩响交成韵，帘阴暖带纹。
逍遥岂有事，于此咏南薰。
一物至周天，洪纤尽晏然。
车书无异俗，甲子并丰年。
奇技皆归朴，征夫亦服田。
君王故不有，台鼎合韦弦。
日日听歌谣，区中尽祝尧。
虫蝗初不害，夷狄近全销。
史笔惟书瑞，天台绝见妖。
因令匹夫志，转欲事清朝。
品物尽昭苏，神功复帝谟。
他时应有寿，当代且无虞。
赐历通遐俗，移关入半胡。
鹪鹩一何幸，于此寄微躯。
无战复无私，尧时即此时。
焚香临极早，待月卷帘迟。
端拱乾坤内，何言黈纩垂。
君看圣明验，只此是神龟。
旭日上清穹，明堂坐圣聪。
衣裳承瑞气，冠冕盖重瞳。
花木经宵露，旌旗入仗风。
何期于此地，见说是神工。
五帝三皇主，萧曹魏邴臣。
文章惟返朴，戈甲尽生尘。
谏纸应无用，朝纲自有伦。
升平不可记，所见是闲人。
+++薛能
++++送冯温往河外
琴剑事行装，河关出北方。
秦音尽河内，魏画自黎阳。
野日村苗熟，秋霜馆叶黄。
风沙问船处，应得立清漳。
+++薛能
++++送从兄之太原副使
少载琴书去，须知暂佐军。
初程见西岳，尽室渡横汾。
元日何州住，枯风宿馆闻。
都门送行处，青紫骑纷纷。
+++薛能
++++送马戴书记之太原
一曲大河声，全家几日行。
从容长约夜，差互忽离城。
镇北胡沙浅，途中霍岳横。
相逢莫已讯，诗雅负雄名。
+++薛能
++++送友人出塞
榆关到不可，何况出榆关。
春草临岐断，边楼带日闲。
人归穹帐外，鸟乱废营间。
此地堪愁想，霜前作意还。
+++薛能
++++送李溟出塞
边城官尚恶，况乃是羁游。
别路应相忆，离亭更少留。
黄沙人外阔，飞雪马前稠。
甚险穹庐宿，无为过代州。
+++薛能
++++寄终南隐者
海日东南出，应开岭上扉。
扫坛花入篲，科竹露沾衣。
饭后嫌身重，茶中见鸟归。
相思爱民者，难说与亲违。
+++薛能
++++赠隐者
自得高闲性，平生向北栖。
月潭云影断，山叶雨声齐。
庭树人书匝，栏花鸟坐低。
相留永不忘，经宿话丹梯。
+++薛能
++++惜春
花开亦花落，时节暗中迁。
无计延春日，可能留少年。
小丛初散蝶，高柳即闻蝉。
繁艳归何处，满山啼杜鹃。
+++薛能
++++送人自苏州之长沙县官
驱马复乘流，何时发虎丘。
全家上南岳，一尉事诸侯。
茶煮朝宗水，船停调角州。
炎方好将息，卑湿旧堪忧。
+++薛能
++++早春归山中旧居
茫茫驱匹马，归处是荒榛。
猿迹破庭雪，鼠踪生甑尘。
开门冲网断，扫叶放苔匀。
为惜诗情错，应难致此身。
+++薛能
++++麟中寓居寄蒲中友人
萧条秋雨地，独院阻同群。
一夜惊为客，多年不见君。
边心生落日，乡思羡归云。
更在相思处，子规灯下闻。
+++薛能
++++关中送别
一行千里外，几事寸心间。
才子贫堪叹，男儿别是闲。
黄河淹华岳，白日照潼关。
若值乡人问，终军贱不还。
+++薛能
++++中秋夜寄李溟
满魄断埃氛，牵吟并舍闻。
一年唯此夜，到晚愿无云。
待赏从初出，看行过二分。
严城亦已闭，悔不预期君。
+++薛能
++++赠禅师
梦想青山寺，前年住此中。
夜堂吹竹雨，春地落花风。
旧句师曾见，清斋我亦同。
浮生蹇莫问，辛苦未成功。
+++薛能
++++送禅僧
寒空孤鸟度，落日一僧归。
近寺路闻梵，出郊风满衣。
步摇瓶浪起，盂戛磬声微。
还坐栖禅所，荒山月照扉。
+++薛能
++++赠隐者
门前虽有径，绝向世间行。
薙草因逢药，移花便得莺。
甘贫原是道，苦学不为名。
莫怪苍髭晚，无机任世情。
+++薛能
++++冬日送僧归吴中旧居
去扫冬林下，闲持未遍经。
为山低凿牖，容月广开庭。
旧业云千里，生涯水一瓶。
还应觅新句，看雪倚禅扃。
+++薛能
++++恭禧皇太后挽歌词三首
八月曾殊选，三星固异仪。
袝陵经灞浐，归赗杂华夷。
旌去题新谥，宫存锁素帏。
重泉应不恨，生见太平时。
月落娥兼隐，宫空后岂还。
衔哀穷地界，亲莅泣天颜。
旧住留丹药，新陵在碧山。
国人伤莫及，应只咏关关。
配圣三朝隔，灵仪万姓哀。
多年好黄老，旧日荐贤才。
道著标彤管，宫闲闭绿苔。
平生六衣在，曾著祀高禖。
+++薛能
++++送胡澳下第归蒲津
无媒甘下飞，君子尚麻衣。
岁月终荣在，家园近且归。
山光临舜庙，河气隔王畿。
甚积汤原思，青青宿麦肥。
+++薛能
++++春日闲居
权门多见薄，吾道岂终行。
散地徒忧国，良时不在城。
花繁春正王，茶美梦初惊。
赖有兹文在，犹堪畅此生。
+++薛能
++++题逃户
几界瞢农桑，凶年竟失乡。
朽关生湿菌，倾屋照斜阳。
雨水淹残臼，葵花压倒墙。
明时岂致此，应自负苍苍。
+++薛能
++++郊居答客
傍舍虫声满，残秋宿雨村。
远劳才子骑，光顾野人门。
败叶盘空蔓，雕丛露暗根。
相携未尽语，川月照黄昏。
+++薛能
++++早春归山中旧居（一作寓居有怀呈旧知）
绿草闭闲院，悄然花正开。
新年人未去，戊日燕还来。
雨地残枯沫，灯窗积旧煤。
归田语不忘，樗散料非才。
+++薛能
++++下第后春日长安寓居三首
一榜尽精选，此身犹陆沉。
自无功谠分，敢抱怨尤心。
暖陌开花气，春居闭日阴。
相知岂不有，知浅未知深。
暂屈固何恨，所忧无此时。
隔年空仰望，临日又参差。
劳力且成病，壮心能不衰。
犹将琢磨意，更欲候宗师。
关东归不得，岂是爱他乡。
草碧馀花落，春闲白日长。
全家期圣泽，半路敢农桑。
独立应无侣，浮生欲自伤。
+++薛能
++++春早选寓长安二首
疏拙自沉昏，长安岂是村。
春非闲客事，花在五侯门。
道僻惟忧祸，诗深不敢论。
扬雄若有荐，君圣合承恩。
旧论已浮海，此心犹滞秦。
上僚如报国，公道岂无人。
岩隐悬溪瀑，城居入榻尘。
渔舟即拟去，不待晚年身。
+++薛能
++++送进士许棠下第东归
长安那不住，西笑又东行。
若以贫无计，何因事有成。
云峰天外出，江色草中明。
谩忝相于分，吾言世甚轻。
+++薛能
++++咏岛
孤岛如江上，诗家犹闭门。
一池分倒影，空舸系荒根。
烟湿高吟石，云生偶坐痕。
登临有新句，公退与谁论。
+++薛能
++++冬日写怀
幕府尽平蛮，客留戎阃间。
急流霜夹水，轻霭日连山。
设醴徒惭楚，为郎未姓颜。
斯文苦不胜，会拟老民闲。
+++薛能
++++和杨中丞早春即事
贵宅登临地，春来见物华。
远江桥外色，繁杏竹边花。
戍客烽楼迥，文君酒幔斜。
新题好不极，珠府未穷奢。
+++薛能
++++闻官军破吉浪戎小而固虑史氏遗忽因记为二章
一战便抽兵，蛮孤吉浪平。
通连无旧穴，要害有新城。
昼卒烽前寝，春农界上耕。
高楼一拟望，新雨剑南清。
泸水断嚣氛，妖巢已自焚。
汉江无敌国，蛮物在回军。
越巂通游国，苴咩闭聚蚊。
空馀罗凤曲，哀思满边云。
+++薛能
++++寒食有怀
流落伤寒食，登临望岁华。
村球高过索，坟树绿和花。
晋聚应搜火，秦喧定走车。
谁知恨榆柳，风景似吾家。
+++薛能
++++绵楼
溪边人浣纱，楼下海棠花。
极望虽怀土，多情拟置家。
前山应象外，此地已天涯。
未有销忧赋，梁王礼欲奢。
+++薛能
++++雕堂
丈室久多病，小园晴独游。
鸣蛩孤烛雨，啅雀一篱秋。
圣主恩难谢，生灵志亦忧。
他年谁识我，心迹在徐州。
+++薛能
++++赠歌人
温燠坐相侵，罗襦一水沉。
拜深知有意，令背不无心。
近住应名玉，前生约姓阴。
东山期已定，相许便抽簪。
+++薛能
++++柘枝词三首（乐府诗集题作柘枝调）
同营三十万，震鼓伐西羌。
战血粘秋草，征尘搅夕阳。
归来人不识，帝里独戎装。
悬军征拓羯，内地隔萧关。
日色昆仑上，风声朔漠间。
何当千万骑，飒飒贰师还。
意气成功日，春风起絮天。
楼台新邸第，歌舞小婵娟。
急破催摇曳，罗衫半脱肩。
+++薛能
++++咏柳花
浮生失意频，起絮又飘沦。
发自谁家树，飞来独院春。
朝容萦断砌，晴影过诸邻。
乱掩宫中蝶，繁冲陌上人。
随波应到海，沾雨或依尘。
会向慈恩日，轻轻对此身。
+++薛能
++++一叶落
轻叶独悠悠，天高片影流。
随风来此地，何树落先秋。
变色黄应近，辞林绿尚稠。
无双浮水面，孤绝落关头。
乍减诚难觉，将凋势未休。
客心空自比，谁肯问新愁。
+++薛能
++++行路难
何处力堪殚，人心险万端。
藏山难测度，暗水自波澜。
对面如千里，回肠似七盘。
已经吴坂困，欲向雁门难。
南北诚须泣，高深不可干。
无因善行止，车辙得平安。
+++薛能
++++蔡州蒋亭
草径彻林间，过桥如入山。
蔡侯添水榭，蒋氏本柴关。
静泛穷幽趣，惊飞湿醉颜。
恨无优俸买，来得暂时闲。
步与招提接，舟临夕照还。
春风应不到，前想负花湾。
+++薛能
++++戏题
闪闪动鸣珰，初来烛影傍。
拥头珠翠重，萦步绮罗长。
静发歌如磬，连飘气觉香。
不言微有笑，多媚总无妆。
坐缺初离席，帘垂却入房。
思惟不是梦，此会胜高唐。
+++薛能
++++酬曹侍御见寄
儒道苦不胜，迩来惟慕禅。
触途非巧者，于世分沉然。
要地羞难入，闲居钝更便。
清和挑菜食，闷寂闭花眠。
累遣期抛俸，机忘怕与权。
妨春愁筦榷，响夜忆林泉。
匪石从遭刖，珠膏枉被煎。
讨论唯子厚，藏退合吾先。
旧制群英伏，来章六义全。
休旬一拟和，乡思乱情田。
+++薛能
++++送赵道士归天目旧山
愚朴尚公平，此心邻道情。
有缘终自鄙，何计逐师行。
日者闻高躅，时人盖强名。
口无滋味入，身有羽仪生。
奏乞还乡远，诗曾对御成。
土毛珍到越，尘发倦离京。
符叱风雷恶，朝修月露清。
观临天目顶，家住海潮声。
道引图看足，参同注解精。
休粮一拟问，窗草俟回程。
+++薛能
++++除夜作
和吹度穹旻，虚徐接建寅。
不辞加一岁，唯喜到三春。
燎照云烟好，幡悬井邑新。
祯祥应北极，调燮验平津。
树欲含迟日，山将退旧尘。
兰萎残此夜，竹爆和诸邻。
祝寿思明圣，驱傩看鬼神。
团圆多少辈，眠寝独劳筋。
茜旆犹双节，雕盘又五辛。
何当平贼后，归作自由身。
+++薛能
++++桃花
香色自天种，千年岂易逢。
开齐全未落，繁极欲相重。
冷湿朝如淡，晴干午更浓。
风光新社燕，时节旧春农。
篱落欹临竹，亭台盛间松。
乱缘堪羡蚁，深入不如蜂。
有影宜暄煦，无言自冶容。
洞连非俗世，溪静接仙踪。
子熟河应变，根盘土已封。
西王潜爱惜，东朔盗过从。
醉席眠英好，题诗恋景慵。
芳菲聊一望，何必在临邛。
+++薛能
++++黄河
何处发昆仑，连乾复浸坤。
波浑经雁塞，声振自龙门。
岸裂新冲势，滩馀旧落痕。
横沟通海上，远色尽山根。
勇逗三峰坼，雄标四渎尊。
湾中秋景树，阔外夕阳村。
沫乱知鱼呴，槎来见鸟蹲。
飞沙当白日，凝雾接黄昏。
润可资农亩，清能表帝恩。
雨吟堪极目，风度想惊魂。
显瑞龟曾出，阴灵伯固存。
盘涡寒渐急，浅濑暑微温。
九曲终柔胜，常流可暗吞。
间无博望，谁复到穷源。
+++薛能
++++华岳
簇簇复亭亭，三峰卓杳冥。
每思穷本末，应合记图经。
发地连宫观，冲天接井星。
河微临巨势，秦重载奇形。
太古朝群后，中央擘巨灵。
邻州犹映槛，几县恰当庭。
鹤毳坛风乱，龙漦洞水腥。
望遥通北极，上彻见东溟。
客玩晴难偶，农祈雨必零。
度关无暑气，过路得愁醒。
羽客时应见，霜猿夜可听。
顶悬飞瀑峻，崦合白云青。
混石猜良玉，寻苗得茯苓。
从官知侧近，悉俸致岩扃。
+++薛能
++++秋雨
宿雨觉才初，亭林忽复徐。
簇声诸树密，悬滴四檐疏。
省漏疑方丈，愁炊问斗储。
步难多入屐，窗浅欲飘书。
动蠖苍苔静，藏蚕落叶虚。
吹交来翕习，雷慢歇踌躇。
滞已妨行路，晴应好荷锄。
醉楼思蜀客，鯹市想淮鱼。
径草因缘合，栏花自此除。
有形皆霢霂，无地不污潴。
境晦宜甘寝，风清□退居。
我魂惊晓簟，邻话喜秋蔬。
既用功成岁，旋应惨变舒。
仓箱足可恃，归去傲吾庐。
+++薛能
++++春色满皇州（一作滕迈诗）
蔼蔼复悠悠，春归十二楼。
最明云里阙，先满日边州。
色媚青门外，光摇紫陌头。
上林荣旧树，太液镜新流。
暖带祥烟起，清添瑞景浮。
阳和如启蛰，从此事芳游。
+++薛能
++++寄唁张乔喻坦之
何事尽参差，惜哉吾子诗。
日令销此道，天亦负明时。
有路当重振，无门即不知。
何当见尧日，相与啜浇漓。
+++薛能
++++赠僧
尽日行方到，何年独此林。
客归惟鹤伴，人少似师心。
坐石落松子，禅床摇竹阴。
山灵怕惊定，不遣夜猿吟。

++中卷五百五十九
  
+++薛能
++++春日旅舍书怀
出去归来旅食人，麻衣长带几坊尘。
开门草色朝无客，落案灯花夜一身。
贫舍卧多消永日，故园莺老忆残春。
蹉跎冠盖谁相念，二十年中尽苦辛。
+++薛能
++++秋日将离滑台酬所知二首
身起中宵骨亦惊，一分年少已无成。
松吹竹簟朝眠冷，雨湿蔬餐宿疾生。
僮汲野泉兼土味，马磨霜树作秋声。
相知莫话诗心苦，未似前贤取得名。
灯涩秋光静不眠，叶声身影客窗前。
闲园露湿鸣蛩夜，急雨风吹落木天。
城见远山应北岳，野多空地本南燕。
明朝欲别忘形处，愁把离杯听管弦。
+++薛能
++++下第后夷门乘舟至永城驿题
秋赋春还计尽违，自知身是拙求知。
唯思旷海为休处，忽喜孤舟似去时。
连浦一城兼汴宋，夹堤千柳杂唐隋。
从来此恨皆前达，敢负吾君作楚辞。
+++薛能
++++秋夜旅舍寓怀
庭锁荒芜独夜吟，西风吹动故山心。
三秋木落半年客，满地月明何处砧。
渔唱乱沿汀鹭合，雁声寒咽陇云深。
平生只有松堪对，露浥霜欺不受侵。
+++薛能
++++洛下寓怀
胡为遭遇孰为官，朝野君亲各自欢。
敢向官途争虎首，尚嫌身累爱猪肝。
冰霜谷口晨樵远，星火炉边夜坐寒。
唯有报恩心未剖，退居犹欲佩芄兰。
+++薛能
++++题平湖
平湖湖畔雨晴新，南北东西不隔尘。
映野烟波浮动日，损花风雨寂寥春。
山无俗路藏高士，岸泊仙舟忆主人。
那得载来都未保，此心离此甚情亲。
+++薛能
++++平阳寓怀
晋国风流阻洳川，家家弦管路岐边。
曾为郡职随分竹，亦作歌词乞采莲。
北榭远峰闲即望，西湖残景醉常眠。
墙花此日休回避，不是当时恶少年。
+++薛能
++++留题汾上旧居
乡园一别五年归，回首人间总祸机。
尚胜邻翁常寂寞，敢嫌裘马未轻肥。
尘颜不见应消落，庭树曾栽已合围。
难说累牵还却去，可怜榆柳尚依依。
+++薛能
++++怀汾上旧居
素汾千载傍吾家，常忆衡门对浣纱。
好事喜逢投宿客，刈田因得自生瓜。
山头鼓笛阴沉庙，陌上薪蒸突兀车。
投暗作珠何所用，被人专拟害灵蛇。
+++薛能
++++送同儒大德归柏梯寺
柏梯还拟谢微官，遥拟千峰送法兰。
行径未曾青石断，拂床终有白云残。
京尘濯后三衣洁，山舍禅初万象安。
薇蕨纵多师莫踏，我心犹欲尽图看。
+++薛能
++++春日使府寓怀二首
一想流年百事惊，已抛渔父戴尘缨。
青春背我堂堂去，白发欺人故故生。
道困古来应有分，诗传身后亦何荣。
谁怜合负清朝力，独把风骚破郑声。
平生无解亦无操，永日书生坐独劳。
唯觉宦情如水薄，不知人事有山高。
孤心好直迍犹强，病发慵梳痒更搔。
何事故溪归未得，几抛清浅泛红桃。
+++薛能
++++许州题德星亭
瀵水南流东有堤，堤边亭是武陵溪。
槎松配石堪僧坐，蕊杏含春欲鸟啼。
高树月生沧海外，远郊山在夕阳西。
频来不似军从事，只戴纱巾曳杖藜。
+++薛能
++++送人归上党（时潞寇初平）
燕台基坏穴狐蛇，计拙因循岁月赊。
兵革未销王在镐，桑蚕临熟客还家。
霏微对岸漳边雨，堆阜邻疆蓟北沙。
若到长平战场地，为求遗镞辟魔邪。
+++薛能
++++春日重游平湖
湖上春风发管弦，须临三十此离筵。
离人忽有重来日，游女初非旧少年。
官职已辜疲瘵望，诗名空被后生传。
啼莺莫惜蹉跎恨，闲事听吟一两篇。
+++薛能
++++并州
少年流落在并州，裘脱文君取次游。
携挈共过芳草渡，登临齐凭绿杨楼。
庭前蛱蝶春方好，床上樗蒲宿未收。
坊号偃松人在否，饼炉南畔曲西头。
+++薛能
++++相国陇西公南征，能以留务独宿府城作
吾君贤相事南征，独宿军厨负请缨。
灯室卧孤如怨别，月阶簪草似临行。
高墉撼铎思巴栈，老木嗥风念野营。
殊忆好僧招不及，夜来仓卒锁严城。
+++薛能
++++早春书事
百蛮降伏委三秦，锦里风回岁已新。
渠滥水泉花巷湿，日销冰雪柳营春。
何年道胜苏群物，尽室天涯是旅人。
焚却蜀书宜不读，武侯无可律余身。
+++薛能
++++春日书怀
伯牙琴绝岂求知，往往情牵自有诗。
垄月正当寒食夜，春阴初过海棠时。
耽书未必酬良相，断酒唯堪作老师。
多病不任衣更薄，东风台上莫相吹。
+++薛能
++++投杜舍人
床上新诗诏草和，栏边清酒落花多。
闲消白日舍人宿，梦觉紫薇山鸟过。
春刻几分添禁漏，夏桐初叶满庭柯。
风骚委地苦无主，此事圣君终若何。
+++薛能
++++献仆射相公
清如冰雪重如山，百辟严趋礼绝攀。
强虏外闻应丧胆，平人相见尽开颜。
朝廷有道青春好，门馆无私白日闲。
致却垂衣更何事，几多诗句咏关关。
+++薛能
++++上盐铁尚书（时太庙宿斋）
南宫环雉隔嚣尘，况值清斋宿大臣。
城绝鼓钟更点后，雨凉烟树月华新。
檐前漱晓穹苍碧，庭下眠秋沆瀣津。
闻说务闲心更静，此时忧国合求人。
+++薛能
++++汉南春望
独寻春色上高台，三月皇州驾未回。
几处松筠烧后死，谁家桃李乱中开。
奸邪用法原非法，唱和求才不是才。
自古浮云蔽白日，洗天风雨几时来。
+++薛能
++++晚春
恶怜风景极交亲，每恨年年作瘦人。
卧晚不曾抛好夜，情多唯欲哭残春。
阴成杏叶才通日，雨著杨花已污尘。
无限后期知有在，只愁烦作总戎身。
+++薛能
++++将赴镇过太康县有题
才入东郊便太康，自听何暮岂龚黄。
晴村透日桑榆影，晓露湿秋禾黍香。
十万旌旗移巨镇，几多輗軏负孤庄。
时人欲识征东将，看取欃枪落太荒。
+++薛能
++++彭门解嘲二首
呜呜吹角贰师营，落日身闲笑傲行。
尽觉文章尊万事，却嫌官职剩双旌。
终休未拟降低屈，忽遇还须致太平。
频上水楼谁会我，泗滨浮磬是同声。
伤禽栖后意犹惊，偶向黐竿脱此生。
身外不思簪组事，耳中唯要管弦声。
耽吟乍可妨时务，浅饮无因致宿酲。
秦客莫嘲瓜戍远，水风潇洒是彭城。
+++薛能
++++清河泛舟
都人层立似山丘，坐啸将军拥棹游。
绕郭烟波浮泗水，一船丝竹载凉州。
城中睹望皆丹雘，旗里惊飞尽白鸥。
儒将不须夸郄縠，未闻诗句解风流。
+++薛能
++++新竹
柳营茅土倦粗材，因向山家乞翠栽。
清露便教终夜滴，好风疑是故园来。
栏边匠去朱犹湿，溉后虫浮穴暗开。
他日会应威凤至，莫辞公府受尘埃。
+++薛能
++++晚春
征东留滞一年年，又向军前遇火前。
画出鹢舟宜祓禊，镂成鸡卵有秋千。
澄明烟水孤城立，狼藉风花落日眠。
赖指清和樱笋熟，不然愁杀暮春天。
+++薛能
++++题彭祖楼
新晴天状湿融融，徐国滩声上下洪。
极目澄鲜无限景，入怀轻好可怜风。
身防潦倒师彭祖，妓拥登临愧谢公。
谁致此楼潜惠我，万家残照在河东。
+++薛能
++++汉庙祈雨回阳春亭有怀
南荣轩槛接城闉，适罢祈农此访春。
九九已从南至尽，芊芊初傍北篱新。
池中水是前秋雨，陌上风惊自古尘。
欲召罗敷倾一盏，乘闲言语不容人。
+++薛能
++++送李倍秀才
南朝才子尚途穷，毕竟应须问叶公。
书剑伴身离泗上，雪风吹面立船中。
家园枣熟归圭窦，会府槐疏试射弓。
相顾日偏留不得，夜深聊欲一杯同。
+++薛能
++++重游德星亭感事
颍水川中枕水台，当时离别此重来。
舟沉土岸生新草，诗映纱笼有薄埃。
事系兴亡人少到，地当今古我迟回。
残阳照树明于旭，犹向池边把酒杯。
+++薛能
++++许州题观察判官厅
三载从戎类系匏，重游全许尚分茅。
刘郎别后无遗履，丁令归来有旧巢。
冬暖井梧多未落，夜寒窗竹自相敲。
纤腰弟子知千恨，笑与扬雄作解嘲。
+++薛能
++++闲题
八年藩翰似侨居，只此谁知报玉除。
旧将已成三仆射，老身犹是六尚书。
时丁厚讟终无咎，道致中兴尚有馀。
为问春风谁是主，空催弱柳拟何如。
+++薛能
++++送福建李大夫
洛州良牧帅瓯闽，曾是西垣作谏臣。
红旆已胜前尹正，尺书犹带旧丝纶。
秋来海有幽都雁，船到城添外国人。
行过小藩应大笑，只知夸近不知贫。
+++薛能
++++送李倍巡官归永乐旧居
羡君归去五峰前，往往星河实见仙。
麦垄夏枯成废地，枣枝秋赤近高天。
山泉饮犊流多变，村酒经蚕味可怜。
曾约道门终老住，步虚声里寄闲眠。
+++薛能
++++赠歌者
一字新声一颗珠，转喉疑是击珊瑚。
听时坐部音中有，唱后樱花叶里无。
汉浦蔑闻虚解佩，临邛焉用枉当垆。
谁人得向青楼宿，便是仙郎不是夫。
+++薛能
++++舞者
绿毛钗动小相思，一唱南轩日午时。
慢靸轻裾行欲近，待调诸曲起来迟。
筵停匕箸无非听，吻带宫商尽是词。
为问倾城年几许，更胜琼树是琼枝。
+++薛能
++++天际识归舟
斜日满江楼，天涯照背流。
同人在何处，远目认孤舟。
帆省当时席，歌声旧日讴。
浮津济晚，棹倚泬寥秋。
晴阔忻全见，归迟怪久游。
离居意无限，贪此望难休。
+++薛能
++++和曹侍御除夜有怀
有病无媒客，多慵亦太疏。
自怜成叔夜，谁与荐相如。
嗜退思年老，谙空笑岁除。
迹闲过寺宿，头暖近阶梳。
春立穷冬后，阳生旧物初。
叶多庭不扫，根在径新锄。
田事终归彼，心情倦老於。
斫材须见像，藏剑岂为鱼。
效浅惭尹禄，恩多负辟书。
酬知必拟共，勿使浪踌躇。
+++薛能
++++华清宫和杜舍人（一作张祜诗，一作赵嘏诗）
五十年天子，离宫仰峻墙。
登封时正泰，御宇日何长。
上位先名实，中兴事宪章。
起戎轻甲胄，馀地复河湟。
道降玄元祖，儒封孔子王。
因缘百司署，聚会一人汤。
渭水波摇绿，秦山草半黄。
马驯金勒细，鹰健玉铃锵。
下箭朱方满，鸣鞭皓腕攘。
畋思获吕望，谏只避周昌。
兔迹贪前逐，枭心不早防。
几添鹦鹉劝，先赐荔枝尝。
月锁千门静，天吹一笛凉。
细音摇羽佩，轻步宛霓裳。
祸乱基潜结，升平意遽忘。
衣冠逃犬虏，鼙鼓动渔阳。
外戚心殊迫，中原事可量。
血埋妃子艳，刃断禄儿肠。
近侍烟尘隔，前踪辇路荒。
益知迷宠佞，遗恨丧贤良。
北阙尊明主，南宫逊上皇。
禁清馀凤吹，池冷睡龙光。
祝寿山犹在，流年水共伤。
杜鹃魂厌蜀，蝴蝶梦悲庄。
雀卵遗雕栱，虫丝罥画梁。
紫苔侵壁润，红树闭门芳。
守吏齐鸳瓦，耕民得翠珰。
登年昔酺乐，讲武旧兵场。
暮草深岩翠，幽花坠径香。
不堪垂白叟，行折御沟杨。
+++薛能
++++送浙东王大夫
天爵擅忠贞，皇恩复宠荣。
远源过晋史，甲族本缑笙。
亚相兼尤美，周行历尽清。
制除天近晓，衙谢草初生。
宾客招闲地，戎装拥上京。
九街鸣玉勒，一宅照红旌。
细雨当离席，遥花显去程。
佩刀畿甸色，歌吹馆桥声。
騕褭从秦赐，艅艎到汴迎。
步沙逢霁月，宿岸致严更。
渤澥流东鄙，天台压属城。
众谈称重镇，公意念疲甿。
井邑曾多难，疮痍此未平。
察应均赋敛，逃必复桑耕。
隼重权兼帅，鼍雄设有兵。
越台随厚俸，剡硾得尤名。
夜蜡州中宴，春风部外行。
香奁扃凤诏，朱篆动龙坑。
报后功何患，投虚论素精。
徵还真指掌，感激自关情。
旧业怀昏作，微班负旦评。
空馀骚雅事，千古傲刘桢。
+++薛能
++++送李殷游京西
立马送君地，黯然愁到身。
万途皆有匠，六义独无人。
莫怪敢言此，已能甘世贫。
时来贵亦在，事是掩何因。
投刺皆羁旅，游边更苦辛。
岐山终蜀境，泾水复蛮尘。
埋没餐须强，炎蒸醉莫频。
俗徒欺合得，吾道死终新。
展分先难许，论诗永共亲。
归京稍作意，充斥犯西邻。
+++薛能
++++长安送友人之黔南
衡岳犹云过，君家独几千。
心从贱游话，分向禁城偏。
陆路终何处，三湘在素船。
琴书去迢递，星路照潺湲。
台镜簪秋晚，盘蔬饭雨天。
同文到乡尽，殊国共行连。
后会应多日，归程自一年。
贫交永无忘，孤进合相怜。
+++薛能
++++寄李频
长安千万蹊，迷者自多迷。
直性身难达，良时日易低。
环檐消旧雪，晴气满春泥。
那得同君去，逢峰苦爱齐。
+++薛能
++++赠苗端公二首
繁总近何如，君才必有馀。
身欢步兵酒，吏写鲁连书。
坐默闻鼙吹，庭班见雪初。
沉碑若果去，一为访邻居。
至老不相疏，斯言不是虚。
两心宜一体，同舍又邻居。
晓角秋砧外，清云白月初。
从军何有用，未造鲁连书。
+++薛能
++++寄河南郑侍郎
三峡与三壕，门阑梦去劳。
细冰和洛水，初雪洒嵩高。
大雅何由接，微荣亦已逃。
寒窗不可寐，风地叶萧骚。
+++薛能
++++蒙恩除侍御史行次华州寄蒋相
林下天书起遁逃，不堪移疾入尘劳。
黄河近岸阴风急，仙掌临关旭日高。
行野众喧闻雁发，宿亭孤寂有狼嗥。
荀家位极兼禅理，应笑埋轮著所操。
+++薛能
++++寄唐州杨郎中
关睢憔悴一儒生，忽把鱼须事圣明。
贫得俸钱还乍喜，晚登朝序却无荣。
前年坐蜀同樽俎，此日边淮独旆旌。
班列道孤君不见，曲江春暖共僧行。
+++薛能
++++塞上蒙汝州任中丞寄书
三省推贤两掖才，关东深许稍迟回。
舟浮汝水通淮去，雨出嵩峰到郡来。
投札转京忧不远，枉缄经虏喜初开。
西楼一望知无极，更与何人把酒杯。
+++薛能
++++题盐铁李尚书浐州别业
鹿原阴面浐州湄，坐觉林泉逼梦思。
闲景院开花落后，湿香风好雨来时。
邻惊麦野闻雏雉，别创茅亭住老师。
备足好中还有阙，许昌军里李陵诗。

++中卷五百六十
  
+++薛能
++++送刘驾归京
相逢听一吟，惟我不降心。
在世忧何事，前生得至音。
蒲多南去远，汾尽北游深。
为宿关亭日，苍苍晓欲临。
+++薛能
++++夏日寺中有怀
亭午四邻睡，院中唯鸟鸣。
当门塞鸿去，欹枕世人情。
地燥苍苔裂，天凉晚月生。
归家岂不愿，辛苦未知名。
+++薛能
++++夏日蒲津寺居二首
日日闲车马，谁来访此身。
一门兼鹤静，四院与僧邻。
雨室墙穿溜，风窗笔染尘。
空馀气长在，天子用平人。
故国有如梦，省来长远游。
清晨起闲院，疏雨似深秋。
宿寝书棱叠，行吟杖迹稠。
天晴岂能出，春暖未更裘。
+++薛能
++++北都题崇福寺（寺即高祖旧宅）
此地潜龙寺，何基即帝台。
细花庭树荫，清气殿门开。
长老多相识，旬休暂一来。
空空亦拟解，干进幸无媒。
+++薛能
++++题龙兴寺
高户列禅房，松门到上方。
像开祇树岭，人施蜀城香。
地遍磷磷石，江移孑孑樯。
林僧语不尽，身役事梁王。
+++薛能
++++题大云寺西阁
阁临偏险寺当山，独坐西城笑满颜。
四野有歌行路乐，五营无战射堂闲。
鼙和调角秋空外，砧办征衣落照间。
方拟杀身酬圣主，敢于高处恋乡关。
+++薛能
++++舟行至平羌
貔虎直沙壖，严更护早眠。
簇霜孤驿树，落日下江船。
暂去非吴起，终休爱鲁连。
平羌无一术，候吏莫加笾。
+++薛能
++++题开元寺阁
一阁见一郡，乱流仍乱山。
未能终日住，尤爱暂时闲。
唱棹吴门去，啼林杜宇还。
高僧不可羡，西景掩禅关。
+++薛能
++++凌云寺
像阁与山齐，何人致石梯。
万烟生聚落，一崦露招提。
斋月人来上，残阳鸽去栖。
从边亦已极，烽火是沈黎。
+++薛能
++++石堂溪
三面接渔樵，前门向郡桥。
岸沙崩橘树，山径入茶苗。
夜拥军烟合，春浮妓舸邀。
此心无与醉，花影莫相烧。
+++薛能
++++荔枝楼
高槛起边愁，荔枝谁致楼。
会须教匠坼，不欲见蛮陬。
树痺无春影，天连觉汉流。
仲宣如可拟，即此是荆州。
+++薛能
++++圣冈
古迹是何王，平身入石房。
远村通后径，一郡隔前冈。
昼静唯禅客，春来有女郎。
独醒回不得，无事可焚香。
+++薛能
++++蜀州郑史君寄鸟觜茶，因以赠答八韵
鸟觜撷浑牙，精灵胜镆铘。
烹尝方带酒，滋味更无茶。
拒碾乾声细，撑封利颖斜。
衔芦齐劲实，啄木聚菁华。
盐损添常诫，姜宜著更夸。
得来抛道药，携去就僧家。
旋觉前瓯浅，还愁后信赊。
千惭故人意，此惠敌丹砂。
+++薛能
++++暇日寓怀寄朝中亲友
命与才违岂自由，我身何负我身愁。
临生白发方监郡，遥耻青衣懒上楼。
过客闷嫌疏妓乐，小儿憨爱□貔貅。
闲吟一寄清朝侣，未必淮阴不拜侯。
+++薛能
++++春日寓怀
幽拙未谋身，无端患不均。
盗憎犹念物，花尽不知春。
井邑常多弊，江山岂有神。
犍为何处在，一拟吊埋轮。
+++薛能
++++监郡犍为舟中寓题寄同舍
一寝闲身万事空，任天教作假文翁。
旗穿岛树孤舟上，家在山亭每日中。
叠果盘餐丹橘地，若花床席早梅风。
佳期说尽君应笑，刘表尊前且不同。
+++薛能
++++江柳
条绿似垂缨，离筵日照轻。
向人虽有态，伤我为无情。
桥远孤临水，墙低半出营。
天津曾此见，亦是怆行行。
+++薛能
++++寄吉谏议
将迎须学返抽身，合致蹉跎敢效颦。
性静拟归无上士，迹疏常负有情人。
终凭二顷谋婚嫁，谬著千篇断斧斤。
闻说旧交贤且达，欲弹章甫自羞贫。
+++薛能
++++江上寄情
天际归舟浩荡中，我关王泽道何穷。
未为时彦徒经国，尚有边兵耻佐戎。
酿黍气香村欲社，斫桑春尽野无风。
年来断定知休处，一树繁花一亩宫。
+++薛能
++++平盖观
巨柏与山高，玄门静有猱。
春风开野杏，落日照江涛。
白璧心难说，青云世未遭。
天涯望不极，谁识咏离骚。
+++薛能
++++春霁
久客孤舟上，天涯漱晓津。
野芳桤似柳，江霁雪和春。
吏叫能惊鹭，官粗实害身。
何当穷蜀境，却忆滞游人。
+++薛能
++++春居即事
云密露晨晖，西园独掩扉。
雨新临断火，春冷著单衣。
榆荚奔风健，兰芽负土肥。
交亲不是变，自作寄书稀。
+++薛能
++++边城寓题
孤蹇复飘零，天涯若堕萤。
东风吹痼疾，暖日极青冥。
蚕市归农醉，渔舟钓客醒。
论邦苦不早，只此负王庭。
+++薛能
++++春日江居寓怀
归兴乍离边，兰桡复锦川。
斫春槎枿树，消雪土膏田。
岸暖寻新菜，舟寒著旧绵。
临邛若个是，欲向酒家眠。
+++薛能
++++边城作
行止象分符，监州是戏儒。
管排蛮户远，出箐鸟巢孤。
北向秦何在，南来蜀已无。
怀沙悔不及，只有便乘桴。
+++薛能
++++闻李夷遇下第东归因以寄赠
囊中书是居山写，海畔家贫乞食还。
吾子莫愁登第晚，古人惟爱贱游闲。
舟行散适江亭上，郡宴歌吟蜡烛间。
从此乐章休叙战，汉兵无阵亦无蛮。
+++薛能
++++留题
茶兴复诗心，一瓯还一吟。
压春甘蔗冷，喧雨荔枝深。
骤去无遗恨，幽栖已遍寻。
蛾眉不可到，高处望千岑。
+++薛能
++++春日北归舟中有怀
尽日绕盘飧，归舟向蜀门。
雨干杨柳渡，山热杏花村。
净镜空山晓，孤灯极浦昏。
边城不是意，回首未终恩。
+++薛能
++++初发嘉州寓题
劳我是犍为，南征又北移。
唯闻杜鹃夜，不见海棠时。
在闇曾无负，含灵合有知。
州人若爱树，莫损召南诗。
+++薛能
++++题汉州西湖
西湖天下名，可以濯吾缨。
况是携家赏，从妨半驿程。
尝茶春味渴，断酒晚怀清。
尽得幽人趣，犹嫌守吏迎。
重餐逢角暮，百事喜诗成。
坐阻湘江谪，谁为话政声。
+++薛能
++++自广汉游三学山
残阳终日望栖贤，归路携家得访禅。
世缺一来应薄命，雨留三宿是前缘。
诗题不忍离岩下，屐齿难忘在水边。
猿鸟可知僧可会，此心常似有香烟。
+++薛能
++++三学山开照寺
尽室遍相将，中方上下方。
夜深楠树远，春气陌林香。
圣迹留岩险，灵灯出混茫。
何因将慧剑，割爱事空王。
+++薛能
++++雨霁北归留题三学山
远树平川半夕阳，锦城遥辨立危墙。
闲思胜事多遗恨，却悔公心是谩忙。
灌口阙寻惭远客，峨嵋乖约负支郎。
灵龛一望终何得，谬有人情满蜀乡。
+++薛能
++++行次灵龛驿寄西蜀尚书
北客推车指蜀门，乾阳知已近临坤。
从辞府郭常回首，欲别封疆更感恩。
援寡圣朝难望阙，暑催蚕麦得归村。
雷公解劚冲天气，白日何辜遣戴盆。
+++薛能
++++雨霁宿望喜驿
风雷一罢思何清，江水依然浩浩声。
飞鸟旋生啼鸟在，后人常似古人情。
将来道路终须达，过去山川实不平。
闲想更逢知旧否，馆前杨柳种初成。
+++薛能
++++筹笔驿（余为蜀从事，病武侯非王佐才，因有是题）
葛相终宜马革还，未开天意便开山。
生欺仲达徒增气，死见王阳合厚颜。
流运有功终是扰，阴符多术得非奸。
当初若欲酬三顾，何不无为似有鳏。
+++薛能
++++通仙洞
高龛险欲摧，百尺洞门开。
白日仙何在，清风客暂来。
临崖松直上，避石水低回。
贾掾曾空去，题诗岂易哉。
+++薛能
++++嘉陵驿见贾岛旧题
贾子命堪悲，唐人独解诗。
左迁今已矣，清绝更无之。
毕竟吾犹许，商量众莫疑。
嘉陵四十字，一一是天资。
+++薛能
++++嘉陵驿（一作题嘉陵江驿）
江涛千叠阁千层，衔尾相随尽室登。
稠树蔽山闻杜宇，午烟薰日食嘉陵。
频题石上程多破，暂歇泉边起不能。
如此幸非名利切，益州来日合携僧。
+++薛能
++++嘉陵驿
尽室可招魂，蛮馀出蜀门。
雹凉随雨气，江热傍山根。
蚕月缲丝路，农时碌碡村。
干将磨欲尽，无位可酬恩。
+++薛能
++++西县途中二十韵
野客误桑麻，从军带镆铘。
岂论之白帝，未合过黄花。
落日投江县，征尘漱齿牙。
蜀音连井络，秦分隔褒斜。
硖路商逢使，山邮雀啅蛇。
忆归临角黍，良遇得新瓜。
食久庭阴转，行多屐齿洼。
气清岩下瀑，烟漫雨馀畬。
黄鸟当蚕候，稀蒿杂麦查。
汗凉风似雪，浆度蜜如沙。
野色生肥芋，乡仪捣散茶。
梯航经杜宇，烽候彻苴咩。
逗石流何险，通关运固赊。
葛侯真竭泽，刘主合亡家。
陷彼贪功吠，贻为黩武夸。
阵图谁许可，庙貌我揄揶。
闲事休征汉，斯行且咏巴。
音繁来有铎，軏尽去无车。
溢目看风景，清怀啸月华。
焰樵烹紫笋，腰簟憩乌纱。
杞国忧寻悟，临邛渴自加。
移文莫有诮，必不滞天涯。
+++薛能
++++西县作
三年西蜀去如沉，西县西来出万岑。
树石向闻清汉浪，水风初见绿萍阴。
平郊不爱行增气，好井无疑漱入心。
从此渐知光景异，锦都回首尽愁吟。
+++薛能
++++分山岭望灵宝峰
千寻万仞峰，灵宝号何从。
盛立同吾道，贪程阻圣踪。
岭奇应有药，壁峭尽无松。
那得休于是，蹉跎亦卧龙。
+++薛能
++++水帘吟
万滴相随万响兼，路尘天产尽旁沾。
源从颢气何因绝，派助前溪岂觉添。
豪客每来清夏葛，愁人才见认秋檐。
嘉名已极终难称，别是风流不是帘。
+++薛能
++++褒斜道中
十驿褒斜到处慵，眼前常似接灵踪。
江遥旋入旁来水，山豁犹藏向后峰。
鸟径恶时应立虎，畬田闲日自烧松。
行吟却笑公车役，夜发星驰半不逢。
+++薛能
++++褒城驿有故元相公旧题诗，因仰叹而作
鄂相顷题应好池，题云万竹与千梨。
我来已变当初地，前过应无继此诗。
敢叹临行殊旧境，惟愁后事劣今时。
闲吟四壁堪搔首，频见青蘋白鹭鸶。
+++薛能
++++题褒城驿池
池馆通秦槛向衢，旧闻佳赏此踟蹰。
清凉不散亭犹在，事力何销舫已无。
钓客坐风临岛屿，牧牛当雨食菰蒲。
西川吟吏偏思葺，只恐归寻水亦枯。
+++薛能
++++送崔学士赴东川
羽人仙籍冠浮丘，欲作酂侯且蜀侯，导骑已多行剑阁，亲军全到近绵州。
文翁劝学人应恋，魏绛和戎戍自休。
唯有夜樽欢莫厌，庙堂他日少闲游。
+++薛能
++++海棠
酷烈复离披，玄功莫我知。
青苔浮落处，暮柳间开时。
带醉游人插，连阴被叟移。
晨前清露湿，晏后恶风吹。
香少传何许，妍多画半遗。
岛苏涟水脉，庭绽粒松枝。
偶泛因沉砚，闲飘欲乱棋。
绕山生玉垒，和郡遍坤维。
负赏惭休饮，牵吟分失饥。
明年应不见，留此赠巴儿。
+++薛能
++++咏夹径菊
夹径尽黄英，不通人并行。
几曾相对绽，元自两行生。
丛比高低等，香连左右并。
畔摇风势断，中夹日华明。
间隔蛩吟隔，交横蝶乱横。
频应泛桑落，摘处近前楹。
+++薛能
++++碧鲜亭春题竹
竹少竹更重，碧鲜疆更名。
有栏常凭立，无径独穿行。
夕月阴何乱，春风叶尽轻。
已闻图画客，兼写薛先生。
+++薛能
++++行径
盘径入依依，旋惊幽鸟飞。
寻多苔色古，踏碎箨声微。
鞭节横妨户，枝梢动拂衣。
前溪闻到处，应接钓鱼矶。
+++薛能
++++新柳
轻轻须重不须轻，众木难成独早成。
柔性定胜刚性立，一枝还引万枝生。
天钟和气元无力，时遇风光别有情。
谁道少逢知己用，将军因此建雄名。
+++薛能
++++牡丹四首
异色禀陶甄，常疑主者偏。
众芳殊不类，一笑独奢妍。
颗折羞含懒，丛虚隐陷圆。
亚心堆胜被，美色艳于莲。
品格如寒食，精光似少年。
种堪收子子，价合易贤贤。
迥秀应无妒，奇香称有仙。
深阴宜映幕，富贵助开筵。
蜀水争能染，巫山未可怜。
数难忘次第，立困恋傍边。
逐日愁风雨，和星祝夜天。
且从留尽赏，离此便归田。
万朵照初筵，狂游忆少年。
晓光如曲水，颜色似西川。
白向庚辛受，朱从造化研。
众开成伴侣，相笑极神仙。
见焰宁劳火，闻香不带烟。
自高轻月桂，非偶贱池莲。
影接雕盘动，丛遭恶草偏。
招欢忧事阻，就卧觉情牵。
四面宜绨锦，当头称管弦。
泊来莺定忆，粉扰蝶何颠。
苏息承朝露，滋荣仰霁天。
压栏多尽好，敌国贵宜然。
未落须迷醉，因兹任病缠。
谁知极物，空负感麟篇。
去年零落暮春时，泪湿红笺怨别离。
常恐便随巫峡散，何因重有武陵期。
传情每向馨香得，不语还应彼此知。
欲就栏边安枕席，夜深闲共说相思。
牡丹愁为牡丹饥，自惜多情欲瘦羸。
浓艳冷香初盖后，好风乾雨正开时。
吟蜂遍坐无闲蕊，醉客曾偷有折枝。
京国别来谁占玩，此花光景属吾诗。
+++薛能
++++使院栽苇
戛戛复差差，一丛千万枝。
格如僧住处，栽得吏闲时。
笋自厅中出，根从府外移。
从军无宿例，空想夜风吹。
+++薛能
++++失鹤二首
偶背雕笼与我违，四方端伫竟忘归。
谁家白日云间见，何处沧洲雨里飞。
曾啄稻粱残粒在，旧翘泥潦半踪稀。
凭人转觉多相误，尽道皤然作令威。
华表翘风未可期，变丁投卫两堪疑。
应缘失路防人损，空有归心最我知。
但见空笼抛夕月，若何无树宿荒陂。
不然直道高空外，白水青山属腊师。
+++薛能
++++答贾支使寄鹤
瑞羽奇姿踉跄形，称为仙驭过清冥。
何年厚禄曾居卫，几世前身本姓丁。
幸有远云兼远水，莫临华表望华亭。
劳君赠我清歌侣，将去田园夜坐听。
+++薛能
++++陈州刺史寄鹤
临风高视耸奇形，渡海冲天想尽经。
因得羽仪来合浦，便无魂梦去华亭。
春飞见境乘桴切，夜唳闻时醉枕醒。
南守欲知多少重，抚毛千万唤丁丁。
+++薛能
++++孔雀
偶有功名正俗才，灵禽何事降瑶台。
天仙黼黻毛应是，宫后屏帏尾忽开。
曾处嶂中真雾隐，每过庭下似春来。
佳人为我和衫拍，遣作傞傞送一杯。
+++薛能
++++鄜州进白野鹊
轻毛叠雪翅开霜，红觜能深练尾长。
名应玉符朝北阙，色柔金性瑞西方。
不忧云路填河远，为对天颜送喜忙。
从此定知栖息处，月宫琼树是仙乡。
+++薛能
++++早蝉
不见上庭树，日高声忽吟。
他人岂无耳，远客自关心。
暂落还因雨，横飞亦向林。
分明去年意，从此渐闻砧。
+++薛能
++++申湖
昔年依峡寺，每日见申湖。
下泪重来此，知心一已无。
雨霖舟色暗，岸拔木形枯。
旧境深相恼，新春宛不殊。
方来寻熟侣，起去恨惊凫。
忍事花何笑，喧吟瀑正粗。
堪忧从宦到，倍遣曩怀孤。
上马终回首，傍人怪感吁。
+++薛能
++++谢刘相寄天柱茶
两串春团敌夜光，名题天柱印维扬。
偷嫌曼倩桃无味，捣觉嫦娥药不香。
惜恐被分缘利市，尽应难觅为供堂。
粗官寄与真抛却，赖有诗情合得尝。
+++薛能
++++题后集
诗源何代失澄清，处处狂波污后生。
常感道孤吟有泪，却缘风坏语无情。
难甘恶少欺韩信，枉被诸侯杀祢衡。
纵到缑山也无益，四方联络尽蛙声。
+++薛能
++++秋晚送无可上人
半夜觉松雨，照书灯悄然。
河声才淅沥，旧业近潺湲。
坐滴寒更尽，吟惊宿鹤迁。
相思不相见，日短复愁牵。
+++薛能
++++赠源寂禅师
瓶钵镇随腰，怡然处寂寥。
门禅从北祖，僧格似南朝。
性近徒相许，缘多愧未销。
何传能法慧，此岸要津桥。
+++薛能
++++赠禅师
嗜欲本无性，此生长在禅。
九州空有路，一室独多年。
鸣磬微尘落，移瓶湿地圆。
相寻偶同宿，星月坐忘眠。
+++薛能
++++夏日青龙寺寻僧二首
帝里欲何待，人间无阙遗。
不能安旧隐，都属扰明时。
违理须齐辱，雄图岂藉知。
纵横悉已误，斯语是吾师。
得官殊未喜，失计是忘愁。
不是无心速，焉能有自由。
凉风盈夏扇，蜀茗半形瓯。
笑向权门客，应难见道流。
+++薛能
++++寄题巨源禅师
风雨禅思外，应残木槿花。
何年别乡土，一衲代袈裟。
日气侵瓶暖，雷声动枕斜。
还当扫楼影，天晚自煎茶。
+++薛能
++++题河中亭子
河擘双流岛在中，岛中亭上正南空，蒲根旧浸临关道，沙色遥飞傍苑风。
晴见树卑知岳大，晚闻车乱觉桥通。
无穷胜事应须宿，霜白蒹葭月在东。
+++薛能
++++逢友人边游回（一作马戴诗）
游子新从绝塞回，自言曾上李陵台。
尊前语尽北风起，秋色萧条胡雁来。
+++薛能
++++春雨
电阔照潺潺，惊流往复还。
远声如有洞，迷色似无山。
利物乾坤内，并风竹树间。
静思来朔漠，愁望满柴关。
迸湿消尘虑，吹风触疾颜。
谁知草茅径，沾此尚虚闲。
+++薛能
++++夏雨
何处发天涯，风雷一道赊。
去声随地急，残势傍楼斜。
透树垂红叶，沾尘带落花。
潇湘无限思，闲看下蒹葭。
+++薛能
++++秋夜山中述事
初宵门未掩，独坐对霜空。
极目故乡月，满溪寒草风。
樵声当岭上，僧语在云中。
正恨归期晚，萧萧闻塞鸿。
+++薛能
++++长安道
汲汲复营营，东西连两京。
关繻古若在，山岳累应成。
各自有身事，不相知姓名。
交驰兼众类，分散入重城。
此去应无尽，万方人旋生。
空馀片言苦，来往觅刘桢。
+++薛能
++++酬泗州韦中丞埇上日寄赠兼次本韵
鲁儒相悟欲成空，学尽文章不见功。
官自掖垣飘海上，镇从随岸入山中。
尝遭火发瞿云宅，争得天如老氏弓。
何意杜陵怀宝客，也随迷路出关东。
+++薛能
++++泛觞池
通咽远华樽，泛觞名自君。
净看筹见影，轻动酒生纹。
细滴随杯落，来声就浦分。
便应半酣后，清冷漱兼云。

++中卷五百六十一
  
+++薛能
++++荔枝诗
颗如松子色如樱，未识蹉跎欲半生。
岁杪监州曾见树，时新入座久闻名。
+++薛能
++++丁巳上元日放三雉
婴网虽皆困，褰笼喜共归。
无心期尔报，相见莫惊飞。
+++薛能
++++寓题（一作边城寓题）
王泽犹来雅在新，尚词微事可愁人。
淫哇满眼关雎弱，犹贺清朝有此身。
+++薛能
++++望蜀亭
树簇烟迷蜀国深，岭头分界恋登临。
前轩一望无他处，从此西川只在心。
+++薛能
++++游嘉州后溪（开元观闲游，因及后溪，偶成二韵）
山屐经过满径踪，隔溪遥见夕阳舂。
当时诸葛成何事，只合终身作卧龙。
+++薛能
++++自讽
千题万咏过三旬，忘食贪魔作瘦人。
行处便吟君莫笑，就中诗病不任春。
+++薛能
++++乞假归题候馆
仆带雕弓马似飞，老莱衣上著戎衣。
邮亭不暇吟山水，塞外经年皆未归。
+++薛能
++++监郡犍为将归使府登楼寓题
几日监临向蜀春，错抛歌酒强忧人。
江楼一望西归去，不负嘉州只负身。
+++薛能
++++过象耳山二首
一色青松几万栽，异香薰路带花开。
山门欲别心潜愿，更到蜀中还到来。
到处逢山便欲登，自疑身作住来僧。
徒行至此三千里，不是有缘应不能。
+++薛能
++++圣灯
莽莽空中稍稍灯，坐看迷浊变清澄。
须知火尽烟无益，一夜栏边说向僧。
+++薛能
++++过昌利观有怀
万仞云峰八石泉，李君仙后更谁仙。
我来驻马人何问，老柏无多不种田。
+++薛能
++++蜀路
剑阁缘云拂斗魁，疾风生树过龙媒。
前程憩罢知无益，但是驽蹄亦到来。
+++薛能
++++山下偶作
零雨沾山百草香，树梢高顶尽斜阳。
横流巨石皆堪住，何事无僧有石房。
+++薛能
++++伏牛山
虎蹲峰状屈名牛，落日连村好望秋。
不为时危耕不得，一黎风雨便归休。
+++薛能
++++老圃堂（一作曹邺诗）
邵平瓜地接吾庐，谷雨乾时偶自锄。
昨日春风欺不在，就床吹落读残书。
+++薛能
++++春题
柳莫摇摇花莫开，此心因病亦成灰。
人生只有家园乐，及取春农归去来。
+++薛能
++++并州寓怀
人多知遇独难求，人负知音独爱酬。
常恐此心无乐处，枉称年少在并州。
+++薛能
++++中秋旅舍（一作中秋旅舍书怀）
云卷庭虚月逗空，一方秋草尽鸣虫。
是时兄弟正南北，黄叶满阶来去风。
+++薛能
++++符亭二首
符亭之地雅离群，万古悬泉一旦新。
若念农桑也如此，县人应得似行人。
山如巫峡烟云好，路似嘉祥水木清。
大抵游人总应爱，就中难说是诗情。
+++薛能
++++秋夜听任郎中琴
十指宫商膝上秋，七条丝动雨修修。
空堂半夜孤灯冷，弹著乡心欲白头。
+++薛能
++++留别关东旧游
我去君留十载中，未曾相见及花红。
他时住得君应老，长短看花心不同。
+++薛能
++++赠出塞客
出郊征骑逐飞埃，此别惟愁春未回。
寒叶夕阳投宿意，芦关门向远河开。
+++薛能
++++秋溪独坐
黄叶分飞砧上下，白云零落马东西。
人生万意此端坐，日暮水深流出溪。
+++薛能
++++蒲中霁后晚望
河边霁色无人见，身带春风立岸头。
浊水茫茫有何意，日斜还向古蒲州。
+++薛能
++++宋氏林亭
地湿莎青雨后天，桃花红近竹林边。
行人本是农桑客，记得春深欲种田。
+++薛能
++++云花寺寓居赠海岸上人
暂寄空门未是归，上方林榭独儒衣。
吾师不语应相怪，频惹街尘入寺飞。
+++薛能
++++关中秋夕
簟湿秋庭岳在烟，露光明滑竹苍然。
何人意绪还相似，鹤宿松枝月半天。
+++薛能
++++西县道中有短亭，岩穴飞泉隔江洒至，因成二首
风凉津湿共微微，隔岸泉冲石窍飞。
争得巨灵从野性，旧乡无此擘将归。
一瀑三峰赤日天，路人才见便翛然。
谁能夜向山根宿，凉月初生的有仙。
+++薛能
++++省试夜（一作韦承贻诗）
白莲千朵照廊明，一片承平雅颂声。
更报第三条烛尽，文昌风景画难成。
+++薛能
++++过骊山
丹雘苍苍簇背山，路尘应满旧帘间。
玄宗不是偏行乐，只为当时四海闲。
+++薛能
++++曲江醉题
闲身行止属年华，马上怀中尽落花。
狂遍曲江还醉卧，觉来人静日西斜。
+++薛能
++++参军厅新池
帘外无尘胜物外，墙根有竹似山根。
流泉不至客来久，坐见新池落旧痕。
+++薛能
++++太原使院晚出
青门无路入清朝，滥作将军最下僚。
同舍尽归身独在，晚风开印叶萧萧。
+++薛能
++++寒食日曲江
曲水池边青草岸，春风林下落花杯。
都门此日是寒食，人去看多身独来。
+++薛能
++++盩厔官舍新竹
心觉清凉体似吹，满风轻撼叶垂垂。
无端种在幽闲地，众鸟嫌寒凤未知。
+++薛能
++++京中客舍闻筝
十二三弦共五音，每声如截远人心。
当时向秀闻邻笛，不是离家岁月深。
+++薛能
++++铜雀台
魏帝当时铜雀台，黄花深映棘丛开。
人生富贵须回首，此地岂无歌舞来。
+++薛能
++++寿安水馆
地接山林兼有石，天悬星月更无云。
惊鸥上树满池水，瀺灂一声中夜闻。
+++薛能
++++雨后早发永宁
春霖朝罢客西东，雨足泥声路未通。
独爱千峰最高处，一峰初日白云中。
+++薛能
++++宿仙游寺望月生峰
公门身入洞门行，出阱离笼似有情。
僧语夜凉云树黑，月生峰上月初生。
+++薛能
++++秋题
独坐东南见晓星，白云微透泬寥清。
磷磷甃石堪僧坐，一叶梧桐落半庭。
+++薛能
++++和友人寄怀
从来行乐近来希，蘧瑗知言与我违。
自是衰心不如旧，非关四十九年非。
+++薛能
++++子夜
嫖姚家宴敌吴王，子夜歌声满画堂。
此日相逢眉翠尽，女真行李乞斋粮。
+++薛能
++++雁和韦侍御
肃肃雍雍义有馀，九天莺凤莫相疏。
唯应静向山窗过，激发英雄夜读书。
+++薛能
++++和府帅相公
竹映高墙似傍山，邹阳归后令威还。
君看将相才多少，两首诗成七步间。
+++薛能
++++又和留山鸡
五色文胜百鸟王，相思兼绝寄芸香。
由来不是池中物，鸡树归时即取将。
+++薛能
++++舟中酬杨中丞春早见寄
锦楼春望忆丹楹，更遇高情说早莺。
江上境寒吟不得，湿风梅雨满船轻。
+++薛能
++++寒食日题
美人寒食事春风，折尽青青赏尽红。
夜半无灯还有睡，秋千悬在月明中。
+++薛能
++++杏花
活色生香第一流，手中移得近青楼。
谁知艳性终相负，乱向春风笑不休。
+++薛能
++++黄蜀葵
娇黄新嫩欲题诗，尽日含毫有所思。
记得玉人初病起，道家妆束厌禳时。
+++薛能
++++春咏
春来还似去年时，手把花枝唱竹枝。
狂瘦未曾餐有味，不缘中酒却缘诗。
+++薛能
++++赠欢娘（八岁善吹笙）
一束龙吟细竹枝，青娥擎在手中吹。
当时纵使双成在，不得如伊是小时。
+++薛能
++++戏瞻相
失意蹉跎到旧游，见吹杨柳便遮羞。
瞻相赵女休相拽，不及人前诈摆头。
+++薛能
++++赠解诗歌人
同有诗情自合亲，不须歌调更含嚬。
朝天御史非韩寿，莫窃香来带累人。
+++薛能
++++赠韦氏歌人二首
弦管声凝发唱高，几人心地暗伤刀。
思量更有何堪比，王母新开一树桃。
一曲新声惨画堂，可能心事忆周郎。
朝来为客频开口，绽尽桃花几许香。
+++薛能
++++加阶
二年中散似稽康，此日无功换宠光。
唯有一般酬圣主，胜于东晋是文章。
+++薛能
++++野园
野园无鼓又无旗，鞍马传杯用柳枝。
娇养翠娥无怕惧，插人头上任风吹。
+++薛能
++++郊亭
郊亭宴罢欲回车，满郭传呼调角初。
尚拥笙歌归未得，笑娥扶著醉尚书。
+++薛能
++++老僧
清瘦形容八十馀，匏悬篱落似村居。
劝师莫羡人间有，幸是元无免破除。
+++薛能
++++僧窗
不悟时机滞有馀，近来为事更乖疏。
朱轮皂盖蹉跎尽，犹爱明窗好读书。
+++薛能
++++题平等院
十里城中一院僧，各持巾钵事南能。
还应笑我功名客，未解嫌官学大乘。
+++薛能
++++影灯夜二首（一作上元诗）
偃王灯塔古徐州，二十年来乐事休。
此日将军心似海，四更身领万人游。
十万军城百万灯，酥油香暖夜如烝。
红妆满地烟光好，只恐笙歌引上升。
+++薛能
++++许州旌节到作
两地旌旗拥一身，半缘伤旧半荣新。
州人若忆将军面，写取雕堂报国真。
+++薛能
++++重游通波亭
十年抛掷故园花，最忆红桃竹外斜。
此日郊亭心乍喜，败榆芳草似还家。
+++薛能
++++戏舸
远舸冲开一路萍，岸傍偷上小茅亭。
游人莫觅杯盘分，此地才应聚德星。
+++薛能
++++偶题
到处吟兼上马吟，总无愁恨自伤心。
无端梦得钧天乐，尽觉宫商不是音。
+++薛能
++++折杨柳十首
华清高树出离宫，南陌柔条带暖风。
谁见轻阴是良夜，瀑泉声畔月明中。
洛桥晴影覆江船，羌笛秋声湿塞烟。
闲想习池公宴罢，水蒲风絮夕阳天。
嫩绿轻悬似缀旒，路人遥见隔宫楼。
谁能更近丹墀种，解播皇风入九州。
暖风晴日断浮埃，废路新条发钓台。
处处轻阴可惆怅，后人攀处古人栽。
潭上江边袅袅垂，日高风静絮相随。
青楼一树无人见，正是女郎眠觉时。
汴水高悬百万条，风清两岸一时摇。
隋家力尽虚栽得，无限春风属圣朝。
和风烟树九重城，夹路春阴十万营。
唯向边头不堪望，一株憔悴少人行。
窗外齐垂旭日初，楼边轻暖好风徐。
游人莫道栽无益，桃李清阴却不如。
众木犹寒独早青，御沟桥畔曲江亭。
陶家旧日应如此，一院春条绿绕厅。
帐偃缨垂细复繁，令人心想石家园。
风条月影皆堪重，何事侯门爱树萱。
+++薛能
++++柳枝四首
数首新诗带恨成，柳丝牵我我伤情。
柔娥幸有腰支稳，试踏吹声作唱声。
高出军营远映桥，贼兵曾斫火曾烧。
风流性在终难改，依旧春来万万条。
县依陶令想嫌迂，营畔将军即大粗。
此日与君除万恨，数篇风调更应无。
狂似纤腰嫩胜绵，自多情态竟谁怜。
游人不折还堪恨，抛向桥边与路边。
+++薛能
++++柳枝词五首
朝阳晴照绿杨烟，一别通波十七年。
应有旧枝无处觅，万株风里卓旌旃。
晴垂芳态吐牙新，雨摆轻条湿面春。
别有出墙高数尺，不知摇动是何人。
暖梳簪朵事登楼，因挂垂杨立地愁。
牵断绿丝攀不得，半空悬着玉搔头。
西园高树后庭根，处处寻芳有折痕。
终忆旧游桃叶舍，一株斜映竹篱门。
刘白苏台总近时，当初章句是谁推。
纤腰舞尽春杨柳，未有侬家一首诗。
+++薛能
++++吴姬十首
夜锁重门昼亦监，眼波娇利瘦岩岩。
偏怜不怕傍人笑，自把春罗等舞衫。
龙麝薰多骨亦香，因经寒食好风光。
何人画得天生态，枕破施朱隔宿妆。
滴滴春霖透荔枝，笔题笺动手中垂。
天阴不得君王召，嚬著青蛾作小诗。
钿合重盛绣结深，昭阳初幸赐同心。
君知一夜恩多少，明日宣教放德音。
退红香汗湿轻纱，高卷蚊厨独卧斜。
娇泪半垂珠不破，恨君瞋折后庭花。
取次衣裳尽带珠，别添龙脑裛罗襦。
年来寄与乡中伴，杀尽春蚕税亦无。
画烛烧兰暖复迷，殿帏深密下银泥。
开门欲作侵晨散，已是明朝日向西。
楼台重叠满天云，殷殷鸣鼍世上闻。
此日杨花初似雪，女儿弦管弄参军。
冠剪黄绡帔紫罗，薄施铅粉画青娥。
因将素手夸纤巧，从此椒房宠更多。
身是三千第一名，内家丛里独分明。
芙蓉殿上中元日，水拍银台弄化生。
+++薛能
++++题于公花园
含桃庄主后园深，繁实初成静扫阴。
若使明年花可待，应须恼破事花心。
+++薛能
++++登城
偶作闲身上古城，路人遥望不相惊。
无端将吏逡巡至，又作都头一队行。
+++薛能
++++好客
好客连宵在醉乡，蜡烟红暖胜春光。
谁人肯信山僧语，寒雨唯煎治气汤。
+++薛能
++++赠普恭禅师
一日迢迢每一餐，我心难伏我无难。
南檐十月绳床暖，背卷真经向日看。
+++薛能
++++赠无表禅师
笠戴圆阴楚地棕，磬敲清乡蜀山铜。
秋来说偈寅朝殿，爽爽杨枝满手风。
+++薛能
++++彭门偶题
淮王西舍固非夫，柳恽偏州未是都。
直到春秋诸列国，拥旄才子也应无。
+++薛能
++++嘲赵璘
巡关每傍摴蒲局，望月还登乞巧楼。
第一莫教娇太过，缘人衣带上人头。
+++薛能
++++句
百首如一首，卷初如卷终。（《北梦琐言》：能以诗自负，还刘得仁卷，题诗云云）
坐久仆头出，语多僧齿寒。（《南部新书》）
西塞长云尽，南湖片月斜。（《古今诗话》）
李白终无取，陶潜固不刊。（《论诗》见《郑谷集注》）
我身若在开元日，争遣名为李翰林。（寄符郎中，见《郑集》）

++中卷五百六十二
  
+++刘威
++++早春
晓来庭户外，草树似依依。
一夜东风起，万山春色归。
冰消泉派动，日暖露珠晞。
已酝看花酒，娇莺莫预飞。
+++刘威
++++伤春感怀
花飞惜不得，年长更堪悲。
春尽有归日，老来无去时。
风前千片雪，镜里数茎丝。
肠断青山暮，独攀杨柳枝。
+++刘威
++++闰三月
三年皆一闰，此闰胜常时。
莫怪花开晚，都缘春尽迟。
节分炎气近，律应蕙风移。
梦得成胡蝶，芳菲幸不遗。
+++刘威
++++早秋游湖上亭
危亭秋尚早，野思已无穷。
竹叶一尊酒，荷香四座风。
晓烟孤屿外，归鸟夕阳中。
渐爱湖光冷，移舟月满空。
+++刘威
++++宿渔家
竹屋清江上，风烟四五家。
水园分芰叶，邻界认芦花。
雨到鱼翻浪，洲回鸟傍沙。
月明何处去，片片席帆斜。
+++刘威
++++旅中早秋
金威生止水，爽气遍遥空。
草色萧条路，槐花零落风。
夜来万里月，觉后一声鸿。
莫问前程事，飒然沙上蓬。
+++刘威
++++早秋西归有怀
求归方有计，惜别更堪愁。
上马江城暮，出郊山戍秋。
暗销何限事，白尽去年头。
莫怪频惆怅，异乡难再游。
+++刘威
++++冬夜旅怀
寒窗危竹枕，月过半床阴。
嫩叶不归梦，晴虫成苦吟。
酒无通夜力，事满五更心。
寂寞谁相似，残灯与素琴。
+++刘威
++++塞上作
萧萧陇水侧，落日客愁中。
塞一声笛，长沙千里风。
鸟无栖息处，人爱战争功。
数夜城头月，弯弯如引弓。
+++刘威
++++秋日寄陈景孚秀才
征车日已远，物候尚凄凄。
风叶青桐落，露花红槿低。
心随秦国远，梦到楚山迷。
却恨衔芦雁，秋飞不向西。
+++刘威
++++冬日送友人西归
北风吹别思，杳杳度云山。
满望是归处，一生犹未闲。
知音方见誉，浮宦久相关。
空有心如月，同居千里还。
+++刘威
++++感寓
海竭山移岁月深，分明齐得世人心。
颜回徒恨少成古，彭祖何曾老至今。
须向道中平贵贱，还从限内任浮沉。
他年免似骊山鬼，信有蓬莱不可寻。
+++刘威
++++七夕
乌鹊桥成上界通，千秋灵会此宵同。
云收喜气星楼晓，香拂轻尘玉殿空。
翠辇不行青草路，金銮徒候白榆风。
采盘花阁无穷意，只在游丝一缕中。
+++刘威
++++晚春陪王员外东塘游宴
水绿山青春日长，政成因暇泛回塘。
初移柳岸笙歌合，欲过蘋洲罗绮香。
共济已惊依玉树，随流还许醉金觞。
一声画角严城暮，云雨分时满路光。
+++刘威
++++游东湖黄处士园林
偶向东湖更向东，数声鸡犬翠微中。
遥知杨柳是门处，似隔芙蓉无路通。
樵客出来山带雨，渔舟过去水生风。
物情多与闲相称，所恨求安计不同。
+++刘威
++++题许子正处士新池
坐爱风尘日已西，功成得与化工齐。
巧分孤岛思何远，欲似五湖心易迷。
渐有野禽来试水，又怜春草自侵堤。
那堪更到芙蓉拆，晚夕香联桃李蹊。
+++刘威
++++旅怀
物态人心渐渺茫，十年徒学钓沧浪。
老将何面还吾土，梦有惊魂在楚乡。
自是一身嫌苟合，谁怜今日欲佯狂。
无名无位却无事，醉落乌纱卧夕阳。
+++刘威
++++早秋归
数口飘零身未回，梦魂遥断越王台。
家书欲寄雁飞远，客恨正深秋又来。
风解绿杨三署冷，月当银汉四山开。
茫茫归路在何处，砧杵一声心已摧。
+++刘威
++++欧阳示新诗因贻四韵
冲戛瑶琼得至音，数篇清越应南金。
都由苦思无休日，已证前贤不到心。
风入寒松声自古，水归沧海意皆深。
欲知字字惊神鬼，一气秋时试夜吟。
+++刘威
++++尉迟将军
天仗拥门希授钺，重臣入梦岂安金。
江河定后威风在，社稷危来寄托深。
扶病暂将弓试力，感恩重与剑论心。
明妃若遇英雄世，青冢何由怨陆沉。
+++刘威
++++赠欧阳秀才
桐上知音日下身，道光谁不仰清尘。
偶来水馆逢为客，旧熟诗名似故人。
永日空惊沧海阔。
何年重见白头新。
权门要路应行遍，闲伴山夫一夜贫。
+++刘威
++++赠道者
五云深处有真仙，岁月催多却少年。
入郭不知今世事，卖丹犹觅古时钱。
闲寻白鹿眠瑶草，暗摘红桃去洞天。
时向人间深夜坐，鬼神长在药囊边。
+++刘威
++++赠道者
道帔轻裾三岛云，绿髯长占镜中春。
高风已驾祥鸾驭，浮世休惊野马尘。
过海独辞王母面，度关谁识老聃身。
儒生也爱长生术，不见人间大笑人。
+++刘威
++++遣怀寄欧阳秀才
地上江河天上乌，百年流转只须臾。
平生闲过日将日，欲老始知吾负吾。
似豹一班时或有，如龟三顾岂全无。
古来晚达人何限，莫笑空枝犹望苏。
+++刘威
++++送元秀才入道
不教荣乐损天机，愿逐鸾皇次第飞。
明月满时开道帔，欲尘飘处脱儒衣，只携仙籍还金洞，便与时流隔翠微。

空有缄题报亲爱，一千年后始西归。
+++刘威
++++三闾大夫
三闾一去湘山老，烟水悠悠痛古今。
青史已书殷鉴在，词人劳咏楚江深。
竹移低影潜贞节，月入中流洗恨心。
再引离骚见微旨，肯教渔父会升沈。
+++刘威
++++伤曾秀才马
买得龙媒越水濆，轻桃细杏色初分。
秋归未过阳关日，夜魄忽销阴塞云。
吴练已知随影没，朔风犹想带嘶闻。
临轩振策休惆怅，坐致烟霄只在君。
+++李玖
++++喷玉泉冥会诗八首 白衣叟途中吟二首
春草萋萋春水绿，野棠开尽飘香玉。
绣岭宫前鹤发人，犹唱开元太平曲。
厌世逃名者，谁能答姓名。
曾闻王乐否，眷取路傍情。
+++李玖
++++喷玉泉冥会诗八首 白衣叟述甘棠馆西楹诗
浮云凄惨日微明，沉痛将军负罪名。
白昼叫阍无近戚，缟衣饮气只门生。
佳人暗泣填宫泪，厩马连嘶换主声。
六合茫茫皆汉土，此身无处哭田横。
+++李玖
++++喷玉泉冥会诗八首 白衣叟喷玉泉感旧游书怀
树色川光向晚晴，旧曾游处事分明。
鼠穿月榭荆榛合，草掩花园畦垄平。
迹陷黄沙仍未寤，罪标青简竟何名。
伤心谷口东流水，犹喷当时寒玉声。
+++李玖
++++喷玉泉冥会诗八首 四丈夫同赋
鸟啼莺语思何穷，一世荣华一梦中。
李固有冤藏蠹简，邓攸无子续清风。
文章高韵传流水，丝管遗音托草虫。
春月不知人事改，闲垂光影照洿宫。
桃蹊李径尽荒凉，访旧寻新益自伤。
虽有衣衾藏李固，终无表疏雪王章。
羁魂尚觉霜风冷，朽骨徒惊月桂香。
天爵竟为人爵误，谁能高叫问苍苍。
落花寂寂草绵绵，云影山光尽宛然。
坏室基摧新石鼠，潴宫水引故山泉。
青云自致惭天爵，白首同归感昔贤。
惆怅林间中夜月，孤光曾照读书筵。
新荆棘路旧衡门，又驻高车会一尊。
寒骨未沾新雨露，春风不长败兰荪。
丹诚岂分埋幽壤，白日终希照覆盆。
珍重昔年金谷友，共来泉际话幽魂。
+++潘唐
++++下第归宜春酬黄颇饯别
圣代澄清雨露均，独怀惆怅出咸秦。
承明未荐相如赋，故国犹惭季子贫。
御苑钟声临远水，都门树色背行尘。
一从此地曾携手，益羡江头桃李春。

++中卷五百六十三
  
+++裴休
++++题泐潭
泐潭形胜地，祖塔在云湄。
浩劫有穷日，真风无坠时。
岁华空自老，消息竟谁知。
到此轻尘虑，功名自可遗。
+++裴休
++++赠黄蘖山僧希运
曾传达士心中印，额有圆珠七尺身。
挂锡十年栖蜀水，浮杯今日渡漳滨。
一千龙象随高步，万里香华结胜因。
拟欲事师为弟子，不知将法付何人。
+++令狐绹
++++登望京楼赋
夷门一镇五经秋，未得朝天不免愁。
因上此楼望京国，便名楼作望京楼。
+++夏侯孜
++++享太庙乐章
于铄令主，圣祚重昌。
兴起教义，申明典章。
俗尚素朴，人皆乐康。
积德可报，流庆无疆。
+++魏谟
++++和重阳锡宴御制诗
四方无事去，宸豫杪秋来。
八水寒光起，千山霁色开。
+++周墀
++++贺王仆射放榜
文场三化鲁儒生，三十馀年振重名。
曾忝木鸡夸羽翼，又陪金马入蓬瀛。
虽欣月桂居先折，更羡春兰最后荣。
欲到龙门看风雨，关防不许暂离营。
+++周墀
++++酬李常侍立秋日奉诏祭岳见寄
秋祠灵岳奉尊罍，风过深林古柏开。
莲掌月高珪币列，金天雨露鬼神陪。
质明三献虽终礼，祈寿千年别上杯。
岂是琐才能祀事，洪农太守主张来。
+++李景让
++++寄华州周侍郎立秋日奉诏祭岳诗
关河豁静晓云开，承诏秋祠太守来。
山霁莲花添翠黛，路阴桐叶少尘埃。
朱轓入庙威仪肃，玉佩升坛步武回。
往岁今朝几时事，谢君非重我非才。
+++李景让
++++句
成都十万户，抛若一鸿毛。（见《北梦琐言》）
+++郑颢
++++续梦中十韵
间岁流虹节，归轩出禁扃。
奔波陶畏景，萧洒梦殊庭。
境象非曾到，崇严昔未经。
日斜乌敛翼，风动鹤飘翎。
异苑人争集，凉台笔不停。
石门雾露白，玉殿莓苔青。
若匪灾先兆，何缘思入冥。
御炉虚仗马，华盖负云亭。
白日成千古，金縢閟九龄。
小臣哀绝笔，湖上泣青萍。
+++刘绮庄
++++扬州送人
桂楫木兰舟，枫江竹箭流。
故人从此去，望远不胜愁。
落日低帆影，归风引棹讴。
思君折杨柳，泪尽武昌楼。
+++刘绮庄
++++置酒
酒熟人须饮，春还鬓已秋。
愿逢千日醉，得逭百年愁。
卒卒周姬旦，栖栖鲁孔丘。
平生能几日，不及且遨游。
+++张固
++++重阳宴东观山亭和从事卢顺之
乱山青翠郡城东，爽节凭高一望通。
交友会时丝管合，羽觞飞处笑言同。
金英耀彩晴云外，玉树凝霜暮雨中。
高咏已劳潘岳思，醉欢惭道自车公。
+++张固
++++独秀山
孤峰不与众山俦，直入青云势未休。
曾得乾坤融结意，擎天一柱在南州。
+++刘皋
++++长门怨
营营孤思通，寂寂长门夜。
妾妒亦知非，君恩那不借。
携琴就玉阶，调悲声未谐。
将心寄明月，流影入君怀。
+++李质
++++宿日观东房诗
曾入桃溪路，仙源信少双。
洞霞飘素练，藓壁画阴窗。
古木愁撑月，危峰欲堕江。
自吟空向寂，谁共倒秋缸。
+++南卓
++++赠副戎
翱翔曾在玉京天，堕落江南路几千。
从事不须轻县宰，满身犹带御炉烟。
+++李讷
++++命妓盛小丛歌饯崔侍御还阙
绣衣奔命去情多，南国佳人敛翠娥。
曾向教坊听国乐，为君重唱盛丛歌。
+++崔元范
++++李尚书命妓歌饯有作奉酬
羊公留宴岘山亭，洛浦高歌五夜情。
独向柏台为老吏，可怜林木响馀声。
+++杨知至
++++和李尚书命妓歌饯崔侍御
燕赵能歌有几人，为花回雪似含颦。
声随御史西归去，谁伴文翁怨九春。
+++杨知至
++++覆落后呈同年
由来梁雁与冥鸿，不合翩翩向碧空。
寒谷谩劳邹氏律，长天独遇宋都风。
此时泣玉情虽异，他日衔环事亦同。
二月春光正摇荡，无因得醉杏园中。
+++李明远
++++送韦觐谪潘州
北鸟飞不到，南人谁去游。
天涯浮瘴水，岭外向潘州。
草木春秋暮，猿猱日夜愁。
定知迁客泪，应只对君流。
+++萧缜
++++前望江麹令颂德
政绩虽殊道且同，无辞买石纪前功。
谁论重德光青史，过里犹歌卧辙风。
+++卢顺之
++++重阳东观席上赠侍郎张固
渡江旌旆动鱼龙，令节开筵上碧峰。
翡翠巢低岩桂小，茱萸房湿露香浓。
白云郊外无尘事，黄菊筵中尽醉容。
好是谢公高兴处，夕阳归骑出疏松。
+++李善夷
++++责汉水辞
汉之广兮，风波四起。
虽有风波，不如蹄涔之水。
蹄涔之水，不为下国而倾天子。
汉之深兮，其堤莫量。
虽云莫量，不如行潦之汪。
行潦之汪，不为下国而溺天王。
汉之美者曰鲂。
吾虽饥不食其鲂，恐污吾之饥肠。
+++李善夷
++++大堤曲
酒旗相望大堤头，堤下连樯堤上楼。
日暮行人争渡急，桨声幽轧满中流。
+++卢溵
++++金灯
疏茎秋拥翠，幽艳夕添红。
有月长灯在，无烟烬火同。
香浓初受露，势庳不知风。
应笑金台上，先随晓漏终。
+++卢溵
++++和李尚书命妓饯崔侍御
乌台上客紫髯公，共捧天书静境中。
桃朵不辞歌白苎，耶溪暮雨起樵风。
+++赵牧
++++对酒
云翁耕扶桑，种黍养日乌。
手挼六十花甲子，循环落落如弄珠。
长绳系日未是愚，有翁临镜捋白须。
饥魂吊骨吟古书，冯唐八十无高车。生如云在须臾，
何乃自苦八尺躯，裂衣换酒且为娱，劝君朝饮一瓢，夜饮一壶。
杞天崩，雷腾腾，桀非尧是何足凭。
桐君桂父岂胜我，醉里白龙多上升。
菖蒲花开鱼尾定，金丹始可延君命。

+++裴諴
++++南歌子词三首
不是厨中丳，争知炙里心。
井边银钏落，展转恨还深。
不信长相忆，抬头问取天。
风吹荷叶动，无夜不摇莲。
簳蜡为红烛，情知不自由。
细丝斜结网，争奈眼相钩。
+++裴諴
++++新添声杨柳枝词
思量大是恶姻缘，只得相看不得怜。
愿作琵琶槽那畔，得他长抱在胸前。
独房莲子没有看，偷折莲时命也拌。
若有所由来借问，但道偷莲是下官。

++中卷五百六十四
  
+++于兴宗
++++夏杪登越王楼临涪江望雪山寄朝中知友
巴西西北楼，堪望亦堪愁。
山乱江回远，川清树欲秋。
晴明中雪岭，烟霭下渔舟。
写寄朝天客，知余恨独游。
+++于兴宗
++++东阳涵碧亭（《金华志》：兴宗宝历初令东阳创此亭）
高低竹杂松，积翠复留风。
路剧阴溪里，寒生暑气中。
+++李朋
++++奉酬绵州中丞以江山小图远垂赐及兼寄诗
巴江与雪山，井邑共回环。
图写丹青内，分明烟霭间。
移君名郡兴，助我小斋闲。
日想登临处，高踪不可攀。
+++杨牢
++++奉酬于中丞登越王楼见寄之什
剑外书来日，惊忙自折封。
丹青得山水，强健慰心胸。
事少胜诸郡，江回见几重。
宁悲久作别，且似一相逢。
诗合焚香咏，愁应赖酒浓。
庾楼寒更忆，肠断雪千峰。
+++杨牢
++++赠舍弟
秦云蜀浪两堪愁，尔养晨昏我远游。
千里客心难寄梦，两行乡泪为君流。
早驱风雨知龙圣，饿食鱼虾觉虎羞。
袖里镆铘光似水，丈夫不合等闲休。
+++杨牢
++++句
虾蟆欲吃月，保护常教圆。
心明外不察，月向怀中圆。
罗帏若不卷，谁道中无人。（牢性情急，累居幕府，主人多不容，同列有谗之者，与之诗，见《语林》）
魁形下方天顶亚，二十四寸窗中月。（牢年六岁，母俾就学，误入人家，乃父友也。方弹棋，戏以局为题，命俾赋之，牢应声而作，见《纪事》）
+++李续
++++和绵州于中丞登越王楼见寄（时为同州刺史）
早年登此楼，退想不胜愁。
地远二千里，时将四十秋。
邅迍多失路，华皓任虚舟。
诗酒虽堪使，何因得共游。
+++李汶儒
++++和绵州于中丞登越王楼作
珍重巴西守，殷勤寄远情。
剑峰当户碧，诗韵满楼清。
日照涪川阔，烟笼雪峤明。
徵黄看即及，莫叹滞江城。
+++田章
++++和于中丞夏杪登越王楼望雪山见寄
志乖多感物，临眺更增愁。
暑候虽云夏，江声已似秋。
雪遥难辨木，村近好维舟。
莫恨归朝晚，朝簪拟胜游。
+++薛蒙
++++和绵州于中丞登越王楼作
左绵江上楼，五马此销愁。
暑退千山雪，风来万木秋。
邅回犹刺郡，系滞似维舟。
即有徵黄日，名川莫厌游。
+++李邺
++++和绵州于中丞登越王楼作
长听巴西事，看图胜所闻。
江楼明返照，雪岭乱晴云。
景象诗情在，幽奇笔迹分。
使君徒说好，不只怨离群。
+++于瑰
++++和绵州于中丞登越王楼作二首（时为校书郎）
楼因藩邸号，川势似依楼。
显敞含清暑，岚光入素秋。
山宜姑射貌，江泛李膺舟。
郢曲思朋执，轻纱画胜游。
极目郡城楼，浮云拂槛愁。
政成多暇日，诗思动先秋。
远霁千岩雪，随波一叶舟。
昔曾窥粉绘，今愿许陪游。
+++王严
++++和于中丞登越王楼
雉堞临朱槛，登兹便散愁。
蝉声怨炎夏，山色报新秋。
江转穿云树，心闲随叶舟。
仲宣徒有叹，谢守几追游。
+++刘暌
++++题越王楼寄献中丞使君
朱轩迥压碧烟州，昔岁贤王是胜游。
山簇剑峰朝阙远，水如巴字绕城流。
间物象分千里，天上笙歌醉五侯。
今日登临无限意，同沾惠化自销愁。
+++李渥
++++秋日登越王楼献于中丞
越王曾牧剑南州，因向城隅建此楼。
横玉远开千峤雪，暗雷下听一江流。
画檐先弄朝阳色，朱槛低临众木秋。
徒学仲宣聊四望，且将词赋好依刘。
+++刘璐
++++洋州于中丞顷牧左绵题诗越王楼上朝贤继和辄课四韵
隔政代君侯，多惭迹令猷。
山光来户牖，江鸟满汀洲。
雅韵徵朝客，清词写郡楼。
至今谣未已，注意在洋州。
+++卢栯
++++和于中丞登越王楼作
图画越王楼，开缄慰别愁。
山光涵雪冷，水色带江秋。
云岛孤征雁，烟帆一叶舟。
向风舒霁景，如伴谢公游。
+++李体仁
++++飞鸿响远音
漠漠微霜夕，翩翩出渚鸿。
清声流迥野，高韵入寥空。
旧质经寒塞，残音响远风。
萦雪犹类网，避月尚疑弓。
弱羽虽能振，丹霄竟未通。
欲知多怨思，听取暮烟中。

++中卷五百六十五
  
+++韩琮
++++春愁
金乌长飞玉兔走，青鬓长青古无有。
秦娥十六语如弦，未解贪花惜杨柳。
吴鱼岭雁无消息，水誓兰情别来久。
劝君年少莫游春，暖风迟日浓于酒。
+++韩琮
++++牡丹（一作咏牡丹未开者）
残花何处藏，尽在牡丹房。
嫩蕊包金粉，重葩结绣囊。
云凝巫峡梦，帘闭景阳妆。
应恨年华促，迟迟待日长。
+++韩琮
++++兴平县野中得落星石移置县斋
的的堕芊苍，茫茫不记年。
几逢疑虎将，应逐犯牛仙。
择地依兰畹，题诗间锦钱。
何时成五色，却上女娲天。
+++韩琮
++++题商山店
商山驿路几经过，未到仙娥见谢娥。
红锦机头抛皓腕，绿云鬟下送横波。
佯嗔阿母留宾客，暗为王孙换绮罗。
碧涧门前一条水，岂知平地有天河。
+++韩琮
++++风
竞持飘忽意何穷，为盛为衰半不同。
偃草喜逢新雨后，鸣条愁听晓霜中。
凉飞玉管来秦甸，暗袅花枝入楚宫。
莫见东风便无定，满帆还有济川功。
+++韩琮
++++云
深惹离情霭落晖，如车如盖早依依。
山头触石应常在，天际从龙自不归。
莫向隙窗笼夜月，好来仙洞湿行衣。
春风淡荡无心后，见说襄王梦亦稀。
+++韩琮
++++露
长随圣泽堕尧天，濯遍幽兰叶叶鲜。
才喜轻尘销陌上，已愁新月到阶前。
文腾要地成非久，珠缀秋荷偶得圆。
几处花枝抱离恨，晓风残月正潸然。
+++韩琮
++++霞
应是行云未拟归，变成春态媚晴晖。
深如绮色斜分阁，碎似花光散满衣。
天际欲销重惨淡，镜中闲照正依稀。
晓来何处低临水，无限鸳鸯妒不飞。
+++韩琮
++++颍亭
颍上新亭瞰一川，几重旧址敞幽关。
寒声北下当轩水，翠影西来扑槛山。
远目静随孤鹤去，高情常共白云闲。
知君久负巢由志，早晚相忘寂寞间。
+++韩琮
++++咏马
曾经伯乐识长鸣，不似龙行不敢行。
金埒未登嘶若是，盐车犹驾瘦何惊。
难逢王济知音癖，欲就燕昭买骏名。
早晚飞黄引同皂，碧云天上作鸾鸣。
+++韩琮
++++题圭峰下长孙家林亭
赵国林亭二百年，绿苔如毯葛如烟。
闲期竹色摇霜看，醉惜松声枕月眠。
出树圭峰寒压坐，入篱沙濑碧流天。
明知富贵非身物，莫为金章堕地仙。
+++韩琮
++++牡丹
桃时杏日不争浓，叶帐阴成始放红。
晓艳远分金掌露，暮香深惹玉堂风。
名移兰杜千年后，贵擅笙歌百醉中。
如梦如仙忽零落，暮霞何处绿屏空。
+++韩琮
++++雨
阴云拂地散丝轻，长得为霖济物名。
夜浦涨归天堑阔，春风洒入御沟平。
轩车几处归频湿，罗绮何人去欲生。
不及流他荷叶上，似珠无数转分明。
+++韩琮
++++京西即事
秋草河兰起阵云，凉州唯向管弦闻。
豺狼毳幕三千帐，貔虎金戈十万军。
候骑北来惊有说，戍楼西望悔为文。
昭阳亦待平安火，谁握旌旗不见勋。
+++韩琮
++++公子行
紫袖长衫色，银蝉半臂花。
带装盘水玉，鞍绣坐云霞。
别殿承恩泽，飞龙赐渥洼。
控罗青褭辔，镂象碧熏葩。
意气倾歌舞，阑珊走钿车。
袖障云缥缈，钗转凤欹斜。
珠卷迎归箔，雕笼晃醉纱。
唯无难夜日，不得似仙家。
+++韩琮
++++秋晚信州推院亲友或责无书，即事寄答
官信安仁拙，书非叔夜慵。
谬驰骢马传，难附鲤鱼封。
万里劳何补，千年运忝逢。
不量横草力，虚慕入云踪。
洁水空澄鉴，持铅亦砺锋。
月寒深夜桂，霜凛近秋松。
宪摘无逃魏，冤申得梦冯。
问狸将挟虎，歼虿敢虞蜂。
商吹移砧调，春华改镜容。
归期方畹积，愁思暮山重。
仙鼠犹惊燕，莎鸡欲变蛩。
唯应碧湘浦，云落及芙蓉。
+++韩琮
++++晚春江晴寄友人（一作晚春别）
晚日低霞绮，晴山远画眉。
春青河畔草，不是望乡时。
+++韩琮
++++凉州词
树发花如锦，莺啼柳若丝。
更游欢宴地，悲见别离时。
+++韩琮
++++暮春浐水送别（一作暮春送客）
绿暗红稀出凤城，暮云楼阁古今情。
行人莫听宫前水，流尽年光是此声。
+++韩琮
++++骆谷晚望
秦川如画渭如丝，去国还家一望时。
公子王孙莫来好，岭花多是断肠枝。
+++韩琮
++++二月二日游洛源
旧苑新晴草似苔，人还香在踏青回。
今朝此地成惆怅，已后逢春更莫来。
+++韩琮
++++柳（一作和白乐天诏取永丰柳植上苑，时为东都留守）
折柳歌中得翠条，远移金殿种青霄。
上阳宫女含声送，不忿先归舞细腰。
+++韩琮
++++杨柳枝
梁苑隋堤事已空，万条犹舞旧春风。
那堪更想千年后，谁见杨花入汉宫。
+++韩琮
++++杨柳枝词
枝斗纤腰叶斗眉，春来无处不如丝。
霸陵原上多离别，少有长条拂地垂。

++中卷五百六十六
  
+++王传
++++和襄阳徐相公商贺徐副使加章绶
朱紫联辉照日新，芳菲全属断金人。
华筵重处宗盟地，白雪飞时郢曲春。
仙府色饶攀桂侣，莲花光让握兰身。
自怜亦是膺门客，吟想恩荣气益振。
+++卢邺
++++和李尚书命妓饯崔侍御
何郎载酒别贤侯，更吐歌珠宴庾楼。
莫道江南不同醉，即陪舟楫上京游。
+++陆肱
++++松
雪霜知劲质，今古占嘉名。
断砌盘根远，疏林偃盖清。
鹤栖何代色，僧老四时声。
郁郁心弥久，烟高万井生。
+++崔澹
++++赠王福娘（一作赠美人）
怪得清风送异香，娉婷仙子曳霓裳。
惟应错认偷桃客，曼倩曾为汉侍郎。
+++莫宣卿
++++答问读书居
书屋倚麒麟，不同牛马路。
床头万卷书，溪上五龙渡。
井汲冽寒泉，桂花香玉露。
茅檐无外物，只见青云护。
+++莫宣卿
++++百官乘月早朝听残漏
建礼俨朝冠，重门耿夜阑。
碧空蟾魄度，清禁漏声残。
候晓车舆合，凌霜剑佩寒。
星河犹皎皎，银箭尚珊珊。
杳霭祥光起，霏微瑞气攒。
忻逢圣明代，长愿接鹓鸾。
+++莫宣卿
++++赋得水怀珠
长川含媚色，波底孕灵珠。
素魄生蘋末，圆规照水隅。
沦涟冰彩动，荡漾瑞光铺。
迥夜星同贯，清秋岸不枯。
江妃思在掌，海客亦忘躯。
合浦当还日，恩威信已敷。
+++莫宣卿
++++句
我本南山凤，岂同凡鸟群。（见《封川志》）
+++封彦卿
++++和李尚书命妓饯崔侍御
莲府才为绿水宾，忽乘骢马入咸秦。
为君唱作西河调，日暮偏伤去住人。
+++李节
++++赠释疏言还道林寺诗
湘川狺狺兮俗犷且佷，利杀业偷兮吏莫之驯。
繄释氏兮易暴使仁，释何在兮释在斯文。
湘水滔滔兮四望何依，猿狖腾拏兮云树飞飞。
月沉浦兮烟暝山，樯席卷兮橹床闲。
偃仰兮啸咏，鼓长江兮何时还。
湘川超忽兮落日啘啘，松覆秋亭兮兰被春苑。
上人去兮几千里，何日同游兮湘川水。
+++韦蟾
++++和柯古穷居苦日喜雨
贞机澹少思，雅尚防多僻。
揽葛犹不畏，劳形同处瘠。
头焦讵是焚，背汗宁关炙。
方欣见润础，那虞悲铄石。
道与古人期，情难物外适。
几怀朱邸绶，颇旷金门藉。
清奥已萧萧，陈柯将槭槭。
玉律诗调正，琼卮酒肠窄。
衣桁袭中单，浴床抛下绤。
黎侯寓于卫，六义非凡格。
+++韦蟾
++++岳麓道林寺
石门迥接苍梧野，愁色阴深二妃寡。
广殿崔嵬万壑间，长廓诘曲千岩下。
静听林飞念佛鸟，细看壁画驮经马。
暖日斜明螮蝀梁，湿烟散幂鸳鸯瓦。
北方部落檀香塑，西国文书贝叶写。
坏栏迸竹醉好题，窄路垂藤困堪把。
沈裴笔力斗雄壮，宋杜词源两风雅。
他方居士来施斋，彼岸上人投结夏。
悲我未离扰扰徒，劝我休学悠悠者。
何时得与刘遗民，同入东林远公社。
+++韦蟾
++++上元三首
新正圆月夜，尤重看灯时。
累塔嫌沙细，成文讶笔迟。
归牛疑燧落，过雁误书迟。
生惜兰膏烬，远为隔岁期。
举烛光才起，挥毫势竞分。
点时惊坠石，挑处接崩云。
辞异秦丞相，铭非窦冠军。
唯愁残焰落，逢玉亦俱焚。
多宝神光动，生金瑞色浮。
照人低入郭，伴月夜当楼。
熏穴应无取，焚林固有求。
夜阑陪玉帐，不见九枝留。
+++韦蟾
++++梅
高树临溪艳，低枝隔竹繁。
何须是桃李，然后欲忘言。
拟折魂先断，须看眼更昏。
谁知南陌草，却解望王孙。
+++韦蟾
++++送卢潘尚书之灵武
贺兰山下果园成，塞北江南旧有名。
水木万家朱户暗，弓刀千队铁衣鸣。
心源落落堪为将，胆气堂堂合用兵。
却使六番诸子弟，马前不信是书生。
+++韦蟾
++++题僧壁
一竹横檐挂净巾，灶无烟火地无尘。
剃头未必知心法，要且闲于名利人。
+++韦蟾
++++赠商山僧
商岭东西路欲分，两间茅屋一溪云。
师言耳重知师意，人是人非不欲闻。
+++韦蟾
++++长乐驿谑李汤给事题名
渭水秦川拂眼明，希仁何事寡诗情。
只应学得虞姬婿，书字才能记姓名。
+++韦蟾
++++句
争挥钩弋手，竞耸踏摇身。
伤颊讵关舞，捧心非效嚬。（襄阳风光亭夜宴有妓醉殴赋。见《纪事》）
+++卢渥
++++赋得寿星见
玄象今何应，时和政亦平。
祥为一人寿，色映九霄明。
皎洁垂银汉，光芒近斗城。
含规同月满，表瑞得天清。
甘露盈条降，非烟向日生。
无如此嘉祉，率土荷秋成。
+++卢渥
++++题嘉祥驿
交亲荣饯洛城空，秉钺戎装上将同。
星使自天丹诏下，雕鞍照地数程中。
马嘶静谷声偏响，旆映晴山色更红。
到后定知人易化，满街棠树有遗风。
+++郭夔
++++九华山
岩翠凌云出迥然，岧峣万丈倚秋天。
暮风飘送当轩色，晓雾斜飞入槛烟。
帘卷倚屏双影聚，镜开朱户九条悬。
画图何必家家有，自有画图来目前。
+++柳珪
++++送莫仲节状元归省
青骢聚送谪仙人，南国荣亲不及君。
椰子味从今日近，鹧鸪声向旧山闻。
孤猿夜叫三湘月，匹马时侵五岭云。
想到故乡应腊过，药栏犹有异花薰。

++中卷五百六十七
  
+++郑嵎
++++津阳门诗
津阳门北临通逵，雪风猎猎飘酒旗。
泥寒款段蹶不进，疲童退问前何为。
酒家顾客催解装，案前罗列樽与卮。
青钱琐屑安足数，白醪软美甘如饴。
开垆引满相献酬，枯肠渴肺忘朝饥。
愁忧似见出门去，渐觉春色入四肢。
主翁移客挑华灯，双肩隐膝乌帽欹。
笑云鲐老不为礼，飘萧雪鬓双垂颐。
问余何往凌寒曦，顾翁枯朽郎岂知。
翁曾豪盛客不见，我自为君陈昔时。
时平亲卫号羽林，我才十五为孤儿。
射熊搏虎众莫敌，弯弧出入随佽飞。
此时初创观风楼，檐高百尺堆华榱。
楼南更起斗鸡殿，晨光山影相参差。
其年十月移禁仗，山下栉比罗百司。
朝元阁成老君见，会昌县以新丰移。
幽州晓进供奉马，玉珂宝勒黄金羁。
五王扈驾夹城路，传声校猎渭水湄。
羽林六军各出射，笼山络野张罝维。
雕弓绣韣不知数，翻身灭没皆蛾眉。
赤鹰黄鹘云中来，妖狐狡兔无所依。
人烦马殆禽兽尽，百里腥膻禾黍稀。
暖山度腊东风微，宫娃赐浴长汤池。
刻成玉莲喷香液，漱回烟浪深逶迤。
犀屏象荐杂罗列，锦凫绣雁相追随。
破簪碎钿不足拾，金沟残溜和缨緌。
上皇宽容易承事，十家三国争光辉。
绕床呼卢恣樗博，张灯达昼相谩欺。
相君侈拟纵骄横，日从秦虢多游嬉。
朱衫马前未满足，更驱武卒罗旌旗。
画轮宝轴从天来，云中笑语声融怡。
鸣鞭后骑何躞蹀，宫妆襟袖皆仙姿。
青门紫陌多春风，风中数日残春遗。
骊驹吐沫一奋迅，路人拥篲争珠玑。
八姨新起合欢堂，翔鹍贺燕无由窥。
万金酬工不肯去，矜能恃巧犹嗟咨。
四方节制倾附媚，穷奢极侈沽恩私。
堂中特设夜明枕，银烛不张光鉴帷。
瑶光楼南皆紫禁，梨园仙宴临花枝。
迎娘歌喉玉窈窕，蛮儿舞带金葳蕤。
三郎紫笛弄烟月，怨如别鹤呼羁雌。
玉奴琵琶龙香拨，倚歌促酒声娇悲。
饮鹿泉边春露晞，粉梅檀杏飘朱墀。
金沙洞口长生殿，玉蕊峰头王母祠。
禁庭术士多幻化，上前较胜纷相持。
罗公如意夺颜色，三藏袈裟成散丝。
蓬莱池上望秋月，无云万里悬清辉。
上皇夜半月中去，三十六宫愁不归。
月中秘乐天半间，丁珰玉石和埙篪。
宸聪听览未终曲，却到人间迷是非。
千秋御节在八月，会同万国朝华夷。
花萼楼南大合乐，八音九奏鸾来仪。
都卢寻橦诚龌龊，公孙剑伎方神奇。
马知舞彻下床榻，人惜曲终更羽衣。
禄山此时侍御侧，金鸡画障当罘罳。
绣祤衣褓日屃赑，甘言狡计愈娇痴。
诏令上路建甲第，楼通走马如飞翚。
大开内府恣供给，玉缶金筐银簸箕。
异谋潜炽促归去，临轩赐带盈十围。
忠臣张公识逆状，日日切谏上弗疑。
汤成召浴果不至，潼关已溢渔阳师。
御街一夕无禁鼓，玉辂顺动西南驰。
九门回望尘坌多，六龙夜驭兵卫疲。
县官无人具军顿，行宫彻屋屠云螭。
马嵬驿前驾不发，宰相射杀冤者谁。
长眉鬓发作凝血，空有君王潜涕洟。
青泥坂上到三蜀，金堤城边止九旂。
移文泣祭昔臣墓，度曲悲歌秋雁辞。
明年尚父上捷书，洗清观阙收封畿。
两君相见望贤顿，君臣鼓舞皆歔欷。
宫中亲呼高骠骑，潜令改葬杨真妃。
花肤雪艳不复见，空有香囊和泪滋。
銮舆却入华清宫，满山红实垂相思。
飞霜殿前月悄悄，迎春亭下风飔飔。
雪衣女失玉笼在，长生鹿瘦铜牌垂。
象床尘凝罨飒被，画檐虫网颇梨碑。
碧菱花覆云母陵，风篁雨菊低离披。
真人影帐偏生草，果老药堂空掩扉。
鼎湖一日失弓剑，桥山烟草俄霏霏。
空闻玉碗入金市，但见铜壶飘翠帷。
开元到今逾十纪，当初事迹皆残隳。
竹花唯养栖梧凤，水藻周游巢叶龟。
会昌御宇斥内典，去留二教分黄缁。
庆山污潴石瓮毁，红楼绿阁皆支离。
奇松怪柏为樵苏，童山眢谷亡嶮巇，烟中壁碎摩诘画，云间字失玄宗诗。
石鱼岩底百寻井，银床下卷红绠迟。
当时清影荫红叶，一旦飞埃埋素规。
韩家烛台倚林杪，千枝灿若山霞摛。
昔年光彩夺天月，昨日销熔当路岐。
龙宫御榜高可惜，火焚牛挽临崎峗。
孔雀松残赤琥珀，鸳鸯瓦碎青琉璃。
今我前程能几许，徒有馀息筋力羸。
逢君话此空洒涕，却忆欢娱无见期。
翁莫泣听我语，宁劳感旧休吁嘻。
河清海宴不难睹，我皇已上升平基。
湟中土地昔湮没，昨夜收复无疮痍。
戎王北走弃青冢，虏马西奔空月支。
两逢尧年岂易偶，愿翁颐养丰肤肌。
平明酒醒便分首，今夕一樽翁莫违。
+++崔橹
++++春日即事
一百五日又欲来，梨花梅花参差开。
行人自笑不归去，瘦马独吟真可哀。
杏酪渐香邻舍粥，榆烟将变旧炉灰。
画桥春暖清歌夜，肯信愁肠日九回。
+++崔橹
++++春晚岳阳言怀二首
烟花零落过清明，异国光阴老客情。
云梦夕阳愁里色，洞庭春浪坐来声。
天边一与旧山别，江上几看芳草生。
独倚阑干意难写，暮笳呜咽调孤城。
翠烟如钿柳如环，晴倚南楼独看山。
江国草花三月暮，帝城尘梦一年间。
虚舟尚叹萦难解，飞鸟空惭倦未还。
何以不羁詹父伴，睡烟歌月老潺潺。
+++崔橹
++++过蛮溪渡
绿杨如发雨如烟，立马危桥独唤船。
山口断云迷旧路，渡头芳草忆前年。
身随远道徒悲梗，诗卖明时不直钱。
归去楚台还有计，钓船春雨日高眠。
+++崔橹
++++岸梅
含情含怨一枝枝，斜压渔家短短篱。
惹袖尚馀香半日，向人如诉雨多时。
初开偏称雕梁画，未落先愁玉笛吹。
行客见来无去意，解帆烟浦为题诗。
+++崔橹
++++重阳日次荆南路经武宁驿
茱萸冷吹溪口香，菊花倒绕山脚黄。
家山去此强百里，弟妹待我醉重阳。
风健早鸿高晓景，露清圆碧照秋光。
莫看时节年年好，暗送搔头逐手霜。
+++崔橹
++++述怀
白首成何事，无欢可替悲。
空馀酒中兴，犹似少年时。
+++崔橹
++++三月晦日送客
野酌乱无巡，送君兼送春。
明年春色至，莫作未归人。
+++崔橹
++++华清宫三首
草遮回磴绝鸣銮，云树深深碧殿寒。
明月自来还自去，更无人倚玉栏干。
障掩金鸡蓄祸机，翠华西拂蜀云飞。
珠帘一闭朝元阁，不见人归见燕归。
门横金锁悄无人，落日秋声渭水滨。
红叶下山寒寂寂，湿云如梦雨如尘。
+++崔橹
++++题云梦亭
薄烟如梦雨如尘，霜景晴来却胜春。
好住池西红叶树，何年今日伴何人。
+++崔橹
++++有酒失于虔州陆郎中肱，以诗谢之
醉时颠蹶醒时羞，麹糵推人不自由。
叵耐一双穷相眼，不堪花卉在前头。
+++崔橹
++++闻笛（一作华清宫）
银河漾漾月晖晖，楼碍星边织女机。
横玉叫云天似水，满空霜逐一声飞。
+++崔橹
++++山路见花
晓红初拆露香新，独立空山冷笑人。
春意自知无主惜，恣风吹逐马蹄尘。
+++崔橹
++++暮春对花
病香无力被风欺，多在青苔少在枝。
马上行人莫回首，断君肠是欲残时。
+++崔橹
++++句
强半瘦因前夜雪，数枝愁向晚天来。（《梅花》。以下并见《摭言》）
无人解把无尘袖，盛取残香尽日怜。（《莲花》）
一番春雨吹巢冷，半朵山花咽觜香。（《山鹊》）
云生柱础降龙地，露洗林峦放鹤天。
菱叶乍翻人采后，荇花初没舸行时。（池上，见《诗史》）

++中卷五百六十八
  
+++李群玉
++++乌夜号
层波隔梦渚，一望青枫林。
有鸟在其间，达晓自悲吟。
是时月黑天，四野烟雨深。
如闻生离哭，其声痛人心。
悄悄夜正长，空山响哀音。
远客不可听，坐愁华发侵。
既非蜀帝魂，恐是桓山禽。
四子各分散，母声犹至今。
+++李群玉
++++升仙操
嬴女去秦宫，琼笙飞碧空。
凤台闭烟雾，鸾吹飘天风。
复闻周太子，亦遇浮丘公。
丛簧发天弄，轻举紫霞中。
浊世不久驻，清都路何穷。
一去霄汉上，世人那得逢。
+++李群玉
++++雨夜呈长官
远客坐长夜，雨声孤寺秋。
请量东海水，看取浅深愁。
愁穷重于山，终年压人头。
朱颜与芳景，暗赴东波流。
鳞翼思风水，青云方阻修。
孤灯冷素艳，虫响寒房幽。
借问陶渊明，何物号忘忧。
无因一酩酊，高枕万情休。
+++李群玉
++++小弟艎南游近书来
湘南客帆稀，游子寡消息。
经时停尺素，望尽云边翼。
笑言频梦寐，独立想容色。
落景无来人，修江入天白。
停停倚门念，瑟瑟风雨夕。
何处泊扁舟，迢递湍波侧。
秋归旧窗竹，永夜一凄寂。
吟尔鶺鴒篇，中宵慰相忆。
+++李群玉
++++赠方处士
白衣方外人，高闲溪中鹤。
无心恋稻粱，但以林泉乐。
赤霄终得意，天池俟飞跃。
岁晏入帝乡，期君在寥廓。
+++李群玉
++++秋怨
瑟瑟凉海气，西来送愁容。
金风死绿蕙，玉露生寒松。
所思在溟碧，无因一相逢。
登楼睇去翼，目尽沧波重。
虚窗度流萤，斜月啼幽蛩。
疏红落残艳，冷水凋芙蓉。
岁暮空太息，年华逐遗踪。
凝情耿不寐，揽涕起疏慵。
+++李群玉
++++感春
春情不可状，艳艳令人醉。
暮水绿杨愁，深窗落花思。
吴宫新暖日，海燕双飞至。
秋思逐烟光，空濛满天地。
+++李群玉
++++山中秋夕
抱琴出南楼，气爽浮云灭。
松风吹天箫，竹路踏碎月。
后山鹤唳定，前浦荷香发。
境寂良夜深，了与人间别。
+++李群玉
++++将游罗浮登广陵楞伽台别羽客
清远登高台，晃朗纵览历。
濯泉唤仙风，于此荡灵魄。
冷光邀远目，百里见海色。
送云归蓬壶，望鹤灭秋碧。
波澜收日气，天自回澄寂。
百越落掌中，十洲点空白。
身居飞鸟上，口咏玄元籍。
飘如出尘笼，想望吹箫客。
冥冥人间世，歌笑不足惜。
朅来罗浮巅，披云炼琼液。
谢公云岑兴，可以蹑高迹。
吾将抱瑶琴，绝境纵所适。
+++李群玉
++++卢溪道中
晓发潺湲亭，夜宿潺湲水。
风篁扫石濑，琴声九十里。
光奔觉来眼，寒落梦中耳。
曾向三峡行，巴江亦如此。
+++李群玉
++++湖中古愁三首
凉风西海来，直渡洞庭水。
翛翛木叶下，白浪连天起。
蘅兰委皓雪，百草一时死。
摧残负志人，感叹何穷已。
昔我睹云梦，穷秋经汨罗。
灵均竟不返，怨气成微波。
奠桂开古祠，朦胧入幽萝。
落日潇湘上，凄凉吟九歌。
南云哭重华，水死悲二女。
天边九点黛，白骨迷处所。
朦胧波上瑟，清夜降北渚。
万古一双魂，飘飘在烟雨。
+++李群玉
++++别狄佩（梁公玄孙，旅于南国）
翠竹不着花，凤雏长忍饥。
未开凡霄翮，空把碧梧枝。
圣人奏云韶，祥凤一来仪。
文章耀白日，众鸟莫敢窥。
郁抑不自言，凡鸟何由知。
当看九千仞，飞出太平时。
+++李群玉
++++古镜
明月何处来，朦胧在人境。
得非轩辕作，妙绝世莫并。
瑶匣开旭日，白电走孤影。
泓澄一尺天，彻底寒霜景。
冰辉凛毛发，使我肝胆冷。
忽惊行深幽，面落九秋井。
云天入掌握，爽朗神魂净。
不必负局仙，金沙发光炯。
阴沉蓄灵怪，可与天地永。
恐为悲龙吟，飞去在俄顷。
+++李群玉
++++我思何所在
我思何所在，乃在阳台侧。
良宵相望时，空此明月色。
归魂泊湘云，飘荡去不得。
觉来理舟楫，波浪春湖白。
烟光浩楚秋，瑶草不忍摘。
因书天末心，系此双飞翼。
+++李群玉
++++送萧绾之桂林（时群玉游豫章）
兰香佩兰人，弄兰兰江春。
尔为兰林秀，芳藻惊常伦。
灿灿凤池裔，一毛今再新。
竹花不给口，憔悴清湘滨。
一朝南溟飞，彩翮不可亲。
苍梧云水晚，离思空凝颦。
我亦纵烟棹，西浮彭蠡津。
丈夫未虎变，落魄甘风尘。
大禹惜寸阴，况我无才身。
流光销道路，以此生嗟辛。
万里阔分袂，相思杳难申。
桂水秋更碧，寄书西上鳞。
+++李群玉
++++感兴四首
子云吞白凤，遂吐太玄书。
幽微十万字，枝叶何扶疏。
婉娈猛虎口，甘言累其初。
一睹美新作，斯瑕安可除。
昔窃不死药，奔空有嫦娥。
盈盈天上艳，孤洁栖金波。
织女了无语，长宵隔银河。
轧轧挥素手，几时停玉梭。
洞房三五夕，金釭凝焰灭。
美人抱云和，斜倚纱窗月。
沈吟想幽梦，闺思深不说。
弦冷玉指寒，含颦待明发。
朔雁衔边秋，寒声落燕代。
先惊愁人耳，颜发潜消改。
凝云蔽洛浦，梦寐劳光彩。
天边无书来，相思泪成海。
+++李群玉
++++将之吴越留别坐中文酒诸侣
秋色满水国，江湖兴萧然。
氛埃敛八极，万里净澄鲜。
涔浦纵孤棹，吴门渺三千。
回随衡阳雁，南入洞庭天。
早闻陆士龙，矫掌跨山川。
非思鲈鱼脍，且弄五湖船。
暝泊远浦霞，晓饭芦洲烟。
风流访王谢，佳境恣洄沿。
霜剪别岸柳，香枯北池莲。
岁华坐摇落，寂寂感流年。
明朝即漂萍，离憾无由宣。
相思空江上，何处金波圆。
+++李群玉
++++大云池泛舟
九月莲花死，萍枯霜水清。
船浮天光远，棹拂翠澜轻。
古木□□□，了无烟霭生。
游鳞泳皎洁，洞见逍遥情。
渔父一曲歌，沧浪遂知名。
未知斯水上，可以濯吾缨。
+++李群玉
++++送友人之峡
东吴有赋客，愿识阳台仙。
彩毫飞白云，不减郢中篇。
楚水五月浪，轻舟入暮烟。
巫云多感梦，桂楫早回旋。
+++李群玉
++++登宜春醉宿景星寺寄郑判官兼简空上人
晓发碧水阳，暝宿金山寺。
松风洒寒雨，淅沥醒馀醉。
夜中香积饭，蔬粒俱精异。
境寂灭尘愁，神高得诗思。
皎皎荥阳子，芳春富才义。
涨海豁心源，冰壶见门地。
碧霄有鸠序，未展联行翅。
俱笑一尺绳，三年绊骐骥。
摧藏担簦客，郁抑胸襟事。
名业尔未从，临风嘿舒志。
一身渺云岭，中夜空涕泗。
侧枕对孤灯，衾寒不成寐。
粮薪极桂玉，大道生榛刺。
耻息恶木阴，难书剑歌意。
扬鞭入莽苍，山驿凌烟翠。
越鸟日南飞，芳音愿相次。
+++李群玉
++++江楼独酌怀从叔
水国发爽气，川光静高秋。
酣歌金尊醁，送此清风愁。
楚色忽满目，滩声落西楼。
云翻天边叶，月弄波上钩。
芳意长摇落，蘅兰谢汀洲。
长吟碧云合，怅望江之幽。
+++李群玉
++++登章华楼
楚子故宫地，苍然云水秋。
我来览从事，落景空生愁。
伯业没荆棘，雄图成古丘。
沈吟问鼎语，但见东波流。
征鸿引乡心，一去何悠悠。
晴湖碧云晚，暝色空高楼。
迢递趋远峤，微茫入孤舟。
空路不堪望，西风白浪稠。
+++李群玉
++++骢马
浮云何权奇，绝足世未知。
长嘶清海风，蹀躞振云丝。
由来渥洼种，本是苍龙儿。
穆满不再活，无人昆阆骑。
若识跃峤怯，宁劳耀金羁。
青刍与白水，空笑驽骀肥。
伯乐傥一见，应惊耳长垂。
当思八荒外，逐日向瑶池。
+++李群玉
++++赠方处士兼以写别
天与云鹤情，人间恣诗酒。
龙宫奉采觅，澒洞一千首。
清如南薰丝，韵若黄钟吼。
喜于风骚地，忽见陶谢手。
籍籍九江西，篇篇在人口。
芙蓉为芳菲，未落诸花后。
所知心眼大，别自开户牖。
才力似风鹏，谁能算升斗。
无营傲云竹，琴帙静为友。
鸾凤戢羽仪，骐骥在郊薮。
镜湖春水绿，越客忆归否。
白衣四十秋，逍遥一何久。
此身无定迹，又逐浮云走。
离思书不穷，残阳落江柳。
+++李群玉
++++湘西寺霁夜
雨过琉璃宫，佳兴浩清绝。
松风冷晴滩，竹路踏碎月。
月波荡如水，气爽星朗灭。
皓夜千树寒，峥嵘万岩雪。
后山鹤唳断，前池荷香发。
境寂凉夜深，神思空飞越。
+++李群玉
++++伤思
八月白露浓，芙蓉抱香死。
红枯金粉堕，寥落寒塘水。
西风团叶下，叠縠参差起。
不见棹歌人，空垂绿房子。
+++李群玉
++++送郑京昭之云安
君吟高唐赋，路过巫山渚。
莫令巫山下，幽梦惹云雨。
往事几千年，芬菲今尚传。
空留荆王馆，岩嶂深苍然。
楚水五月浪，轻舟入蘋烟。
送君扬楫去，愁绝郢城篇。
+++李群玉
++++送处士自番禺东游便归苏台别业
哑轧暮江上，橹声摇落心。
宛陵三千里，路指吴云深。
莼菜动归兴，忽然闻会吟。
南浮龙川月，东下敬亭岑。
多君咏逍遥，结萝碧溪阴。
高笼华表鹤，静对幽兰琴。
汗漫江海思，傲然抽冠簪。
归屿未云寂，还家应追寻。
二陆文苑秀，岧峣怀所钦。
惜我入洛晚，不睹双南金。
江左风流尽，名贤成古今。
送君无限意，别酒但加斟。
+++李群玉
++++法华微上人盛话金山境胜，旧游在目，吟成此篇
江上青莲宫，人间蓬莱岛。
烟霞与波浪，隐映楼台好。
潮门梵音静，海日天光早。
愿与灵鹫人，吟经此终老。
+++李群玉
++++洞庭入澧江寄巴丘故人
四月桑半枝，吴蚕初弄丝。
江行好风日，燕舞轻波时。
去事旋成梦，来欢难预期。
唯凭东流水，日夜寄相思。
+++李群玉
++++自澧浦东游江表，途出巴丘，投员外从公虞
短翮后飞者，前攀鸾鹤翔。
力微应万里，矫首空苍苍。
谁昔探花源，考槃西岳阳。
高风动商洛，绮皓无馨香。
一朝下蒲轮，清辉照岩廊。
孤醒立众醉，古道何由昌。
经术震浮荡，国风扫齐梁。
文襟即玄圃，笔下成琳琅。
霞水散吟啸，松筠奉琴觞。
冰壶避皎洁，武库羞锋铓。
小子书代耕，束发颇自强。
艰哉水投石，壮志空摧藏。
十年侣龟鱼，垂头在沅湘。
巴歌掩白雪，鲍肆埋兰芳。
骚雅道未丧，何忧名不彰。
饥寒束困厄，默塞飞星霜。
百志不成一，东波掷年光。
尘生脱粟甑，万里违高堂。
中夜恨火来，焚烧九回肠。
平明梁山泪，缘枕沾匡床。
依泊洞庭波，木叶忽已黄。
哀砧捣秋色，晓月啼寒螀。
复此棹孤舟，云涛浩茫茫。
朱门待媒势，短褐谁揄扬。
仰羡野陂凫，无心忧稻粱。
不如天边雁，南北皆成行。
男儿白日间，变化未可量。
所希困辱地，剪拂成腾骧。
咋笔话肝肺，咏兹枯鱼章。
何由首西路，目断白云乡。
+++李群玉
++++洞庭驿楼雪夜宴集，奉赠前湘州张员外
昔与张湘州，闲登岳阳楼。
目穷衡巫表，兴尽荆吴秋。
掷笔落郢曲，巴人不能酬。
是时簪裾会，景物穷冥搜。
误忝玳筵秀，得陪文苑游。
几篇云楣上，风雨沉银钩。
□□□□□，□□□沧洲。
童儿待郭伋，竹马空迟留。
路指云汉津，谁能吟四愁。
银壶傲海雪，青管罗名讴。
贱子迹未安，谋身拙如鸠。
分随烟霞老，岂有风云求。
不逐万物化，但贻知己羞。
方穷立命说，战胜心悠悠。
不然蹲会稽，钩下三五牛。
所期波涛助，燀赫呈吞舟。
+++李群玉
++++送郑子宽弃官东游便归女几
八月湖浸天，扬帆入秋色。
岷峨雪气来，寒涨潇湘碧。
子真冥鸿志，不逐笼下翼。
九女叠云屏，於焉恣栖息。
新诗山水思，静入陶谢格。
困醉松花春，追攀紫烟客。
相逢十年旧，嚬笑等欢慽。
一饭玉露蔬，中肠展堆积。
停食不尽意，倾意怅可惜。
云水一分飞，离忧洞庭侧。
回车三乡路，仙菊正堪摘。
寄谢杜兰香，何年别张硕。
+++李群玉
++++长沙九日登东楼观舞
南国有佳人，轻盈绿腰舞。
华筵九秋暮，飞袂拂云雨。
翩如兰苕翠，婉如游龙举。
越艳罢前溪，吴姬停白纻。
慢态不能穷，繁姿曲向终。
低回莲破浪，凌乱雪萦风。
坠珥时流盻，修裾欲溯空。
唯愁捉不住，飞去逐惊鸿。
+++李群玉
++++龙山人惠石廪方及团茶
客有衡岳隐，遗余石廪茶。
自云凌烟露，采掇春山芽。
珪璧相压叠，积芳莫能加。
碾成黄金粉，轻嫩如松花。
红炉爨霜枝，越儿斟井华。
滩声起鱼眼，满鼎漂清霞。
凝澄坐晓灯，病眼如蒙纱。
一瓯拂昏寐，襟鬲开烦拏。
顾渚与方山，谁人留品差？
持瓯默吟味，摇膝空咨嗟。
+++李群玉
++++宿鸟远峡化台遇风雨
孤鹤长松颠，独宿万岩雨。
龙湫在石脚，引袂时一取。
惊风折乔木，飞焰猎窗户。
半夜霹雳声，高斋有人语。
+++李群玉
++++岳阳春晚
不觉春物老，块然湖上楼。
云沙鹧鸪思，风日沅湘愁。
去翼灭云梦，来帆指昭丘。
所嗟芳桂晚，寂寞对汀洲。
+++李群玉
++++汉阳春晚
汉阳抱青山，飞楼映湘渚。
白云蔽黄鹤，绿树藏鹦鹉。
凭高送春目，流恨伤千古。
遐思祢衡才，令人怨黄祖。
+++李群玉
++++将离澧浦置酒野屿奉怀沈正字昆弟三人联登高第
春月三改兔，花枝成绿阴。
年光东流水，浩叹伤羁心。
酌桂烟屿晚，鴂鸣江草深。
良图一超忽，万恨空相寻。
上国刈翘楚，才微甘陆沉。
无灯假贫女，有泪沾牛衾。
衡岳三麒麟，各振黄钟音。
卿云被文彩，芳价摇词林。
夫子芸阁英，养鳞湘水浔。
晴沙踏兰菊，隐几当青岑。
明月洞庭上，悠扬挂离襟。
停觞一摇笔，聊寄生刍吟。
+++李群玉
++++湘中别成威闍黎
至哉彼上人，冰霜凛规则。
游心杳何境，宴坐入冥默。
解空与密行，名腊信崇德。
吐论驾秋涛，龙宫发胸臆。
群迷行大夜，浩浩一昏黑。
赤水千丈深，玄珠几人得。
持杯挹溟涨，至理安可测。
宁假喻芭蕉，真成嗅薝卜。
松声扫白月，霁夜来静域。
清梵罢法筵，天香满衣襋。
何方济了岸，祗仗慈航力。
愿与十八贤，同栖翠莲国。
+++李群玉
++++别尹炼师
吾家五千言，至道悬日月。
若非函谷令，谁注流沙说。
多君飞升志，机悟独超拔。
学道玉笥山，烧丹白云穴。
南穷衡疑秀，采药历幽绝。
夜卧瀑布风，朝行碧岩雪。
洞宫四百日，玉籍恣探阅。
徒以菌蟪姿，缅攀修真诀。
尘笼罩浮世，遐思空飞越。
一罢棋酒欢，离情满寥泬。
愿骑紫盖鹤，早向黄金阙。
城市不可留，尘埃秽仙骨。
+++李群玉
++++饭僧
好读天竺书，为寻无生理。
焚香面金偈，一室唯巾水。
交信方外言，二三空门子。
峻范照秋霜，高标掩僧史。
清晨洁蔬茗，延请良有以。
一落喧哗竞，栖心愿依止。
奔曦入半百，冉冉颓濛汜。
云泛名利心，风轻是非齿。
向为情爱缚，未尽金仙旨。
以静制猿心，将虞瞥然起。
纶巾与藜杖，此意真已矣。
他日云壑间，来寻幽居士。
+++李群玉
++++赠回雪
回雪舞萦盈，萦盈若回雪。
腰支一把玉，只恐风吹折。
如能买一笑，满斗量明月。
安得金莲花，步步承罗袜。
+++李群玉
++++将之京国赠薛员外
黄叶下空馆，寂寥寒雨愁。
平居岁华晏，络纬啼林幽。
节物凋壮志，咄嗟不能休。
空怀赵鞅叹，变化良无由。
所思杳何知，侧身仰皇州。
苍烟晦楚野，寒浪埋昭丘。
赵壹赋命薄，陈思多世忧。
翻然羡鱼鸟，畅矣山川游。
薛公龙泉姿，其气在斗牛。
南冠束秀发，白石劳悲讴。
圭衮照崇阅，文儒嗣箕裘。
旷然方寸地，霁海浮云舟。
澧浦一遗佩，郢南再悲秋。
叫阍路既阻，浩荡怀灵修。
莫奏武溪笛，且登仲宣楼。
亨通与否闭，物理相沉浮。
天子坐宣室，夔龙奉谟猷。
行当赐环去，岂作遗贤羞。
+++李群玉
++++送魏珪觐省
木落楚色深，风高浪花白。
送君飞一叶，鸟逝入空碧。
猗欤白华秀，伤心倚门夕。
不知云涨遥，万里看咫尺。
萧萧青枫岸，去掩江山宅。
离觞有黄花，节物助凄戚。
潇湘入𤃩桂，一路萦水石。
烟萝拂行舟，玉濑锵枕席。
多君林泉趣，耽玩日成癖。
长啸凌清晖，襟情当雪涤。
登龙屈指内，飞誉甚籍籍。
未折月中枝，宁随宋都鶂。
曰余吞声地，举足伤瓦砾。
见尔一开颜，温明乃珠璧。
春风到云峤，把酒时相忆。
豆蔻花入船，鹧鸪啼送客。
飏天与瘴海，此去备沿历。
珍重春官英，加餐数刀帛。
+++李群玉
++++始忝四座奏状闻荐蒙恩授官旋进歌诗延英宣…二十四韵
两鬓有二毛，光阴流浪中。
形骸日土木，志气随云风。
冥默楚江畔，萧条林巷空。
幽鸟事翔翥，敛翼依蒿蓬。
一饭五放箸，愀然念途穷。
孟门在步武，所向何由通。
只征大易言，物否不可终。
庶期白雪调，一奏惊凡聋。
昨忝丞相召，扬鞭指冥鸿。
姓名挂丹诏，文句飞天聪。
解薜龙凤署，怀铅兰桂丛。
声名仰闻见，烟汉陪高踪。
峨峨群玉山，肃肃紫殿东。
神飙泛钟漏，佳气浮筠松。
自顾珉玞璞，何缘侣圭琮。
群贤垂重价，省已增磨砻。
天子栖穆清，三台付夔龙。
九霄降雨露，万国望时雍。
巍巍致君期，勋华将比崇。
承天四柱石，嶷若窥衡嵩。
日见帝道升，谋猷垂景钟。
寰瀛纳寿域，翔泳皆冲融。
百神俨云亭，伫将告成功。
吾徒事文藻，骧首歌登封。
+++李群玉
++++穆天子
穆满恣逸志，而轻天下君。
一朝得八骏，逐日西溟濆。
寂漠崦嵫幽，绝迹留空文。
三千閟宫艳，怨绝宁胜云。
或言帝轩辕，乘龙凌紫氛。
桥山葬弓剑，暧昧竟难分。
不思五弦琴，作歌咏南薰。
但听西王母，瑶池吟白云。
+++李群玉
++++广州重别方处士之封川（久约同游罗浮期素秋而行）
楚国傲名客，九州遍芳声。
白衣谢簪绂，云卧重岩扃。
长波飞素舸，五月下南溟。
大笑相逢日，天边作酒星。
七年一云雨，常恨辉容隔。
天末又分襟，离忧鬓堪白。
愿回凌潮楫，且著登山屐。
共期罗浮秋，与子醉海色。
+++李群玉
++++洞庭遇秋
尘愁老来颜，久与江山隔。
逍遥澄湖上，洗眼见秋色。
凉波弄轻棹，湖月生远碧。
未减遥客情，西望杳何极。
+++李群玉
++++寄短书歌
骨肉萍蓬各天末，十度附书九不达。
孤台冷眼无来人，楚水秦天莽空阔。
翔雁横秋过洞庭，西风落日浪峥嵘。
三年音信凝颦外，一曲哀歌白发生。
+++李群玉
++++王内人琵琶引
檀槽一曲黄钟羽，细拨紫云金凤语。
万里胡天海寒秋，分明弹出风沙愁。
三千宫嫔推第一，敛黛倾鬟艳兰室。
嬴女停吹降浦箫，嫦娥净掩空波瑟。
翠幕横云蜡焰光，银龙吐酒菊花香。
皓魄翻（下缺）
+++李群玉
++++醒起独酌怀友
西风静夜吹莲塘，芙蓉破红金粉香。
摘花把酒弄秋芳，吴云楚水愁茫茫。
美人此夕不入梦，独宿高楼明月凉。
+++李群玉
++++竞渡时在湖外偶为成章
雷奔电逝三千儿，彩舟画楫射初晖。
喧江雷鼓鳞甲动，三十六龙衔浪飞。
灵均昔日投湘死，千古沉魂在湘水。
绿草斜烟日暮时，笛声幽远愁江鬼。

++中卷五百六十九
  
+++李群玉
++++新荷
田田八九叶，散点绿池初。
嫩碧才平水，圆阴已蔽鱼。
浮萍遮不合，弱荇绕犹疏。
增在春波底，芳心卷未舒。
+++李群玉
++++初月二首
滟滟流光浅，娟娟泛露轻。
云间龙爪落，帘上玉钩明。
桂树枝犹小，仙人影未成。
欲为千里别，倚幌独含情。
凝颦立户前，细魄向娟娟。
破镜徒相问，刀头恐隔年。
轻轻摇远水，脉脉下春烟。
别后春江上，随人何处圆。
+++李群玉
++++石潴
古岸陶为器，高林尽一焚。
焰红湘浦口，烟浊洞庭云。
迥野煤飞乱，遥空爆响闻。
地形穿凿势，恐到祝融坟。
+++李群玉
++++云安
滩恶黄牛吼，城孤白帝秋。
水寒巴字急，歌迥竹枝愁。
树暗荆王馆，云昏蜀客舟。
瑶姬不可见，行雨在高丘。
+++李群玉
++++石头城
伯业随流水，寒芜上古城。
长空横海色，断岸落潮声。
八极悲扶拄，五湖来止倾。
东南天子气，扫地入函京。
+++李群玉
++++湖阔
楚色笼青草，秋风洗洞庭。
夕霏生水寺，初月尽云汀。
棹响来空阔，渔歌发杳冥。
欲浮阑下艇，一到斗牛星。
+++李群玉
++++失鹤
瑶台烟雾外，一去不回心。
清海蓬壶远，秋风碧落深。
堕翎留片雪，雅操入孤琴。
岂是笼中物，云萝莫更寻。
+++李群玉
++++腊夜雪霁月彩交光开阁临轩竟睡不得…寄江陵副使杜中丞
月华临霁雪，皓彩射貂裘。
桂酒寒无醉，银笙冻不流。
怀哉梁苑客，思作剡溪游。
竟夕吟琼树，川途恨阻修。
+++李群玉
++++长沙陪裴大夫登北楼
岩嶂随高步，琴尊奉胜游。
金风吹绿簟，湘水入朱楼。
朗抱云开月，高情鹤见秋。
登临多暇日，非为赋消忧。
+++李群玉
++++登蒲涧寺后二岩三首
五仙骑五羊，何代降兹乡。
涧有尧年韭，山馀禹日粮。
楼台笼海色，草树发天香。
浩啸波光里，浮溟兴甚长。
行尽崎岖路，惊从汗漫游。
青天豁眼快，碧海醒心秋。
便欲寻河汉，因之犯斗牛。
九霄身自致，何必遇浮丘。
南溟吞越绝，极望碧鸿濛。
龙渡潮声里，雷喧雨气中。
赵佗丘垄灭，马援鼓鼙空。
遐想鱼鹏化，开襟九万风。
+++李群玉
++++早鸿
木落波浪动，南飞闻夜鸿。
参差天汉雾，嘹唳月明风。
野水莲茎折，寒泥稻穗空。
无令一行侣，相失五湖中。
+++李群玉
++++旅泊
摇落江天里，飘零倚客舟。
短篇才遣闷，小酿不供愁。
沙雨潮痕细，林风月影稠。
书空闲度日，深拥破貂裘。
+++李群玉
++++半醉
处俗常如病，看花亦似秋。
若无时复酒，宁遣镇长愁。
渐觉身非我，都迷蝶与周。
何烦五色药，尊下即丹丘。
+++李群玉
++++昼寐
筠桂晚萧疏，任人嘲宰予。
鸟惊林下梦，风展枕前书。
正作庄生蝶，谁知惠子鱼。
间无乐事，直拟到华胥。
+++李群玉
++++晚莲
露冷芳意尽，稀疏空碧荷。
残香随暮雨，枯蕊堕寒波。
楚客罢奇服，吴姬停棹歌。
涉江无可寄，幽恨竟如何。
+++李群玉
++++将之番禺留别湖南府幕
本乏烟霞志，那随鸳鹭游。
一枝仍未定，数粒欲何求。
溟涨道途远，荆吴云雪愁。
会登梅岭翠，南翥入炎洲。
+++李群玉
++++宵民
大雅无忧怨，宵民有爱憎。
鲁侯天不遇，臧氏尔何能。
惨惨心如虺，营营舌似蝇。
谁于销骨地，一鉴玉壶冰。
+++李群玉
++++吾道
吾道成微哂，时情付绝言。
凤兮衰已尽，犬也吠何繁。
轻重忧衡曲，妍媸虑镜昏。
方忻耳目净，谁到翟公门。
+++李群玉
++++与三山人夜话（一作与濮阳夏侯吴三山人夜话）
静谈云鹤趣，高会两三贤。
酒思弹琴夜，茶芳向火天。
兔裘堆膝暖，鸠杖倚床偏。
各厌池笼窄，相看意浩然。
+++李群玉
++++春寒
拨火垂帘夕，将暄向冷天。
闷斟壶酒暖，愁听雨声眠。
处世心悠尔，干时思索然。
春光看已半，明日又藏烟。
+++李群玉
++++广江驿饯筵留别
别筵欲尽秋，一醉海西楼。
夜雨寒潮水，孤灯万里舟。
酒飞鹦鹉重，歌送鹧鸪愁。
惆怅三年客，难期此处游。
+++李群玉
++++桑落洲
九江寒露夕，微浪北风生。
浦屿渔人火，蒹葭凫雁声。
颓云晦庐岳，微鼓辨湓城。
远忆天边弟，曾从此路行。
+++李群玉
++++杜门
且咏闲居赋，飞翔去未能。
春风花屿酒，秋雨竹溪灯。
世路变陵谷，时情验友朋。
达生书一卷，名利付春冰。
+++李群玉
++++池州封员外郡斋双鹤丹顶霜翎仙态浮旷罢政之日因呈此章
潇洒二白鹤，对之高兴清。
寒溪侣云水，朱阁伴琴笙。
顾慕稻粱惠，超遥江海情。
应携帝乡去，仙阙看飞鸣。
+++李群玉
++++经费拾遗所居呈封员外
云卧竟不起，少微空陨光。
唯应孔北海，为立郑公乡。
旧馆苔藓合，幽斋松菊荒。
空馀书带草，日日上阶长。
+++李群玉
++++送秦炼师
紫府静沈沈，松轩思别琴。
水流宁有意，云泛本无心。
锦洞桃花远，青山竹叶深。
不因时卖药，何路更相寻。
+++李群玉
++++湘阴县送迁客北归
不须留薏苡，重遣世人疑。
瘴染面如檗，愁熏头似丝。
黄梅住雨外，青草过湖时。
今日开汤网，冥飞亦未迟。
+++李群玉
++++九日陪崔大夫宴清河亭
玉醴浮金菊，云亭敞玳筵。
晴山低画浦，斜雁远书天。
谢胱离都日，殷公出守年。
不知瑶水宴，谁和白云篇。
+++李群玉
++++送房处士闲游
采药陶贞白，寻山许远游。
刀圭藏妙用，岩洞契冥搜。
花月三江水，琴尊一叶舟。
羡君随野鹤，长揖稻粱愁。
+++李群玉
++++赠花
酒为看花酝，花须趁酒红。
莫令芳树晚，使我绿尊空。
金谷园无主，桃源路不通。
纵非乘露折，长短尽随风。
+++李群玉
++++洞庭风雨二首
面南一片黑，俄起北风颠。
浪泼巴陵树，雷烧鹿角田。
鱼龙方簸荡，云雨正喧阗。
想赭君山日，秦皇怒赫然。
巨浸吞湘澧，西风忽怒号。
水将天共黑，云与浪争高。
羽化思乘鲤，山漂欲抃鳌。
阳乌犹曝翅，真恐湿蟠桃。
+++李群玉
++++临水蔷薇
堪爱复堪伤，无情不久长。
浪摇千脸笑，风舞一丛芳。
似濯文君锦，如窥汉女妆。
所思云雨外，何处寄馨香。
+++李群玉
++++中秋维舟君山看月二首
汗漫铺澄碧，朦胧吐玉盘。
雨师清滓秽，川后扫波澜。
气射繁星灭，光笼八表寒。
来从云涨迥，路上碧霄宽。
熠耀游何处，蟾蜍食渐残。
棹翻银浪急，林映白虹攒。
练彩连河晓，冰晖压树干。
夜深高不动，天下仰头看。
+++李群玉
++++桂州经佳人故居琪树
种树人何在，攀枝空叹嗟。
无重见日，树有每年花。
满院雀声暮，半庭春景斜。
东风不知恨，遍地落馀霞。
+++李群玉
++++赠元绂
相逢在总角，与子即同心。
隐石那知玉，披沙始遇金。
兰秋香不死，松晚翠方深。
各保芳坚性，宁忧霜霰侵。
+++李群玉
++++中秋广江驿示韦益
莫惜三更坐，难消万里情。
同看一片月，俱在广州城。
泪逐金波满，魂随夜鹊惊。
支颐乡思断，无语到鸡鸣。
+++李群玉
++++九日越台
旭日高山上，秋天大海隅。
黄花罗粔籹，绛实簇茱萸。
病久欢情薄，乡遥客思孤。
无心同落帽，天际望归途。
+++李群玉
++++中秋越台看月
海雨洗尘埃，月从空碧来。
水光笼草树，练影挂楼台。
皓曜迷鲸目，晶荧失蚌胎。
宵分凭槛望，应合见蓬莱。
+++李群玉
++++长沙开元寺昔与故长林许侍御题松竹联句
墙阴数行字，怀旧惨伤情。
薜荔侵年月，莓苔压姓名。
逝川前后水，浮世短长生。
独立秋风暮，凝颦隔郢城。
+++李群玉
++++伤友
玉棺来九天，凫舄掩穷泉。
芜没池塘屿，凄凉翰墨筵。
短期存大梦，旧好委浮烟。
我有幽兰曲，因君遂绝弦。
+++李群玉
++++法性寺六祖戒坛
初地无阶级，馀基数尺低。
天香开茉莉，梵树落菩提。
惊俗生真性，青莲出淤泥。
何人得心法，衣钵在曹溪。
+++李群玉
++++东湖二首
晚景微雨歇，逍遥湖上亭。
波闲鱼弄饵，树静鸟遗翎。
性野难依俗，诗玄自入冥。
何繇遂潇洒，高枕对云汀。
雨气消残暑，苍苍月欲升。
林间风卷簟，栏下水摇灯。
迥野垂银镜，层峦挂玉绳。
重期浮小楫，来摘半湖菱。
+++李群玉
++++湖阁晓晴寄呈从翁二首
岭日开寒雾，湖光荡霁华。
风乌摇径柳，水蝶恋幽花。
蜀国地西极，吴门天一涯。
轻舟栏下去，点点入湘霞。
高秋凭远槛，万里看新晴。
重雾披天急，千云触石轻。
湖山四五点，湘雁两三声。
遥想潘园里，琴尊兴转清。
+++李群玉
++++同张明府游溇水亭
草色绿溪晚，梅香生縠文。
云天敛馀霁，水木笼微曛。
垂钓坐方屿，幽禽时一闻。
何当五柳下，酌醴吟庭筠。
+++李群玉
++++七月十五夜看月
朦胧南溟月，汹涌出云涛。
下射长鲸眼，遥分玉兔毫。
势来星斗动，路越青冥高。
竟夕瞻光彩，昂头把白醪。
+++李群玉
++++北风
病发干垂枕，临风强起梳。
蝶飞魂尚弱，蚁斗体犹虚。
瘦骨呻吟后，羸容几杖初。
庭幽行药静，凉暑翠筠疏。
+++李群玉
++++游玉芝观
寻仙向玉清，独倚雪初晴。
木落寒郊迥，烟开叠嶂明。
片云盘鹤影，孤磬杂松声。
且共探玄理，归途月未生。
+++李群玉
++++中秋夜南楼寄友人
海月出银浪，湖光射高楼。
朗吟无渌酒，贱价买清秋。
气冷鱼龙寂，轮高星汉幽。
他乡此夜客，对景饯多愁。
+++李群玉
++++三月五日陪裴大夫泛长沙东湖（一作张又新诗）
上巳馀风景，芳辰集远坰。
彩舟浮滉荡，绣毂下娉婷。
林榭回葱蒨，笙歌转杳冥。
湖光迷翡翠，草色醉蜻蜓。
鸟弄桐花日，鱼翻谷雨萍。
从今留胜会，谁肯画兰亭。
+++李群玉
++++龟
静养千年寿，重泉自隐居。
不应随跛鳖，宁肯滞凡鱼。
灵腹唯玄露，芳巢必翠蕖。
扬花输蚌蛤，奔月恨蟾蜍。
曳尾辞泥后，支床得水初。
冠山期不小，铸印事宁虚。
有志酬毛宝，无心畏豫且。
他时清洛汭，会荐帝尧书。
+++李群玉
++++长沙春望寄涔阳故人
清明别后雨晴时，极浦空颦一望眉。
湖畔春山烟黯黯，云中远树黑离离。
依微水戍闻疏鼓，掩映河桥见酒旗。
风暖草长愁自醉，行吟无处寄相思。
+++李群玉
++++金塘路中
山连楚越复吴秦，蓬梗何年是住身。
黄叶黄花古城路，秋风秋雨别家人。
冰霜想度商於冻，桂玉愁居帝里贫。
十口系心抛不得，每回回首即长颦。
+++李群玉
++++自遣
翻覆升沉百岁中，前途一半已成空。
浮生暂寄梦中梦，世事如闻风里风。
修竹万竿资阒寂，古书千卷要穷通。
一壶浊酒暄和景，谁会陶然失马翁。
+++李群玉
++++送于少监自广州还紫逻
鸣皋山水似麻源，谢监东还忆故园。
海峤烟霞轻逸翰，洛川花木待回轩。
宦情薄去诗千首，世事闲来酒一尊。
明日中书见颜范，始应通籍入金门。
+++李群玉
++++石门韦明府为致东阳潭石鲫鲙
锦鳞衔饵出清涟，暖日江亭动鲙筵。
叠雪乱飞消箸底，散丝繁洒拂刀前。
太湖浪说朱衣鲋，汉浦休夸缩项鳊。
隽味品流知第一，更劳霜橘助芳鲜。
+++李群玉
++++规公业在净名得甚深义仆近获顾长康月宫真影…以屈瞻礼
五浊之世尘冥冥，达观栖心于此经。
但用须弥藏芥子，安知牛迹笑东溟。
生公吐辩真无敌，顾氏传神实有灵。
今日净开方丈室，一飞白足到茅亭。
+++李群玉
++++玉真观
高情帝女慕乘鸾，绀发初簪玉叶冠。
秋月无云生碧落，素蕖寒露出情澜。
层城烟雾将归远，浮世尘埃久住难。
一自箫声飞去后，洞宫深掩碧瑶坛。
+++李群玉
++++辱绵州于中丞书信
一缄垂露到云林，中有孙阳念骥心。
万木自凋山不动，百川皆旱海长深。
风标想见瑶台鹤，诗韵如闻渌水琴。
他日纵陪池上酌，已应难到暝猿吟。
+++李群玉
++++送崔使君萧山祷雨甘泽遽降
谢公一拜敬亭祠，五马旋归下散丝。
不假土龙呈夭矫，自然石燕起参差。
预听禾稼如云语，应有空濛似雾时。
已向为霖报消息，颍川征诏是前期。
+++李群玉
++++重经巴丘追感（开成初，陪故员外从翁诗酒游泛）
昔年高接李膺欢，日泛仙舟醉碧澜。
诗句乱随青草发，酒肠俱逐洞庭宽。
浮生聚散云相似，往事微茫梦一般。
今日片帆城下去，秋风回首泪阑干。
+++李群玉
++++湘阴江亭却寄友人
湘岸初晴淑景迟，风光正是客愁时。
幽花暮落骚人浦，芳草春深帝子祠。
往事隔年如过梦，旧游回首谩劳思。
烟波自此扁舟去，小酌文园杳未期。
+++李群玉
++++哭郴州王使君
银章朱绂照云骢，六换鱼书惠化崇。
瑶树忽倾沧海里，醉乡翻在夜台中。
东山妓逐飞花散，北海尊随逝水空。
曾是绮罗筵上客，一来长恸向春风。
+++李群玉
++++九日巴丘杨公台上宴集
凄凄霜日上高台，水国秋深客思哀。
万叠银山寒浪起，一行斜字早鸿来。
谁家捣练孤城暮，何处题衣远信回。
江汉路长身不定，菊花三笑旅萍开。
+++李群玉
++++奉和张舍人送秦炼师归岑公山
仙翁归卧翠微岑，一夜西风月峡深。
松径定知芳草合，玉书应念素尘侵。
闲云不系东西影，野鹤宁知去住心。
兰浦苍苍春欲暮，落花流水怨离琴。
+++李群玉
++++送陶少府赴选
陶君官兴本萧疏，长傍青山碧水居。
久向三茅穷艺术，仍传五柳旧琴书。
迹同飞鸟栖高树，心似闲云在太虚。
自是葛洪求药价，不关梅福恋簪裾。
+++李群玉
++++寄张祜（祜亦未面，频寄声相闻）
越水吴山任兴行，五湖云月挂高情。
不游都邑称平子，只向江东作步兵。
昔岁芳声到童稚，老来佳句遍公卿。
如君气力波澜地，留取阴何沈范名。
+++李群玉
++++寄长沙许侍御
三年文会许追随，和遍南朝杂体诗。
未把彩毫还郭璞，乞留残锦与丘迟。
竹斋琴酒欢成梦，水寺烟霞赏对谁。
今日秋风满湘浦，只应搔首咏琼枝。
+++李群玉
++++望月怀友（一作寄人）
浮云卷尽看朣胧，直出沧溟上碧空。
盈手水光寒不湿，流天素彩静无风。
酒花荡漾金尊里，棹影飘飖玉浪中。
川路正长难可越，美人千里思何穷。
+++李群玉
++++和吴中丞悼笙妓
丽质仙姿烟逐风，凤凰声断吹台空。
多情草色怨还绿，无主杏花春自红。
堕珥尚存芳树下，馀香渐减玉堂中。
唯应去抱云和管，从此长归阿母宫。
+++李群玉
++++薛侍御处乞靴
越客南来夸桂麖，良工用意巧缝成。
看时共说茱萸皱，著处嫌无鸲鹆鸣。
百里奚身悲甚似，五羊皮价敢全轻。
日于文苑陪高步，赢得芳尘接武名。
+++李群玉
++++九子坡闻鹧鸪
落照苍茫秋草明，鹧鸪啼处远人行。
正穿诘曲崎岖路，更听钩輈格磔声。
曾泊桂江深岸雨，亦于梅岭阻归程。
此时为尔肠千断，乞放今宵白发生。
+++李群玉
++++凉公从叔春祭广利王庙
龙骧伐鼓下长川，直济云涛古庙前。
海客敛威惊火旆，天吴收浪避楼船。
阴灵向作南溟王，祀典高齐五岳肩。
从此华夷封域静，潜熏玉烛奉尧年。
+++李群玉
++++长沙紫极宫雨夜愁坐
独坐高斋寒拥衾，洞宫台殿窅沉沉。
春灯含思静相伴，夜雨滴愁更向深。
穷达未知他日事，是非皆到此时心。
羁栖摧剪平生志，抱膝时为梁甫吟。
+++李群玉
++++送人隐居（一作卢逸人隐居）
棋局茅亭幽涧滨，竹寒江静远无人。
村梅尚敛风前笑，沙草初偷雪后春。
鹏鷃喻中消日月，沧浪歌里放心神。
平生自有烟霞志，久欲抛身狎隐沦。
+++李群玉
++++江楼闲望怀关中亲故
摇落江天欲尽秋，远鸿高送一行愁。
音书寂绝秦云外，身世蹉跎楚水头。
年貌暗随黄叶去，时情深付碧波流。
风凄日冷江湖晚，驻目寒空独倚楼。
+++李群玉
++++请告南归留别同馆（中元作）
一点灯前独坐身，西风初动帝城砧。
不胜庾信乡关思，遂作陶潜归去吟。
书阁乍离情黯黯，彤庭回望肃沈沈。
应怜一别瀛洲侣，万里单飞云外深。
+++李群玉
++++仙明洲口号
长爱沙洲水竹居，暮江春树绿阴初。
浪翻新月金波浅，风损轻云玉叶疏。
半浦夜歌闻荡桨，一星幽火照叉鱼。
二年此处寻佳句，景物常输楚客书。
+++李群玉
++++送萧十二校书赴郢州婚姻
蓬莱才子即萧郎，彩服青书卜凤凰。
玉珮定催红粉色，锦衾应惹翠云香。
马穿暮雨荆山远，人宿寒灯郢梦长。
领取和鸣好风景，石城花月送归乡。
+++李群玉
++++送隐者归罗浮
春山杳杳日迟迟，路入云峰白犬随。
两卷素书留贳酒，一柯樵斧坐看棋。
蓬莱道士飞霞履，清远仙人寄好诗。
自此尘寰音信断，山川风月永相思。
+++李群玉
++++献王中丞时有除拜
登仙望绝李膺舟，从此青蝇点遂稠。
半夜剑吹牛斗动，二年门掩雀罗愁。
张仪会展平生舌，韩信那惭跨下羞。
他日图勋画麟阁，定呈肝胆始应休。
+++李群玉
++++哭小女痴儿
平生未省梦熊罴，稚女如花坠晓枝。
条蔓纵横输葛藟，子孙蕃育羡螽斯。
方同王衍钟情切，犹念商瞿有庆迟。
负尔五年恩爱泪，眼中惟有涸泉知。
+++李群玉
++++醉后赠冯姬
黄昏歌舞促琼筵，银烛台西见小莲。
二寸横波回慢水，一双纤手语香弦。
桂形浅拂梁家黛，瓜字初分碧玉年。
愿托襄王云雨梦，阳台今夜降神仙。
+++李群玉
++++广州陪凉公从叔越台宴集
一径松梢踏石梯，步穷身在白云西。
日衔赤浪金车没，天拂沧波翠幕低。
高鸟散飞惊大旆，长风万里卷秋鼙。
玉钩挂海笙歌合，珠履三千半似泥。
+++李群玉
++++留别马使君
俱来海上叹烟波，君佩银鱼我触罗。
蜀国才微甘放荡，专城年少岂蹉跎。
应怜旅梦千重思，共怆离心一曲歌。
唯有管弦知客意，分明吹出感恩多。
+++李群玉
++++将欲南行陪崔八宴海榴亭
朝宴华堂暮未休，几人偏得谢公留。
风传鼓角霜侵戟，云卷笙歌月上楼。
宾馆尽开徐孺榻，客帆空恋李膺舟。
谩夸书剑无归处，水远山长步步愁。
+++李群玉
++++湖寺清明夜遣怀
柳暗花香愁不眠，独凭危槛思凄然。
野云将雨渡微月，沙鸟带声飞远天。
久向饥寒抛弟妹，每因时节忆团圆。
饧餐冷酒明年在，未定萍蓬何处边。
+++李群玉
++++九日
年年羞见菊花开，十度悲秋上楚台。
半岭残阳衔树落，一行斜雁向人来。
行云永绝襄王梦，野水偏伤宋玉怀。
丝管阑珊归客尽，黄昏独自咏诗回。
+++李群玉
++++同郑相并歌姬小饮戏赠（一作杜丞相悰筵中赠美人）
裙拖六幅湘江水，鬓耸巫山一段云。
风格只应天上有，歌声岂合世间闻。
胸前瑞雪灯斜照，眼底桃花酒半醺。
不是相如怜赋客，争教容易见文君。
+++李群玉
++++秣陵怀古
野花黄叶旧吴宫，六代豪华烛散风，龙虎势衰佳气歇，凤凰名在故台空。
市朝迁变秋芜绿，坟冢高低落照红。
霸业鼎图人去尽，独来惆怅水云中。
+++李群玉
++++黄陵庙
小姑洲北浦云边，二女容华自俨然。
野庙向江春寂寂，古碑无字草芊芊。
风回日暮吹芳芷，月落山深哭杜鹃。
犹似含颦望巡狩，九疑愁断隔湘川。
+++李群玉
++++送唐侍御福建省兄
桂枝攀尽贾家才，霄汉春风棣萼开。
世掌纶言传大笔，官分鸿序压霜台。
闽山翠卉迎飞旆，越水清纹散落梅。
到日池塘春草绿，谢公应梦惠连来。
+++李群玉
++++送秦炼师归岑公山
紫泥飞诏下金銮，列象分明世仰观。
北省谏书藏旧草，南宫郎署握新兰。
春归凤沼恩波暖，晓入鸳行瑞气寒。
偏是此生栖息者，满衣零泪一时干。
+++李群玉
++++浔阳观水
朝宗汉水接阳台，唅呀填坑吼作雷。
莫见九江平稳去，还从三峡嶮巇来，南经梦泽宽浮日，西出岷山劣泛杯。

直至沧溟涵贮尽，深沉不动浸昭回。
+++李群玉
++++谪仙吟赠赵道士
汗漫东游黄鹤雏，缙云仙子住清都。
三元麟凤推高座，六甲风雷閟小壶。
日月暗资灵寿药，山河直拟化生符。
若为失意居蓬岛，鳌足尘飞桑树枯。
+++李群玉
++++长沙陪裴大夫夜宴
东山夜宴酒成河，银烛荧煌照绮罗。
四面雨声笼笑语，满堂香气泛笙歌。
泠泠玉漏初三滴，滟滟金觞已半酡。
共向柏台窥雅量，澄陂万顷见天和。
+++李群玉
++++宝剑
雷焕丰城掘剑池，年深事远迹依稀。
泥沙难掩冲天气，风雨终思发匣时。
夜电尚摇池底影，秋莲空吐锷边辉。
自从星坼中台后，化作双龙去不归。
+++李群玉
++++人日梅花病中作
去年今日湘南寺，独把寒梅愁断肠。
今年此日江边宅，卧见琼枝低压墙。
半落半开临野岸，团情团思醉韶光。
玉鳞寂寂飞斜月，素艳亭亭对夕阳。
已被儿童苦攀折，更遭风雨损馨香。
洛阳桃李渐撩乱，回首行宫春景长。

++中卷五百七十
  
+++李群玉
++++静夜相思
山空天籁寂，水榭延轻凉。
浪定一浦月，藕花闲自香。
+++李群玉
++++桂州经佳人故居
桂水依旧绿，佳人本不还。
只应随暮雨，飞入九疑山。
+++李群玉
++++放鱼
早觅为龙去，江湖莫漫游。
须知香饵下，触口是铦钩。
+++李群玉
++++莲叶
根是泥中玉，心承露下珠。
在君塘下种，埋没任春浦。
+++李群玉
++++客愁二首
客愁看柳色，日日逐春深。
荡漾春风起，谁知历乱心。
客愁看柳色，日日逐春长。
凭送湘流水，绵绵入帝乡。
+++李群玉
++++洞庭干二首
借问蓬莱水，谁逢清浅年。
伤心云梦泽，岁岁作桑田。
朱宫紫贝阙，一旦作沙洲。
八月还平在，鱼虾不用愁。
+++李群玉
++++病起别主人
益愧千金少，情将一饭殊。
恨无泉客泪，尽泣感恩珠。
+++李群玉
++++火炉前坐
孤灯照不寐，风雨满西林。
多少关心事，书灰到夜深。
+++李群玉
++++古词
一合相思泪，临江洒素秋。
碧波如会意，却与向西流。
+++李群玉
++++嘲卖药翁
劚尽春山土，辛勤卖药翁。
莫抛破笠子，留作败天公。
+++李群玉
++++伤小女痴儿
哭尔春日短，支颐长叹嗟。
不如半死树，犹吐一枝花。
+++李群玉
++++青鹢
独立蒹葭雨，低飞浦屿风。
须知毛色下，莫入鹭鸶丛。
+++李群玉
++++池塘晚景
风荷珠露倾，惊起睡。
月落池塘静，金刀剪一声。
+++李群玉
++++役从叔
可惜出群蹄，毛焦久卧泥。
孙阳如不顾，骐骥向谁嘶。
+++李群玉
++++恼自澄
常闻天女会，玉指散天花。
莫遣春风里，红芳点袈裟。
+++李群玉
++++读贾谊传
卑湿长沙地，空抛出世才。
已齐生死理，鵩鸟莫为灾。
+++李群玉
++++寄人
寄语双莲子，须知用意深。
莫嫌一点苦，便拟弃莲心。
+++李群玉
++++寄韦秀才
荆台兰渚客，寥落共含情。
空馆相思夜，孤灯照雨声。
+++李群玉
++++春日寄友（一作春日南台初晴望寄友）
晴气熏樱蕊，丰蒙雪满林。
请君三斗酒，醉卧白罗岑。
+++李群玉
++++题竹
一顷含秋绿，森风十万竿。
气吹朱夏转，声扫碧霄寒。
+++李群玉
++++怀初公
不见休上人，空伤碧云思。
何处开宝书，秋风海光寺。
+++李群玉
++++龙安寺佳人阿最歌八首
团团明月面，冉冉柳枝腰。
未入鸳鸯被，心长似火烧。
见面知何益，闻名忆转深。
拳挛荷叶子，未得展莲心。
欲摘不得摘，如看波上花。
若教亲玉树，情愿作蒹葭。
门路穿茶焙，房门映竹烟。
会须随鹿女，乞火到窗前。
不是求心印，都缘爱绿珠。
何须同泰寺，然后始为奴。
既为金界客，任改净人名。
愿扫琉璃地，烧香过一生。
素腕撩金索，轻红约翠纱。
不如栏下水，终日见桃花。
第一龙宫女，相怜是阿谁。
好鱼输獭尽，白鹭镇长饥。
+++李群玉
++++野鸭
鸂鶒借毛衣，喧呼鹰隼稀。
云披菱藻地，任汝作群飞。
+++李群玉
++++题二妃庙
黄陵庙前春已空，子规啼血滴松风。
不知精爽归何处，疑是行云秋色中。
+++李群玉
++++寄友二首
野水晴山雪后时，独行村落更相思。
无因一向溪头醉，处处寒梅映酒旗。
花落轻寒酒熟迟，醉眠不及落花期。
愁人相忆春山暮，烟树苍苍播谷时。
+++李群玉
++++桃源
我到瞿真上升处，山川四望使人愁。
紫雪白鹤去不返，唯有桃花溪水流。
+++李群玉
++++题王侍御宅
门向沧江碧岫开，地多鸥鹭少尘埃。
绿阴十里滩声里，闲自王家看竹来。
+++李群玉
++++闻湘南从叔朝觐
长沙地窄却回时，舟楫駸駸向凤池。
为报湘川神女道，莫教云雨湿旌旗。
+++李群玉
++++汉阳太白楼
江上层楼翠霭间，满帘春水满窗山。
青枫绿草将愁去，远入吴云暝不还。
+++李群玉
++++送客
沅水罗文海燕回，柳条牵恨到荆台。
定知行路春愁里，故郢城边见落梅。
+++李群玉
++++醴陵道中
别酒离亭十里强，半醒半醉引愁长。
无端寂寂春山路，雪打溪梅狼藉香。
+++李群玉
++++校书叔遗暑服
翠云箱里叠樬栊，楚葛湘纱净似空。
便著清江明月夜，轻凉与挂一身风。
+++李群玉
++++赠魏三十七
名珪字玉净无瑕，美誉芳声有数车。
莫放焰光高二丈，来年烧杀杏园花。
+++李群玉
++++酬崔表仁
昨日朱门一见君，忽惊野鹤在鸡群。
不应长啄潢污水，早晚归飞碧落云。
+++李群玉
++++旅游番禺献凉公
帝乡群侣杳难寻，独立沧洲岁暮心。
野鹤栖飞无远近，稻粱多处是恩深。
+++李群玉
++++长沙元门寺张璪员外壁画
片石长松倚素楹，翛然云壑见高情。
世人只爱凡花鸟，无处不知梁广名。
+++李群玉
++++请告出春明门
本不将心挂名利，亦无情意在樊笼。
鹿裘藜杖且归去，富贵荣华春梦中。
+++李群玉
++++引水行
一条寒玉走秋泉，引出深萝洞口烟。
十里暗流声不断，行人头上过潺湲。
+++李群玉
++++移松竹
龙髯凤尾乱飕飕，带雾停风一亩秋。
待取满庭苍翠合，酒尊书案闭门休。
+++李群玉
++++叹灵鹫寺山榴
水蝶岩蜂俱不知，露红凝艳数千枝。
山深春晚无人赏，即是杜鹃催落时。
+++李群玉
++++黄陵庙（一作李远诗）
黄陵庙前莎草春，黄陵女儿茜裙新。
轻舟短棹唱歌去，水远山长愁杀人。
+++李群玉
++++北亭
斜雨飞丝织晓空，疏帘半卷野亭风。
荷花向尽秋光晚，零落残红绿沼中。
+++李群玉
++++送客往涔阳
春与春愁逐日长，远人天畔远思乡。
蘋生水绿不归去，孤负东溪七里庄。
+++李群玉
++++寄友人鹿胎冠子
数点疏星紫锦斑，仙家新样剪三山。
宜与谢公松下戴，净簪云发翠微间。
+++李群玉
++++江南
鳞鳞别浦起微波，泛泛轻舟桃叶歌。
斜雪北风何处宿，江南一路酒旗多。
+++李群玉
++++答友人寄新茗
满火芳香碾麹尘，吴瓯湘水绿花新。
愧君千里分滋味，寄与春风酒渴人。
+++李群玉
++++峡山寺上方
满院泉声水殿凉，疏帘微雨野松香。
东峰下视南溟月，笑踏金波看海光。
+++李群玉
++++秋登涔阳城二首
万户砧声水国秋，凉风吹起故乡愁。
行人望远偏伤思，白浪青枫满北楼。
穿针楼上闭秋烟，织女佳期又隔年。
斜笛夜深吹不落，一条银汉挂秋天。
+++李群玉
++++钓鱼
七尺青竿一丈丝，菰浦叶里逐风吹。
几回举手抛芳饵，惊起沙滩水鸭儿。
+++李群玉
++++酬魏三十七
静里寒香触思初，开缄忽见二琼琚。
一吟丽可风流极，没得弘文李校书。
+++李群玉
++++赠琵琶妓
我见鸳鸯飞水上，君还望月苦相思。
一双裙带同心结，早寄黄鹂孤雁儿。
+++李群玉
++++落帆后赋得二绝
平湖茫茫春日落，危樯独映沙洲泊。
上岸闲寻细草行，古查飞起黄金鹗。
水浮秋烟沙晓雪，皎洁无风灯影彻。
海客云帆未挂时，相与缘江拾明月。
+++李群玉
++++赠人
曾留宋玉旧衣裳，惹得巫山梦里香。
云雨无情难管领，任他别嫁楚襄王。
+++李群玉
++++赠妓人
谁家少女字千金，省向人间逐处寻。
今日分明花里见，一双红脸动春心。
+++李群玉
++++山榴
洞中春气蒙笼暄，尚有红英千树繁。
可怜夹水锦步障，羞数石家金谷园。
+++李群玉
++++鸂鶒
锦羽相呼暮沙曲，波上双声戛哀玉。
霞明川静极望中，一时飞灭青山绿。
+++李群玉
++++沅江渔者
倚棹汀洲沙日晚，江鲜野菜桃花饭。
长歌一曲烟霭深，归去沧江绿波远。
+++李群玉
++++题金山寺石堂
白波四面照楼台，日夜潮声绕寺回。
千叶红莲高会处，几曾龙女献珠来。
+++李群玉
++++戏赠魏十四
兰浦秋来烟雨深，几多情思在琴心。
知君调得东家子，早晚和鸣入锦衾。
+++李群玉
++++和人赠别
嚬黛低红别怨多，深亭芳恨满横波。
声中唱出缠绵意，泪落灯前一曲歌。
+++李群玉
++++宿巫山庙二首
寂寞高堂别楚君，玉人天上逐行云。
停舟十二峰峦下，幽佩仙香半夜闻。
庙闭春山晓月光，波声回合树苍苍。
自从一别襄王梦，云雨空飞巫峡长。
+++李群玉
++++伤柘枝妓
曾见双鸾舞镜中，联飞接影对春风。
今来独在花筵散，月满秋天一半空。
+++李群玉
++++题樱桃
春初携酒此花间，几度临风倒玉山。
今日叶深黄满树，再来惆怅不能攀。
+++李群玉
++++恼从兄
芳草萋萋新燕飞，芷汀南望雁书稀。
武陵洞里寻春客，已被桃花迷不归。
+++李群玉
++++紫极宫斋后
紫府空歌碧落寒，晓星寥亮月光残。
一群白鹤高飞上，唯有松风吹石坛。
+++李群玉
++++春晚
思乡之客空凝嚬，天边欲尽未尽春。
独攀江树深不语，芳草落花愁杀人。
+++李群玉
++++喜浑吉见访
公子春衫桂水香，远冲飞雪过书堂。
贫家冷落难消日，唯有松筠满院凉。
+++李群玉
++++索曲送酒
帘外春风正落梅，须求狂药解愁回。
烦君玉指轻拢撚，慢拨鸳鸯送一杯。
+++李群玉
++++山驿梅花
生在幽崖独无主，溪萝涧鸟为俦侣。
行人陌上不留情，愁香空谢深山雨。
+++李群玉
++++重阳日上渚宫杨尚书
落帽台边菊半黄，行人惆怅对重阳。
荆州一见桓宣武，为趁悲秋入帝乡。
+++李群玉
++++书院二小松
一双幽色出凡尘，数粒秋烟二尺鳞。
从此静窗闻细韵，琴声长伴读书人。
+++李群玉
++++劝人庐山读书
怜君少隽利如锋，气爽神清刻骨聪。
片玉若磨唯转莹，莫辞云水入庐峰。
+++李群玉
++++言怀
白鹤高飞不逐群，嵇康琴酒鲍昭文。
此身未有栖归处，天下人间一片云。
+++李群玉
++++闻笛
冉冉生山草何异，截而吹之动天地。
望乡台上望乡时，不独落梅兼落泪。
+++李群玉
++++晓宴
金波西倾银汉落，绿树含烟倚朱阁。
晓华胧𣇤闻调笙，一点残灯隔罗幕。
+++李群玉
++++将游荆州投魏中丞
贫埋病压老巑岏，拂拭菱花不喜看。
又恐无人肯青眼，事须凭仗小还丹。
+++李群玉
++++二辛夷
狂吟辞舞双白鹤，霜翎玉羽纷纷落。
空庭向晚春雨微，却敛寒香抱瑶萼。
+++李群玉
++++题龙潭西斋
寂寞幽斋暝烟起，满径西风落松子。
远公一去兜率宫，唯有面前虎溪水。
+++李群玉
++++中秋寄南海梁侍御
海静天高景气殊，鲸睛失彩蚌潜珠。
不知今夜越台上，望见瀛洲方丈无。
+++李群玉
++++戏赠姬人（一作张祜与杜牧联句诗）
骰子巡抛裹手拈，无因得见玉纤纤。
但知谑道金钗落，图向人前露指尖。
+++李群玉
++++大庾山岭别友人
筼筜无子鸳雏饥，毛彩凋摧不得归。
谁念火云千嶂里，低身犹傍鹧鸪飞。
+++李群玉
++++石门戍
到此空思吴隐之，潮痕草蔓上幽碑。
人来皆望珠玑去，谁咏贪泉四句诗。
+++李群玉
++++文殊院避暑
赤日黄埃满世间，松声入耳即心闲。
愿寻五百仙人去，一世清凉住雪山。
+++李群玉
++++南庄春晚二首
连云草映一条陂，鸂鶒双双带水飞。
南村小路桃花落，细雨斜风独自归。
草暖沙长望去舟，微茫烟浪向巴丘。
沅江寂寂春归尽，水绿蘋香人自愁。
+++李群玉
++++湘妃庙
少将风月怨平湖，见尽扶桑水到枯。
相约杏花坛上去，画栏红紫斗樗蒲。

++中卷五百七十一
  
+++贾岛
++++古意
碌碌复碌碌，百年双转毂。
志士终夜心，良马白日足。
俱为不等闲，谁是知音目。
眼中两行泪，曾吊三献玉。
+++贾岛
++++望山
南山三十里，不见逾一旬。
冒雨时立望，望之如朋亲。
虬龙一掬波，洗荡千万春。
日日雨不断，愁杀望山人。
天事不可长，劲风来如奔。
阴霪一以扫，浩翠写国门。
长安百万家，家家张屏新。
谁家最好山，我愿为其邻。
+++贾岛
++++北岳庙
天地有五岳，恒岳居其北。
岩峦叠万重，诡怪浩难测。
人来不敢入，祠宇白日黑。
有时起霖雨，一洒天地德。
神兮安在哉，永康我王国。
+++贾岛
++++朝饥
市中有樵山，此舍朝无烟。
井底有甘泉，釜中乃空然。
我要见白日，雪来塞青天。
坐闻西床琴，冻折两三弦。
饥莫诣他门，古人有拙言。
+++贾岛
++++哭卢仝
贤人无官死，不亲者亦悲。
空令古鬼哭，更得新邻比。
平生四十年，惟著白布衣。
天子未辟召，地府谁来追。
长安有交友，托孤遽弃移。
冢侧志石短，文字行参差。
无钱买松栽，自生蒿草枝。
在日赠我文，泪流把读时。
从兹加敬重，深藏恐失遗。
+++贾岛
++++剑客（一作述剑）
十年磨一剑，霜刃未曾试。
今日把似君，谁为不平事。
+++贾岛
++++口号
中夜忽自起，汲此百尺泉。
林木含白露，星斗在青天。
+++贾岛
++++寄远
别肠多郁纡，岂能肥肌肤。
始知相结密，不及相结疏。
疏别恨应少，密离恨难袪。
门前南流水，中有北飞鱼。
鱼飞向北海，可以寄远书。
不惜寄远书，故人今在无。
况此数尺身，阻彼万里途。
自非日月光，难以知子躯。
+++贾岛
++++斋中
眈静非谬为，本性实疏索。
中一就枕，不觉白日落。
低扉碍轩辔，寡德谢接诺。
丛菊在墙阴，秋穷未开萼。
所餐类病马，动影似移岳。
欲驻迫逃衰，岂殊辞绠缚。
已见饱时雨，应丰蔬与药。
+++贾岛
++++感秋
商气飒已来，岁华又虚掷。
朝云藏奇峰，暮雨洒疏滴。
几蜩嘿凉叶，数蛩思阴壁。
落日空馆中，归心远山碧。
昔人多秋感，今人何异昔。
四序驰百年，玄发坐成白。
喧喧徇声利，扰扰同辙迹。
傥无世上怀，去偃松下石。
+++贾岛
++++玩月
寒月破东北，贾生立西南。
西南立倚何，立倚青青杉。
近月有数星，星名未详谙。
但爱杉倚月，我倚杉为三。
月乃不上杉，上杉难相参。
眙愕子细视，睛瞳桂枝劖。
目常有热疾，久视无烦炎。
以手扪衣裳，零露已濡沾。
久立双足冻，时向股髀淹。
立久病足折，兀然黐胶粘。
他人应已睡，转喜此景恬。
此景亦胡及，而我苦淫耽。
无异市井人，见金不知廉。
不知此夜中，几人同无厌。
待得上顶看，未拟归枕函。
强步望寝斋，步步情不堪。
步到竹丛西，东望如隔帘。
却坐竹丛外，清思刮幽潜。
量知爱月人，身愿化为蟾。
+++贾岛
++++辞二知己
一双千岁鹤，立别孤翔鸿。
波岛忽已暮，海雨寒濛濛。
离人闻美弹，亦与哀弹同。
况兹切切弄，绕彼行行躬。
云飞北岳碧，火息西山红。
何以代远诚，折芳腊雪中。
+++贾岛
++++义雀行和朱评事
玄鸟雄雌俱，春雷惊蛰馀。
口衔黄河泥，空即翔天隅。
一夕皆莫归，哓哓遗众雏。
双雀抱仁义，哺食劳劬劬。
雏既逦迤飞，云间声相呼。
燕雀虽微类，感愧诚不殊。
禽贤难自彰，幸得主人书。
+++贾岛
++++宿悬泉驿
晓行沥水楼，暮到悬泉驿。
林月值云遮，山灯照愁寂。
+++贾岛
++++辩士
辩士多毁訾，不闻谈己非。
猛虎恣杀暴，未尝啮妻儿。
此理天所感，所感当问谁。
求食饲雏禽，吐出美言词。
善哉君子人，扬光掩瑕玼。
+++贾岛
++++不欺
上不欺星辰，下不欺鬼神。
心两如此，然后何所陈。
食鱼味在鲜，食蓼味在辛。
掘井须到流，结交须到头。
此语诚不谬，敌君三万秋。
+++贾岛
++++绝句
海底有明月，圆于天上轮。
得之一寸光，可买千里春。
+++贾岛
++++寓兴
莫居暗室中，开目闭目同。
莫趋碧霄路，容飞不容步。
暗室未可居，碧霄未可趋。
劝君跨仙鹤，日下云为衢。
+++贾岛
++++游仙
借得孤鹤骑，高近金乌飞。
掬河洗老貌，照月生光辉。
天中鹤路直，天尽鹤一息。
归来不骑鹤，身自有羽翼。
若人无仙骨，芝朮徒烦食。
+++贾岛
++++枕上吟
夜长忆白日，枕上吟千诗。
何当苦寒气，忽被东风吹。
冰开鱼龙别，天波殊路岐。
+++贾岛
++++双鱼谣（时韩职方书中以孟常州简诗见示）
天河堕双鲂，飞我庭中央。
掌握尺馀雪，劈开肠有璜。
见令馋舌短，烹绕邻舍香。
一得古诗字，与玉含异藏。
+++贾岛
++++易水怀古
荆卿重虚死，节烈书前史。
我叹方寸心，谁论一时事。
至今易水桥，寒风兮萧萧。
易水流得尽，荆卿名不消。
+++贾岛
++++早起
北客入西京，北雁再离北。
秋寝独前兴，天梭星落织。
耽玩馀恬爽，顾盼轻痾力。
旅途少颜尽，明镜劝仙食。
出门路纵横，张家路最直。
昨夜梦见书，张家厅上壁。
+++贾岛
++++客喜
客喜非实喜，客悲非实悲。
百回信到家，未当身一归。
未归长嗟愁，嗟愁填中怀。
开口吐愁声，还却入耳来。
常恐泪滴多，自损两目辉。
鬓边虽有丝，不堪织寒衣。
+++贾岛
++++延寿里精舍寓居
旅托避华馆，荒楼遂愚慵。
短庭无繁植，珍果春亦浓。
侧庐废扃枢，纤魄时卧逢。
耳目乃鄽井，肺肝即岩峰。
汲泉饮酌馀，见我闲静容。
霜蹊犹舒英，寒蝶断来踪。
双履与谁逐，一寻青瘦筇。
+++贾岛
++++赠智朗禅师
上人分明见，玉兔潭底没。
上人光惨貌，古来恨峭发。
涕辞孔颜庙，笑访禅寂室。
步随青山影，坐学白塔骨。
解听无弄琴，不礼有身佛。
欲问师何之，忽与我相别。
率赋赠远言，言惭非子曰。
+++贾岛
++++送沈秀才下第东归
曲言恶者谁，悦耳如弹丝。
直言好者谁，刺耳如长锥。
沈生才俊秀，心肠无邪欺。
君子忌苟合，择交如求师。
毁出疾夫口，腾入礼部闱。
下第子不耻，遗才人耻之。
东归家室远，掉辔时参差。
浙云近吴见，汴柳接楚垂。
明年春光别，回首不复疑。
+++贾岛
++++酬栖上人
夜久城馆闲，情幽出在山。
新月有微辉，朗朗空庭间。
处世虽识机，伊余多掩关。
松姿度腊见，篱药知春还。
静览冰雪词，厚为酬赠颜。
东林有踯躅，脱屣期共攀。
+++贾岛
++++冬月长安雨中见终南雪
秋节新已尽，雨疏露山雪。
西峰稍觉明，残滴犹未绝。
气侵瀑布水，冻著白云穴。
今朝灞浐雁，何夕潇湘月。
想彼石房人，对雪扉不闭。
+++贾岛
++++寄孟协律
我有吊古泣，不泣向路岐。
挥泪洒暮天，滴著桂树枝。
别后冬节至，离心北风吹。
坐孤雪扉夕，泉落石桥时。
不惊猛虎啸，难辱君子词。
欲酬空觉老，无以堪远持。
岧峣倚角窗，王屋悬清思。
+++贾岛
++++和刘涵
京官始云满，野人依旧闲。
闭扉一亩居，中有古风还。
市井日已午，幽窗梦南山。
乔木覆北斋，有鸟鸣其间。
前日远岳僧，来时与开关。
新题惊我瘦，窥镜见丑颜。
陶情惜清澹，此意复谁攀。
+++贾岛
++++明月山怀独孤崇鱼琢
明月长在目，明月长在心。
在心复在目，何得稀去寻。
试望明月人，孟夏树蔽岑。
想彼叹此怀，乐喧忘幽林。
乡本北岳外，悔恨东夷深。
愿缩地脉还，岂待天恩临。
非不渴隐秀，却嫌他事侵。
或云岳楼钟，来绕草堂吟。
当从令尹后，再往步柏林。
+++贾岛
++++投张太祝
风骨高更老，向春初阳葩。
泠泠月下韵，一一落海涯。
有子不敢和，一听千叹嗟。
身卧东北泥，魂挂西南霞。
手把一枝栗，往轻觉程赊。
水天朔方色，暖日嵩根花。
达闲幽栖山，遣寻种药家。
欲买双琼瑶，惭无一木瓜。
+++贾岛
++++咏韩氏二子
千岩一尺璧，八月十五夕。
清露堕桂花，白鸟舞虚碧。
+++贾岛
++++送别
丈夫未得意，行行且低眉。
素琴弹复弹，会有知音知。
+++贾岛
++++携新文诣张籍韩愈途中成
袖有新成诗，欲见张韩老。
青竹未生翼，一步万里道。
仰望青冥天，云雪压我脑。
失却终南山，惆怅满怀抱。
安得西北风，身愿变蓬草。
地只闻此语，突出惊我倒。
+++贾岛
++++上谷送客游江湖
莫叹迢递分，何殊咫尺别。
江楼到夜登，还见南台月。
+++贾岛
++++重酬姚少府
隙月斜枕旁，讽咏夏贻什。
如今何时节，虫虺亦已蛰。
答迟礼涉傲，抱疾思加涩。
仆本胡为者，衔肩贡客集。
茫然九州内，譬如一锥立。
欺暗少此怀，自明曾沥泣。
量无趫勇士，诚欲戈矛戢。
原阁期跻攀，潭舫偶俱入。
深斋竹木合，毕夕风雨急。
俸利沐均分，价称烦嘘噏。
百篇见删罢，一命嗟未及。
沧浪愚将还，知音激所习。
+++贾岛
++++投孟郊
月中有孤芳，天下聆薰风。
江南有高唱，海北初来通。
容飘清冷馀，自蕴襟抱中。
止息乃流溢，推寻却冥濛。
我知雪山子，谒彼偈句空。
必竟获所实，尔焉遂深衷。
录之孤灯前，犹恨百首终。
一吟动狂机，万疾辞顽躬。
生平面未交，永夕梦辄同。
叙诘谁君师，讵言无吾宗。
余求履其迹，君曰可但攻。
啜波肠易饱，揖险神难从。
前岁曾入洛，差池阻从龙。
萍家复从赵，云思长萦萦。
嵩海每可诣，长途追再穷。
原倾肺肠事，尽入焦梧桐。
+++贾岛
++++代边将
持戈簇边日，战罢浮云收。
露草泣寒霁，夜泉鸣陇头。
三尺握中铁，气冲星斗牛。
报国不拘贵，愤将平虏雠。
+++贾岛
++++寄刘栖楚
趋走与偃卧，去就自殊分。
当窗一重树，上有万里云。
离披不相顾，仿佛类人群。
友生去更远，来书绝如焚。
蝉吟我为听，我歌蝉岂闻。
岁暮傥旋归，晤言桂氛氲。
+++贾岛
++++寄丘儒
地近轻数见，地远重一面。
一面如何重，重甚珍宝片。
自经失欢笑，几度腾霜霰。
此心镇悬悬，天象固回转。
长安秋风高，子在东甸县。
仪形信寂蔑，风雨岂乖间。
凭人报消息，何易凭笔砚。
俱不尽我心，终须对君宴。
+++贾岛
++++送陈商
古道长荆棘，新岐路交横。
君于荒榛中，寻得古辙行。
足踏圣人路，貌端禅士形。
我曾接夜谈，似听讲一经。
联翩曾数举，昨登高第名。
釜底绝烟火，晓行皇帝京。
上客远府游，主人须目明。
青云别青山，何日复可升。
+++贾岛
++++送张校书季霞
从京去容州，马在船上多。
容州几千里，直傍青天涯。
掌记试校书，未称高词华。
义往不可屈，出家如入家。
城市七月初，热与夏未差。
饯君到野地，秋凉满山坡。
南境异北候，风起无尘沙。
秦吟宿楚泽，海酒落桂花。
暂醉即还醒，彼土生桂茶。
+++贾岛
++++寄友人
同人半年别，一别寂来音。
赖有别时文，相思时一吟。
我常倦投迹，君亦知此衿。
笔砚且勿弃，苏张曾陆沉。
但存舌在口，当冀身遂心。
君看明月夜，松桂寒森森。
+++贾岛
++++答王参
寸晷不相待，四时互如竞。
客思先觉秋，虫声苦知暝。
霜松积旧翠，露月团如镜。
诗负属景同，琴孤坐堂听。
相期黄菊节，别约红桃径。
每把式微篇，临风一长咏。
+++贾岛
++++延康吟
寄居延寿里，为与延康邻。
不爱延康里，爱此里中人。
人非十年故，人非九族亲。
有不朽语，得之烟山春。
+++贾岛
++++戏赠友人
一日不作诗，心源如废井。
笔砚为辘轳，吟咏作縻绠。
朝来重汲引，依旧得清冷。
书赠同怀人，词中多苦辛。
+++贾岛
++++寓兴
真集道方至，貌殊妒还多。
山泉入城池，自然生浑波。
今时出古言，在众翻为讹。
有琴含正韵，知音者如何。
一生足感激，世言忽嵯峨。
不得市井味，思响吾岩阿。
浮华岂我事，日月徒蹉跎。
旷哉颍阳风，千载无其他。
+++贾岛
++++怀郑从志
西风吹阴云，雨雪半夜收。
忽忆天涯人，起看斗与牛。
故人别二年，我意如百秋。
音信两杳杳，谁云昔绸缪。
平明一封书，寄向东北舟。
翩翩春归鸟，会自为匹俦。
+++贾岛
++++易州登龙兴寺楼望郡北高峰
郡北最高峰，巉岩绝云路。
朝来上楼望，稍觉得幽趣。
朦胧碧烟里，群岭若相附。
何时一登陟，万物皆下顾。
+++贾岛
++++送郑山人游江湖
南游衡岳上，东往天台里。
足蹑华顶峰，目观沧海水。
+++贾岛
++++就峰公宿
河出鸟宿后，萤火白露中。
上人坐不倚，共我论量空。
残月华晻暧，远水响玲珑。
尔时无了梦，兹宵方未穷。
+++贾岛
++++刘景阳东斋
松阴连竹影，中有芜苔井。
清风此地多，白日空自永。
景阳公干孙，诗句得真景。
劝我不须归，月出东斋静。
+++贾岛
++++对菊
九日不出门，十日见黄菊。
灼灼尚繁英，美人无消息。
+++贾岛
++++送集文上人游方
来从道陵井，双木溪边会。
分首芳草时，远意青天外。
此游诣几岳，嵩华衡恒泰。
+++贾岛
++++题岸上人郡内闲居
静向方寸求，不居山嶂幽。
池开菡萏香，门闭莓苔秋。
金玉重四句，秕糠轻九流。
炉烟上乔木，钟磬下危楼。
手种一株松，贞心与师俦。
+++贾岛
++++游子
游子喜乡远，非吾忆归庐。
谁知奔他山，自欲早旋车。
朝赏暮已足，图归愿无馀。
当期附鹏翼，未偶方踌躇。
+++贾岛
++++寄山中王参
我看岳西云，君看岳北月。
长怀燕城南，相送十里别。
别来千馀日，日日忆不歇。
远寄一纸书，数字论白发。
+++贾岛
++++送汲鹏
淮南卧理后，复逢君姓汲。
文采非寻常，志愿期卓立。
深江东泛舟，夕阳眺原隰。
夏夜言诗会，往往追不及。
+++贾岛
++++寄令狐相公（一作赴长江道中）
策杖驰山驿，逢人问梓州。
长江那可到，行客替生愁。

++中卷五百七十二
  
+++贾岛
++++哭柏岩和尚
苔覆石床新，师曾占几春。
写留行道影，焚却坐禅身。
塔院关松雪，经房锁隙尘。
自嫌双泪下，不是解空人。
+++贾岛
++++山中道士
头发梳千下，休粮带瘦容。
养雏成大鹤，种子作高松。
白石通宵煮，寒泉尽日舂。
不曾离隐处，那得世人逢。
+++贾岛
++++就可公宿
十里寻幽寺，寒流数派分。
僧同雪夜坐，雁向草堂闻。
静语终灯焰，馀生许峤云。
由来多抱疾，声不达明君。
+++贾岛
++++旅游
此心非一事，书札若为传。
旧国别多日，故人无少年。
空巢霜叶落，疏牖水萤穿。
留得林僧宿，中宵坐默然。
+++贾岛
++++送邹明府游灵武
曾宰西畿县，三年马不肥。
债多平剑与，官满载书归。
边雪藏行径，林风透卧衣。
灵州听晓角，客馆未开扉。
+++贾岛
++++题皇甫荀蓝田厅
任官经一年，县与玉峰连。
竹笼拾山果，瓦瓶担石泉。
客归秋雨后，印锁暮钟前。
久别丹阳浦，时时梦钓船。
+++贾岛
++++赠王将军
宿卫炉烟近，除书墨未干。
马曾金镞中，身有宝刀瘢。
父子同时捷，君王画阵看。
何当为外帅，白日出长安。
+++贾岛
++++下第
下第只空囊，如何住帝乡。
杏园啼百舌，谁醉在花傍。
泪落故山远，病来春草长。
音逢岂易，孤棹负三湘。
+++贾岛
++++寄贺兰朋吉
往往东林下，花香似火焚。
故园从小别，夜雨近秋闻。
野菜连寒水，枯株簇古坟。
泛舟同远客，寻寺入幽云。
斜日扉多掩，荒田径细分。
相思蝉几处，偶坐蝶成群。
会宿曾论道，登高省议文。
苦吟遥可想，边叶向纷纷。
+++贾岛
++++忆吴处士
半夜长安雨，灯前越客吟。
孤舟行一月，万水与千岑。
岛屿夏云起，汀洲芳草深。
何当折松叶，拂石剡溪阴。
+++贾岛
++++哭孟郊
身死声名在，多应万古传。
寡妻无子息，破宅带林泉。
冢近登山道，诗随过海船。
故人相吊后，斜日下寒天。
+++贾岛
++++送崔定
未知游子意，何不避炎蒸。
几日到汉水，新蝉鸣杜陵。
秋江待得月，夜语恨无僧。
巴峡吟过否，连天十二层。
+++贾岛
++++寄白阁默公
已知归白阁，山远晚晴看。
石室人心静，冰潭月影残。
微云分片灭，古木落薪干。
后夜谁闻磬，西峰绝顶寒。
+++贾岛
++++雨后宿刘司马池上
蓝溪秋漱玉，此地涨清澄。
芦苇声兼雨，芰荷香绕灯。
岸头秦古道，亭面汉荒陵。
静想泉根本，幽崖落几层。
+++贾岛
++++送朱可久归越中
石头城下泊，北固暝钟初。
汀鹭潮冲起，船窗月过虚。
吴山侵越众，隋柳入唐疏。
日欲躬调膳，辟来何府书。
+++贾岛
++++送田卓入华山
幽深足暮蝉，惊觉石床眠。
瀑布五千仞，草堂瀑布边。
坛松涓滴露，岳月泬寥天。
鹤过君须看，上头应有仙。
+++贾岛
++++送董正字常州觐省
相逐一行鸿，何时出碛中。
江流翻白浪，木叶落青枫。
轻楫浮吴国，繁霜下楚空。
春来欢侍阻，正字在东宫。
+++贾岛
++++酬姚少府
梅树与山木，俱应摇落初。
柴门掩寒雨，虫响出秋蔬。
枯槁彰清镜，孱愚友道书。
刊文非不朽，君子自相于。
+++贾岛
++++送无可上人
圭峰霁色新，送此草堂人。
麈尾同离寺，蛩鸣暂别亲。
独行潭底影，数息树边身。
终有烟霞约，天台作近邻。
+++贾岛
++++送李骑曹（一作胄）
归骑双旌远，欢生此别中。
萧关分碛路，嘶马背寒鸿。
朔色晴天北，河源落日东。
贺兰山顶草，时动卷帆风。
+++贾岛
++++送乌行中石淙别业
寒水长绳汲，丁泠数滴翻。
草通石淙脉，砚带海潮痕。
岳色何曾远，蝉声尚未繁。
劳思当此夕，苗稼在西原。
+++贾岛
++++送觉兴上人归中条山兼谒河中李司空
又忆西岩寺，秦原草白时。
山寻樵径上，人到雪房迟。
暮磬潭泉冻，荒林野烧移。
闻师新译偈，说拟对旌麾。
+++贾岛
++++寄无可上人
僻寺多高树，凉天忆重游。
磬过沟水尽，月入草堂秋。
穴蚁苔痕静，藏蝉柏叶稠。
名山思遍往，早晚到嵩丘。
+++贾岛
++++南池
萧条微雨绝，荒岸抱清源。
入舫山侵塞，分泉稻接村。
秋声依树色，月影在蒲根。
淹泊方难遂，他宵关梦魂。
+++贾岛
++++寄龙池寺贞空二上人
受请终南住，俱妨去石桥。
林中秋信绝，峰顶夜禅遥。
寒草烟藏虎，高松月照雕。
霜天期到寺，寺置即前朝。
+++贾岛
++++送贞空二上人
林下中餐后，天涯欲去时。
衡阳过有伴，梦泽出应迟。
石磬疏寒韵，铜瓶结夜澌。
殷勤讶此别，且未定归期。
+++贾岛
++++送裴校书
拜官从秘省，署职在藩维。
多故长疏索，高秋远别离。
天寒泗上醉，夜静岳阳棋。
使府临南海，帆飞到不迟。
+++贾岛
++++升道精舍南台对月寄姚合
月向南台见，秋霖洗涤馀。
出逢危叶落，静看众峰疏。
冷露常时有，禅窗此夜虚。
相思聊怅望，润气遍衣初。
+++贾岛
++++即事
索莫对孤灯，阴云积几层。
自嗟怜十上，谁肯待三征。
心被通人见，文叨大匠称。
悲秋秦塞草，怀古汉家陵。
城静高崖树，漏多幽沼冰。
过声沙岛鹭，绝行石庵僧。
岂谓旧庐在，谁言归未曾。
+++贾岛
++++黄子陂上韩吏部
石楼云一别，二十二三春。
相逐升堂者，几为埋骨人。
涕流闻度瘴，病起喜还秦。
曾是令勤道，非惟恤在迍。
疏衣蕉缕细，爽味茗芽新。
钟绝滴残雨，萤多无近邻。
溪潭承到数，位秩见辞频。
若个山招隐，机忘任此身。
+++贾岛
++++投李益
四十归燕字，千年外始吟。
已将书北岳，不用比南金。
+++贾岛
++++吊孟协律
才行古人齐，生前品位低。
葬时贫卖马，远日哭惟妻。
孤冢北邙外，空斋中岳西。
集诗应万首，物象遍曾题。
+++贾岛
++++送人适越
高城满夕阳，何事欲沾裳。
迁客蓬蒿暮，游人道路长。
晴湖胜镜碧，寒柳似金黄。
若有相思梦，殷勤载八行。
+++贾岛
++++送僧游衡岳
心知衡岳路，不怕去人稀。
船里犹鸣磬，溪头自曝衣。
有家从小别，无寺不言归。
料得逢寒住，当禅雪满扉。
+++贾岛
++++送路
别我就蓬蒿，日斜飞伯劳。
龙门流水急，嵩岳片云高。
叹命无知己，梳头落白毛。
从军当此去，风起广陵涛。
+++贾岛
++++洛阳道中寄弟
趋走迫流年，惭经此路偏。
密云埋二室，积雪度三川。
生类梗萍泛，悲无金石坚。
翻鸿有归翼，极目仰联翩。
+++贾岛
++++登江亭晚望
浩渺浸云根，烟岚没远村。
鸟归沙有迹，帆过浪无痕。
望水知柔性，看山欲倦魂。
纵情犹未已，回马欲黄昏。
+++贾岛
++++送耿处士
一瓶离别酒，未尽即言行。
万水千山路，孤舟几月程。
川原秋色静，芦苇晚风鸣。
迢递不归客，人传虚隐名。
+++贾岛
++++过唐校书书斋
池满风吹竹，时时得爽神。
声齐雏鸟语，画卷老僧真。
月出行几步，花开到四邻。
江湖心自切，未可挂头巾。
+++贾岛
++++送杜秀才东游
东游谁见待，尽室寄长安。
别后叶频落，去程山已寒。
大河风色度，旷野烧烟残。
匣有青铜镜，时将照鬓看。
+++贾岛
++++送天台僧
远梦归华顶，扁舟背岳阳。
寒蔬修净食，夜浪动禅床。
雁过孤峰晓，猿啼一树霜。
身心无别念，馀习在诗章。
+++贾岛
++++怀紫阁隐者
寂寥思隐者，孤烛坐秋霖。
梨栗猿喜熟，云山僧说深。
寄书应不到，结伴拟同寻。
废寝方终夕，迢迢紫阁心。
+++贾岛
++++雨夜同厉玄怀皇甫荀
桐竹绕庭匝，雨多风更吹。
还如旧山夜，卧听瀑泉时。
碛雁来期近，秋钟到梦迟。
沟西吟苦客，中夕话兼思。
+++贾岛
++++秋暮
北门杨柳叶，不觉已缤纷。
值鹤因临水，迎僧忽背云。
白须相并出，清泪两行分。
默默空朝夕，苦吟谁喜闻。
+++贾岛
++++哭胡遇
夭寿知齐理，何曾免叹嗟。
祭回收朔雪，吊后折寒花。
野水秋吟断，空山暮影斜。
弟兄相识遍，犹得到君家。
+++贾岛
++++送丹师归闽中
波涛路杳然，衰柳落阳蝉。
行李经雷电，禅前漱岛泉。
归林久别寺，过越未离船。
自说从今去，身应老海边。
+++贾岛
++++送安南惟鉴法师
讲经春殿里，花绕御床飞。
南海几回渡，旧山临老归。
潮摇蛮草落，月湿岛松微。
空水既如彼，往来消息稀。
+++贾岛
++++题李凝幽居
闲居少邻并，草径入荒园。
鸟宿池边树，僧敲月下门。
过桥分野色，移石动云根。
暂去还来此，幽期不负言。
+++贾岛
++++送韩湘
挂席从古路，长风起广津。
楚城花未发，上苑蝶来新。
半没湖波月，初生岛草春。
孤霞临石镜，极浦映村神。
细响吟干苇，馀馨动远蘋。
欲凭将一札，寄与沃洲人。
+++贾岛
++++寄董武
虽同一城里，少省得从容。
门掩园林僻，日高巾帻慵。
孤鸿来半夜，积雪在诸峰。
正忆毗陵客，声声隔水钟。
+++贾岛
++++宿赟上人房
阶前多是竹，闲地拟栽松。
朱点草书疏，雪平麻履踪。
御沟寒夜雨，宫寺静时钟。
此时无他事，来寻不厌重。
+++贾岛
++++访李甘原居
原西居处静，门对曲江开。
石缝衔枯草，查根上净苔。
翠微泉夜落，紫阁鸟时来。
仍忆寻淇岸，同行采蕨回。
+++贾岛
++++题山寺井
沈沈百尺馀，功就岂斯须。
汲早僧出定，凿新虫自无。
藏源重嶂底，澄翳大空隅。
此地如经劫，凉潭会共枯。
+++贾岛
++++僻居无可上人相访
自从居此地，少有事相关。
积雨荒邻圃，秋池照远山。
砚中枯叶落，枕上断云闲。
野客将禅子，依依偏往还。
+++贾岛
++++送李馀及第归蜀
知音伸久屈，觐省去光辉。
津渡逢清夜，途程尽翠微。
云当绵竹叠，鸟离锦江飞。
肯寄书来否，原居出亦稀。
+++贾岛
++++荒斋
草合径微微，终南对掩扉。
晚凉疏雨绝，初晓远山稀。
落叶无青地，闲身著白衣。
朴愚犹本性，不是学忘机。
+++贾岛
++++夜喜贺兰三见访
漏钟仍夜浅，时节欲秋分。
泉聒栖松鹤，风除翳月云。
踏苔行引兴，枕石卧论文。
即此寻常静，来多只是君。
+++贾岛
++++题青龙寺镜公房
一夕曾留宿，终南摇落时。
孤灯冈舍掩，残磬雪风吹。
树老因寒折，泉深出井迟。
疏慵岂有事，多失上方期。
+++贾岛
++++送陈判官赴绥德
将军邀入幕，束带便离家。
身暖蕉衣窄，天寒碛日斜。
火烧冈断苇，风卷雪平沙。
丝竹丰州有，春来只欠花。
+++贾岛
++++送唐环归敷水庄
毛女峰当户，日高头未梳。
地侵山影扫，叶带露痕书。
松径僧寻药，沙泉鹤见鱼。
一川风景好，恨不有吾庐。
+++贾岛
++++原东居喜唐温琪频至
曲江春草生，紫阁雪分明。
汲井尝泉味，听钟问寺名。
墨研秋日雨，茶试老僧铛。
地近劳频访，乌纱出送迎。
+++贾岛
++++送敡法师
度岁不相见，严冬始出关。
孤烟寒色树，高雪夕阳山。
瀑布寺应到，牡丹房甚闲。
南朝遗迹在，此去几时还。
+++贾岛
++++寄钱庶子
曲江春水满，北岸掩柴关。
只有僧邻舍，全无物映山。
树阴终日扫，药债隔年还。
犹记听琴夜，寒灯竹屋间。
+++贾岛
++++原上秋居
关西又落木，心事复如何。
岁月辞山久，秋霖入夜多。
鸟从井口出，人自洛阳过。
倚仗聊闲望，田家未剪禾。
+++贾岛
++++夏夜
原寺偏邻近，开门物景澄。
磬通多叶罅，月离片云棱。
寄宿山中鸟，相寻海畔僧。
唯愁秋色至，乍可在炎蒸。
+++贾岛
++++冬夜
羁旅复经冬，瓢空盎亦空。
泪流寒枕上，迹绝旧山中。
凌结浮萍水，雪和衰柳风。
曙光鸡未报，嘹唳两三鸿。
+++贾岛
++++送厉宗上人
拥策背岷峨，终南雨雪和。
漱泉秋鹤至，禅树夜猿过。
高顶白云尽，前山黄叶多。
曾吟庐岳上，月动九江波。
+++贾岛
++++寄李存穆
闻道船中病，似忧亲弟兄。
信来从水路，身去到柴城。
久别长须鬓，相思书姓名。
忽然消息绝，频梦却还京。
+++贾岛
++++赠无怀禅师
身从劫劫修，果以此生周。
禅定石床暖，月移山树秋。
捧盂观宿饭，敲磬过清流。
不掩玄关路，教人问白头。
+++贾岛
++++寄武功姚主簿
居枕江沱北，情悬渭曲西。
数宵曾梦见，几处得书披。
驿路穿荒坂，公田带淤泥。
静棋功奥妙，闲作韵清凄。
锄草留丛药，寻山上石梯。
客回河水涨，风起夕阳低。
空地苔连井，孤村火隔溪。
卷帘黄叶落，锁印子规啼。
陇色澄秋月，边声入战鼙。
会须过县去，况是屡招携。
+++贾岛
++++题刘华书斋
白石床无尘，青松树有鳞。
一莺啼带雨，两树合从春。
荒榭苔胶砌，幽丛果堕榛。
偶来疏或数，当暑夕胜晨。
露滴星河水，巢重草木薪。
终南同往意，赵北独游身。
渡叶司天漏，惊蛩远地人。
机清公干族，也莫卧漳滨。
+++贾岛
++++送卢秀才游潞府
雨馀滋润在，风不起尘沙。
边日寡文思，送君吟月华。
过山干相府，临水宿僧家。
能赋焉长屈，芳春宴杏花。
+++贾岛
++++送南康姚明府
铜章美少年，小邑在南天。
版籍多迁客，封疆接洞田。
静江鸣野鼓，发缆带村烟。
却笑陶元亮，何须忆醉眠。
+++贾岛
++++送友人弃官游江左
羡君休作尉，万事且全身。
寰海多虞日，江湖独往人。
姓名何处变，鸥鸟几时亲。
别后吴中使，应须访子真。
+++贾岛
++++雨中怀友人
对雨思君子，尝茶近竹幽。
儒家邻古寺，不到又逢秋。
+++贾岛
++++寄远
家住锦水上，身征辽海边。
十书九不到，一到忽经年。
+++贾岛
++++南斋
独自南斋卧，神闲景亦空。
有山来枕上，无事到心中。
帘卷侵床月，屏遮入座风。
望春春未至，应在海门东。
+++贾岛
++++早春题友人湖上新居二首（一作项斯诗）
近得云中路，门长侵早开。
到时犹有雪，行处已无苔。
劝酒客初醉，留茶僧未来。
每逢晴暖日，惟见乞花栽。
门不当官道，行人到亦稀。
故从餐后出，多是夜深归。
开箧收诗卷，扫床移卧衣。
几时同买宅，相送有柴扉。
+++贾岛
++++送雍陶入蜀
江山事若谙，那肯滞云南。
草色分危磴，杉阴近古潭。
日斜褒谷鸟，夏浅巂州蚕。
吾自疑双鬓，相逢更不堪。
+++贾岛
++++张郎中过原东居
年长惟添懒，经旬止掩关。
高人餐药后，下马此林间。
对坐天将暮，同来客亦闲。
几时能重至，水味似深山。
+++贾岛
++++答王建秘书
人皆闻蟋蟀，我独恨蹉跎。
白发无心镊，青山去意多。
信来漳浦岸，期负洞庭波。
时扫高槐影，朝回或恐过。
+++贾岛
++++送李馀往湖南
昔去候温凉，秋山满楚乡。
今来从辟命，春物遍涔阳。
岳石挂海雪，野枫堆渚樯。
若寻吾祖宅，寂寞在潇湘。
+++贾岛
++++偶作
野步随吾意，那知是与非。
稔年时雨足，闰月暮蝉稀。
独树依冈老，遥峰出草微。
园林自有主，宿鸟且同归。
+++贾岛
++++过雍秀才居
夏木鸟巢边，终南岭色鲜。
就凉安坐石，煮茗汲邻泉。
钟远清霄半，蜩稀暑雨前。
幽斋如葺罢，约我一来眠。
+++贾岛
++++寄顾非熊
知君归有处，山水亦难齐。
犹去潇湘远，不闻猿狖啼。
穴通茆岭下，潮满石头西。
独立生遥思，秋原日渐低。
+++贾岛
++++送神邈法师
柳絮落濛濛，西州道路中。
相逢春忽尽，独去讲初终。
行疾遥山雨，眠迟后夜风。
绕房三两树，回日叶应红。
+++贾岛
++++送慈恩寺霄韵法师谒太原李司空
何故谒司空，云山知几重。
碛遥来雁尽，雪急去僧逢。
清磬先寒角，禅灯彻晓烽。
旧房闲片石，倚著最高松。
+++贾岛
++++送知兴上人
久住巴兴寺，如今始拂衣。
欲临秋水别，不向故园归。
锡挂天涯树，房开岳顶扉。
下看千里晓，霜海日生微。
+++贾岛
++++送惠雅法师归玉泉
只到潇湘水，洞庭湖未游。
饮泉看月别，下峡听猿愁。
讲不停雷雨，吟当近海流。
降霜归楚夕，星冷玉泉秋。
+++贾岛
++++忆江上吴处士
闽国扬帆去，蟾蜍亏复团。
秋风生渭水，落叶满长安。
此地聚会夕，当时雷雨寒。
兰桡殊未返，消息海云端。
+++贾岛
++++题张博士新居
青枫何不种，林在洞庭村。
应为三湘远，难移万里根。
斗牛初过伏，菡萏欲香门。
旧即湖山隐，新庐葺此原。
+++贾岛
++++石门陂留辞从叔谟
幽鸟飞不远，此行千里间。
寒冲陂水雾，醉下菊花山。
有耻长为客，无成又入关。
何时临涧柳，吾党共来攀。
+++贾岛
++++送朱兵曹回越
星彩练中见，澄江岂有泥。
潮生垂钓罢，楚尽去樯西。
碛鸟辞沙至，山鼯隔水啼。
会稽半侵海，涛白禹祠溪。
+++贾岛
++++怀博陵故人
孤城易水头，不忘旧交游。
雪压围棋石，风吹饮酒楼。
路遥千万里，人别十三秋。
吟苦相思处，天寒水急流。
+++贾岛
++++夕思
秋宵已难曙，漏向二更分。
我忆山水坐，虫当寂寞闻。
洞庭风落木，天姥月离云。
会自东浮去，将何欲致君。
+++贾岛
++++寄河中杨少尹
非惟咎曩时，投刺诣门迟。
怅望三秋后，参差万里期。
禹留疏凿迹，舜在寂寥祠。
此到杳难共，回风逐所思。
+++贾岛
++++孟融逸人
孟君临水居，不食水中鱼。
衣褐唯粗帛，筐箱只素书。
树林幽鸟恋，世界此心疏。
拟棹孤舟去，何峰又结庐。
+++贾岛
++++晚晴见终南诸峰
秦分积多峰，连巴势不穷。
半旬藏雨里，此日到窗中。
圆魄将升兔，高空欲叫鸿。
故山思不见，碣石泬寥东。
+++贾岛
++++宿池上
泉来从绝壑，亭敞在中流。
竹密无空岸，松长可绊舟。
蟪蛄潭上夜，河汉岛前秋。
异夕期深涨，携琴却此游。
+++贾岛
++++喜姚郎中自杭州回
路多枫树林，累日泊清阴。
来去泛流水，翛然适此心。
一披江上作，三起月中吟。
东省期司谏，云门悔不寻。
+++贾岛
++++送郑长史之岭南（一本题作送郑史）
云林颇重叠，岑渚复幽奇。
汨水斜阳岸，骚人正则祠。
苍梧多蟋蟀，白露湿江蓠。
擢第荣南去，晨昏近九疑。
+++贾岛
++++送李溟谒宥州李权使君
英雄典宥州，迢递苦吟游。
风宿骊山下，月斜灞水流。
去时初落叶，回日定非秋。
太守携才子，看鹏百尺楼。
+++贾岛
++++永福湖和杨郑州
积水还平岸，春来引郑溪。
旧渠通郭下，新堰绝湖西。
嵩少分明对，潇湘阔狭齐。
客游随庶子，孤屿草萋萋。
+++贾岛
++++题长江
言心俱好静，廨署落晖空。
归吏封宵钥，行蛇入古桐。
长江频雨后，明月众星中。
若任迁人去，西溪与剡通。
+++贾岛
++++泥阳馆
客愁何并起，暮送故人回。
废馆秋萤出，空城寒雨来。
夕阳飘白露，树影扫青苔。
独坐离容惨，孤灯照不开。
+++贾岛
++++送徐员外赴河中
原野正萧瑟，中间分散情。
吏从甘扈罢，诏许朔方行。
边日沉残角，河关截夜城。
云居闲独往，长老出房迎。
+++贾岛
++++送贺兰上人
野僧来别我，略坐傍泉沙。
远道擎空钵，深山蹋落花。
无师禅自解，有格句堪夸。
此去非缘事，孤云不定家。

++中卷五百七十三
  
+++贾岛
++++送令狐绹相公
梁园趋戟节，海草几枯春。
风水难遭便，差池未振鳞。
姓名犹语及，门馆阻何因。
苦拟修文卷，重擎献匠人。
吟看青岛处，朝退赤墀晨。
根爱杉栽活，枝怜雪霰新。
缀篇嗟调逸，不和揣才贫。
早晚还霖雨，滂沱洗月轮。
揠苗方灭裂，成器待陶钧。
困坂思回顾，迷邦辄问津。
数行望外札，绝句握中珍。
是日荣游汴，当时怯往陈。
鸿舂乖汉爵，桢病卧漳滨。
岳整五千仞，云惟一片身。
故山离未死，秋水宿经旬。
下第能无恧，高科恐有神。
罢耕田料废，省钓岸应榛。
慷慨知音在，谁能泪堕巾。
+++贾岛
++++寄沧州李尚书
沧溟深绝阔，西岸郭东门。
戈者罗夷鸟，桴人思峤猿。
威棱高腊冽，煦育极春温。
陂淀封疆内，蒹葭壁垒根。
摇鞞边地脉，愁箭虎狼魂。
水县卖纱市，盐田煮海村。
枝条分御叶，家世食唐恩。
武可纵横讲，功从战伐论。
天涯生月片，屿顶涌泉源。
非是泥池物，方因雷雨尊。
沉谋藏未露，邻境帖无喧。
青冢骄回鹘，萧关陷叶蕃。
何时霖岁旱，早晚雪邦冤。
迢递瞻旌纛，浮阳寄咏言。
+++贾岛
++++逢旧识
几岁阻干戈，今朝劝酒歌。
羡君无白发，走马过黄河。
旧宅兵烧尽，新宫日奏多。
妖星还有角，数尺铁重磨。
+++贾岛
++++崇圣寺斌公房
近来惟一食，树下掩禅扉。
落日寒山磬，多年坏衲衣。
白须长更剃，青霭远还归。
仍说游南岳，经行是息机。
+++贾岛
++++送李傅侍郎剑南行营
走马从边事，新恩受外台。
勇看双节出，期破八蛮回。
许国家无恋，盘江栈不摧。
移军刁斗逐，报捷剑门开。
角咽猕猴叫，鼙干霹雳来。
去年新甸邑，犹滞佐时才。
+++贾岛
++++别徐明府
抱琴非本意，生事偶相萦。
口尚袁安节，身无子贱名。
地寒春雪盛，山浅夕风轻。
百战馀荒野，千夫渐耦耕。
一杯宜独夜，孤客恋交情。
明日疲骖去，萧条过古城。
+++贾岛
++++岐下送友人归襄阳
蹉跎随泛梗，羁旅到西州。
举翮笼中鸟，知心海上鸥。
山光分首暮，草色向家秋。
若更登高岘，看碑定泪流。
+++贾岛
++++送友人游蜀
万岑深积翠，路向此中难。
欲暮多羁思，因高莫远看。
卓家人寂寞，扬子业凋残。
唯有岷江水，悠悠带月寒。
+++贾岛
++++送郑少府
江岸一相见，空令惜此分。
夕阳行带月，酌水少留君。
野地初烧草，荒山过雪云。
明年还调集，蝉可在家闻。
+++贾岛
++++子规（一作项斯诗）
游魂自相叫，宁复记前身。
飞过邻家月，声连野路春。
梦边催晓急，愁处送风频。
自有沾花血，相和雨滴新。
+++贾岛
++++送僧归天台
辞秦经越过，归寺海西峰。
石涧双流水，山门九里松。
曾闻清禁漏，却听赤城钟。
妙宇研磨讲，应齐智者踪。
+++贾岛
++++让纠曹上乐使君
战战复兢兢，犹如履薄冰。
虽然叨一掾，还似说三乘。
瓶汲南溪水，书来北岳僧。
戆愚兼抱疾，权纪不相应。
+++贾岛
++++赠友人
五字诗成卷，清新韵具偕。
不同狂客醉，自伴律僧斋。
春别和花树，秋辞带月淮。
却归登第日，名近榜头排。
+++贾岛
++++送雍陶及第归成都宁亲
不唯诗著籍，兼又赋知名。
议论于题称，春秋对问精。
半应阴骘与，全赖有司平。
归去峰峦众，别来松桂生。
涨江流水品，当道白云坑。
勿以攻文捷，而将学剑轻。
制衣新濯锦，开酝旧烧罂。
同日升科士，谁同膝下荣。
+++贾岛
++++谢令狐绹相公赐衣九事
长江飞鸟外，主簿跨驴归。
逐客寒前夜，元戎予厚衣。
雪来松更绿，霜降月弥辉。
即日调殷鼎，朝分是与非。
+++贾岛
++++送金州鉴周上人
地必寻天目，溪仍住若耶。
帆随风便发，月不要云遮。
极浦浮霜雁，回潮落海查。
峨嵋省春上，立雪指流沙。
+++贾岛
++++送谭远上人
下视白云时，山房盖树皮。
垂枝松落子，侧顶鹤听棋。
清净从沙劫，中终未日欹。
金光明本行，同侍出峨嵋。
+++贾岛
++++新年
嗟以龙钟身，如何岁复新。
石门思隐久，铜镜强窥频。
花发新移树，心知故国春。
谁能平此恨，岂是北宗人。
+++贾岛
++++送僧
出家从丱岁，解论造玄门。
不惜挥谈柄，谁能听至言。
中时山果熟，后夏竹阴繁。
此去逢何日，峨嵋晓复昏。
+++贾岛
++++送姚杭州
白云峰下城，日夕白云生。
老江波钓，田侵海树耕。
吴山钟入越，莲叶吹摇旌。
诗异石门思，涛来向越迎。
+++贾岛
++++夜集田卿宅
朗咏高斋下，如将古调弹。
翻鸿向桂水，来雪渡桑干。
滴滴玉漏曙，翛翛竹籁残。
曩年曾宿此，亦值五陵寒。
+++贾岛
++++寄山友长孙栖峤
此时气萧飒，琴院可应关。
鹤似君无事，风吹雨遍山。
松生青石上，泉落白云间。
有径连高顶，心期相与还。
+++贾岛
++++酬厉玄
我来从北鄙，子省涉西陵。
白发初相识，秋山拟共登。
邻居帝城雨，会宿御沟冰。
未报见贻作，耿然中夜兴。
+++贾岛
++++送刘式洛中觐省
晴峰三十六，侍立上春台。
同宿别离恨，共看星月回。
野莺临苑语，河棹历江来。
便寄相思札，缄封花下开。
+++贾岛
++++送空公往金州
七百里山水，手中楖栗粗。
松生师坐石，潭涤祖传盂。
长拟老岳峤，又闻思海湖。
惠能同俗姓，不是岭南卢。
+++贾岛
++++赠绍明上人
未住青云室，中秋独往年。
上方嵩若寺，下视雨和烟。
祖岂无言去，心因断臂传。
不知能已后，更有几灯然。
+++贾岛
++++赠弘泉上人
洗足下蓝岭，古师精进同。
心知溪卉长，居此玉林空。
西殿宵灯磬，东林曙雨风。
旧峰邻太白，石座雨苔濛。
+++贾岛
++++送宣皎上人游太白
剃发鬓无雪，去年三十三。
山过春草寺，磬度落花潭。
得句才邻约，论宗意在南。
峰灵疑懒下，苍翠太虚参。
+++贾岛
++++病起
高丘归未得，空自责迟回。
身事岂能遂，兰花又已开。
病令新作少，雨阻故人来。
灯下南华卷，袪愁当酒杯。
+++贾岛
++++送殷侍御赴同州
冯翊蒲西郡，沙冈拥地形。
中条全离岳，清渭半和泾。
夜暮眠明月，秋深至洞庭。
犹来交辟士，事别偃林扃。
+++贾岛
++++送沈鹤
家楚婿于秦，携妻云养亲。
陆行千里外，风卷一帆新。
夜泊疏山雨，秋吟捣药轮。
芜城登眺作，才动广陵人。
+++贾岛
++++秋夜仰怀钱孟二公琴客会
月色四时好，秋光君子知。
南山昨夜雨，为我写清规。
独鹤耸寒骨，高杉韵细飔。
仙家缥缈弄，仿佛此中期。
+++贾岛
++++赠李金州
绮里祠前后，山程践白云。
溯流随大旆，登岸见全军。
晓角吹人梦，秋风卷雁群。
雾开方露日，汉水底沙分。
+++贾岛
++++酬姚合校书
因贫行远道，得见旧交游。
美酒易倾尽，好诗难卒酬。
公堂朝共到，私第夜相留。
不觉入关晚，别来林木秋。
+++贾岛
++++送独孤马二秀才居明月山读书
濯志俱高洁，儒科慕冉颜。
家辞临水郡，雨到读书山。
栖鸟棕花上，声钟砾阁间。
寂寥窗户外，时见一舟还。
+++贾岛
++++病蝉
病蝉飞不得，向我掌中行。
拆翼犹能薄，酸吟尚极清。
露华凝在腹，尘点误侵睛。
黄雀并鸢鸟，俱怀害尔情。
+++贾岛
++++青门里作
燕存鸿已过，海内几人愁。
欲问南宗理，将归北岳修。
若无攀桂分，只是卧云休。
泉树一为别，依稀三十秋。
+++贾岛
++++卢秀才南台
居在青门里，台当千万岑。
下因冈助势，上有树交阴。
陵远根才近，空长畔可寻。
新晴登啸处，惊起宿枝禽。
+++贾岛
++++寄李輈侍郎
终过盟津书，分明梦不虚。
从清渭别，地隔太行馀。
宾幕谁嫌静，公门但晏如。
櫑鞞干霹雳，斜汉湿蟾蜍。
追琢垂今后，敦庞得古初。
井台怜操筑，漳岸想丕疏。
亦翼铿珉珮，终当直石渠。
此身多抱疾，幽里近营居。
忆漱苏门涧，经浮楚泽潴。
松栽侵古影，荤断尚芹菹。
语嘿曾延接，心源离滓淤。
谁言姓琴氏，独跨角生鱼。
+++贾岛
++++寄令狐绹相公
驴骏胜羸马，东川路匪赊。
一缄论贾谊，三蜀寄严家。
澄彻霜江水，分明露石沙。
话言声及政，栈阁谷离斜。
自著衣偏暖，谁忧雪六花。
裹裳留阔襆，防患与通茶。
山馆中宵起，星河残月华。
双僮前日雇，数口向天涯。
良乐知骐骥，张雷验镆铘。
谦光贤将相，别纸圣龙蛇。
岂有斯言玷，应无白璧瑕。
不妨圆魄里，人亦指虾蟆。
+++贾岛
++++再投李益常侍
何处初投刺，当时赴尹京。
淹留花柳变，然诺肺肠倾。
避暑蝉移树，高眠雁过城。
家嵩岳色，公府洛河声。
联句逢秋尽，尝茶见月生。
新衣裁白苎，思从曲江行。
+++贾岛
++++积雪
昔属时霖滞，今逢腊雪多。
南猜飘桂渚，北讶雨交河。
尽灭平芜色，弥重古木柯。
空中离白气，岛外下沧波。
隐者迷樵道，朝人冷玉珂。
夕繁仍昼密，漏间复钟和。
想积高嵩顶，新秋皎月过。
+++贾岛
++++过杨道士居
先生修道处，茆屋远嚣氛。
叩齿坐明月，支颐望白云。
精神含药色，衣服带霞纹。
无话瀛洲路，多年别少君。
+++贾岛
++++赠僧
乱山秋木穴，里有灵蛇藏。
铁锡挂临海，石楼闻异香。
出尘头未白，入定衲凝霜。
莫话五湖事，令人心欲狂。
+++贾岛
++++送友人游塞
飘蓬多塞下，君见益潸然。
迥碛沙衔日，长河水接天。
夜泉行客火，晓戍向京烟。
少结相思恨，佳期芳草前。
+++贾岛
++++思游边友人
凝愁对孤烛，昨日饮离杯。
叶下故人去，天中新雁来。
连沙秋草薄，带雪暮山开。
苑北红尘道，何时见远回。
+++贾岛
++++秋暮寄友人
寥落关河暮，霜风树叶低。
远天垂地外，寒日下峰西。
有志烟霞切，无家岁月迷。
清宵话白阁，已负十年栖。
+++贾岛
++++寄令狐绹相公
官高频敕授，老免把犁锄。
一主长江印，三封东省书。
不无濠上思，唯食圃中蔬。
梦幻将泡影，浮生事只如。
+++贾岛
++++和孟逸人林下道情
四气相陶铸，中庸道岂销。
夏云生此日，春色尽今朝。
陋巷贫无闷，毗耶疾未调。
已栽天末柏，合抱岂非遥。
+++贾岛
++++宿姚少府北斋
石溪同夜泛，复此北斋期。
鸟绝吏归后，蛩鸣客卧时。
锁城凉雨细，开印曙钟迟。
忆此漳川岸，如今是别离。
+++贾岛
++++雪晴晚望
倚杖望晴雪，溪云几万重。
樵人归白屋，寒日下危峰。
野火烧冈草，断烟生石松。
却回山寺路，闻打暮天钟。
+++贾岛
++++送崔峤游潇湘
功烈尚书孙，琢磨风雅言。
渡河山凿处，陟岘汉滩喧。
梦想吟天目，宵同话石门。
枫林叶欲下，极浦月清暾。
+++贾岛
++++寄朱锡珪
远泊与谁同，来从古木中。
长江人钓月，旷野火烧风。
梦泽吞楚大，闽山厄海丛。
此时樯底水，涛起屈原通。
+++贾岛
++++马戴居华山因寄
玉女洗头盆，孤高不可言。
瀑流莲岳顶，河注华山根。
绝雀林藏鹘，无人境有猿。
秋蟾才过雨，石上古松门。
+++贾岛
++++寄胡遇
一自残春别，经炎复到凉。
萤从枯树出，蛩入破阶藏。
落叶书胜纸，闲砧坐当床。
东门因送客，相访也何妨。
+++贾岛
++++送李戎扶侍往寿安
二千馀里路，一半是波涛。
未晓著衣起，出城逢日高。
关山多寇盗，扶侍带弓刀。
临别不挥泪，谁知心郁陶。
+++贾岛
++++送孙逸人
衣屡犹同俗，妻儿亦宛然。
不餐能累月，无病已多年。
是药皆谙性，令人渐信仙。
杖头书数卷，荷入翠微烟。
+++贾岛
++++寄华山僧
遥知白石室，松柏隐朦胧。
月落看心次，云生闭目中。
五更钟隔岳，万尺水悬空。
苔藓嵌岩所，依稀有径通。
+++贾岛
++++送李登少府
伊阳耽酒尉，朗咏醉醒新。
应见嵩山里，明年踯躅春。
一千寻树直，三十六峰邻。
流水潺潺处，坚贞玉涧珉。
+++贾岛
++++易州过郝逸人居
每逢词翰客，邀我共寻君。
果见闲居赋，未曾流俗闻。
也知邻市井，宛似出嚣氛。
却笑巢由辈，何须隐白云。
+++贾岛
++++酬鄠县李廓少府见寄
稍怜公事退，复遇夕阳时。
北朔霜凝竹，南山水入篱。
吟怀沧海侣，空问白云师。
恨不相从去，心惟野鹤知。
+++贾岛
++++净业寺与前鄠县李廓少府同宿
来从城上峰，京寺暮相逢。
往往语复默，微微雨洒松。
家贫初罢吏，年长畏闻蛩。
前日犹拘束，披衣起晓钟。
+++贾岛
++++送南卓归京
残春别镜陂，罢郡未霜髭。
行李逢炎暑，山泉满路岐。
云藏巢鹤树，风触啭莺枝。
三省同虚位，双旌带去思。
入城宵梦后，待漏月沉时。
长策并忠告，从容写玉墀。
+++贾岛
++++卧疾走笔酬韩愈书问
一卧三四旬，数书惟独君。
愿为出海月，不作归山云。
身上衣频寄，瓯中物亦分。
欲知强健否，病鹤未离群。
+++贾岛
++++长孙霞李溟自紫阁白阁二峰见访
寂寞吾庐贫，同来二阁人。
所论唯野事，招作住云邻。
古寺期秋宿，平林散早春。
漱流今已矣，巢许岂尧臣。
+++贾岛
++++送惟一游清凉寺
去有巡台侣，荒溪众树分。
瓶残秦地水，锡入晋山云。
秋月离喧见，寒泉出定闻。
间临欲别，旬日雨纷纷。
+++贾岛
++++郑尚书新开涪江二首
岸凿青山破，江开白浪寒。
日沉源出海，春至草生滩。
梓匠防波溢，蓬仙畏水干。
从今疏决后，任雨滞峰峦。
不侵南亩务，已拔北江流。
涪水方移岸，浔阳有到舟。
潭澄初捣药，波动乍垂钩。
山可疏三里，从知历亿秋。
+++贾岛
++++寄乔侍郎
大宁犹未到，曾渡北浮桥。
晓出爬船寺，手擎紫栗条。
差池不相见，怅望至今朝。
近日营家计，绳悬一小瓢。
+++贾岛
++++送去华法师
在越居何寺，东南水路归。
秋江洗一钵，寒日晒三衣。
默听鸿声尽，行看叶影飞。
囊中无宝货，船户夜扃稀。
+++贾岛
++++送蔡京
跃蹄归鲁日，带漏别秦星。
易折芳条桂，难穷邃义经。
登封多泰岳，巡狩遍沧溟。
家在何林下，梁山翠满庭。
+++贾岛
++++慈恩寺上座院
未委衡山色，何如对塔峰。
曩宵曾宿此，今夕值秋浓。
羽族栖烟竹，寒流带月钟。
井甘源起异，泉涌渍苔封。
+++贾岛
++++题朱庆馀所居
天寒吟竟晓，古屋瓦生松。
寄信船一只，隔乡山万重。
树来沙岸鸟，窗度雪楼钟。
每忆江中屿，更看城上峰。
+++贾岛
++++送黄知新归安南
池亭沉饮遍，非独曲江花。
地远路穿海，春归冬到家。
火山难下雪，瘴土不生茶。
决移来计，相逢期尚赊。
+++贾岛
++++赠胡禅归
自是根机钝，非关夏腊深。
秋来江上寺，夜坐岭南心。
井凿山含月，风吹磬出林。
祖师携只履，去路杳难寻。
+++贾岛
++++元日女道士受箓
元日更新夜，斋身称净衣。
数星连斗出，万里断云飞。
霜下磬声在，月高坛影微。
立听师语了，左肘系符归。
+++贾岛
++++重与彭兵曹
故人在城里，休寄海边书。
渐去老不远，别来情岂疏。
砚冰催腊日，山雀到贫居。
每有平戎计，官家别敕除。
+++贾岛
++++赠庄上人
不语焚香坐，心知道已成。
流年衰此世，定力见他生。
暮雪馀春冷，寒灯续昼明。
寻常五侯至，敢望下阶迎。
+++贾岛
++++落第东归逢僧伯阳
相逢须语笑，人世别离频。
晓至长侵月，思乡动隔春。
见僧心暂静，从俗事多迍。
宇宙诗名小，山河客路新。
翠桐犹入爨，清镜未辞尘。
逸足思奔骥，随群且退鳞。
宴乖红杏寺，愁在绿杨津。
老病难为乐，开眉赖故人。
+++贾岛
++++皇甫主簿期游山不及赴
休官匹马在，新意入山中。
更住应难遂，前期恨不同。
集蝉苔树僻，留客雨堂空。
深夜谁相访，惟当清净翁。
+++贾岛
++++宿成湘林下
相访夕阳时，千株木未衰。
石泉流出谷，山雨滴栖鸱。
漏向灯听数，酒因客寝迟。
今宵不尽兴，更有月明期。
+++贾岛
++++喜雍陶至
今朝笑语同，几日百忧中。
鸟度剑门静，蛮归泸水空。
步霜吟菊畔，待月坐林东。
且莫孤此兴，勿论穷与通。
+++贾岛
++++酬胡遇
丽句传人口，科名立可图。
移居见山烧，买树带巢乌。
游远风涛急，吟清雪月孤。
却思初识面，仍未有多须。
+++贾岛
++++宿慈恩寺郁公房
病身来寄宿，自扫一床闲。
反照临江磬，新秋过雨山。
竹阴移冷月，荷气带禅关。
独住天台意，方从内请还。
+++贾岛
++++送褚山人归日本
悬帆待秋水，去入杳冥间。
东海几年别，中华此日还。
岸遥生白发，波尽露青山。
隔水相思在，无书也是闲。
+++贾岛
++++寄韩湘
过岭行多少，潮州涨满川。
花开南去后，水冻北归前。
望鹭吟登阁，听猿泪滴船。
相思堪面话，不著尺书传。
+++贾岛
++++雨夜寄马戴
芳林杏花树，花落子西东。
今夕曲江雨，寒催朔北风。
乡书沧海绝，隐路翠微通。
寂寂相思际，孤釭残漏中。
+++贾岛
++++喜无可上人游山回
一食复何如，寻山无定居。
相逢新夏满，不见半年馀。
听话龙潭雪，休传鸟道书。
别来还似旧，白发日高梳。
+++贾岛
++++寄毗陵彻公
身依吴寺老，黄叶几回看。
早讲林霜在，孤禅隙月残。
井通潮浪远，钟与角声寒。
已有南游约，谁言礼谒难。
+++贾岛
++++送韦琼校书
宾佐兼归觐，此行江汉心。
别离从阙下，道路向山阴。
孤屿消寒沫，空城滴夜霖。
若邪溪畔寺，秋色共谁寻。
+++贾岛
++++寄刘侍御
衣多苔藓痕，犹拟更趋门。
自夏虽无病，经秋不过原。
积泉留岱鸟，叠岫隔巴猿。
琴月西斋集，如今岂复言。
+++贾岛
++++送穆少府知眉州
剑门倚青汉，君昔未曾过。
日暮行人少，山深异鸟多。
猿啼和峡雨，栈尽到江波。
一路白云里，飞泉洒薜萝。
+++贾岛
++++二月晦日留别鄠中友人
立马柳花里，别君当酒酣。
春风渐向北，云雁不飞南。
明晓日初一，今年月又三。
鞭羸去暮色，远岳起烟岚。
+++贾岛
++++送李校书赴吉期
筮算重重吉，良期讵可迁。
不同牛女夜，是配凤凰年。
佩玉春风里，题章蜡烛前。
诗书与箴训，夫哲又妻贤。
+++贾岛
++++宿孤馆
落日投村戍，愁生为客途。
寒山晴后绿，秋月夜来孤。
橘树千株在，渔家一半无。
自知风水静，舟系岸边芦。
+++贾岛
++++哭宗密禅师
鸟道雪岑巅，师亡谁去禅。
几尘增灭后，树色改生前。
层塔当松吹，残踪傍野泉。
唯嗟听经虎，时到坏庵边。
+++贾岛
++++宿山寺
众岫耸寒色，精庐向此分。
流星透疏木，走月逆行云。
绝顶人来少，高松鹤不群。
一僧年八十，世事未曾闻。
+++贾岛
++++送友人如边
去日重阳后，前程菊正芳。
行车辗秋岳，落叶坠寒霜。
云入汉天白，风高碛色黄。
蒲轮待恐晚，求荐向诸方。
+++贾岛
++++题竹谷上人院
禅庭高鸟道，回望极川原。
樵径连峰顶，石泉通竹根。
木深犹积雪，山浅未闻猿。
欲别尘中苦，愿师贻一言。
+++贾岛
++++京北原作
登原见城阙，策蹇思炎天。
日午路中客，槐花风处蝉。
远山秦木上，清渭汉陵前。
何事居人世，皆从名利牵。
+++贾岛
++++寄江上人
紫阁旧房在，新家中岳东。
烟波千里隔，消息一朝通。
寒日汀洲路，秋晴岛屿风。
分明杜陵叶，别后两经红。
+++贾岛
++++送僧归太白山
坚冰连夏处，太白接青天。
云塞石房路，峰明雨外巅。
夜禅临虎穴，寒漱撇龙泉。
后会不期日，相逢应信缘。
+++贾岛
++++暮过山村
数里闻寒水，山家少四邻。
怪禽啼旷野，落日恐行人。
初月未终夕，边烽不过秦。
萧条桑柘外，烟火渐相亲。
+++贾岛
++++鹭鸶
求鱼未得食，沙岸往来行。
岛月独栖影，暮天寒过声。
堕巢因木折，失侣遇弦惊。
频向烟霄望，吾知尔去程。
+++贾岛
++++内道场僧弘绍
麟德燃香请，长安春几回。
夜闲同像寂，昼定为吾开。
讲罢松根老，经浮海水来。
六年双足履，只步院中苔。
+++贾岛
++++蒋亭和蔡湘州
蒋宅为亭榭，蔡城东郭门。
潭连秦相井，松老汉朝根。
已积苍苔遍，何曾旧径存。
高斋无事后，时复一携尊。
+++贾岛
++++光州王建使君水亭作
楚水临轩积，澄鲜一亩馀。
柳根连岸尽，荷叶出萍初。
极浦清相似，幽禽到不虚。
夕阳庭际眺，槐雨滴疏疏。
+++贾岛
++++留别光州王使君建
杜陵千里外，期在末秋归。
既见林花落，须防木叶飞。
楚从何地尽，淮隔数峰微。
回首馀霞失，斜阳照客衣。
+++贾岛
++++宿姚合宅寄张司业籍
闲宵因集会，柱史话先生。
身爱无一事，心期往四明。
松枝影摇动，石磬响寒清。
谁伴南斋宿，月高霜满城。
+++贾岛
++++哭张籍
精灵归恍惚，石磬韵曾闻。
即日是前古，谁人耕此坟。
旧游孤棹远，故域九江分。
本欲蓬瀛去，餐芝御白云。
+++贾岛
++++灵准上人院
掩扉当太白，腊数等松椿。
禁漏来遥夜，山泉落近邻。
经声终卷晓，草色几芽春。
海内知名士，交游准上人。
+++贾岛
++++寄柳舍人宗元
格与功俱造，何人意不降。
一宵三梦柳，孤泊九秋江。
擢第名重列，冲天字几双。
誓为仙者仆，侧执驭风幢。
+++贾岛
++++送玄岩上人归西蜀
玉垒山中寺，幽深胜概多。
药成彭祖捣，顶受七轮摩。
去腊催今夏，流光等逝波。
会当依粪扫，五岳遍头陀。
+++贾岛
++++寄宋州田中丞
古郡近南徐，关河万里馀。
相思深夜后，未答去秋书。
自别知音少，难忘识面初。
旧山期已久，门掩数畦蔬。
+++贾岛
++++送朱休归剑南
剑南归受贺，太学赋声雄。
山路长江岸，朝阳十月中。
芽新抽雪茗，枝重集猿枫。
卓氏琴台废，深芜想径通。
+++贾岛
++++寄长武朱尚书
不日即登坛，枪旗一万竿。
角吹边月没，鼓绝爆雷残。
中国今如此，西荒可取难。
白衣思请谒，徒步在长安。
+++贾岛
++++送皇甫侍御
晓钟催早期，自是赴嘉招。
舟泊湘江阔，田收楚泽遥。
雁惊起衰草，猿渴下寒条。
来使黔南日，时应问寂寥。
+++贾岛
++++郊居即事
住此园林久，其如未是家。
叶书传野意，檐溜煮胡茶。
雨后逢行鹭，更深听远蛙。
自然还往里，多是爱烟霞。
+++贾岛
++++夜集姚合宅期可公不至
公堂秋雨夜，已是念园林。
何事疾病日，重论山水心。
孤灯明腊后，微雪下更深。
释子乖来约，泉西寒磬音。
+++贾岛
++++喜李馀自蜀至
迢递岷峨外，西南驿路高。
几程寻嶮栈，独宿听寒涛。
白鸟飞还立，青猿断更号。
往来从此过，词体近风骚。
+++贾岛
++++王侍御南原庄
买得足云地，新栽药数窠。
峰头盘一径，原下注双河。
春寺闲眠久，晴台独上多。
南斋宿雨后，仍许重来麽。
+++贾岛
++++送康秀才
俱为落第年，相识落花前。
酒泻两三盏，诗吟十数篇。
行岐逢塞雨，嘶马上津船。
树影高堂下，回时应有蝉。
+++贾岛
++++送僧
此生披衲过，在世得身闲。
日午游都市，天寒往华山。
言归文字外，意出有无间。
仙掌云边树，巢禽时出关。
+++贾岛
++++寄魏少府
来时乖面别，终日使人惭。
易记卷中句，难忘灯下谈。
湿苔粘树瘿，瀑布溅房庵。
音信如相惠，移居古井南。
+++贾岛
++++原居即事言怀赠孙员外
出入土门偏，秋深石色泉。
径通原上草，地接水中莲。
采菌依馀枿，拾薪逢刈田。
镊撏白发断，兵阻尺书传。
避路来华省，抄诗上彩笺。
高斋久不到，犹喜未经年。
+++贾岛
++++登楼
秋日登高望，凉风吹海初。
山川明已久，河汉没无馀。
远近涯寥夐，高低中太虚。
赋因王阁笔，思比谢游疏。
+++贾岛
++++上乐使君救康成公（一作陈陶续古诗）
曾梦诸侯笑，康囚议脱枷。
千根池里藕，一朵火中花。
+++贾岛
++++昆明池泛舟
一枝青竹榜，泛泛绿萍里。
不见钓鱼人，渐入秋塘水。
+++贾岛
++++送僧
大内曾持论，天南化俗行。
旧房山雪在，春草岳阳生。
晓了莲经义，堪任宝盖迎。
王侯皆护法，何寺讲钟鸣。
+++贾岛
++++送刘知新往襄阳
此别诚堪恨，荆襄是旧游。
眼光悬欲落，心绪乱难收。
花木三层寺，烟波五相楼。
因君两地去，长使梦悠悠。
+++贾岛
++++寄慈恩寺郁上人
中秋期夕望，虚室省相容。
北斗生清漏，南山出碧重。
露寒鸠宿竹，鸿过月圆钟。
此夜情应切，衡阳旧住峰。

++中卷五百七十四
  
+++贾岛
++++送饶州张使君
终南云雨连城阙，去路西江白浪头。
滁上郡斋离昨日，鄱阳农事劝今秋。
道心生向前朝寺，文思来因静夜楼。
借问泊帆干谒者，谁人曾听峡猿愁。
+++贾岛
++++观冬设上东川杨尚书
匏革奏冬非独乐，军城未晓启重门。
何时却入三台贵，此日空知八座尊。
罗绮舞中收雨点，貔貅阃外卷云根。
逐迁属吏随宾列，拨棹扁舟不忘恩。
+++贾岛
++++巴兴作
三年未省闻鸿叫，九月何曾见草枯。
寒暑气均思白社，星辰位正忆皇都。
苏卿持节终还汉，葛相行师自渡泸。
乡味朔山林果别，北归期挂海帆孤。
+++贾岛
++++早蝉
早蝉孤抱芳槐叶，噪向残阳意度秋。
也任一声催我老，堪听两耳畏吟休。
得非下第无高韵，须是青山隐白头。
若问此心嗟叹否，天人不可怨而尤。
+++贾岛
++++投元郎中
心在潇湘归未期，卷中多是得名诗。
高台聊望清秋色，片水堪留白鹭鸶。
省宿有时闻急雨，朝回尽日伴禅师。
旧文去岁曾将献，蒙与人来说始知。
+++贾岛
++++阮籍啸台
如闻长啸春风里，荆棘丛边访旧踪。
地接苏门山近远，荒台突兀抵高峰。
+++贾岛
++++滕校书使院小池
小池谁见凿时初，走水南来十里馀。
楼上日斜吹暮角，院中人出锁游鱼。
+++贾岛
++++送陕府王建司马
司马虽然听晓钟，尚犹高枕恣疏慵。
请诗僧过三门水，卖药人归五老峰。
移舫绿阴深处息，登楼凉夜此时逢。
杜陵惆怅临相饯，未寝月前多屐踪。
+++贾岛
++++上谷旅夜
世难那堪恨旅游，龙钟更是对穷秋。
故园千里数行泪，邻杵一声终夜愁。
月到寒窗空皓晶，风翻落叶更飕飗。
此心不向常人说，倚识平津万户侯。
+++贾岛
++++寄无得头陀
夏腊今应三十馀，不离树下冢间居。
貌堪良匠抽毫写，行称高僧续传书。
落涧水声来远远，当空月色自如如。
白衣只在青门里，心每相亲迹且疏。
+++贾岛
++++崔卿池上双白鹭
鹭雏相逐出深笼，顶各有丝茎数同。
洒石多霜移足冷，隔城远树挂巢空。
其如尽在滩声外，何似双飞浦色中。
见此池潭卿自凿，清泠太液底潜通。
+++贾岛
++++送胡道士
短褐身披满渍苔，灵溪深处观门开。
却从城里移琴去，许到山中寄药来。
临水古坛秋醮罢，宿杉幽鸟夜飞回。
丹梯愿逐真人上，日夕归心白发催。
+++贾岛
++++寄韩潮州愈
此心曾与木兰舟，直到天南潮水头。
隔岭篇章来华岳，出关书信过泷流。
峰悬驿路残云断，海浸城根老树秋。
一夕瘴烟风卷尽，月明初上浪西楼。
+++贾岛
++++酬张籍王建
疏林荒宅古坡前，久住还因太守怜。
渐老更思深处隐，多闲数得上方眠。
鼠抛贫屋收田日，雁度寒江拟雪天。
身是龙钟应是分，水曹芸阁枉来篇。
+++贾岛
++++逢博陵故人彭兵曹
曲阳分散会京华，见说三年住海涯。
别后解餐蓬虆子，向前未识牧丹花。
偶逢日者教求禄，终傍泉声拟置家。
蹋雪携琴相就宿，夜深开户斗牛斜。
+++贾岛
++++赠牛山人
二十年中饵茯苓，致书半是老君经。
东都旧住商人宅，南国新修道士亭。
凿石养峰休买蜜，坐山秤药不争星。
古来隐者多能卜，欲就先生问丙丁。
+++贾岛
++++送于中丞使回纥册立
君立天骄发使车，册文字字著金书。
渐通青冢乡山尽，欲达皇情译语初。
调角寒城边色动，下霜秋碛雁行疏。
旌旗来往几多日，应向途中见岁除。
+++贾岛
++++送刘侍御重使江西
时当苦热远行人，石壁飞泉溅马身。
又到钟陵知务大，还浮湓浦属秋新。
早程猿叫云深极，宿馆禽惊叶动频。
前者已闻廉使荐，兼言有画静边尘。
+++贾岛
++++赠圆上人
诵经千纸得为僧，麈尾持行不拂蝇。
塔月高闻咒水，新坛日午见烧灯。
一双童子浇红药，百八真珠贯彩绳。
且说近来心里事，仇雠相对似亲朋。
+++贾岛
++++处州李使君改任遂州因寄赠
庭树几株阴入户，主人何在客闻蝉。
钥开原上高楼锁，瓶汲池东古井泉。
趁静野禽曾后到，休吟邻叟始安眠。
仙都山水谁能忆，西去风涛书满船。
+++贾岛
++++酬慈恩寺文郁上人
袈裟影入禁池清，犹忆乡山近赤城。
篱落罅间寒蟹过，莓苔石上晚蛩行。
期登野阁闲应甚，阻宿山房疾未平。
闻说又寻南岳去，无端诗思忽然生。
+++贾岛
++++访鉴玄师侄
维摩青石讲初休，缘访亲宗到普州。
我有军持凭弟子，岳阳溪里汲寒流。
+++贾岛
++++夜坐
蟋蟀渐多秋不浅，蟾蜍已没夜应深。
三更两鬓几枝雪，一念双峰四祖心。
+++贾岛
++++送别
门外便伸千里别，无车不得到河梁。
高楼直上百馀尺，今日为君南望长。
+++贾岛
++++闻蝉感怀
新蝉忽发最高枝，不觉立听无限时。
正遇友人来告别，一心分作两般悲。
+++贾岛
++++夏夜上谷宿开元寺
诗成一夜月中题，便卧松风到曙鸡。
带月时闻山鸟语，郡城知近武陵溪。
+++贾岛
++++送于总持归京
出家初隶何方寺，上国西明御水东。
却见旧房阶下树，别来二十一春风。
+++贾岛
++++崔卿池上鹤
月中时叫叶纷纷，不异洞庭霜夜闻。
翎羽如今从放长，犹能飞起向孤云。
+++贾岛
++++登田中丞高亭
高亭林表迥嵯峨，独坐秋宵不寝多。
玉兔玉人歌里出，白云难似莫相和。
+++贾岛
++++友人婚杨氏催妆
不知今夕是何夕，催促阳台近镜台。
谁道芙蓉水中种，青铜镜里一枝开。
+++贾岛
++++酬朱侍御望月见寄
他寝此时吾不寝，近秋三五日逢晴。
相思唯有霜台月，望尽孤光见却生。
+++贾岛
++++题韦云叟草堂
新起此堂开北窗，当窗山隔一重江。
白茅草苫重重密，爱此秋天夜雨淙。
+++贾岛
++++和韩吏部泛南溪
溪里晚从池岸出，石泉秋急夜深闻。
木兰船共山人上，月映渡头零落云。
+++贾岛
++++方镜
背如刀截机头锦，面似升量涧底泉。
铜雀台南秋日后，照来照去已三年。
+++贾岛
++++酬姚合
黍穗豆苗侵古道，晴原午后早秋时。
故人相忆僧来说，杨柳无风蝉满枝。
+++贾岛
++++送灵应上人
遍参尊宿游方久，名岳奇峰问此公。
五月半间看瀑布，青城山里白云中。
+++贾岛
++++赠丘先生
常言吃药全胜饭，华岳松边采茯神。
不遣髭须一茎白，拟为白日上升人。
+++贾岛
++++渡桑干
客舍并州已十霜，归心日夜忆咸阳。
无端更渡桑干水，却望并州是故乡。
+++贾岛
++++夜期啸客吕逸人不至
逸人期宿石床中，遣我开扉对晚空。
不知何处啸秋月，闲著松门一夜风。
+++贾岛
++++夜集乌行中所居
环炉促席复持杯，松院双扉向月开。
座上同声半先达，名山独入此心来。
+++贾岛
++++赠梁浦秀才斑竹拄杖
拣得林中最细枝，结根石上长身迟。
莫嫌滴沥红斑少，恰似湘妃泪尽时。
+++贾岛
++++寻石瓮寺上方
野寺入时春雪后，崎岖得到此房前。
老僧不出迎朝客，已住上方三十年。
+++贾岛
++++早秋寄题天竺灵隐寺
峰前峰后寺新秋，绝顶高窗见沃洲。
在定中闻蟋蟀，鹤从栖处挂猕猴。
山钟夜渡空江水，汀月寒生古石楼。
心忆悬帆身未遂，谢公此地昔年游。
+++贾岛
++++黎阳寄姚合
魏都城里曾游熟，才子斋中止泊多。
去日绿杨垂紫陌，归时白草夹黄河。
新诗不觉千回咏，古镜曾经几度磨。
惆怅心思滑台北，满杯浓酒与愁和。
+++贾岛
++++送崔约秀才
归宁仿佛三千里，月向船窗见几宵。
野鼠独偷高树果，前山渐见短禾苗。
更深栅锁淮波疾，苇动风生雨气遥。
重入石头城下寺，南朝杉老未干燋。
+++贾岛
++++咏怀
纵把书看未省勤，一生生计只长贫。
可能在世无成事，不觉离家作老人。
中岳深林秋独往，南原多草夜无邻。
经年抱疾谁来问，野鸟相过啄木频。
+++贾岛
++++夏日寄高洗马
三十年来长在客，两三行泪忽然垂。
白衣苍鬓经过懒，赤日朱门偃息迟。
花发应耽新熟酒，草颠还写早朝诗。
不缘马死西州去，画角堪听是晓吹。
+++贾岛
++++送周判官元范赴越
原下相逢便别离，蝉鸣关路使回时。
过淮渐有悬帆兴，到越应将坠叶期。
城上秋山生菊早，驿西寒渡落潮迟。
已曾几遍随旌旆，去谒荒郊大禹祠。
+++贾岛
++++送罗少府归牛渚
作尉长安始三日，忽思牛渚梦天台。
楚山远色独归去，灞水空流相送回。
霜覆鹤身松子落，月分萤影石房开。
白云多处应频到，寒涧泠泠漱古苔。
+++贾岛
++++题童真上人
江上修持积岁年，滩声未拟住潺湲。
誓从五十身披衲，便向三千界坐禅。
月峡青城那有滞，天台庐岳岂无缘。
昨宵忽梦游沧海，万里波涛在目前。
+++贾岛
++++赠温观主
一别罗浮竟未还，观深廊古院多关。
君来几日行虚洞，仙去空坛在远山。
胎息存思当黑处，井华悬绠取朝间。
弊庐道室虽邻近，自乐冬阳炙背闲。
+++贾岛
++++贺庞少尹除太常少卿
太白山前终日见，十旬假满拟秋寻。
中峰绝顶非无路，北阙除书阻入林。
朝谒此时闲野屐，宿斋何处止鸣砧。
省中石镫陪随步，唯赏烟霞不厌深。
+++贾岛
++++上邠宁刑司徒
箭头破帖浑无敌，杖底敲球远有声。
马走千蹄朝万乘，地分三郡拥双旌。
春风欲尽山花发，晓角初吹客梦惊。
不是邢公来镇此，长安西北未能行。
+++贾岛
++++欲游嵩岳留别李少尹益
孤策迟回洛水湄，孤禽嘹唳幸人知。
嵩岳望中常待我，河梁欲上未题诗。
新秋爱月愁多雨，古观逢仙看尽棋。
微眇此来将敢问，凤凰何日定归池。
+++贾岛
++++病鹘吟
俊鸟还投高处栖，腾身戛戛下云梯。
有时透雾凌空去，无事随风入草迷。
迅疾月边捎玉兔，迟回日里拂金鸡。
不缘毛羽遭零落，焉肯雄心向尔低。
+++贾岛
++++赠僧
从来多是游山水，省泊禅舟月下涛。
初过石桥年尚少，久辞天柱腊应高。
青松带雪悬铜锡，白发如霜落铁刀。
常恐画工援笔写，身长七尺有眉毫。
+++贾岛
++++赠翰林
清重无过知内制，从前礼绝外庭人。
看花在处多随驾，召宴无时不及身。
马自赐来骑觉稳，诗缘见彻语长新。
应怜独向名场苦，曾十馀年浪过春。
+++贾岛
++++颂德上贾常侍
边臣说使朝天子，发语轰然激夏雷。
高节羽书期独传，分符绛郡滞长材。
啁啾鸟恐鹰鹯起，流散人归父母来。
自顾此身无所立，恭谈祖德朵颐开。
+++贾岛
++++田将军书院
满庭花木半新栽，石自平湖远岸来。
笋迸邻家还长竹，地经山雨几层苔。
井当深夜泉微上，阁入高秋户尽开。
行背曲江谁到此，琴书锁著未朝回。
+++贾岛
++++投庞少尹
闭户息机搔白首，中庭一树有清阴。
年年不改风尘趣，日日转多泉石心。
病起望山台上立，觉来听雨烛前吟。
庞公相识元和岁，眷分依依直至今。
+++贾岛
++++夏夜登南楼
水岸寒楼带月跻，夏林初见岳阳溪。
一点新萤报秋信，不知何处是菩提。
+++贾岛
++++题青龙寺
碣石山人一轴诗，终南山北数人知。
拟看青龙寺里月，待无一点夜云时。
+++贾岛
++++赠李文通
营当万胜冈头下，誓立千年不朽功。
天子手擎新钺斧，谏官请赠李文通。
+++贾岛
++++题虢州三堂赠吴郎中（一作题虢州吴郎中三堂）
无穷草树昔谁栽，新起临湖白石台。
半岸泥沙孤鹤立，三堂风雨四门开。
荷翻团露惊秋近，柳转斜阳过水来。
昨夜北楼堪朗咏，虢城初锁月裴回。
+++贾岛
++++送僧
池上时时松雪落，焚香烟起见孤灯。
静夜忆谁来对坐，曲江南岸寺中僧。
+++贾岛
++++三月晦日赠刘评事
三月正当三十日，风光别我苦吟身。
共君今夜不须睡，未到晓钟犹是春。
+++贾岛
++++送张道者
新岁抱琴何处去，洛阳三十六峰西。
生来未识山人面，不得一听乌夜啼。
+++贾岛
++++题鱼尊师院
老子堂前花万树，先生曾见几回春。
夜煎白石平明吃，不拟教人哭此身。
+++贾岛
++++宿村家亭子（一作宿杜司空东亭，或题杜司户亭子）
床头枕是溪中石，井底泉通竹下池。
宿客未眠过夜半，独闻山雨到来时。
+++贾岛
++++送称上人
归蜀拟从巫峡过，何时得入旧房禅。
寺中来后谁身化，起塔栽松向野田。
+++贾岛
++++杨秘书新居
城角新居邻静寺，时从新阁上经楼。
南山泉入宫中去，先向诗人门外流。
+++贾岛
++++听乐山人弹易水
朱丝弦底燕泉急，燕将云孙白日弹。
嬴氏归山陵已掘，声声犹带发冲冠。
+++贾岛
++++经苏秦墓
沙埋古篆折碑文，六国兴亡事系君。
今日凄凉无处说，乱山秋尽有寒云。
+++贾岛
++++题戴胜
星点花冠道士衣，紫阳宫女化身飞。
能传上界春消息，若到蓬山莫放归。
+++贾岛
++++题隐者居
虽有柴门常不关，片云孤木伴身闲。
犹嫌住久人知处，见拟移家更上山。
+++贾岛
++++哭孟东野
兰无香气鹤无声，哭尽秋天月不明。
自从东野先生死，侧近云山得散行。
+++贾岛
++++过京索先生坟
京索先生三尺坟，秋风漠漠吐寒云。
从来有恨君多哭，今日何人更哭君。
+++贾岛
++++客思
促织声尖尖似针，更深刺著旅人心。
独言独语月明里，惊觉眠童与宿禽。
+++贾岛
++++盐池院观鹿
条峰五老势相连，此鹿来从若个边。
别有野麋人不见，一生长饮白云泉。
+++贾岛
++++黄鹄下太液池
高飞空外鹄，下向禁中池。
岸印行踪浅，波摇立影危。
来从千里岛，舞拂万年枝。
踉跄孤风起，裴回水沫移。
幽音清露滴，野性白云随。
太液无弹射，灵禽翅不垂。
+++贾岛
++++代旧将
旧事说如梦，谁当信老夫。
战场几处在，部曲一人无。
落日收病马，晴天晒阵图。
犹希圣朝用，自镊白髭须。
+++贾岛
++++老将
胆壮乱须白，金疮蠹百骸。
旌旗犹入梦，歌舞不开怀。
燕雀来鹰架，尘埃满箭靫。
自夸勋业重，开府是官阶。
+++贾岛
++++春行
去去行人远，尘随马不穷。
旅情斜日后，春色早烟中。
流水穿空馆，闲花发故宫。
旧乡千里思，池上绿杨风。
+++贾岛
++++题郑常侍厅前竹
绿竹临诗酒，婵娟思不穷。
乱枝低积雪，繁叶亚寒风。
萧飒疑泉过，萦回有径通。
侵庭根出土，隔壁笋成丛。
疏影纱窗外，清音宝瑟中。
卷帘终日看，欹枕几秋同。
万顷歌王子，千竿伴阮公。
露光怜片片，雨润爱濛濛。
嶰谷蛮湖北，湘川灀水东。
何如轩槛侧，苍翠袅长空。
+++贾岛
++++早行
早起赴前程，邻鸡尚未鸣。
灯下别，羸马暗中行。
蹋石新霜滑，穿林宿鸟惊。
远山钟动后，曙色渐分明。
+++贾岛
++++送人南归
分手向天涯，迢迢泛海波。
虽然南地远，见说北人多。
山暖花常发，秋深雁不过。
炎方饶胜事，此去莫蹉跎。
+++贾岛
++++送人南游
此别天涯远，孤舟泛海中。
夜行常认火，帆去每因风。
蛮国人多富，炎方语不同。
雁飞难度岭，书信若为通。
+++贾岛
++++送道者
独向山中见，今朝又别离。
一心无挂住，万里独何之。
到处绝烟火，逢人话古时。
此行无弟子，白犬自相随。
+++贾岛
++++风蝉
风蝉旦夕鸣，伴叶送新声。
故里客归尽，水边身独行。
噪轩高树合，惊枕暮山横。
听处无人见，尘埃满甑生。
+++贾岛
++++清明日园林寄友人
今日清明节，园林胜事偏。
晴风吹柳絮，新火起厨烟。
杜草开三径，文章忆二贤。
几时能命驾，对酒落花前。
+++贾岛
++++上杜驸马
玉山突兀压乾坤，出得朱门入戟门。
妻是九重天子女，身为一品令公孙。
鸳鸯殿里参皇后，龙凤堂前贺至尊。
今日澧阳非久驻，伫为霖雨拜新恩。
+++贾岛
++++莲峰歌
锦砾潺湲玉溪水，晓来微雨藤花紫。
冉冉山鸡红尾长，一声樵斧惊飞起。
松剌梳空石差齿，烟香风软人参蕊。
阳崖一梦伴云根，仙菌灵芝梦魂里。
+++贾岛
++++壮士吟
壮士不曾悲，悲即无回期。
如何易水上，未歌先泪垂。
+++贾岛
++++题兴化园亭
破却千家作一池，不栽桃李种蔷薇。
蔷薇花落秋风起，荆棘满庭君始知。
+++贾岛
++++竹
篱外清阴接药栏，晓风交戛碧琅玕。
子猷没后知音少，粉节霜筠漫岁寒。
+++贾岛
++++李斯井
井存上蔡南门外，置此井时来相秦。
断绠数寻垂古甃，取将寒水是何人。
+++贾岛
++++题诗后
二句三年得，一吟双泪流。
音如不赏，归卧故山秋。
+++贾岛
++++送友人之南陵
莫叹徒劳向宦途，不群气岸有谁如。
南陵暂掌仇香印，北阙终行贾谊书。
好趁江山寻胜境，莫辞韦杜别幽居。
少年跃马同心使，免得诗中道跨驴。
+++贾岛
++++寻人不遇
闻说到扬州，吹箫有旧游。
来多不见，莫是上迷楼。
+++贾岛
++++寻隐者不遇（一作孙革访羊尊师诗）
松下问童子，言师采药去。
只在此山中，云深不知处。
+++贾岛
++++行次汉上
习家池沼草萋萋，岚树光中信马蹄。
汉主庙前湘水碧，一声风角夕阳低。
+++贾岛
++++马嵬
长川几处树青青，孤驿危楼对翠屏。
一自上皇惆怅后，至今来往马蹄腥。
+++贾岛
++++冬夜送人
平明走马上村桥，花落梅溪雪未消。
日短天寒愁送客，楚山无限路迢迢。
+++贾岛
++++句
晴风吹柳絮，新火起厨烟。（见《事文类聚》）
长江风送客，孤馆雨留人。（见《杨升庵集》）
古岸崩将尽，平沙长未休。（见《吟窗杂录》）
不如牛与羊，犹得日暮归。（见《纪事》）

++中卷五百七十五
  
+++温庭筠
++++鸡鸣埭曲
南朝天子射雉时，银河耿耿星参差。
铜壶漏断梦初觉，宝马尘高人未知。
鱼跃莲东荡宫沼，濛濛御柳悬栖鸟。
红妆万户镜中春，碧树一声天下晓。
盘踞势穷三百年，朱方杀气成愁烟。
彗星拂地浪连海，战鼓渡江尘涨天。
绣龙画雉填宫井，野火风驱烧九鼎。
殿巢江燕砌生蒿，十二金人霜炯炯。
芊绵平绿台城基，暖色春容荒古陂。
宁知玉树后庭曲，留待野棠如雪枝。
+++温庭筠
++++织锦词
丁东细漏侵琼瑟，影转高梧月初出。
簇簌金梭万缕红，鸳鸯艳锦初成匹。
锦中百结皆同心，蕊乱云盘相间深。
此意欲传传不得，玫瑰作柱朱弦琴。
为君裁破合欢被，星斗迢迢共千里。
象尺熏炉未觉秋，碧池已有新莲子。
+++温庭筠
++++夜宴谣
长钗坠发双蜻蜓，碧尽山斜开画屏。
虬须公子五侯客，一饮千钟如建瓴。
鸾咽姹唱圆无节，眉敛湘烟袖回雪。
清夜恩情四座同，莫令沟水东西别。
亭亭蜡泪香珠残，暗露晓风罗幕寒。
飘飖戟带俨相次，二十四枝龙画竿。
裂管萦弦共繁曲，芳樽细浪倾春醁。
高楼客散杏花多，脉脉新蟾如瞪目。

+++温庭筠
++++莲浦谣
鸣桡轧轧溪溶溶，废绿平烟吴苑东。
水清莲媚两相向，镜里见愁愁更红。
白马金鞭大堤上，西江日夕多风浪。
荷心有露似骊珠，不是真圆亦摇荡。
+++温庭筠
++++郭处士击瓯歌
佶栗金虬石潭古，勺陂潋滟幽修语。
湘君宝马上神云，碎佩丛铃满烟雨。
吾闻三十六宫花离离，软风吹春星斗稀。
玉晨冷磬破昏梦，天露未干香著衣。
兰钗委坠垂云发，小响丁当逐回雪。
晴碧烟滋重叠山，罗屏半掩桃花月。
太平天子驻云车，龙炉勃郁双蟠拏。
宫中近臣抱扇立，侍女低鬟落翠花。
乱珠触续正跳荡，倾头不觉金乌斜。
我亦为君长叹息，缄情远寄愁无色。
莫沾香梦绿杨丝。
千里春风正无力。
+++温庭筠
++++遐水谣
天兵九月渡遐水，马踏沙鸣惊雁起。
杀气空高万里情，塞寒如箭伤眸子。
狼烟堡上霜漫漫，枯叶号风天地干。
犀带鼠裘无暖色，清光炯冷黄金鞍。
虏尘如雾昏亭障，陇首年年汉飞将。
麟阁无名期未归，楼中思妇徒相望。
+++温庭筠
++++晓仙谣
玉妃唤月归海宫，月色澹白涵春空。
银河欲转星靥靥，碧浪叠山埋早红。
宫花有露如新泪，小苑丛丛入寒翠。
绮阁空传唱漏声，网轩未辨凌云字。
遥遥珠帐连湘烟，鹤扇如霜金骨仙。
碧箫曲尽彩霞动，下视九州皆悄然。
秦王女骑红尾凤，半空回首晨鸡弄。
雾盖狂尘亿兆家，世人犹作牵情梦。

+++温庭筠
++++锦城曲
蜀山攒黛留晴雪，簝笋蕨芽萦九折。
江风吹巧剪霞绡，花上千枝杜鹃血。
杜鹃飞入岩下丛，夜叫思归山月中。
巴水漾情情不尽，文君织得春机红。
怨魄未归芳草死，江头学种相思子。
树成寄与望乡人，白帝荒城五千里。
+++温庭筠
++++生禖屏风歌
玉墀暗接昆仑井，井上无人金索冷。
画壁阴森九子堂，阶前细月铺花影。
绣屏银鸭香蓊蒙，天上梦归花绕丛。
宜男漫作后庭草，不似樱桃千子红。
+++温庭筠
++++嘲春风
春风何处好，别殿饶芳草。
苒袅转鸾旗，萎蕤吹雉葆。
扬芳历九门，澹荡入兰荪。
争奈白团扇，时时偷主恩。
+++温庭筠
++++舞衣曲
藕肠纤缕抽轻春，烟机漠漠娇娥嚬。
金梭淅沥透空薄，剪落交刀吹断云。
张家公子夜闻雨，夜向兰堂思楚舞。
蝉衫麟带压愁香，偷得莺簧锁金缕。
管含兰气娇语悲，胡槽雪腕鸳鸯丝。
芙蓉力弱应难定，杨柳风多不自持，回嚬笑语西窗客，星斗寥寥波脉脉。
不逐秦王卷象床，满楼明月梨花白。

+++温庭筠
++++张静婉采莲歌
兰膏坠发红玉春，燕钗拖颈抛盘云。
城边杨柳向娇晚，门前沟水波粼粼。
麒麟公子朝天客，珂马珰珰度春陌。
掌中无力舞衣轻，剪断鲛绡破春碧。
抱月飘烟一尺腰，麝脐龙髓怜娇娆，秋罗拂水碎光动，露重花多香不销。

鸂鶒交交塘水满，绿芒如粟莲茎短。
一夜西风送雨来，粉痕零落愁红浅。
船头折藕丝暗牵，藕根莲子相留连。
郎心似月月未缺，十五十六清光圆。
+++温庭筠
++++湘宫人歌
池塘芳草湿，夜半东风起。
生绿画罗屏，金壶贮春水。
黄粉楚宫人，芳花玉刻鳞。
娟娟照棋烛，不语两含嚬。
+++温庭筠
++++黄昙子歌
参差绿蒲短，摇艳云塘满。
红潋荡融融，莺翁鸂鶒暖。
萋芊小成路，马上修蛾懒。
罗衫袅回风，点粉金鹂卵。
+++温庭筠
++++觱篥歌（李相妓人吹）
蜡烟如纛新蟾满，门外平沙草芽短。
黑头丞相九天归。
夜听飞琼吹朔管。
情远气调兰蕙薰，天香瑞彩含絪缊。
皓然纤指都揭血，日暖碧霄无片云。
含商咀徵双幽咽，软縠疏罗共萧屑。
不尽长圆叠翠愁，柳风吹破澄潭月。
鸣梭淅沥金丝蕊，恨语殷勤陇头水。
汉将营前万里沙，更深一一霜鸿起。
十二楼前花正繁，交枝簇蒂连壁门。
景阳宫女正愁绝，莫使此声催断魂。
+++温庭筠
++++照影曲
景阳妆罢琼窗暖，欲照澄明香步懒。
桥上衣多抱彩云，金鳞不动春塘满。
黄印额山轻为尘，翠鳞红稚俱含嚬。
桃花百媚如欲语，曾为无双今两身。
+++温庭筠
++++拂舞词（一作公无渡河）
黄河怒浪连天来，大响谹谹如殷雷。
龙伯驱风不敢上，百川喷雪高崔嵬。
二十三弦何太哀，请公勿渡立徘徊。
下有狂蛟锯为尾，裂帆截棹磨霜齿。
神椎凿石塞神潭，白马䟃𧽼赤尘起。
公乎跃马扬玉鞭，灭没高蹄日千里。
+++温庭筠
++++太液池歌
腥鲜龙气连清防，花风漾漾吹细光。
叠澜不定照天井，倒影荡摇晴翠长。
平碧浅春生绿塘，云容雨态连青苍。
夜深银汉通柏梁，二十八宿朝玉堂。
+++温庭筠
++++雉场歌
茭叶萋萋接烟曙，鸡鸣埭上梨花露。
彩仗锵锵已合围，绣翎白颈遥相妒。
雕尾扇张金缕高，碎铃素拂骊驹豪。
绿场红迹未相接，箭发铜牙伤彩毛。
麦陇桑阴小山晚，六虬归去凝笳远。
城头却望几含情，青亩春芜连石苑。
+++温庭筠
++++雍台歌
太子池南楼百尺，入窗新树疏帘隔。
黄金铺首画钩陈，羽葆停幢拂交戟。
盘纡阑楯临高台，帐殿临流鸾扇开。
早雁惊鸣细波起，映花卤簿龙飞回。
+++温庭筠
++++吴苑行
锦雉双飞梅结子，平春远绿窗中起。
吴江澹画水连空，三尺屏风隔千里。
小苑有门红扇开，天丝舞蝶共徘徊。
绮户雕楹长若此，韶光岁岁如归来。
+++温庭筠
++++常林欢歌
宜城酒熟花覆桥，沙晴绿鸭鸣咬咬。
秾桑绕舍麦如尾，幽轧鸣机双燕巢。
马声特特荆门道，蛮水扬光色如草。
锦荐金炉梦正长，东家咿喔鸡鸣早。
+++温庭筠
++++塞寒行
燕弓弦劲霜封瓦，朴簌寒雕睇平野，一点黄尘起雁喧，白龙堆下千蹄马。
河源怒浊风如刀，剪断朔云天更高。
晚出榆关逐征北，惊沙飞迸冲貂袍。
心许凌烟名不灭，年年锦字伤离别。
彩毫一画竟何荣，空使青楼泪成血。
+++温庭筠
++++湖阴词
祖龙黄须珊瑚鞭，铁骢金面青连钱。
虎髯拔剑欲成梦，日压贼营如血鲜。
海旗风急惊眠起，甲重光摇照湖水。
苍黄追骑尘外归，森索妖星阵前死。
五陵愁碧春萋萋，霸川玉马空中嘶。
羽书如电入青琐，雪腕如槌催画鞞。
白虬天子金煌铓，高临帝座回龙章。
吴波不动楚山晚，花压阑干春昼长。

+++温庭筠
++++蒋侯神歌
楚神铁马金鸣珂，夜动蛟潭生素波。
商风刮水报西帝，庙前古树蟠白蛇。
吴王赤斧斫云阵，画堂列壁丛霜刃。
巫娥传意托悲丝，铎语琅琅理双鬓。
湘烟刷翠湘山斜，东方日出飞神鸦。
青云自有黑龙子，潘妃莫结丁香花。
+++温庭筠
++++汉皇迎春词
春草芊芊晴扫烟，宫城大锦红殷鲜。
海日初融照仙掌，淮王小队缨铃响。
猎猎东风焰赤旗，画神金甲葱龙网。
钜公步辇迎句芒，复道扫尘燕彗长。
豹尾竿前赵飞燕，柳风吹尽眉间黄。
碧草含情杏花喜，上林莺啭游丝起。
宝马摇环万骑归，恩光暗入帘栊里。

++中卷五百七十六
  
+++温庭筠
++++兰塘词
塘水汪汪凫唼喋，忆上江南木兰楫。
绣颈金须荡倒光，团团皱绿鸡头叶。
露凝荷卷珠净圆，紫菱刺短浮根缠。
小姑归晚红妆浅，镜里芙蓉照水鲜。
东沟潏潏劳回首，欲寄一杯琼液酒。
道无郎却有情，长教月照相思柳。
+++温庭筠
++++晚归曲
格格水禽飞带波，孤光斜起夕阳多。
湖西山浅似相笑，菱刺惹衣攒黛蛾。
青丝系船向江木，兰芽出土吴江曲。
水极晴摇泛滟红，草平春染烟绵绿。
玉鞭骑马杨叛儿，刻金作凤光参差。
丁丁暖漏滴花影，催入景阳人不知。
弯堤弱柳遥相瞩，雀扇团圆掩香玉。
莲塘艇子归不归，柳暗桑秾闻布谷。

+++温庭筠
++++故城曲
漠漠沙堤烟，堤西雉子斑。
雉声何角角，麦秀桑阴闲。
游丝荡平绿，明灭时相续。
白马金络头，东风故城曲。
故城殷贵嫔，曾占未来春。
自从香骨化，飞作马蹄尘。
+++温庭筠
++++昆明池水战词
汪汪积水光连空，重叠细纹晴漾红。
赤帝龙孙鳞甲怒，临流一盼生阴风。
鼍鼓三声报天子，雕旌兽舰凌波起。
雷吼涛惊白石山，石鲸眼裂蟠蛟死。
溟池海浦俱喧豗。
青帜白旌相次来。
箭羽枪缨三百万，踏翻西海生尘埃。
茂陵仙去菱花老，唼唼游鱼近烟岛。
渺莽残阳钓艇归，绿头江鸭眠沙草。

+++温庭筠
++++谢公墅歌
朱雀航南绕香陌，谢郎东墅连春碧。
鸠眠高柳日方融，绮榭飘飖紫庭客。
文楸方罫花参差，心阵未成星满池。
四座无喧梧竹静，金蝉玉柄俱持颐。
对局含情见千里，都城已得长蛇尾。
江南王气系疏襟，未许苻坚过淮水。
+++温庭筠
++++罩鱼歌（杂言）
朝罩罩城南，暮罩罩城西。
两浆鸣幽幽，莲子相高低。
持罩入深水，金鳞大如手。
鱼尾迸圆波，千珠落湘藕。
风飔飔，雨离离，菱尖茭刺鸂鶒飞。
水连网眼白如影，淅沥篷声寒点微。
楚岸有花花盖屋，金塘柳色前溪曲。
悠溶杳若去无穷，五色澄潭鸭头绿。
+++温庭筠
++++春洲曲
韶光染色如蛾翠，绿湿红鲜水容媚。
苏小慵多兰渚闲，融融浦日寐。
紫骝蹀躞金衔嘶，岸上扬鞭烟草迷。
门外平桥连柳堤，归来晚树黄莺啼。
+++温庭筠
++++台城晓朝曲
司马门前火千炬，阑干星斗天将曙。
朱网龛鬖丞相车，晓随叠鼓朝天去。
博山镜树香蘴茸，袅袅浮航金画龙。
大江敛势避辰极，两阙深严烟翠浓。
+++温庭筠
++++走马楼三更曲
春姿暖气昏神沼，李树拳枝紫芽小。
玉皇夜入未央宫，长火千条照栖鸟。
马过平桥通画堂，虎幡龙戟风飘扬。
帘间清唱报寒点，丙舍无人遗烬香。
+++温庭筠
++++达摩支曲（杂言）
捣麝成尘香不灭，拗莲作寸丝难绝。
红泪文姬洛水春，白头苏武天山雪。
君不见无愁高纬花漫漫，漳浦宴馀清露寒。
一旦臣僚共囚虏，欲吹羌管先汍澜。
旧臣头鬓霜华早，可惜雄心醉中老。
万古春归梦不归，邺城风雨连天草。

+++温庭筠
++++阳春曲
云母空窗晓烟薄，香昏龙气凝晖阁。
霏霏雾雨杏花天，帘外春威著罗幕。
曲阑伏槛金麒麟，沙苑芳郊连翠茵。
厩马何能啮芳草，路人不敢随流尘。
+++温庭筠
++++湘东宴曲
湘东夜宴金貂人，楚女含情娇翠嚬。
玉管将吹插钿带，锦囊斜拂双麒麟。
重城漏断孤帆去，唯恐琼签报天曙。
万户沈沈碧树圆，云飞雨散知何处。
欲上香车俱脉脉，清歌响断银屏隔。
堤外红尘蜡炬归，楼前澹月连江白。
+++温庭筠
++++东郊行
斗鸡台下东西道，柳覆班骓蝶萦草。
坱霭韶容锁澹愁，青筐叶尽蚕应老。
绿渚幽香生白蘋，差差小浪吹鱼鳞。
王孙骑马有归意，林彩着空如细尘。
安得人生各相守，烧船破栈休驰走。
世上方应无别离，路傍更长千株柳。
+++温庭筠
++++水仙谣
水客夜骑红鲤鱼，赤鸾双鹤蓬瀛书。
轻尘不起雨新霁，万里孤光含碧虚。
露魄冠轻见云发，寒丝七炷香泉咽。
夜深天碧乱山姿，光碎平波满船月。
+++温庭筠
++++东峰歌
锦砾潺湲玉溪水，晓来微雨藤花紫。
冉冉山鸡红尾长，一声樵斧惊飞起。
松刺梳空石差齿，烟香风软人参蕊。
阳崖一梦伴云根，仙菌灵芝梦魂里。
+++温庭筠
++++会昌丙寅丰岁歌（杂言）
丙寅岁，休牛马，风如吹烟，日如渥赭。
九重天子调天下，春绿将年到西野。
西野翁，生儿童，门前好树青蘴茸。
蘴茸单衣麦田路，村南娶妇桃花红。
新姑车右及门柱，粉项韩凭双扇中。
喜气自能成岁丰，农祥尔物来争功。
+++温庭筠
++++碌碌古词
左亦不碌碌，右亦不碌碌。
野草自根肥，羸牛生健犊。
融蜡作杏蒂，男儿不恋家。
春风破红意，女颊如桃花。
忠言未见信，巧语翻咨嗟。
一鞘无两刃，徒劳油壁车。
+++温庭筠
++++春野行（杂言）
草浅浅，春如剪。
花压李娘愁，饥蚕欲成茧。
东城年少气堂堂，金丸惊起双鸳鸯。
含羞更问卫公子，月到枕前春梦长。

+++温庭筠
++++醉歌
檐柳初黄燕新乳，晓碧芊绵过微雨。
树色深含台榭情，莺声巧作烟花主。
锦袍公子陈杯觞，拨醅百瓮春酒香。
入门下马问谁在，降阶握手登华堂。
临邛美人连山眉，低抱琵琶含怨思。
朔风绕指我先笑，明月入怀君自知。
劝君莫惜金樽酒，年少须臾如覆手。
辛勤到老慕箪瓢，于我悠悠竟何有。
洛阳卢仝称文房，妻子脚秃舂黄粮。
阿耋光颜不识字，指麾豪俊如驱羊。
天犀压断朱鼹鼠，瑞锦惊飞金凤凰。
其馀岂足沾牙齿，欲用何能报天子。
驽马垂头抢暝尘，骅骝一日行千里。
但有沉冥醉客家，支颐瞪目持流霞。
唯恐南国风雨落，碧芜狼藉棠梨花。
+++温庭筠
++++江南曲
妾家白蘋浦，日上芙蓉楫。
轧轧摇桨声，移舟入茭叶。
溪长茭叶深，作底难相寻。
避郎郎不见，鸂鶒自浮沉。
拾萍萍无根，采莲莲有子。
不作浮萍生，宁为藕花死。
岸傍骑马郎，乌帽紫游缰。
含愁复含笑，回首问横塘。
妾住金陵浦，门前朱雀航。
流苏持作帐，芙蓉持作梁。
出入金犊幰，兄弟侍中郎。
前年学歌舞，定得郎相许。
连娟眉绕山，依约腰如杵。
凤管悲若咽，鸾弦娇欲语。
扇薄露红铅，罗轻压金缕。
明月西南楼，珠帘玳瑁钩。
横波巧能笑，弯蛾不识愁。
花开子留树，草长根依土。
早闻金沟远，底事归郎许。
不学杨白花，朝朝泪如雨。
+++温庭筠
++++堂堂曲
钱唐岸上春如织，淼淼寒潮带晴色。
淮南游客马连嘶，碧草迷人归不得。
风飘客意如吹烟。
纤指殷勤伤雁弦。
一曲堂堂红烛筵，长鲸泻酒如飞泉。
+++温庭筠
++++惜春词
百舌问花花不语，低回似恨横塘雨。
蜂争粉蕊蝶分香，不似垂杨惜金缕。
愿君留得长妖韶，莫逐东风还荡摇。
秦女含嚬向烟月，愁红带露空迢迢。
+++温庭筠
++++春愁曲
红丝穿露珠帘冷，百尺哑哑下纤绠。
远翠愁山入卧屏，两重云母空烘影。
凉簪坠发春眠重，玉兔煴香柳如梦。
锦叠空床委堕红，飔飔扫尾双金凤。
蜂喧蝶驻俱悠扬，柳拂赤栏纤草长。
觉后梨花委平绿，春风和雨吹池塘。
+++温庭筠
++++苏小小歌
买莲莫破券，买酒莫解金。
酒里春容抱离恨，水中莲子怀芳心。
吴宫女儿腰似束，家在钱唐小江曲。
一自檀郎逐便风，门前春水年年绿。
+++温庭筠
++++春江花月夜词
玉树歌阑海云黑，花庭忽作青芜国。
秦淮有水水无情，还向金陵漾春色。
杨家二世安九重，不御华芝嫌六龙。
百幅锦帆风力满，连天展尽金芙蓉。
珠翠丁星复明灭，龙头劈浪哀笳发。
千里涵空澄水魂，万枝破鼻飘香雪。
漏转霞高沧海西，颇黎枕上闻天鸡。
蛮弦代写曲如语，一醉昏昏天下迷。
四方倾动烟尘起，犹在浓香梦魂里。
后主荒宫有晓莺，飞来只隔西江水。
+++温庭筠
++++懊恼曲
藕丝作线难胜针，蕊粉染黄那得深。
玉白兰芳不相顾，青楼一笑轻千金。
莫言自古皆如此，健剑刜钟铅绕指。
三秋庭绿尽迎霜，惟有荷花守红死。
庐江小吏朱斑轮，柳缕吐芽香玉春。
两股金钗已相许，不令独作空成尘。
悠悠楚水流如马，恨紫愁红满平野。
野土千年怨不平，至今烧作鸳鸯瓦。

+++温庭筠
++++三洲词
团圆莫作波中月，洁白莫为枝上雪。
月随波动碎潾潾，雪似梅花不堪折。
李娘十六青丝发，画带双花为君结。
门前有路轻别离，唯恐归来旧香灭。

++中卷五百七十七
  
+++温庭筠
++++春晓曲（一作齐梁体）
家临长信往来道，乳燕双双拂烟草。
油壁车轻金犊肥，流苏帐晓春鸡早。
笼中娇鸟暖犹睡，帘外落花闲不扫。
衰桃一树近前池，似惜红颜镜中老。
+++温庭筠
++++猎骑辞
早辞平扆殿，夕奉湘南宴。
香兔抱微烟，重鳞叠轻扇。
蚕饥使君马，雁避将军箭。
宝柱惜离弦，流黄悲赤县。
理钗低舞鬓，换袖回歌面。
晚柳未如丝，春花已如霰。
所嗟故里曲，不及青楼宴。
+++温庭筠
++++西州词（吴声）
悠悠复悠悠，昨日下西州。
西州风色好，遥见武昌楼。
武昌何郁郁，侬家定无匹。
小妇被流黄，登楼抚瑶瑟。
朱弦繁复轻，素手直凄清。
一弹三四解，掩抑似含情。
南楼登且望，西江广复平。
艇子摇两桨，催过石头城。
门前乌臼树，惨澹天将曙。
鸂鶒飞复还，郎随早帆去。
回头语同伴，定复负情侬。
去帆不安幅，作抵使西风。
他日相寻索，莫作西州客。
西州人不归，春草年年碧。
+++温庭筠
++++烧歌
起来望南山，山火烧山田。
微红夕如灭，短焰复相连。
差差向岩石，冉冉凌青壁。
低随回风尽，远照檐茅赤。
邻翁能楚言，倚插欲潸然。
自言楚越俗，烧畬为早田。
豆苗虫促促，篱上花当屋。
废栈豕归栏，广场鸡啄粟。
新年春雨晴，处处赛神声。
持钱就人卜，敲瓦隔林鸣。
卜得山上卦，归来桑枣下。
吹火向白茅，腰镰映赪蔗。
风驱槲叶烟，槲树连平山。
迸星拂霞外，飞烬落阶前。
仰面呻复嚏，鸦娘咒丰岁。
谁知苍翠容，尽作官家税。
+++温庭筠
++++长安寺
仁祠写露宫，长安佳气浓。
烟树含葱蒨，金刹映蘴茸。
绣户香焚象，珠网玉盘龙。
宝题斜翡翠，天井倒芙蓉。
幡长回远吹，窗虚含晓风。
游骑迷青锁，归鸟思华钟。
云栱承跗逦，羽葆背花重。
所嗟莲社客，轻荡不相从。
+++温庭筠
++++和沈参军招友生观芙蓉池
桂栋坐清晓，瑶琴商凤丝。
况闻楚泽香，适与秋风期。
遂从棹萍客，静啸烟草湄。
倒影回澹荡，愁红媚涟漪。
湘茎久鲜涩，宿雨增离披。
而我江海意，楚游动梦思。
北渚水云叶，南塘烟雾枝。
岂亡台榭芳，独与鸥鸟知。
珠坠鱼迸浅，影多凫泛迟。
落英不可攀，返照昏澄陂。
+++温庭筠
++++寓怀
诚足不顾得，妄矜徒有言。
语斯谅未尽，隐显何悠然。
洵彼都邑盛，眷惟车马喧。
自期尊客卿，非意干王孙。
衔知有贞爵，处实非厚颜。
苟无海岱气，奚取壶浆恩。
唯丝南山杨，适我松菊香。
鹏鹍诚未忆，谁谓凌风翔。
+++温庭筠
++++余昔自西滨得兰数本移艺于庭亦既逾岁…遂寄情于此
寓赏本殊致，意幽非我情。
吾常有流浅，外物无重轻。
各言艺幽深，彼美香素茎。
岂为赏者设，自保孤根生。
易地无赤株，丽土亦同荣。
赏际林壑近，泛馀烟露清。
余怀既郁陶，尔类徒纵横。
妍蚩苟不信，宠辱何为惊。
贞隐谅无迹，激时犹拣名。
幽丛霭绿畹，岂必怀归耕。
+++温庭筠
++++秋日
爽气变昏旦，神皋遍原隰。
烟华久荡摇，石涧仍清急。
柳暗山犬吠，蒲荒水禽立。
菊花明欲迷，枣叶光如湿。
天籁思林岭，车尘倦都邑。
譸张夙所违，悔吝何由入。
芳草秋可藉，幽泉晓堪汲。
牧羊烧外鸣，林果雨中拾。
复此遂闲旷，翛然脱羁絷。
田收鸟雀喧，气肃龙蛇蛰。
佳节足丰穰，良朋阻游集。
沉机日寂寥，葆素常呼吸。
投迹倦攸往，放怀志所执。
良时有东菑，吾将事蓑笠。
+++温庭筠
++++七夕
鸣机札札停金梭，芙蓉澹荡生池波。
神轩红粉陈香罗，凤低蝉薄愁双蛾。
微光奕奕凌天河，鸾咽鹤唳飘飖歌。
弯桥销尽愁奈何，天气骀荡云陂阤。
平明花木有秋意，露湿彩盘蛛网多。

+++温庭筠
++++酬友人
辞荣亦素尚，倦游非夙心。
宁复思金籍，独此卧烟林。
闲云无定貌，佳树有馀阴。
坐久芰荷发，钓阑茭苇深。
游鱼自摇漾，浴鸟故浮沉。
唯君清露夕，一为洒烦襟。
+++温庭筠
++++观舞妓
朔音悲嘒管，瑶踏动芳尘。
总袖时增怨，听破复含嚬。
凝腰倚风软，花题照锦春。
朱弦固凄紧，琼树亦迷人。
+++温庭筠
++++边笳曲（一作齐梁体）
朔管迎秋动，雕阴雁来早。
上郡隐黄云，天山吹白草。
嘶马悲寒碛，朝阳照霜堡。
江南戍客心，门外芙蓉老。
+++温庭筠
++++经西坞偶题
摇摇弱柳黄鹂啼，芳草无情人自迷。
日影明灭金色鲤，杏花唼喋青头鸡。
微红奈蒂惹峰粉，洁白芹芽穿燕泥。
借问含嚬向何事，昔年曾到武陵溪。
+++温庭筠
++++金虎台
碧草连金虎，青苔蔽石麟。
皓齿芳尘起，纤腰玉树春。
倚瑟红铅湿，分香翠黛嚬。
谁言奉陵寝，相顾复沾巾。
+++温庭筠
++++侠客行（一作齐梁体）
欲出鸿都门，阴云蔽城阙。
宝剑黯如水，微红湿馀血。
白马夜频惊，三更霸陵雪。
+++温庭筠
++++咏晓
虫歇纱窗静，鸦散碧梧寒。
稍惊朝珮动，犹传清漏残。
乱珠凝烛泪，微红上露盘。
褰衣复理鬓，馀润拂芝兰。
+++温庭筠
++++芙蓉
剌茎澹荡碧，花片参差红。
吴歌秋水冷，湘庙夜云空。
浓艳香露里，美人青镜中。
南楼未归客，一夕练塘东。
+++温庭筠
++++敕勒歌塞北
敕勒金隤壁，阴山无岁华。
帐外风飘雪，营前月照沙。
羌儿吹玉管，胡姬踏锦花。
却笑江南客，梅落不归家。
+++温庭筠
++++邯郸郭公词
金笳悲故曲，玉座积深尘。
言是邯郸伎，不见邺城人。
青苔竟埋骨，红粉自伤神。
唯有漳河柳，还向旧营春。
+++温庭筠
++++古意
莫莫复莫莫，丝萝缘涧壑。
散木无斧斤，纤茎得依托。
枝低浴鸟歇，根静悬泉落。
不虑见春迟，空伤致身错。
+++温庭筠
++++齐宫
白马杂金饰，言从雕辇回。
粉香随笑度，鬓态伴愁来。
远水斜如剪，青莎绿似裁。
所恨章华日，冉冉下层台。
+++温庭筠
++++春日（一作齐梁体）
柳岸杏花稀，梅梁乳燕飞。
美人鸾镜笑，嘶马雁门归。
楚宫云影薄，台城心赏违。
从来千里恨，边色满戎衣。
+++温庭筠
++++咏春幡
闲庭见早梅，花影为谁栽。
碧烟随刃落，蝉鬓觉春来。
代郡嘶金勒，梵声悲镜台。
玉钗风不定，香步独徘徊。
+++温庭筠
++++陈宫词
鸡鸣人草草，香辇出宫花。
妓语细腰转，马嘶金面斜。
早莺随彩仗，惊雉避凝笳。
淅沥湘风外，红轮映曙霞。
+++温庭筠
++++春日野行
骑马踏烟莎，青春奈怨何。
蝶翎朝粉尽，鸦背夕阳多。
柳艳欺芳带，山愁萦翠蛾。
别情无处说，方寸是星河。
+++温庭筠
++++咏嚬（一作齐梁体）
毛羽敛愁翠，黛娇攒艳春。
恨容偏落泪，低态定思人。
枕上梦随月，扇边歌绕尘。
玉钩鸾不住，波浅石磷磷。
+++温庭筠
++++中书令裴公挽歌词二首
王俭风华首，萧何社稷臣。
丹阳布衣客，莲渚白头人。
铭勒燕山暮，碑沉汉水春。
从今虚醉饱，无复污车茵。
箭下妖星落，风前杀气回。
国香荀令去，楼月庾公来。
玉玺终无虑，金縢意不开。
空嗟荐贤路，芳草满燕台。
+++温庭筠
++++唐庄恪太子挽歌词二首
叠鼓辞宫殿，悲笳降杳冥。
影离云外日，光灭火前星。
邺客瞻秦苑，商公下汉庭。
依依陵树色，空绕古原青。
东府虚容卫，西园寄梦思。
凤悬吹曲夜，鸡断问安时。
尘陌都人恨，霜郊赗马悲。
唯馀埋璧地，烟草近丹墀。
+++温庭筠
++++秘书刘尚书挽歌词二首
王笔活鸾凤，谢诗生芙蓉。
学筵开绛帐，谈柄发洪钟。
粉署见飞鵩，玉山猜卧龙。
遗风丽清韵，萧散九原松。
麈尾近良玉，鹤裘吹素丝。
坏陵殷浩谪，春墅谢安棋。
京口贵公子，襄阳诸女儿。
折花兼踏月，多唱柳郎词。
+++温庭筠
++++太子西池二首（一作齐梁体）
梨花雪压枝，莺啭柳如丝。
懒逐妆成晓，春融梦觉迟。
鬓轻全作影，嚬浅未成眉。
莫信张公子，窗间断暗期。
花红兰紫茎，愁草雨新晴。
柳占三春色，莺偷百鸟声。
日长嫌辇重，风暖觉衣轻。
薄暮香尘起，长杨落照明。
+++温庭筠
++++西陵道士茶歌
乳窦溅溅通石脉，绿尘愁草春江色。
涧花入井水味香，山月当人松影直。
仙翁白扇霜鸟翎，拂坛夜读黄庭经。
疏香皓齿有馀味，更觉鹤心通杳冥。
+++温庭筠
++++过西堡塞北
浅草干河阔，丛棘废城高。
白马犀匕首，黑裘金佩刀。
霜清彻兔目，风急吹雕毛。
一经何用厄，日暮涕沾袍。

++中卷五百七十八
  
+++温庭筠
++++送李亿东归
黄山远隔秦树，紫禁斜通渭城。
别路青青柳弱，前溪漠漠苔生。
和风澹荡归客，落月殷勤早莺。
灞上金樽未饮，宴歌已有馀声。
+++温庭筠
++++开圣寺
路分谿石夹烟丛，十里萧萧古树风。
出寺马嘶秋色里，向陵鸦乱夕阳中。
竹间泉落山厨静，塔下僧归影殿空。
犹有南朝旧碑在，耻将兴废问休公。
+++温庭筠
++++赠蜀府将（蛮入成都，频著功劳）
十年分散剑关秋，万事皆随锦水流。
志气已曾明汉节，功名犹自滞吴钩。
雕边认箭寒云重，马上听笳塞草愁。
今日逢君倍惆怅，灌婴韩信尽封侯。
+++温庭筠
++++西江贻钓叟骞生（一作西江寄友人骞生）
晴江如镜月如钩，泛滟苍茫送客愁。
衣泪潜生竹枝曲，春潮遥上木兰舟。
事随云去身难到，梦逐烟销水自流。
昨日欢娱竟何在，一枝梅谢楚江头。
+++温庭筠
++++寄清源寺僧
石路无尘竹径开，昔年曾伴戴颙来。
窗间半偈闻钟后，松下残棋送客回。
帘向玉峰藏夜雪，砌因蓝水长秋苔。
白莲社里如相问，为说游人是姓雷。
+++温庭筠
++++重游圭峰宗密禅师精庐（一作哭卢处士）
百尺青崖三尺坟，微言已绝杳难闻。
戴颙今日称居士，支遁他年识领军。
暂对杉松如结社，偶同麋鹿自成群。
故山弟子空回首，葱岭唯应见宋云。
+++温庭筠
++++题李处士幽居
水玉簪头白角巾，瑶琴寂历拂轻尘。
浓阴似帐红薇晚，细雨如烟碧草春。
隔竹见笼疑有鹤，卷帘看画静无人。
南山自是忘年友，谷口徒称郑子真。
+++温庭筠
++++利州南渡
澹然空水对斜晖，曲岛苍茫接翠微，波上马嘶看棹去，柳边人歇待船归。
数丛沙草群鸥散，万顷江田一鹭飞。
谁解乘舟寻范蠡，五湖烟水独忘机。
+++温庭筠
++++赠李将军
谁言荀羡爱功勋，年少登坛众所闻。
曾以能书称内史，又因明易号将军。
金沟故事春长在，玉轴遗文火半焚。
不学龙骧画山水，醉乡无迹似闲云。
+++温庭筠
++++寒食日作
红深绿暗径相交，抱暖含芳披紫袍。
彩索平时墙婉娩，轻球落处晚寥梢，窗中草色妒鸡卵，盘上芹泥憎燕巢。

自有玉楼春意在，不能骑马度烟郊。
+++温庭筠
++++李羽处士寄新酝走笔戏酬
高谈有伴还成薮，沉醉无期即是乡。
已恨流莺欺谢客，更将浮蚁与刘郎。
檐前柳色分张绿，窗外花枝借助香。
所恨玳筵红烛夜，草玄寥落近回塘。
+++温庭筠
++++郊居秋日有怀一二知己
稻田凫雁满晴沙，钓渚归来一径斜。
门带果林招邑吏，井分蔬圃属邻家。
皋原寂历垂禾穗，桑竹参差映豆花。
自笑谩怀经济策，不将心事许烟霞。
+++温庭筠
++++题友人池亭（一作偶题林亭）
月榭风亭绕曲池，粉垣回互瓦参差。
侵帘片白摇翻影，落镜愁红写倒枝。
鸂鶒刷毛花荡漾，鹭鸶拳足雪离披。
山翁醉后如相忆，羽扇清樽我自知。
+++温庭筠
++++南湖
湖上微风入槛凉，翻翻菱荇满回塘。
野船著岸偎春草，水鸟带波飞夕阳。
芦叶有声疑雾雨，浪花无际似潇湘。
飘然篷艇东归客，尽日相看忆楚乡。
+++温庭筠
++++赠袁司录（一即丞相淮阳公之犹子与庭筠有旧也）
一朝辞满有心期，花发杨园雪压枝。
刘尹故人谙往事，谢郎诸弟得新知。
金钗醉就胡姬画，玉管闲留洛客吹。
记得襄阳耆旧语，不堪风景岘山碑。
+++温庭筠
++++题西明寺僧院
曾识匡山远法师，低松片石对前墀。
为寻名画来过院，因访闲人得看棋。
新雁参差云碧处，寒鸦辽乱叶红时。
自知终有张华识，不向沧洲理钓丝。
+++温庭筠
++++偶题
微风和暖日鲜明，草色迷人向渭城。
吴客卷帘闲不语，楚娥攀树独含情。
红垂果蒂樱桃重，黄染花丛蝶粉轻。
自恨青楼无近信，不将心事许卿卿。
+++温庭筠
++++寄湘阴阎少府乞钓轮子
钓轮形与月轮同，独茧和烟影似空。
若向三湘逢雁信，莫辞千里寄渔翁。
篷声夜滴松江雨，菱叶秋传镜水风。
终日垂钩还有意，尺书多在锦鳞中。
+++温庭筠
++++哭王元裕
闻说萧郎逐逝川，伯牙因此绝清弦。
柳边犹忆青骢影，坟上俄生碧草烟。
箧里诗书疑谢后，梦中风貌似潘前。
他时若到相寻处，碧树红楼自宛然。
+++温庭筠
++++法云寺双桧（一作晋朝柏树）
晋朝名辈此离群，想对浓阴去住分。
题处尚寻王内史，画时应是顾将军。
长廊夜静声疑雨，古殿秋深影胜云。
一下南台到人世，晓泉清籁更难闻。
+++温庭筠
++++送陈嘏之侯官兼简李常侍
纵得步兵无绿蚁，不缘句漏有丹砂。
殷勤为报同袍友，我亦无心似海槎。
春服照尘连草色，夜船闻雨滴芦花。
梅仙自是青云客，莫羡相如却到家。
+++温庭筠
++++春日野行
雨涨西塘金堤斜，碧草芊芊晴吐芽。
野岸明媚山芍药，水田叫噪官虾蟆。
镜中有浪动菱蔓，陌上无风飘柳花。
何事轻桡句溪客，绿萍方好不归家。
+++温庭筠
++++溪上行
绿塘漾漾烟濛濛，张翰此来情不穷。
雪羽褵褷立倒影，金鳞拨剌跳晴空。
风翻荷叶一向白，雨湿蓼花千穗红。
心羡夕阳波上客，片时归梦钓船中。
+++温庭筠
++++投翰林萧舍人
人间鹓鹭杳难从，独恨金扉直九重。
万象晚归仁寿镜，百花春隔景阳钟。
紫微芒动词初出，红烛香残诰未封。
每过朱门爱庭树，一枝何日许相容。
+++温庭筠
++++春日偶作
西园一曲艳阳歌，扰扰车尘负薜萝。
自欲放怀犹未得，不知经世竟如何。
夜闻猛雨判花尽，寒恋重衾觉梦多。
钓渚别来应更好，春风还为起微波。
+++温庭筠
++++春暮宴罢寄宋寿先辈
斜掩朱门花外钟，晓莺时节好相逢。
窗间桃蕊宿妆在，雨后牡丹春睡浓。
苏小风姿迷下蔡，马卿才调似临邛。
谁怜芳草生三径，参佐桥西陆士龙。
+++温庭筠
++++马嵬驿
穆满曾为物外游，六龙经此暂淹留。
返魂无验青烟灭，埋血空生碧草愁。
香辇却归长乐殿，晓钟还下景阳楼。
甘泉不复重相见，谁道文成是故侯。
+++温庭筠
++++和道溪君别业（一作和友人溪居别业）
积润初销碧草新，凤阳晴日带雕轮。
风飘弱柳平桥晚，雪点寒梅小苑春。
屏上楼台陈后主，镜中金翠李夫人。
花房透露红珠落，蛱蝶双飞护粉尘。
+++温庭筠
++++奉天西佛寺
忆昔狂童犯顺年，玉虬闲暇出甘泉。
宗臣欲舞千钧剑，追骑犹观七宝鞭。
星背紫垣终扫地，日归黄道却当天。
至今南顿诸耆旧，犹指榛芜作弄田。
+++温庭筠
++++题望苑驿（东有马嵬驿西有端正树一作相思树）
弱柳千条杏一枝，半含春雨半垂丝。
景阳寒井人难到，长乐晨钟鸟自知。
花影至今通博望，树名从此号相思。
分明十二楼前月，不向西陵照盛姬。
+++温庭筠
++++寄分司元庶子兼呈元处士
闭门高卧莫长嗟，水木凝晖属谢家。
缑岭参差残晓雪，洛波清浅露晴沙。
刘公春尽芜菁色，华廙愁深苜蓿花。
月榭知君还怅望，碧霄烟阔雁行斜。
+++温庭筠
++++题柳
杨柳千条拂面丝，绿烟金穗不胜吹。
香随静婉歌尘起，影伴娇娆舞袖垂。
羌管一声何处曲，流莺百啭最高枝。
千门九陌花如雪，飞过宫墙两自知。
+++温庭筠
++++和友人悼亡（一作丧歌姬）
玉貌潘郎泪满衣，画罗轻鬓雨霏微。
红兰委露愁难尽，白马朝天望不归。
宝镜尘昏鸾影在，钿筝弦断雁行稀。
春来多少伤心事，碧草侵阶粉蝶飞。
+++温庭筠
++++李羽处士故里
柳不成丝草带烟，海槎东去鹤归天。
愁肠断处春何限，病眼开时月正圆。
花若有情还怅望，水应无事莫潺湲。
终知此恨销难尽，辜负南华第一篇。
+++温庭筠
++++却经商山寄昔同行人
曾道逍遥第一篇，尔来无处不恬然。
便同南郭能忘象，兼笑东林学坐禅。
事转新花烂熳，客程依旧水潺湲，若教犹作当时意，应有垂丝在鬓边。
+++温庭筠
++++池塘七夕
月出西南露气秋，绮罗河汉在斜沟。
杨家绣作鸳鸯幔，张氏金为翡翠钩。
香烛有花妨宿燕，画屏无睡待牵牛。
万家砧杵三篙水，一夕横塘似旧游。
+++温庭筠
++++偶游
曲巷斜临一水间，小门终日不开关。
红珠斗帐樱桃熟，金尾屏风孔雀闲。
云髻几迷芳草蝶，额黄无限夕阳山。
与君便是鸳鸯侣，休向人间觅往还。
+++温庭筠
++++寄河南杜少尹
十载归来鬓未凋，玳簪珠履见常僚。
岂关名利分荣路，自有才华作庆霄。
鸟影参差经上苑，骑声断续过中桥。
夕阳亭畔山如画，应念田歌正寂寥。
+++温庭筠
++++赠知音
翠羽花冠碧树鸡，未明先向短墙啼。
窗间谢女青蛾敛，门外萧郎白马嘶。
星汉渐移庭竹影，露珠犹缀野花迷。
景阳宫里钟初动，不语垂鞭上柳堤。
+++温庭筠
++++过陈琳墓
曾于青史见遗文，今日飘蓬过古坟。
词客有灵应识我，霸才无主始怜君。
石麟埋没藏春草，铜雀荒凉对暮云。
莫怪临风倍惆怅，欲将书剑学从军。
+++温庭筠
++++题崔公池亭旧游（一作题怀贞亭旧游）
皎镜方塘菡萏秋，此来重见采莲舟。
谁能不逐当年乐，还恐添成异日愁。
红艳影多风袅袅，碧空云断水悠悠。
檐前依旧青山色，尽日无人独上楼。
+++温庭筠
++++回中作
苍莽寒空远色愁，呜呜戍角上高楼。
吴姬怨思吹双管，燕客悲歌别五侯。
千里关山边草暮，一星烽火朔云秋。
夜来霜重西风起，陇水无声冻不流。
+++温庭筠
++++西江上送渔父
却逐严光向若耶，钓轮菱棹寄年华。
三秋梅雨愁枫叶，一夜篷舟宿苇花。
不见水云应有梦，偶随鸥鹭便成家。
白蘋风起楼船暮，江燕双双五两斜。
+++温庭筠
++++经故秘书崔监扬州南塘旧居
昔年曾识范安成，松竹风姿鹤性情。
西掖曙河横漏响，北山秋月照江声。
乘舟觅吏经舆县，为酒求官得步兵。
千顷水流通故墅，至今留得谢公名。
+++温庭筠
++++七夕
鹊归燕去两悠悠，青琐西南月似钩。
天上岁时星右转，世间离别水东流。
金风入树千门夜，银汉横空万象秋。
苏小横塘通桂楫，未应清浅隔牵牛。
+++温庭筠
++++题韦筹博士草堂（一作薛逢诗，题作韦寿博书斋）
玄晏先生已白头，不随鹓鹭狎群鸥。
元卿谢免开三径，平仲朝归卧一裘。
醉后独知殷甲子，病来犹作晋春秋。
沧浪未濯尘缨在，野水无情处处流。
+++温庭筠
++++和友人题壁
冲尚犹来出范围，肯将经世作风徽。
三台位缺严陵卧，百战功高范蠡归。
自欲一鸣惊鹤寝，不应孤愤学牛衣。
西州未有看棋暇，涧户何由得掩扉。
+++温庭筠
++++春日将欲东归寄新及第苗绅先辈（一作下第寄司马札）
几年辛苦与君同，得丧悲欢尽是空。
犹喜故人先折桂，自怜羁客尚飘蓬。
三春月照千山道，十日花开一夜风。
知有杏园无路入，马前惆怅满枝红。
+++温庭筠
++++经李征君故居（一作王建诗）
露浓烟重草萋萋，树映阑干柳拂堤。
一院落花无客醉，五更残月有莺啼。
芳筵想像情难尽，故榭荒凉路已迷。
惆怅羸骖往来惯，每经门巷亦长嘶。
+++温庭筠
++++送崔郎中赴幕
一别黔巫似断弦，故交东去更凄然。
心游目送三千里，雨散云飞二十年。
发迹岂劳天上桂，属词还得幕中莲。
相思休话长安远，江月随人处处圆。
+++温庭筠
++++经旧游（一作怀真珠亭）
珠箔金钩对彩桥，昔年于此见娇娆。
香灯怅望飞琼鬓，凉月殷勤碧玉箫。
屏倚故窗山六扇，柳垂寒砌露千条。
坏墙经雨苍苔遍，拾得当时旧翠翘。
+++温庭筠
++++老君庙
紫气氤氲捧半岩，莲峰仙掌共巉巉。
庙前晚色连寒水，天外斜阳带远帆。
百二关山扶玉座，五千文字閟瑶缄。
自怜金骨无人识，知有飞龟在石函。
+++温庭筠
++++过五丈原
铁马云雕久绝尘，柳阴高压汉营春。
天晴杀气屯关右，夜半妖星照渭滨。
下国卧龙空误主，中原逐鹿不因人。
象床锦帐无言语，从此谯周是老臣。
+++温庭筠
++++和友人伤歌姬
月缺花残莫怆然，花须终发月终圆。
更能何事销芳念，亦有浓华委逝川。
一曲艳歌留婉转，九原春草妒婵娟。
王孙莫学多情客，自古多情损少年。
+++温庭筠
++++山中与诸道友夜坐闻边防不宁因示同志
龙砂铁马犯烟尘，迹近群鸥意倍亲。
风卷蓬根屯戊己，月移松影守庚申。
韬钤岂足为经济，岩壑何尝是隐沦。
心许故人知此意，古来知者竟谁人。
+++温庭筠
++++秘书省有贺监知章草题诗笔力遒健风尚高远…因有此作
越溪渔客贺知章，任达怜才爱酒狂。
鸂鶒苇花随钓艇，蛤蜊菰菜梦横塘。
几年凉月拘华省，一宿秋风忆故乡。
荣路脱身终自得，福庭回首莫相忘。
出笼鸾鹤归辽海，落笔龙蛇满坏墙。
李白死来无醉客，可怜神彩吊残阳。
+++温庭筠
++++题裴晋公林亭
谢傅林亭暑气微，山丘零落閟音徽。
东山终为苍生起，南浦虚言白首归。
池凤已传春水浴，渚禽犹带夕阳飞。
悠然到此忘情处，一日何妨有万几。

++中卷五百七十九
  
+++温庭筠
++++车驾西游因而有作
宣曲长杨瑞气凝，上林狐兔待秋鹰。
谁将词赋陪雕辇，寂寞相如卧茂林。
+++温庭筠
++++伤温德彝（一作伤边将）
昔年戎虏犯榆关，一败龙城匹马还。
侯印不闻封李广，他人丘垄似天山。
+++温庭筠
++++赠少年
江海相逢客恨多，秋风叶下洞庭波。
酒酣夜别淮阴市，月照高楼一曲歌。
+++温庭筠
++++赠郑征君家匡山首春与丞相赞皇公游止
一抛兰棹逐燕鸿，曾向江湖识谢公。
每到朱门还怅望，故山多在画屏中。
+++温庭筠
++++夏中病痁作
山鬼扬威正气愁，便辞珍簟袭狐裘。
西窗一夕悲人事，团扇无情不待秋。
+++温庭筠
++++题友人居
尽日松堂看画图，绮疏岑寂似清都。
若教烟水无鸥鸟，张翰何由到五湖。
+++温庭筠
++++题李相公敕赐锦屏风
丰沛曾为社稷臣，赐书名画墨犹新。
几人同保山河誓，犹自栖栖九陌尘。
+++温庭筠
++++蔡中郎坟
古坟零落野花春，闻说中郎有后身。
今日爱才非昔日，莫抛心力作词人。
+++温庭筠
++++元处士池上
蓼穗菱丛思蟪蛄，水萤江鸟满烟蒲。
愁红一片风前落，池上秋波似五湖。
+++温庭筠
++++华阴韦氏林亭
自有林亭不得闲，陌尘宫树是非间。
终南长在茅檐外，别向人间看华山。
+++温庭筠
++++寄裴生乞钓钩
一随菱棹谒王侯，深愧移文负钓舟。
今日太湖风色好，却将诗句乞鱼钩。
+++温庭筠
++++长安春晚二首
曲江春半日迟迟，正是王孙怅望时。
杏花落尽不归去，江上东风吹柳丝。
四方无事太平年，万象鲜明禁火前。
九重细雨惹春色，轻染龙池杨柳烟。
+++温庭筠
++++三月十八日雪中作
芍药蔷薇语早梅，不知谁是艳阳才。
今朝领得春风意，不复饶君雪里开。
+++温庭筠
++++咸阳值雨
咸阳桥上雨如悬，万点空濛隔钓船。
还似洞庭春水色，晓云将入岳阳天。
+++温庭筠
++++弹筝人
天宝年中事玉皇，曾将新曲教宁王。
钿蝉金雁今零落，一曲伊州泪万行。
+++温庭筠
++++瑶瑟怨
冰簟银床梦不成，碧天如水夜云轻。
雁声远过潇湘去，十二楼中月自明。
+++温庭筠
++++题端正树
路傍佳树碧云愁，曾侍金舆幸驿楼。
草木荣枯似人事，绿阴寂寞汉陵秋。
+++温庭筠
++++渭上题三首
吕公荣达子陵归，万古烟波绕钓矶。
桥上一通名利迹，至今江鸟背人飞。
目极云霄思浩然，风帆一片水连天。
轻桡便是东归路，不肯忘机作钓船。
烟水何曾息世机，暂时相向亦依依。
所嗟白首磻溪叟，一下渔舟更不归。
+++温庭筠
++++经故翰林袁学士居
剑逐惊波玉委尘，谢安门下更何人。
西州城外花千树，尽是羊昙醉后春。
+++温庭筠
++++题城南杜邠公林亭（时公镇淮南自西蜀移节）
卓氏垆前金线柳，隋家堤畔锦帆风。
贪为两地分霖雨，不见池莲照水红。
+++温庭筠
++++夜看牡丹
高低深浅一阑红，把火殷勤绕露丛。
希逸近来成懒病，不能容易向春风。
+++温庭筠
++++宿城南亡友别墅
水流花落叹浮生，又伴游人宿杜城。
还似昔年残梦里，透帘斜月独闻莺。
+++温庭筠
++++过分水岭
溪水无情似有情，入山三日得同行。
岭头便是分头处，惜别潺湲一夜声。
+++温庭筠
++++鄠杜郊居
槿篱芳援近樵家，垄麦青青一径斜。
寂寞游人寒食后，夜来风雨送梨花。
+++温庭筠
++++题河中紫极宫
昔年曾伴玉真游，每到仙宫即是秋。
曼倩不归花落尽，满丛烟露月当楼。
+++温庭筠
++++四皓
商於甪里便成功，一寸沉机万古同。
但得戚姬甘定分，不应真有紫芝翁。
+++温庭筠
++++赠张炼师
丹溪药尽变金骨，清洛月寒吹玉笙。
他日隐居无访处，碧桃花发水纵横。

++中卷五百八十
  
+++温庭筠
++++病中书怀呈友人
逸足皆先路，穷郊独向隅。
顽童逃广柳，羸马卧平芜。
黄卷嗟谁问，朱弦偶自娱。
鹿鸣皆缀士，雌伏竟非夫。
采地荒遗野，爰田失故都。
亡羊犹博簺，牧马倦呼卢。
奕世参周禄，承家学鲁儒。
功庸留剑舄，铭戒在盘盂。
经济怀良画，行藏识远图。
未能鸣楚玉，空欲握隋珠。
定为鱼缘木，曾因兔守株。
五车堆缥帙，三径阖绳枢。
适与群英集，将期善价沽。
叶龙图夭矫，燕鼠笑胡卢。
赋分知前定，寒心畏厚诬。
蹑尘追庆忌，操剑学班输。
文囿陪多士，神州试大巫。
对虽希鼓瑟，名亦滥吹竽。
正使猜奔竞，何尝计有无。
镏惔虚访觅，王霸竟揶揄。
市义虚焚券，关讥谩弃繻。
至言今信矣，微尚亦悲夫。
白雪调歌响，清风乐舞雩。
胁肩难黾勉，搔首易嗟吁。
角胜非能者，推贤见射乎。
兕觥增恐竦，杯水失锱铢。
粉垛收丹采，金髇隐仆姑。
垂櫜羞尽爵，扬觯辱弯弧。
虎拙休言画，龙希莫学屠。
转蓬随款段，耘草辟墁垆。
受业乡名郑，藏机谷号愚。
质文精等贯，琴筑韵相须。
筑室连中野，诛茅接上腴。
苇花纶虎落，松瘿斗栾栌。
静语莺相对，闲眠鹤浪俱。
蕊多劳蝶翅，香酷坠蜂须。
芳草迷三岛，澄波似五湖。
跃鱼翻藻荇，愁鹭睡葭芦。
暝渚藏鸂鶒，幽屏卧鹧鸪。
苦辛随艺殖，甘旨仰樵苏。
笑语空怀橘，穷愁亦据梧。
尚能甘半菽，非敢薄生刍。
钓石封苍藓，芳蹊艳绛跗。
树兰畦缭绕，穿竹路萦纡。
机杼非桑女，林园异木奴。
横竿窥赤鲤，持翳望青鸬。
泮水思芹味，琅琊得稻租。
杖轻藜拥肿，衣破芰披敷。
芳意忧鶗鴂，愁声觉蟪蛄。
短檐喧语燕，高木堕饥鼯。
事迫离幽墅，贫牵犯畏途。
爱憎防杜挚，悲叹似杨朱。
旅食常过卫，羁游欲渡泸。
塞歌伤督护，边角思单于。
堡戍标枪槊，关河锁舳舻。
威容尊大树，刑法避秋荼。
远目穷千里，归心寄九衢。
寝甘诚系滞，浆馈贵睢盱。
怀刺名先远，干时道自孤。
齿牙频激发，簦笈尚崎岖。
莲府侯门贵，霜台帝命俞。
骥蹄初蹑景，鹏翅欲抟扶。
寓直回骢马，分曹对暝乌。
百神歆仿佛，孤竹韵含胡。
凤阙分班立，鹓行竦剑趋。
触邪承密勿，持法奉訏谟。
鸣玉锵登降，衡牙响曳娄。
祀亲和氏璧，香近博山炉。
瑞景森琼树，轻水莹玉壶。
豸冠簪铁柱，螭首对金铺。
内史书千卷，将军画一厨。
眼明惊气象，心死伏规模。
岂意观文物，保劳琢碔砆。
草肥牧騕褭，苔涩淬昆吾。
乡思巢枝鸟，年华过隙驹。
衔恩空抱影，酬德未捐躯。
时辈推良友，家声继令图。
致身伤短翮，骧首顾疲驽。
班马方齐骛，陈雷亦并驱。
昔皆言尔志，今亦畏吾徒。
有气干牛斗，无人辩辘轳。
客来斟绿蚁，妻试踏青蚨。
积毁方销骨，微瑕惧掩瑜。
蛇予犹转战，鱼服自囚拘。
欲就欺人事，何能逭鬼诛。
是非迷觉梦，行役议秦吴。
凛冽风埃惨，萧条草木枯。
低徊伤志气，蒙犯变肌肤。
旅雁唯闻叫，饥鹰不待呼。
梦梭抛促织，心茧学蜘蛛。
宁复机难料，庸非信未孚。
激扬衔箭虎，疑惧听冰狐。
处己将营窟，论心若合符。
浪言辉棣萼，何所托葭莩。
乔木能求友，危巢莫吓雏。
风华飘领袖，诗礼拜衾繻。
欹枕情何苦，同舟道岂殊。
放怀亲蕙芷，收迹异桑榆。
赠远聊攀柳，栽书欲截蒲。
瞻风无限泪，回首更踟蹰。
+++温庭筠
++++感旧陈情五十韵献淮南李仆射
嵇绍垂髫日，山涛筮仕年。
琴樽陈席上，纨绮拜床前。
邻里才三徙，云霄已九迁。
感深情惝怳，言发泪潺湲。
忆昔龙图盛，方今鹤羽全。
桂枝香可袭，杨叶旧频穿。
玉籍标人瑞，金丹化地仙。
赋成攒笔写，歌出满城传。
既矫排虚翅，将持造物权。
万灵思鼓铸，群品待陶甄。
视草丝纶出，持纲雨露悬。
法行黄道内，居近翠华边。
书迹临汤鼎，吟声接舜弦。
白麻红烛夜，清漏紫微天。
雷电随神笔，鱼龙落彩笺。
闲宵陪雍时，清暑在甘泉。
耿介非持禄，优游是养贤。
冰清临百粤，风靡化三川。
委寄崇推毂，威仪压控弦。
梁园提彀骑，淮水换戎旃。
照日青油湿，迎风锦帐鲜。
黛蛾陈二八，珠履列三千。
舞转回红袖，歌愁敛翠钿。
满堂开照曜，分座俨婵娟。
油额芙蓉帐，香尘玳瑁筵。
绣旗随影合，金阵似波旋。
缇幕深回互，朱门暗接连。
彩虬蟠画戟，花马立金鞭。
有客将谁托，无媒窃自怜。
抑扬中散曲，漂泊孝廉船。
未展干时策，徒抛负郭田。
转蓬犹邈尔，怀橘更潸然。
投足乖蹊径，冥心向简编。
未知鱼跃地，空愧鹿鸣篇。
稷下期方至，漳滨病未痊。
定非笼外鸟，真是壳中蝉。
蕙径邻幽澹，荆扉兴静便。
草堂苔点点，蔬囿水溅溅。
钓罢溪云重，樵归涧月圆。
懒多成宿疢，愁甚似春眠。
木直终难怨，膏明只自煎。
郑乡空健羡，陈榻未招延。
旅食逢春尽，羁游为事牵。
宦无毛义檄，婚乏阮修钱。
冉弱营中柳，披敷幕下莲。
傥能容委质，非敢望差肩。
涩剑犹堪淬，馀朱或可研。
从师当鼓箧，穷理久忘筌。
折简能荣瘁，遣簪莫弃捐。
韶光如见借，寒谷变风烟。
+++温庭筠
++++题翠微寺二十二韵（太宗升遐之所）
邠土初成邑，虞宾竟让王。
乾符初得位，天弩夜收铓。
偃息齐三代，优游念四方。
万灵扶正寝，千嶂抱重冈。
幽石归阶陛，乔柯入栋梁。
火云如沃雪，汤殿似含霜。
涧籁添仙曲，岩花借御香。
野麋陪兽舞，林鸟逐鹓行。
镜写三秦色，窗摇八水光。
问云征楚女，疑粉试何郎。
兰芷承雕辇，杉萝入画堂。
受朝松露晓，颁朔桂烟凉。
岚湿金铺外，溪鸣锦幄傍。
倚丝忧汉祖，持璧告秦皇。
短景催风驭，长星属羽觞。
储君犹问竖，元老已登床。
鹤盖趋平乐，鸡人下建章。
龙髯悲满眼，螭首泪沾裳。
叠鼓严灵仗，吹笙送夕阳。
断泉辞剑佩，昏日伴旂常。
遗庙青莲在，颓垣碧草芳。
无因奏韶濩，流涕对幽篁。
+++温庭筠
++++过孔北海墓二十韵
抚事如神遇，临风独涕零。
墓平春草绿，碑折古苔青。
珪玉埋英气，山河孕炳灵。
发言惊辨囿，撝翰动文星。
蕴策期干世，持权欲反经。
激扬思壮志，流落叹颓龄。
恶木人皆息，贪泉我独醒。
轮辕无匠石，刀几有庖丁。
碌碌迷藏器，规规守挈瓶。
愤容凌鼎镬，公议动朝廷。
故国将辞宠，危邦竟缓刑。
钝工磨白璧，凡石砺青萍。
揭日昭东夏，抟风滞北溟。
后尘遵轨辙，前席咏仪型。
木秀当忧悴，弦伤不底宁。
矜夸遭斥鷃，光彩困飞萤。
白羽留谈柄，清风袭德馨。
鸾凰婴雪刃，狼虎犯云屏。
兰蕙荒遗址，榛芜蔽旧坰。
镮辕近沂水，何事恋明庭。
+++温庭筠
++++过华清宫二十二韵
忆昔开元日，承平事胜游。
贵妃专宠幸，天子富春秋。
月白霓裳殿，风干羯鼓楼。
斗鸡花蔽膝，骑马玉搔头。
绣毂千门妓，金鞍万户侯。
薄云欹雀扇，轻雪犯貂裘。
过客闻韶濩，居人识冕旒。
气和春不觉，烟暖霁难收。
涩浪和琼甃，晴阳上彩斿。
卷衣轻鬓懒，窥镜澹蛾羞。
屏掩芙蓉帐，帘褰玳瑁钩。
重瞳分渭曲，纤手指神州。
御案迷萱草，天袍妒石榴。
深岩藏浴凤，鲜隰媚潜虬。
不料邯郸虱，俄成即墨牛。
剑锋挥太皞，旗焰拂蚩尤。
内嬖陪行在，孤臣预坐筹。
瑶簪遗翡翠，霜仗驻骅骝。
艳笑双飞断，香魂一哭休。
早梅悲蜀道，高树隔昭丘。
朱阁重霄近，苍崖万古愁。
至今汤殿水，呜咽县前流。
+++温庭筠
++++洞户二十二韵
洞户连珠网，方疏隐碧浔。
烛盘烟坠烬，帘压月通阴。
粉白仙郎署，霜清玉女砧。
醉乡高窈窈，棋阵静愔愔。
素手琉璃扇，玄髫玳瑁簪。
昔邪看寄迹，栀子咏同心。
树列千秋胜，楼悬七夕针。
旧词翻白纻，新赋换黄金。
唳鹤调蛮鼓，惊蝉应宝琴。
舞疑繁易度，歌转断难寻。
露委花相妒，风欹柳不禁。
桥弯双表迥，池涨一篙深。
清跸传恢囿，黄旗幸上林。
神鹰参翰苑，天马破蹄涔。
武库方题品，文园有好音。
朱茎殊菌蠢，丹桂欲萧森。
黼帐回瑶席，华灯对锦衾。
画图惊走兽，书帖得来禽。
河曙秦楼映，山晴魏阙临。
绿囊逢赵后，青锁见王沈。
任达嫌孤愤，疏慵倦九箴。
若为南遁客，犹作卧龙吟。

++中卷五百八十一
  
+++温庭筠
++++送洛南李主簿
想君秦塞外，因见楚山青。
槲叶晓迷路，枳花春满庭。
禄优仍侍膳，官散得专经。
子敬怀愚谷，归心在翠屏。
+++温庭筠
++++巫山神女庙
黯黯闭宫殿，霏霏荫薜萝。
晓峰眉上色，春水脸前波。
古树芳菲尽，扁舟离恨多。
一丛斑竹夜，环佩响如何。
+++温庭筠
++++地肺山春日
冉冉花明岸，涓涓水绕山。
几时抛俗事，来共白云闲。
+++温庭筠
++++题陈处士幽居
松轩尘外客，高枕自萧疏。
雨后苔侵井，霜来叶满渠。
闲看镜湖画，秋得越僧书。
若待前溪月，谁人伴钓鱼。
+++温庭筠
++++握柘词
杨柳萦桥绿，玫瑰拂地红。
绣衫金騕褭，花髻玉珑璁。
宿雨香潜润，春流水暗通。
画楼初梦断，晓日照湘风。
+++温庭筠
++++题卢处士山居（一作处士卢岵山居）
西溪问樵客，遥识楚人家。
树老连石，急泉清露沙。
千峰随雨暗，一径入云斜。
日暮飞鸦集，满山荞麦花。
+++温庭筠
++++初秋寄友人
闲梦正悠悠，凉风生竹楼。
夜琴知欲雨，晓簟觉新秋。
独鸟楚山远，一蝉关树愁。
凭将离别恨，江外问同游。
+++温庭筠
++++题丰安里王相林亭二首（公明太玄经）
花竹有薄埃，嘉游集上才。
白蘋安石渚，红叶子云台。
朱户雀罗设，黄门驭骑来。
不知淮水浊，丹藕为谁开。
偶到乌衣巷，含情更惘然。
西州曲堤柳，东府旧池莲。
星坼悲元老，云归送墨仙。
谁知济川楫，今作野人船。
+++温庭筠
++++早秋山居
山近觉寒早，草堂霜气晴。
树凋窗有日，池满水无声。
果落见猿过，叶干闻鹿行。
素琴机虑静，空伴夜泉清。
+++温庭筠
++++和友人盘石寺逢旧友
楚寺上方宿，满堂皆旧游。
月溪逢远客，烟浪有归舟。
江馆白蘋夜，水关红叶秋。
西风吹暮雨，汀草更堪愁。
+++温庭筠
++++送人南游
送君游楚国，江浦树苍然。
沙净有波迹，岸平多草烟。
角悲临海郡，月到渡淮船。
唯以一杯酒，相思高楚天。
+++温庭筠
++++赠郑处士
飘然随钓艇，云水是天涯。
红叶下荒井，碧梧侵古槎。
醉收陶令菊，贫卖邵平瓜。
更有相期处，南篱一树花。
+++温庭筠
++++江岸即事
水容侵古岸，峰影度青蘋。
庙竹唯闻鸟，江帆不见人。
雀声花外暝，客思柳边春。
别恨转难尽，行行汀草新。
+++温庭筠
++++赠隐者
茅堂对薇蕨，炉暖一裘轻。
醉后楚山梦，觉来春鸟声。
采茶溪树绿，煮药石泉清。
不问人间事，忘机过此生。
+++温庭筠
++++渚宫晚春寄秦地友人
风华已眇然，独立思江天。
凫雁野塘水，牛羊春草烟。
秦原晓重叠，灞浪夜潺湲。
今日思归客，愁容在镜悬。
+++温庭筠
++++碧涧驿晓思
香灯伴残梦，楚国在天涯。
月落子规歇，满庭山杏花。
+++温庭筠
++++送并州郭书记
宾筵得佳客，侯印有光辉。
候骑不传箭，回文空上机。
塞城收马去，烽火射雕归。
惟有严家濑，回环径草微。
+++温庭筠
++++赠越僧岳云二首
世机消已尽，巾屦亦飘然。
一室故山月，满瓶秋涧泉。
禅庵过微雪，乡寺隔寒烟。
应共白莲客，相期松桂前。
兰亭旧都讲，今日意如何。
有树关深院，无尘到浅莎。
僧居随处好，人事出门多。
不及新春雁，年年镜水波。
+++温庭筠
++++咏山鸡
万壑动晴景，山禽凌翠微。
绣翎翻草去，红觜啄花归。
巢暖碧云色，影孤清镜辉。
不知春树伴，何处又分飞。
+++温庭筠
++++清旦题采药翁草堂
幽人寻药径，来自晓云边。
衣湿术花雨，语成松岭烟。
解藤开涧户，踏石过溪泉。
林外晨光动，山昏鸟满天。
+++温庭筠
++++商山早行
晨起动征铎，客行悲故乡。
鸡声茅店月，人迹板桥霜。
槲叶落山路，枳花明驿墙。
因思杜陵梦，凫雁满回塘。
+++温庭筠
++++题竹谷神祠（一作谷神庙）
苍苍松竹晚，一径入荒祠。
树风吹马，虚廊日照旗。
烟煤朝奠处，风雨夜归时。
寂寞东湖客，空看蒋帝碑。
+++温庭筠
++++途中有怀
驱车何日闲，扰扰路岐间。
岁暮自多感，客程殊未还。
亭皋汝阳道，风雪穆陵关。
腊后寒梅发，谁人在故山。
+++温庭筠
++++经李处士杜城别业
忆昔几游集，今来倍叹伤。
百花情易老，一笑事难忘。
白社已萧索，青楼空艳阳。
不闲云雨梦，犹欲过高唐。
+++温庭筠
++++登李羽士东楼
经客有馀音，他年终故林。
高楼本危睇，凉月更伤心。
此意竟难折，伊人成古今。
流尘其可欲，非复懒鸣琴。
+++温庭筠
++++题僧泰恭院二首
昔岁东林下，深公识姓名。
尔来辞半偈，空复叹劳生。
忧患慕禅味，寂寥遗世情。
所归心自得，何事倦尘缨。
微生竟劳止，晤言犹是非。
出门还有泪，看竹暂忘机。
爽气三秋近，浮生一笑稀。
故山松菊在，终欲掩荆扉。
+++温庭筠
++++西游书怀
渭川通野戍，有路上桑干。
独鸟青天暮，惊麏赤烧残。
高秋辞故国，昨日梦长安。
客意自如此，非关行路难。
+++温庭筠
++++送人东游
荒戍落黄叶，浩然离故关。
高风汉阳渡，初日郢门山。
江上几人在，天涯孤棹还。
何当重相见，尊酒慰离颜。
+++温庭筠
++++寄山中友人
惟昔有归趣，今兹固愿言。
啸歌成往事，风雨坐凉轩。
时物信佳节，岁华非故园。
固知春草色，何意为王孙。
+++温庭筠
++++偶题
孔雀眠高阁，樱桃拂短檐。
画明金冉冉，筝语玉纤纤。
细雨无妨烛，轻寒不隔帘。
欲将红锦段，因梦寄江淹。
+++温庭筠
++++赠考功卢郎中
白首方辞满，荆扉对渚田。
雪中无陋巷，醉后似当年。
一笈负山药，两瓶携涧泉。
夜来风浪起，何处认渔船。
+++温庭筠
++++题萧山庙
故道木阴浓，荒祠山影东。
杉松一庭雨，幡盖满堂风。
客奠晓莎湿，马嘶秋庙空。
夜深池上歇，龙入古潭中。
+++温庭筠
++++春日寄岳州从事李员外二首
苒弱楼前柳，轻空花外窗。
蝶高飞有伴，莺早语无双。
剪胜裁春字，开屏见晓江。
从来共情战，今日欲归降。
从小识宾卿，恩深若弟兄。
相逢在何日，此别不胜情。
红粉座中客，彩斿江上城。
尚平婚嫁累，无路逐双旌。
+++温庭筠
++++和段少常柯古
称觞惭座客，怀刺即门人。
素向宁知贵，清淡不厌贫。
野梅江上晚，堤柳雨中春。
未报淮南诏，何劳问白蘋。
+++温庭筠
++++海榴
海榴开似火，先解报春风。
叶乱裁笺绿，花宜插鬓红。
蜡珠攒作蒂，缃彩剪成丛。
郑驿多归思，相期一笑同。
+++温庭筠
++++李先生别墅望僧舍宝刹，因作双韵声
栖息消心象，檐楹溢艳阳。
帘栊兰露落，邻里柳林凉。
高阁过空谷，孤竿隔古冈。
潭庐同淡荡，仿佛复芬芳。
+++温庭筠
++++敷水小桃盛开因作
敷水小桥东，娟娟照露丛。
所嗟非胜地，堪恨是春风。
二月艳阳节，一枝惆怅红。
定知留不住，吹落路尘中。

++中卷五百八十二
  
+++温庭筠
++++寄山中人
月中一双鹤，石上千尺松。
素琴入爽籁，山酒和春容。
幽瀑有时断，片云无所从。
何事苏门生，携手东南峰。
+++温庭筠
++++送淮阴孙令之官
隋堤杨柳烟，孤棹正悠然。
萧寺通淮戍，芜城枕楚壖。
鱼盐桥上市，灯火雨中船。
故老青葭岸，先知儒子贤。
+++温庭筠
++++宿辉公精舍
禅房无外物，清话此宵同。
林彩水烟里，涧声山月中。
橡霜诸壑霁，杉火一炉空。
拥褐寒更彻，心知觉路通。
+++温庭筠
++++旅泊新津却寄一二知己
维舟息行役，霁景近江村。
并起别离恨，似闻歌吹喧。
高林月初上，远水雾犹昏。
王粲平生感，登临几断魂。
+++温庭筠
++++赠僧云栖
麈尾与筇杖，几年离石坛。
梵馀林雪厚，棋罢岳钟残。
开卷喜先悟，漱瓶知早寒。
衡阳寺前雁，今日到长安。
+++温庭筠
++++雪夜与友生同宿晓寄近邻
闭门群动息，积雪透疏林。
有客寒方觉，无声晓已深。
正繁闻近雁，并落起栖禽。
寂寞寒塘路，怜君独阻寻。
+++温庭筠
++++题造微禅师院
夜香闻偈后，岑寂掩双扉。
照竹灯和雪，看松月到衣。
草堂疏磬断，江寺故人稀。
唯忆湘南雨，春风独鸟归。
+++温庭筠
++++正见寺晓别生公
清晓盥秋水，高窗留夕阴。
初阳到古寺，宿鸟起寒林。
香火有良愿，宦名非素心。
灵山缘未绝，他日重来寻。
+++温庭筠
++++旅次盱眙县
离离麦擢芒，楚客意偏伤。
波上旅愁起，天边归路长。
孤桡投楚驿，残月在淮樯。
外杜三千里，谁人数雁行。
+++温庭筠
++++鄠郊别墅寄所知
持颐望平绿，万景集所思。
南塘遇新雨，百草生容姿。
幽鸟不相识，美人如何期。
徒然委摇荡，惆怅春风时。
+++温庭筠
++++京兆公池上作
稻香山色叠，平野接荒陂。
莲折舟行远，萍多钓下迟。
坏堤泉落处，凉簟雨来时。
京口兵堪用，何因入梦思。
+++温庭筠
++++卢氏池上遇雨赠同游者
簟翻凉气集，溪上润残棋。
萍皱风来后，荷喧雨到时。
寂寥闲望久，飘洒独归迟。
无限松江恨，烦君解钓丝。
+++温庭筠
++++题薛昌之所居
所得乃清旷，寂寥常掩关。
独来春尚在，相得暮方还。
花白风露晚，柳青街陌闲。
翠微应有雪，窗外见南山。
+++温庭筠
++++东归有怀
晴川通野陂，此地昔伤离。
一去迹常在，独来心自知。
鹭眠茭叶折，鱼静蓼花垂。
无限高秋泪，扁舟极路岐。
+++温庭筠
++++休浣日西掖谒所知
赤墀高阁自从容，玉女窗扉报曙钟。
日丽九门青锁闼，雨晴双阙翠微峰。
毫端蕙露滋仙草，琴上薰风入禁松。
荀令凤池春婉娩，好将馀润变鱼龙。
+++温庭筠
++++博山
博山香重欲成云，锦段机丝妒鄂君。
粉蝶团飞花转影，彩鸳双泳水生纹。
青楼二月春将半，碧瓦千家日未曛。
见说杨朱无限泪，岂能空为路岐分。
+++温庭筠
++++送卢处士游吴越
羡君东去见残梅，唯有王孙独未回。
吴苑夕阳明古堞，越宫春草上高台。
波生野水雁初下，风满驿楼潮欲来。
试逐渔舟看雪浪，几多江燕荇花开。
+++温庭筠
++++过新丰
一剑乘时帝业成，沛中乡里到咸京。
寰区已作皇居贵，风月犹含白社情。
泗水旧亭春草遍，千门遗瓦古苔生。
至今留得离家恨，鸡犬相闻落照明。
+++温庭筠
++++过潼关
地形盘屈带河流，景气澄明是胜游。
十里晓鸡关树暗，一行寒雁陇云愁。
片时无事溪泉好，尽日凝眸岳色秋。
麈尾角巾应旷望，更嗟芳霭隔秦楼。
+++温庭筠
++++题西平王旧赐屏风
曾向金扉玉砌来，百花鲜湿隔尘埃。
披香殿下樱桃熟，结绮楼前芍药开。
朱鹭已随新卤簿，黄鹂犹湿旧池台。
世间刚有东流水，一送恩波更不回。
+++温庭筠
++++河中陪帅游亭（一作陪河中节度使游河亭）
倚阑愁立独徘徊，欲赋惭非宋玉才。
满座山光摇剑戟，绕城波色动楼台。
鸟飞天外斜阳尽，人过桥心倒影来。
添得五湖多少恨，柳花飘荡似寒梅。
+++温庭筠
++++和赵嘏题岳寺
疏钟细响乱鸣泉，客省高临似水天。
岚翠暗来空觉润，涧茶馀爽不成眠。
越僧寒立孤灯外，岳月秋当万木前。
张邴宦情何太薄，远公窗外有池莲。
+++温庭筠
++++苏武庙
苏武魂销汉使前，古祠高树两茫然。
云边雁断胡天月，陇上羊归塞草烟。
回日楼台非甲帐，去时冠剑是丁年。
茂陵不见封侯印，空向秋波哭逝川。
+++温庭筠
++++送客偶作
石路荒凉接野蒿，西风吹马利如刀。
小桥连驿杨柳晚，废寺入门禾黍高。
鸡犬夕阳喧县市，凫鹥秋水曝城壕。
故山有梦不归去，官树陌尘何太劳。
+++温庭筠
++++寒食前有怀
万物鲜华雨乍晴，春寒寂历近清明。
残芳荏苒双飞蝶，晓睡朦胧百啭莺。
旧侣不归成独酌，故园虽在有谁耕。
悠然更起严滩恨，一宿东风蕙草生。
+++温庭筠
++++宿云际寺
白盖微云一径深，东峰弟子远相寻。
苍苔路熟僧归寺，红叶声乾鹿在林。
高阁清香生静境，夜堂疏磬发禅心。
自从紫桂岩前别，不见南能直至今。
+++温庭筠
++++寄岳州李外郎远
含蘋不语坐持颐，天远楼高宋玉悲。
湖上残棋人散后，岳阳微雨鸟来迟。
早梅犹得回歌扇，春水还应理钓丝。
独有袁宏正憔悴，一樽惆怅落花时。
+++温庭筠
++++游南塘寄知者
白鸟梳翎立岸莎，藻花菱刺泛微波。
烟光似带侵垂柳，露点如珠落卷荷。
楚水晓凉催客早，杜陵秋思傍蝉多。
镏公不信归心切，听取江楼一曲歌。
+++温庭筠
++++寄卢生
遗业荒凉近故都，门前堤路枕平湖。
绿杨阴里千家月，红藕香中万点珠。
此地别来双鬓改，几时归去片帆孤。
他年犹拟金貂换，寄语黄公旧酒垆。
+++温庭筠
++++春日访李十四处士
花深桥转水潺潺，甪里先生自闭关。
看竹已知行处好，望云空得暂时闲。
谁言有策堪经世，自是无钱可买山。
一局残棋千点雨，绿萍池上暮方还。
+++温庭筠
++++宿松门寺
白石青崖世界分，卷帘孤坐对氛氲。
林间禅室春深雪，潭上龙堂夜半云。
落月苍凉登阁在，晓钟摇荡隔江闻。
西山旧是经行地，愿漱寒瓶逐领军。
+++温庭筠
++++咏寒宵
寒宵何耿耿，良宴有馀姿。
宝靺徘徊处，熏炉怅望时。
曲琼垂翡翠，斜月到罘罳。
委坠金釭烬，阑珊玉局棋。
话穷犹注睇，歌罢尚持颐。
晻暖遥相属，氛氲积所思。
秦蛾卷衣晚，胡雁度云迟。
上郡归来梦，那知锦字诗。
+++温庭筠
++++寄渚宫遗民弘里生
柳弱湖堤曲，篱疏水巷深。
酒阑初促席，歌罢欲分襟。
波月欺华烛，汀云润故琴。
镜清花并蒂，床冷簟连心。
荷叠平桥暗，萍稀败舫沉。
城头五通鼓，窗外万家砧。
异县鱼投浪，当年鸟共林。
八行香未灭，千里梦难寻。
未肯睽良愿，空期嗣好音。
他时因咏作，犹得比南金。
+++温庭筠
++++春尽与友人入裴氏林探渔竿
一径互纡直，茅棘亦已繁。
晴阳入荒竹，暧暧和春园。
倚杖息惭倦，徘徊恋微暄。
历寻婵娟节，剪破苍筤根。
地闭修茎孤，林振馀箨翻。
适心在所好，非必寻湘沅。
+++温庭筠
++++春日
问君何所思，迢递艳阳时。
门静人归晚，墙高蝶过迟。
一双青琐燕，千万绿杨丝。
屏上吴山远，楼中朔管悲。
宝书无寄处，香毂有来期。
草色将林彩，相添入黛眉。
+++温庭筠
++++洛阳
巩树先春雪满枝，上阳宫柳啭黄鹂。
桓谭未便忘西笑，岂为长安有凤池。
+++温庭筠
++++题贺知章故居叠韵作
废砌翳薜荔，枯湖无菰蒲。
老媪饱藁草，愚儒输逋租。
+++温庭筠
++++雨中与李先生期垂钓先后相失，因作叠韵
隔石觅屐迹，西溪迷鸡啼。
小鸟扰晓沼，犁泥齐低畦。

++中卷五百八十三
  
+++温庭筠
++++春日雨
细雨濛濛入绛纱，湖亭寒食孟珠家。
南朝漫自称流品，宫体何曾为杏花。
+++温庭筠
++++细雨
凭轩望秋雨，凉入暑衣清。
极目鸟频没，片时云复轻。
沼萍开更敛，山叶动还鸣。
楚客秋江上，萧萧故国情。
+++温庭筠
++++秋雨
云满鸟行灭，池凉龙气腥。
斜飘看棋簟，疏洒望山亭。
细响鸣林叶，圆文破沼萍。
秋阴杳无际，平野但冥冥。
+++温庭筠
++++春初对暮雨
淅沥生丛筱，空濛泫网轩。
暝姿看远树，春意入尘根。
点细飘风急，声轻入夜繁。
雀喧争槿树，人静出蔬园。
瓦湿光先起，房深影易昏。
不应江上草，相与滞王孙。
+++温庭筠
++++雪二首
砚水池先冻，窗风酒易消。
鸦声出山郭，人迹过村桥。
稍急方萦转，才深未寂寥。
细光穿暗隙，轻白驻寒条。
草静封还折，松欹堕复摇。
谢庄今病眼，无意坐通宵。
羸骖出更慵，林寺已疏钟。
踏紧寒声涩，飞交细点重。
圃斜人过迹，阶静鸟行踪。
寂寞梁鸿病，谁人代夜舂。
+++温庭筠
++++送人游淮海（一作宿友人池）
背樯灯色暗，宿客梦初成。
半夜竹窗雨，满池荷叶声。
簟凉秋閤思，木落故山情。
明发又愁起，桂花溪水清。
+++温庭筠
++++原隰荑绿柳
迥野韶光早，晴川柳满堤。
拂尘生嫩绿，披雪见柔荑。
碧玉牙犹短，黄金缕未齐。
腰肢弄寒吹，眉意入春闺。
预恐狂夫折，迎牵逸客迷。
新莺将出谷，应借一枝栖。
+++温庭筠
++++宿秦生山斋
衡巫路不同，结室在东峰。
岁晚得支遁，夜寒逢戴颙。
龛灯落叶寺，山雪隔林钟。
行解无由发，曹溪欲施舂。
+++温庭筠
++++赠楚云上人
松根满苔石，尽日闭禅关。
有伴年年月，无家处处山。
烟波五湖远，瓶屦一身闲。
岳寺蕙兰晚，几时幽鸟还。
+++温庭筠
++++宿白盖峰寺寄僧
山房霜气晴，一宿遂平生。
閤上见林影，月中闻涧声。
佛灯销永夜，僧磬彻寒更。
不学何居士，焚香为宦情。
+++温庭筠
++++送僧东游
师归旧山去，此别已凄然。
灯影秋江寺，篷声夜雨船。
鸥飞吴市外，麟卧晋陵前。
若到东林社，谁人更问禅。
+++温庭筠
++++盘石寺留别成公
槲叶萧萧带苇风，寺前归客别支公。
三秋岸雪花初白，一夜林霜叶尽红。
山叠楚天云压塞，浪遥吴苑水连空。
悠然旅榜频回首，无复松窗半偈同。
+++温庭筠
++++题中南佛塔寺
鸣泉隔翠微，千里到柴扉。
地胜人无欲，林昏虎有威。
涧苔侵客屦，山雪入禅衣。
桂树芳阴在，还期岁晏归。
+++温庭筠
++++马嵬佛寺
荒鸡夜唱战尘深，五鼓雕舆过上林。
才信倾城是真语，直教涂地始甘心。
两重秦苑成千里，一炷胡香抵万金。
曼倩死来无绝艺，后人谁肯惜青禽。
+++温庭筠
++++清凉寺
黄花红树谢芳蹊，宫殿参差黛巘西。
诗閤晓窗藏雪岭，画堂秋水接蓝溪。
松飘晚吹摐金铎，竹荫寒苔上石梯。
妙迹奇名竟何在，下方烟暝草萋萋。
+++温庭筠
++++赠卢长史
移病欲成隐，扁舟归旧居。
地深新事少，官散故交疏。
道直更无侣，家贫唯有书。
东门烟水梦，非独为鲈鱼。
+++温庭筠
++++秋日旅舍寄义山李侍御
一水悠悠隔渭城，渭城风物近柴荆。
寒蛩乍响催机杼，旅雁初来忆弟兄。
自为林泉牵晓梦，不关砧杵报秋声。
子虚何处堪消渴，试向文园问长卿。
+++温庭筠
++++晚坐寄友人
九枝灯在琐窗空，希逸无聊恨不同。
晓梦未离金夹膝，早寒先到石屏风。
遗簪可惜三秋白，蜡烛犹残一寸红。
应卷鰕帘看皓齿，镜中惆怅见梧桐。
+++温庭筠
++++送渤海王子归本国
疆理虽重海，车书本一家。
盛勋归旧国，佳句在中华。
定界分秋涨，开帆到曙霞。
九门风月好，回首是天涯。
+++温庭筠
++++送北阳袁明府
楚乡千里路，君去及良晨。
苇浦迎船火，茶山候吏尘。
桑浓蚕卧晚，麦秀雉声春。
莫作东篱兴，青云有故人。
+++温庭筠
++++送李生归旧居
一从征战后，故社几人归。
薄宦离山久，高谈与世稀。
夕阳当板槛，春日入柴扉。
莫却严滩意，西溪有钓矶。
+++温庭筠
++++早春浐水送友人
青门烟野外，渡浐送行人。
鸭卧溪沙暖，鸠鸣社树春。
残波青有石，幽草绿无尘。
杨柳东风里，相看泪满巾。
+++温庭筠
++++送襄州李中丞赴从事
汉庭文采有相如，天子通宵爱子虚。
把钓看棋高兴尽，焚香起草宦情疏。
楚山重叠当归路，溪月分明到直庐。
江雨潇潇帆一片，此行谁道为鲈鱼。
+++温庭筠
++++江上别友人
秋色满葭菼，离人西复东。
几年方暂见，一笑又难同。
地势萧陵歇，江声禹庙空。
如何暮滩上，千里逐征鸿。
+++温庭筠
++++与友人别
半醉别都门，含凄上古原。
晚风杨叶社，寒食杏花村。
薄暮牵离绪，伤春忆晤言。
年芳本无限，何况有兰孙。
+++温庭筠
++++鸿胪寺有开元中锡宴堂楼台池沼雅为胜绝荒凉…成四十韵
明皇昔御极，神圣垂耿光。
沈机发雷电，逸躅陵尧汤。
西覃积石山，北至穷发乡。
四凶有獬豸，一臂无螳螂。
婵娟得神艳，郁烈闻国香。
紫绦鸣羯鼓，玉管吹霓裳。
禄山未封侯，林甫才为郎。
昭融廓日月，妥帖安纪纲。
群生到寿域，百辟趋明堂。
四海正夷宴，一尘不飞扬。
天子自犹豫，侍臣宜乐康。
轧然阊阖开，赤日生扶桑。
玉砌露盘纡，金壶漏丁当。
剑佩相击触，左右随趋跄。
玄珠十二旒，红粉三千行。
顾盻生羽翼，叱嗟回雪霜。
神霞凌云阁，春水骊山阳。
盘斗九子粽，瓯擎五云浆。
双琼京兆博，七鼓邯郸娼。
毰毸碧鸡斗，茏葱翠雉场。
仗官绣蔽膝，宝马金镂锡。
椒涂隔鹦鹉，柘弹惊鸳鸯。
猗欤华国臣，鬓发俱苍苍。
锡宴得幽致，车从真炜煌。
画鹢照鱼鳖，鸣驺乱甃鶬。
飐滟荡碧波，炫煌迷横塘。
萦盈舞回雪，宛转歌绕梁。
艳带画银络，宝梳金钿筐。
沈冥类汉相，醉倒疑楚狂。
一旦紫微东，胡星森耀芒。
凭陵逐鲸鲵，唐突驱犬羊。
纵火三月赤，战尘千里黄。
殽函与府寺，从此俱荒凉。
兹地乃蔓草，故基摧坏墙。
枯池接断岸，唧唧啼寒螀。
败荷塌作泥，死竹森如枪。
游人问老吏，相对聊感伤。
岂必见麋鹿，然后堪回肠。
幸今遇太平，令节称羽觞。
谁知曲江曲，岁岁栖鸾凰。
+++温庭筠
++++访知玄上人遇暴经因有赠
缥帙无尘满画廊，钟山弟子静焚香。
惠能未肯传心法，张湛徒劳与眼方。
风飏檀烟销篆印，日移松影过禅床。
客儿自有翻经处，江上秋来蕙草荒。
+++温庭筠
++++寄崔先生
往年江海别元卿，家近山阳古郡城。
莲浦香中离席散，柳堤风里钓船横。
星霜荏苒无音信，烟水微茫变姓名。
菰黍正肥鱼正美，五侯门下负平生。
+++温庭筠
++++敬答李先生
七里滩声舜庙前，杏花初盛草芊芊。
绿昏晴气春风岸，红漾轻纶野水天。
不为伤离成极望，更因行乐惜流年。
一瓢无事麛裘暖，手弄溪波坐钓船。
+++温庭筠
++++宿沣曲僧舍
东郊和气新，芳霭远如尘。
客舍停疲马，僧墙画故人。
沃田桑景晚，平野菜花春。
更想严家濑，微风荡白蘋。
+++温庭筠
++++宿一公精舍
夜阑黄叶寺，瓶锡两俱能。
松下石桥路，雨中山殿灯。
茶炉天姥客，棋席剡溪僧。
还笑长门赋，高秋卧茂陵。
+++温庭筠
++++月中宿云居寺上方
虚閤披衣坐，寒阶踏叶行。
众星中夜少，圆月上方明。
霭尽无林色，暄馀有涧声。
只应愁恨事，还逐晓光生。
+++温庭筠
++++登卢氏台
胜地当通邑，前山有故居。
台高秋尽出，林断野无馀。
白露鸣蛩急，晴天度雁疏。
由来放怀地，非独在吾庐。
+++温庭筠
++++牡丹二首
轻阴隔翠帏，宿雨泣晴晖。
醉后佳期在，歌馀旧意非。
蝶繁经粉住，蜂重抱香归。
莫惜薰炉夜，因风到舞衣。
水漾晴红压叠波，晓来金粉覆庭莎。
裁成艳思偏应巧，分得春光最数多。
欲绽似含双靥笑，正繁疑有一声歌。
华堂客散帘垂地，想凭阑干敛翠蛾。
+++温庭筠
++++反生桃花发因题
疾眼逢春四壁空，夜来山雪破东风。
未知王母千年熟，且共刘郎一笑同。
已落又开横晚翠，似无如有带朝红。
僧虔蜡炬高三尺，莫惜连宵照露丛。
+++温庭筠
++++杏花
红花初绽雪花繁，重叠高低满小园。
正见盛时犹怅望，岂堪开处已缤翻。
情为世累诗千首，醉是吾乡酒一樽。
杳杳艳歌春日午，出墙何处隔朱门。
+++温庭筠
++++和太常杜少卿东都修行里有嘉莲
春秋罢注直铜龙，旧宅嘉莲照水红。
两处龟巢清露里，一时鱼跃翠茎东。
同心表瑞荀池上，半面分妆乐镜中。
应为临川多丽句，故持重艳向西风。
+++温庭筠
++++题磁岭海棠花
幽态竟谁赏，岁华空与期。
岛回香尽处，泉照艳浓时。
蜀彩淡摇曳，吴妆低怨思。
王孙又谁恨，惆怅下山迟。
+++温庭筠
++++苦楝花
院里莺歌歇，墙头蝶舞孤。
天香薰羽葆，宫紫晕流苏。
晻暧迷青琐，氤氲向画图。
只应春惜别，留与博山炉。
+++温庭筠
++++自有扈至京师已后朱樱之期
露圆霞赤数千枝，银笼谁家寄所思。
秦苑飞禽谙熟早，杜陵游客恨来迟。
空看翠幄成阴日，不见红珠满树时。
尽日徘徊浓影下，只应重作钓鱼期。
+++温庭筠
++++答段柯古见嘲
彩翰殊翁金缭绕，一千二百逃飞鸟。
尾薪桥下未为痴，暮雨朝云世间少。
+++温庭筠
++++莲花
绿塘摇滟接星津，轧轧兰桡入白蘋。
应为洛神波上袜，至今莲蕊有香尘。
+++温庭筠
++++过吴景帝陵
王气销来水淼茫，岂能才与命相妨。
虚开直渎三千里，青盖何曾到洛阳。
+++温庭筠
++++龙尾驿妇人图
慢笑开元有幸臣，直教天子到蒙尘。
今来看画犹如此，何况亲逢绝世人。
+++温庭筠
++++薛氏池垂钓
池塘经雨更苍苍，万点荷珠晓气凉。
朱瑀空偷御沟水，锦鳞红尾属严光。
+++温庭筠
++++简同志
开济由来变盛衰，五车才得号镃基。
留侯功业何容易，一卷兵书作帝师。
+++温庭筠
++++瑟瑟钗
翠染冰轻透露光，堕云孙寿有馀香。
只因七夕回天浪，添作湘妃泪两行。
+++温庭筠
++++元日
神耀破氛昏，新阳入晏温。
绪风调玉吹，端日应铜浑。
威凤跄瑶簴，升龙护璧门。
雨旸春令煦，裘冕晬容尊。
+++温庭筠
++++二月十五日樱桃盛开自所居蹑履吟玩竞名王泽章洋才
晓觉笼烟重，春深染雪轻。
静应留得蝶，繁欲不胜莺。
影乱晨飙急，香多夜雨晴。
似将千万恨，西北为卿卿。
+++温庭筠
++++寒食节日寄楚望二首
芳兰无意绿，弱柳何穷缕。
心断入淮山，梦长穿楚雨。
繁花如二八，好月当三五。
愁碧竟平皋，韶红换幽圃。
流莺隐员树，乳燕喧馀哺。
旷望恋曾台，离忧集环堵。
当年不自遣，晚得终何补。
郑谷有樵苏，归来要腰斧。
家乏两千万，时当一百五。
飔飔杨柳风，穰穰樱桃雨。
年芳苦沉潦，心事如摧橹。
金犊近兰汀，铜龙接花坞。
青葱建杨宅，隐辚端门鼓。
彩素拂庭柯，轻球落邻圃。
三春谢游衍，一笑牵规矩。
独有恩泽侯，归来看楚舞。
+++温庭筠
++++清明日
清娥画扇中，春树郁金红。
出犯繁花露，归穿弱柳风。
马骄偏避幰，鸡骇乍开笼。
柘弹何人发，黄鹂隔故宫。
+++温庭筠
++++禁火日
骀荡清明日，储胥小苑东。
舞衫萱草绿，春鬓杏花红。
马辔轻衔雪，车衣弱向风。
□愁闻百舌，残睡正朦胧。
+++温庭筠
++++嘲三月十八日雪
三月雪连夜，未应伤物华。
只缘春欲尽，留著伴梨花。
+++温庭筠
++++杨柳八首（一作杨柳枝）
宜春苑外最长条，闲袅春风伴舞腰。
正是玉人肠断处，一渠春水赤阑桥。
南内墙东御路旁，预知春色柳丝黄。
杏花未肯无情思，何是情人最断肠。
苏小门前柳万条，毵毵金线拂平桥。
黄莺不语东风起，深闭朱门伴细腰。
金缕毵毵碧瓦沟，六宫眉黛惹春愁。
晚来更带龙池雨，半拂阑干半入楼。
馆娃宫外邺城西，远映征帆近拂堤。
系得王孙归意切，不关春草绿萋萋。
两两黄鹂色似金，袅枝啼露动芳音。
春来幸自长如线，可惜牵缠荡子心。
御柳如丝映九重，凤凰窗柱绣芙蓉。
景阳楼畔千条露，一面新妆待晓钟。
织锦机边莺语频，停梭垂泪忆征人。
塞门三月犹萧索，纵有垂杨未觉春。
+++温庭筠
++++客愁
客愁看柳色，日日逐春深。
荡漾春风里，谁知历乱心。
+++温庭筠
++++和周繇（一作和周繇广阳公宴嘲段成式诗）
齐马驰千驷，卢姬逞十三。
玳筵方喜睐，金勒自䟃𧽼。
堕珥情初洽，鸣鞭战未酣。
神交花冉冉，眉语柳毵毵。
却略青鸾镜，翘翻翠凤篸。
专城有佳对，宁肯顾春蚕。
+++温庭筠
++++光风亭夜宴妓有醉殴者
吴国初成阵，王家欲解围。
拂巾双雉叫，飘瓦两鸳飞。
+++温庭筠
++++南歌子词二首（一作添声杨柳枝辞）
一尺深红胜曲尘，天生旧物不如新。
合欢桃核终堪恨，里许元来别有人。
井底点灯深烛伊，共郎长行莫围棋。
玲珑骰子安红豆，入骨相思知不知。
+++温庭筠
++++题李卫公诗二首
蒿棘深春卫国门，九年于此盗乾坤。
两行密疏倾天下，一夜阴谋达至尊。
肉视具僚忘匕箸，气吞同列削寒温。
当时谁是承恩者，肯有馀波达鬼村。
势欲凌云威触天，权倾诸夏力排山。
三年骥尾有人附，一日龙须无路攀。
画閤不开梁燕去，朱门罢扫乳鸦还。
千岩万壑应惆怅，流水斜倾出武关。
+++温庭筠
++++题谷隐兰若
风带巢熊拗树声，老僧相引入云行。
半坡新路畬才了，一谷寒烟烧不成。
+++温庭筠
++++观棋（一作段成式诗）
闲对楸枰倾一壶，黄华坪上几成卢。
他时谒帝铜龙水，便赌宣城太守无。
+++温庭筠
++++句
春水碧于天，画船听雨眠。（见《优古堂诗话》）
绿树绕村含细雨，寒潮背郭卷平沙。（《送人》，见《诗人玉屑》）

++中卷五百八十四
  
+++段成式
++++观山灯献徐尚书
风杪影凌乱，露轻光陆离。
如霞散仙掌，似烧上峨嵋。
道树千花发，扶桑九日移。
因山成众像，不复藉蟠螭。
涌出多宝塔，往来飞锡僧。
分明三五月，传照百千灯。
驯狖移高柱，庆云遮半层。
夜深寒焰白，犹自缀金绳。
磊落风初定，轻明云乍妨。
疏中摇月彩，繁处杂星芒。
火树枝柯密，烛龙鳞甲张。
穷愁读书者，应得假馀光。
+++段成式
++++和徐商贺卢员外赐绯
云雨轩悬莺语新，一篇佳句占阳春。
银黄年少偏欺酒，金紫风流不让人。
连璧座中斜日满，贯珠歌里落花频。
莫辞倒载吟归去，看欲东山又吐茵。
+++段成式
++++河出荣光
符命自陶唐，吾君应会昌。
千年清德水，九折满荣光。
极岸浮佳气，微波照夕阳。
澄辉明贝阙，散彩入龙堂。
近带关云紫，遥连日道黄。
冯夷矜海若，汉武贵宣房。
渐没孤槎影，仍呈一苇航。
抚躬悲未济，作颂喜时康。
+++段成式
++++哭李群玉
曾话黄陵事，今为白日催。
老无儿女累，谁哭到泉台。
+++段成式
++++寄温飞卿笺纸
三十六鳞充使时，数番犹得裹相思。
待将袍袄重抄了，尽写襄阳播掿词。
+++段成式
++++题石泉兰若
矗竹为篱松作门，石楠阴底藉芳荪。
方袍近日少平叔，注得逍遥无处论。
+++段成式
++++怯酒赠周繇（一作答周为宪看牡丹）
大白东西飞正狂，新刍石冻杂梅香。
诗中反语常回避，尤怯花前唤索郎。
+++段成式
++++牛尊师宅看牡丹
洞里仙春日更长，翠丛风翦紫霞芳。
若为萧史通家客，情愿扛壶入醉乡。
+++段成式
++++观棋（一作温庭筠诗）
闲对弈楸倾一壶，黄羊枰上几成都。
他时谒帝铜池晓，便赌宣城太守无。
+++段成式
++++题僧壁（一本有和韦蟾三字）
有僧支颊撚眉毫，起就夕阳磨剃刀。
到此既知闲最乐，俗心何啻九牛毛。
+++段成式
++++哭房处士
独上黄坛几度盟，印开龙渥喜丹成。
岂同叔夜终无分，空向人间著养生。
+++段成式
++++呈轮上人
虎到前头心不惊，残阳择虱懒逢迎。
东林水石未胜此，要假远公方有名。
+++段成式
++++题谷隐兰若三首
风惹闲云半谷阴，岩西隐者醉相寻。
草衰乍觉径增险，叶尽却疑溪不深。
鸟啄灵雏恋落晖，村情山趣顿忘机。
丹成道士过门数，叶尽寒猿下岭稀。
风带巢熊拗树声，老僧相引入云行。
半陂新路畬才了，一谷寒烟烧不成。
+++段成式
++++不赴光风亭夜饮赠周繇
屏开屈膝见吴娃，蛮蜡同心四照花。
姹女不愁难管领，斩新铅里得黄牙。
+++段成式
++++嘲元中丞（一作襄阳中堂赏花为宪与妓人戏语潮之）
莺里花前选孟光，东山逋客酒初狂。
素娥毕竟难防备，烧得河车莫遣尝。
+++段成式
++++寄周繇求人参
少赋令才犹强作，众医多识不能呼。
九茎仙草真难得，五叶灵根许惠无。
+++段成式
++++嘲飞卿七首
曾见当垆一个人，入时装束好腰身。
少年花蒂多芳思，只向诗中写取真。
醉袂几侵鱼子缬，飘缨长罥凤凰钗。
知君欲作闲情赋，应愿将身作锦鞋。
翠蝶密偎金叉首，青虫危泊玉钗梁。
愁生半额不开靥，只为多情团扇郎。
柳烟梅雪隐青楼，残日黄鹂语未休。
见说自能裁袙腹，不知谁更著帩头。
愁机懒织同心苣，闷绣先描连理枝。
多少风流词句里，愁中空咏早环诗。
燕支山色重能轻，南阳水泽斗分明。
不烦射雉先张翳，自有琴中威凤声。
半岁愁中镜似荷，牵环撩鬓却须磨。
花前不复抱瓶渴，月底还应琢刺歌。
+++段成式
++++柔卿解籍戏呈飞卿三首
长担犊车初入门，金牙新酝盈深樽。
良人为渍木瓜粉，遮却红腮交午痕。
最宜全幅碧鲛绡，自襞春罗等舞腰。
未有长钱求邺锦，且令裁取一团娇。
出意挑鬟一尺长，金为钿鸟簇钗梁。
郁金种得花茸细，添入春衫领里香。
+++段成式
++++戏高侍御七首
百媚城中一个人，紫罗垂手见精神。
青琴仙子长教示，自小来来号阿真。
七尺发犹三角梳，玳牛独驾长檐车。
曾城自有三青鸟，不要莲东双鲤鱼。
花恨红腰柳妒眉，东邻墙短不曾窥。
犹怜最小分瓜日，奈许迎春得藕时。
自等腰身尺六强，两重危鬓尽钗长。
欲熏罗荐嫌龙脑，须为寻求石叶香。
别起青楼作几层，斜阳幔卷鹿卢绳。
厌裁鱼子深红缬，泥觅蜻蜓浅碧绫。
诈嫌嚼贝磨衣钝，私带男钱压鬓低。
不独邯郸新嫁女，四枝鬟上插通犀。
可羡罗敷自有夫，愁中漫捋白髭须。
豹钱骢子能擎举，兼著连干许换无。
+++段成式
++++送僧二首
形神不灭论初成，爱马乘闲入帝京。
四十三年虚过了，方知僧里有唐生。
想到头陀最上方，桂阴犹认惠宗房。
因行恋烧归来晚，窗下犹残一字香。
+++段成式
++++猿
却忆书斋值晚晴，挽枝闲啸激蝉清。
影沈巴峡夜岩色，踪绝石塘寒濑声。
+++段成式
++++送穆郎中赴阙
应念愁中恨索居，鹂歌声里且踟蹰。
若逢金马门前客，为说虞卿久著书。
+++段成式
++++题商山庙
偶出云泉谒礼闱，篇章曾沐汉皇知。
无谋静国东归去，羞过商山四老祠。
+++段成式
++++折杨柳七首（第一、二、四首一作王贞白诗）
枝枝交影锁长门，嫩色曾沾雨露恩。
凤辇不来春欲尽，空留莺语到黄昏。
水殿年年占早芳，柔条偏惹御炉香。
而今万乘多巡狩，辇路无阴绿草长。
玉楼烟薄不胜芳，金屋寒轻翠带长。
公子骅骝往何处，绿阴堪系紫游缰。
嫩叶初齐不耐寒，风和时拂玉栏干。
君王去日曾攀折，泣雨伤春翠黛残。
微黄才绽未成阴，绣户珠帘相映深。
长恨早梅无赖极，先将春色出前林。
隋家堤上已成尘，汉将营边不复春。
只向江南并塞北，酒旗相伴惹行人。
陌上河边千万枝，怕寒愁雨尽低垂。
黄金穟短人多折，已恨东风不展眉。
+++段成式
++++哭李群玉
酒里诗中三十年，纵横唐突世喧喧。
明时不作祢衡死，傲尽公卿归九泉。
+++段成式
++++汉宫词二首
歌舞初承恩宠时，六宫学妾画蛾眉。
君王厌世妾头白，闻唱歌声却泪垂。
二人能歌得进名，人言选入便光荣。
岂知妃后多娇妒，不许君前唱一声。
+++段成式
++++醉中吟
只爱糟床滴滴声，长愁声绝又醒醒。
人间荣辱不常定，唯有南山依旧青。
+++段成式
++++桃源僧舍看花
前年帝里探春时，寺寺名花我尽知。
今日长安已灰烬，忍能南国对芳枝。
+++段成式
++++和周繇见嘲（一作和周为宪广阳公宴见嘲诗）
才甘鱼目并，艺怯马蹄间。
王谢初飞盖，姬姜尽下山。
缚鸡方角逐，射雉岂开颜。
乱翠移林色，狂红照座殷。
防梭齿虽在，乞帽鬓惭斑。
傥恕相如瘦，应容累骑还。
+++段成式
++++和张希复咏宣律和尚袈裟
南山披时寒夜中，一角不动毗岚风。
何人见此生惭愧，断续犹应护得龙。
+++段成式
++++句
高谈敬风鉴，古貌怯冰棱。（以下见《海录碎事》）
虱暴妨归梦，虫喧彻曙更。
梦里思甘露，言中惜惠灯。
新破毗昙义，相期卜夜论。（梦得句云云，因续成十韵）
随樵劫猿藏，隈石觑熊缘。（隐山书事，见《襄阳志》）
捽胡云彩落，疻面月痕消。（光风亭夜宴，妓有醉殴者）
掷履仙凫起，撦衣蝴蝶飘。
羞中含薄怒，颦里带馀娇。
醒后犹攘臂，归时更折腰。
狂夫自缨绝，眉势倩人描。（题同上，见《纪事》）
不愿石郎戴笠，难甘玉女披衣。（《苦雨》）

++中卷五百八十五
  
+++刘驾
++++皎皎词
皎皎复皎皎，逢时即为好。
高秋亦有花，不及当春草。
班姬入后宫，飞燕舞东风。
青娥中夜起，长叹月明里。
+++刘驾
++++长安旅舍纾情投先达（一作长安抒怀寄知己）
岐路不在地，马蹄徒苦辛。
上国闻姓名，不如山中人。
大宅满六街，此身入谁门。
愁心日散乱，有似空中尘。
白露下长安，百虫鸣草根。
方当秋赋日，却忆归山村。
静女头欲白，良媒况我邻。
无令苦长叹，长叹销人魂。
+++刘驾
++++送友下第游雁门
相别灞水湄，夹水柳依依。
我愿醉如死，不见君去时。
所诣星斗北，直行到犹迟。
况复挈空囊，求人悲路岐。
北门记室贤，爱我学古诗。
待君如待我，此事固不疑。
雁门春色外，四月雁未归。
拂金台，延客夜开扉。
舒君郁郁怀，饮彼白玉卮。
若不化女子，功名岂无期。
+++刘驾
++++读史
平地见天涯，登高天更远。
功名及所望，岐路又满眼。
万金买园林，千金修池馆。
他人厌游览，身独恋轩冕。
唯有汉二疏，应觉还家晚。
+++刘驾
++++反贾客乐（乐府有贾客乐，今反之）
无言贾客乐，贾客多无墓。
行舟触风浪，尽入鱼腹去。
农夫更苦辛，所以羡尔身。
+++刘驾
++++送李垣先辈归嵩少旧居
高秋灞浐路，游子多惨戚。
君于此地行，独似寻春色。
文章满人口，高第非苟得。
要路在长安，归山却为客。
□□□□□，狂歌罢叹息。
我岂无故山，千里同外国。
+++刘驾
++++苦寒吟
百泉冻皆咽，我吟寒更切。
半夜倚乔松，不觉满衣雪。
竹竿有甘苦，我爱抱苦节。
鸟声有悲欢，我爱口流血。
潘生若解吟，更早生白发。
+++刘驾
++++上巳日
上巳曲江滨，喧于市朝路。
相寻不见者，此地皆相遇。
日光去此远，翠幕张如雾。
何事欢娱中，易觉春城暮。
物情重此节，不是爱芳树。
明日花更多，何人肯回顾。
+++刘驾
++++春台
台上树阴合，台前流水多。
青春不出门，坐见野田花。
谁能学公子，走马逐香车。
六街尘满衣，鼓绝方还家。
+++刘驾
++++钓台怀古
澄流可濯缨，严子但垂纶。
孤坐九层石，远笑清渭滨。
潜龙飞上天，四海岂无云。
清气不零雨，安使洗尘氛。
我来吟高风，仿佛见斯人。
江月尚皎皎，江石亦磷磷。
如何台下路，明日又迷津。
+++刘驾
++++励志（一作续励志）
白发岂有情，贵贱同日生。
二轮不暂驻，似趁长安程。
前堂吹参差，不作缑山声。
后园植木槿，月照无馀英。
及时立功德，身后犹光明。
仲尼亦为土，鲁人焉敢耕。
+++刘驾
++++桑妇
墙下桑叶尽，春蚕半未老。
城南路迢迢，今日起更早。
四邻无去伴，醉卧青楼晓。
妾颜不如谁，所贵守妇道。
一春常在树，自觉身如鸟。
归来见小姑，新妆弄百草。
+++刘驾
++++上马叹
羸马行迟迟，顽童去我远。
时时一回顾，不觉白日晚。
路傍豪家宅，楼上红妆满。
十月庭花开，花前吹玉管。
君当未贵日，岂不常屯蹇。
如何见布衣，忽若尘入眼。
布衣岂常贱，世事车轮转。
+++刘驾
++++唐乐府十首 送征夫
昔送征夫苦，今送征夫乐。
寒衣纵携去，应向归时著。
天子待功成，别造凌烟阁。
+++刘驾
++++唐乐府十首 输者讴
挽粟上高山，高山若平地。
力尽心不怨，同我家私事。
去者不遑宁，归者唱歌行。
相逢古城下，立语天未明。
一身远出塞，十口无税征。
+++刘驾
++++唐乐府十首 吊西人
河湟父老地，尽知归明主。
将军入空城，城下吊黄土。
所愿边人耕，岁岁生禾黍。
+++刘驾
++++唐乐府十首 边军过
城前兵马过，城里人高卧。
官家自供给，畏我田产破。
健儿食肥肉，战马食新谷。
食饱物有馀，所恨无两腹。
草青见军过，草白见军回。
军回人更多，尽系西戎来。
+++刘驾
++++唐乐府十首 望归马
东人望归马，马归莲峰下。
莲峰与地平，亦不更征兵。
+++刘驾
++++唐乐府十首 祝河水
河水清瀰瀰，照见远树枝。
征人不饮马，再拜祝冯夷。
从今亿万岁，不见河浊时。
+++刘驾
++++唐乐府十首 田西边
刀剑作锄犁，耕田古城下。
高秋禾黍多，无地放羊马。
+++刘驾
++++唐乐府十首 昆山
肯时玉为宝，昆山过不得。
今时玉为尘，昆山入中国。
白玉尚如尘，谁肯爱金银。
+++刘驾
++++唐乐府十首 乐边人
在乡身亦劳，在边腹亦饱。
父兄若一处，任向边头老。
+++刘驾
++++唐乐府十首 献贺觞
莫但取河湟，河湟非边疆。
愿今日入处，亦似天中央。
天子寿万岁，再拜献此觞。
+++刘驾
++++且可怜行
园中花自早，不信外无花。
良人未朝去，先出登香车。
□□五□轮，满城闻呕哑。
侍儿衣各别，头上金雀多。
只是一家人，路人疑千家。
过后香满陌，直到春日斜。
今朝且可怜，莫问久如何。
+++刘驾
++++筑台词（汉武筑通天台，役者苦之）
前杵与后杵，筑城声不住。
我愿筑更高，得见秦皇墓。
+++刘驾
++++邻女
君嫌邻女丑，取妇他乡县。
料嫁与君人，亦为邻所贱。
菖蒲花可贵，只为人难见。
+++刘驾
++++山中夜坐
半夜山雨过，起来满山月。
落尽醉处花，荒沟水决决。
怆然惜春去，似与故人别。
谁遣我多情，壮年无鬓发。
+++刘驾
++++秦娥
秦娥十四五，面白于指爪。
羞人夜采桑，惊起戴胜鸟。
+++刘驾
++++牧童
牧童见客拜，山果怀中落。
昼日驱牛归，前溪风雨恶。
+++刘驾
++++古出塞
胡风不开花，四气多作雪。
北人尚冻死，况我本南越。
古来犬羊地，巡狩无遗辙。
九土耕不尽，武皇犹征伐。
中天有高阁，图画何时歇。
坐恐塞上山，低于沙中骨。
+++刘驾
++++寄远
雪花岂结子，徒满连理枝。
嫁作征人妻，不得长相随。
去年君点行，贱妾是新姬。
别早见未熟，入梦无定姿。
悄悄空闺中，蛩声绕罗帏。
得书喜犹甚，况复见君时。
+++刘驾
++++下第后屏居长安，书怀寄太原从事
刖足岂更长，良工隔千里。
故山彭蠡上，归梦向汾水。
低摧神气尽，僮仆心亦耻。
未达谁不然，达者心思此。
行年忽已壮，去老年更几。
功名生不彰，身殁岂为鬼。
才看芳草歇，即叹凉风起。
匹马未来期，嘶声尚在耳。
+++刘驾
++++早行
马上续残梦，马嘶时复惊。
心孤多所虞，僮仆近我行。
栖禽未分散，落月照古城。
莫羡居者闲，冢边人已耕。
+++刘驾
++++青门路
青门有归路，坦坦高槐下。
贫贱自耻归，此地谁留我。
门开送客去，落日懒回马。
旅食帝城中，不如远游者。
舟成于陆地，风水终相假。
吾道谅如斯，立身无苟且。
+++刘驾
++++效古
融融芳景和，杳杳春日斜。
娇娆不自持，清唱嚬双蛾。
终曲翻成泣，新人下香车。
新人且莫喜，故人曾如此。
燕赵犹生女，郎岂有终始。
+++刘驾
++++战城南
城南征战多，城北无饥鸦。
白骨马蹄下，谁言皆有家。
城前水声苦，倏忽流万古。
莫争城外城，城里终闲土。
+++刘驾
++++曲江春霁
宿雨洗秦树，旧花如新开。
池边草未干，日照人马来。
马蹄踏流水，渐渐成尘埃。
鸳鸯不敢下，飞绕岸东西。
此地喧仍旧，归人亦满街。
+++刘驾
++++赠先达
终南苍翠好，未必如故山。
心期在荣名，三载居长安。
昔蒙大雅匠，勉我工五言。
业成时不重，辛苦只自怜。
皎皎机上丝，尽作秦筝弦。
贫女皆罢织，富人岂不寒。
惊风起长波，浩浩何时还。
待君当要路，一指王化源。
+++刘驾
++++有感
弓剑不自行，难引河湟思。
将军半夜饮，十里闻歌吹。
高门几世宅，舞袖仍新赐。
谁遣一书来，灯前问边事。
+++刘驾
++++姑苏台（一作吴中怀古）
勾践饮胆日，吴酒正满杯。
笙歌入海云，声自姑苏来。
西施舞初罢，侍儿整金钗。
众女不敢妒，自比泉下泥。
越鼓声腾腾，吴天隔尘埃。
难将甬东地，更学会稽栖。
霸迹一朝尽，草中棠梨开。
+++刘驾
++++豪家
九陌槐叶尽，青春在豪家。
娇莺不出城，长宿庭上花。
高楼登夜半，已见南山多。
恩深势自然，不是爱骄奢。
+++刘驾
++++山中有招
朗朗山月出，尘中事由生。
心虽不闲，九陌夜无行。
学古以求闻，有如石上耕。
齐姜早作妇，岂识闺中情。
何如此幽居，地僻人不争。
嘉树自昔有，茅屋因我成。
取薪不出门，采药于前庭。
春花虽无种，枕席芙蓉馨。
君来食葵藿，天爵岂不荣。
+++刘驾
++++空城雀
饥啄空城土，莫近太仓粟。
一粒未充肠，却入公子腹。
且吊城上骨，几曾害尔族。
不闻庄辛语，今日寒芜绿。
+++刘驾
++++冯叟居
天作冯叟居，山僧尚嫌僻。
开门因两树，结宇倚翠壁。
溪南有微径，时遇采芝客。
往往白云生，对面千里隔。
机忘若僮仆，常与猿鸟剧。
晒药上小峰，庭深无日色。
自忘归乡里，不见新旧戚。
累累子孙墓，秋风吹古柏。
+++刘驾
++++醒后
醉卧芳草间，酒醒日落后。
壶觞半倾覆，客去应已久。
不记折花时，何得花在手。
+++刘驾
++++弃妇
回车在门前，欲上心更悲。
路傍见花发，似妾初嫁时。
养蚕已成茧，织素犹在机。
新人应笑此，何如画蛾眉。
昨日惜红颜，今日畏老迟。
良媒去不远，此恨今告谁。
+++刘驾
++++送李殷游边（一作送李殷游西京）
十年梦相识，一觏俄远别。
征驾在我傍，草草意难说。
君居洞庭日，诗句满魏阙。
如何万里来，青桂看人折。
行装不及备，西去偶然诀。
孟夏出都门，红尘客衣热。
荒城见羊马，野馆具薇蕨。
边境渐无虞，旅宿常待月。
西园置酒地，日夕簪裾列。
壮志安可留，槐花樽前发。
+++刘驾
++++江村
江水灌稻田，饥年稻亦熟。
舟中爱桑麻，日午因成宿。
相承几十代，居止连茅屋。
四邻不相离，安肯去骨肉。
书生说太苦，客路常在目。
纵使富贵还，交亲几坟绿。
+++刘驾
++++出门
出门羡他人，奔走如得涂。
翻思他人意，与我或不殊。
以兹聊自安，默默行九衢。
生计逐羸马，每出似移居。
客从我乡来，但得邻里书。
田园几换主，梦归犹荷锄。
进犹希万一，退复何所如。
况今辟公道，安得不踌躇。
+++刘驾
++++别道者
自君入城市，北邙无新坟。
始信壶中药，不落白杨根。
如何忽告归，蕣华还笑人。
玉笙无遗音，怅望缑岭云。
+++刘驾
++++兰昌宫
宫兰非瑶草，安得春长在。
回首春又归，翠华不能待。
悲风生辇路，山川寂已晦。
边恨在行人，行人无尽岁。
+++刘驾
++++送友人擢第东归
同家楚天南，相识秦云西。
来悬弧义，岂顾子与妻。
携手践名场，正遇公道开。
君荣我虽黜，感恩同所怀。
有马不复羸，有奴不复饥。
灞岸秋草绿，却是还家时。
青门一瓢空，分手去迟迟。
期君辙未平，我车继东归。
+++刘驾
++++久客
久客心易足，主人有馀力。
如何昨宵梦，到晓家山色。
南音入谁耳，曲尽头自白。
+++刘驾
++++秋夕
促织灯下吟，灯光冷于水。
乡魂坐中去，倚壁身如死。
求名为骨肉，骨肉万馀里。
富贵在何时，离别今如此。
出门长叹息，月白西风起。
+++刘驾
++++效陶
两曜无停驭，蓬壶应有墓。
何况北邙山，只近市朝路。
大恢生死网，飞走无逃处。
白发忽已新，红颜岂如故。
我有杯中物，可以消万虑。
醉舞日婆娑，谁能记朝暮。
如求神仙药，阶下亦种黍。
但使长兀然，始见天地祖。
+++刘驾
++++长门怨（一作张乔诗）
御泉长绕凤凰楼，只是恩波别处流。
闲揲舞衣归未得，夜来砧杵六宫秋。
+++刘驾
++++苦寒行
严寒动八荒，刺刺无休时。
阳乌不自暖，雪压扶桑枝。
岁暮寒益壮，青春安得归。
朔雁到南海，越禽何处飞。
谁言贫士叹，不为身无衣。
+++刘驾
++++琪树下因吟六韵呈先达者
举世爱嘉树，此树何人识。
清秋远山意，偶向亭际得。
奇柯交若斗，珍叶密如织。
尘中尚青葱，更想尘外色。
所宜巢三鸟，影入瑶池碧。
移根岂无时，一问紫烟客。
+++刘驾
++++送人登第东归
学古既到古，反求鉴者难。
见诗未识君，疑生建安前。
海畔岂无家，终难成故山。
得失虽由命，世途多险艰。
我皇追古风，文柄付大贤。
此时如为君，果在甲科间。
晚达多早贵，举世咸为然。
一夕颜却少，虽病心且安。
所居似清明，冷灶起新烟。
高情懒行乐，花盛仆马前。
归程不淹留，指期到田园。
香醪四邻熟，霜橘千株繁。
肯忆长安夜，论诗风雪寒。
+++刘驾
++++贾客词
贾客灯下起，犹言发已迟。
高山有疾路，暗行终不疑。
寇盗伏其路，猛兽来相追。
金玉四散去，空囊委路岐。
扬州有大宅，白骨无地归。
少妇当此日，对镜弄花枝。
+++刘驾
++++塞下曲
勒兵辽水边，风急卷旌旃。
绝塞阴无草，平沙去尽天。
下营看斗建，传号信狼烟。
圣代书青史，当时破虏年。
+++刘驾
++++春夜二首（后首一作秋怀）
一别杜陵归未期，只凭魂梦接亲知。
近来欲睡兼难睡，夜夜夜深闻子规。
几岁干戈阻路岐，忆山心切与心违。
时难何处披衷抱，日日日斜空醉归。
+++刘驾
++++郪中感怀
顷年曾住此中来，今日重游事可哀。
忆得几家欢宴处，家家家业尽成灰。
+++刘驾
++++晓登迎春阁
未栉凭栏眺锦城，烟笼万井二江明。
香风满阁花满树，树树树梢啼晓莺。
+++刘驾
++++白髭
到处逢人求至药，几回染了又成丝。
素丝易染髭难染，墨翟当年合泣髭。
+++刘驾
++++送卢使君赴夔州
铙管随征旆，高秋上远巴。
白波连雾雨，青壁断蒹葭。
凭几双瞳静，登楼万井斜。
政成知俗变，当应画轮车。
+++刘驾
++++望月
清秋新霁与君同，江上高楼倚碧空。
酒尽露零宾客散，更更更漏月明中。
+++刘驾
++++古意
蒲帆出浦去，但见浦边树。
不如马行郎，马迹犹在路。
大舟不相载，买宅令委住。
莫道留金多，本非爱郎富。

++中卷五百八十六
  
+++刘沧
++++长洲怀古
野烧原空尽荻灰，吴王此地有楼台。
千年事往人何在，半夜月明潮自来。
白鸟影从江树没，清猿声入楚云哀。
停车日晚荐蘋藻，风静寒塘花正开。
+++刘沧
++++经炀帝行宫
此地曾经翠辇过，浮云流水竟如何。
香销南国美人尽，怨入东风芳草多。
残柳宫前空露叶，夕阳川上浩烟波。
行人遥起广陵思，古渡月明闻棹歌。
+++刘沧
++++春日游嘉陵江
独泛扁舟映绿杨，嘉陵江水色苍苍。
行看芳草故乡远，坐对落花春日长。
曲岸危樯移渡影，暮天栖鸟入山光。
今来谁识东归意，把酒闲吟思洛阳。
+++刘沧
++++秋日山斋书怀
启户清风枕簟幽，虫丝吹落挂帘钩。
蝉吟高树雨初霁，人忆故乡山正秋。
浩渺蒹葭连夕照，萧疏杨柳隔沙洲。
空将方寸荷知己，身寄烟萝恩未酬。
+++刘沧
++++晚秋洛阳客舍
清洛平分两岸沙，沙边水色近人家。
隋朝古陌铜驼柳，石氏荒原金谷花。
庭叶霜浓悲远客，宫城日晚度寒鸦。
未成归计关河阻，空望白云乡路赊。
+++刘沧
++++深愁喜友人至
不避驱羸道路长，青山同喜惜年光。
灯前话旧阶草夜，月下醉吟溪树霜。
落叶已经寒烧尽，衡门犹对古城荒。
此身未遂归休计，一半生涯寄岳阳。
+++刘沧
++++秋日望西阳
古木苍苔坠几层，行人一望旅情增。
太行山下黄河水，铜雀台西武帝陵。
风入蒹葭秋色动，雨馀杨柳暮烟凝。
野花似泣红妆泪，寒露满枝枝不胜。
+++刘沧
++++邺都怀古
昔时霸业何萧索，古木唯多鸟雀声。
芳草自生宫殿处，牧童谁识帝王城。
残春杨柳长川迥，落日蒹葭远水平。
一望青山便惆怅，西陵无主月空明。
+++刘沧
++++题龙门僧房
静室遥临伊水东，寂寥谁与此身同。
禹门山色度寒磬，萧寺竹声来晚风。
僧宿石龛残雪在，雁归沙渚夕阳空。
偶将心地问高士，坐指浮生一梦中。
+++刘沧
++++秋夕山斋即事
衡门无事闭苍苔，篱下萧疏野菊开。
半夜秋风江色动，满山寒叶雨声来。
雁飞关塞霜初落，书寄乡闾人未回。
独坐高窗此时节，一弹瑶瑟自成哀。
+++刘沧
++++江行书事
远渚蒹葭覆绿苔，姑苏南望思裴徊。
空江独树楚山背，暮雨一舟吴苑来。
度深秋风叶落，鸟飞残照水烟开。
寒潮欲上泛萍藻，寄荐三闾情自哀。
+++刘沧
++++过铸鼎原
黄帝修真万国朝，鼎成龙驾上丹霄。
天风乍起鹤声远，海雾渐深龙节遥。
仙界日长青鸟度，御衣香散紫霞飘。
唯留古迹寒原在，碧水苍苍空寂寥。
+++刘沧
++++秋日寓怀
海上生涯一钓舟，偶因名利事淹留。
旅涂谁见客青眼，故国几多人白头。
霁色满川明水驿，蝉声落日隐城楼。
如何未尽此行役，西入潼关云木秋。
+++刘沧
++++江城晚望
一望江城思有馀，遥分野径入樵渔。
青山经雨菊花尽，白鸟下滩芦叶疏。
静听潮声寒木杪，远看风色暮帆舒。
秋期又涉潼关路，不得年年向此居。
+++刘沧
++++宿苍谿馆
孤馆门开对碧岑，竹窗灯下听猿吟。
巴山夜雨别离梦，秦塞旧山迢递心。
满地莓苔生近水，几株杨柳自成阴。
空思知己隔云岭，乡路独归春草深。
+++刘沧
++++题王母庙
寂寥珠翠想遗声，门掩烟微水殿清。
拂曙紫霞生古壁，何年绛节下层城。
鹤归辽海春光晚，花落闲阶夕雨晴。
武帝无名在仙籍，玉坛星月夜空明。
+++刘沧
++++留别复本修古二上人
二远相知是昔年，此身长寄礼香烟。
绿芜风晚水边寺，清磬月高林下禅。
台殿虚窗山翠入，梧桐疏叶露光悬。
西峰话别又须去，终日关山在马前。
+++刘沧
++++边思
汉将边方背辘轳，受降城北是单于。
黄河晚冻雪风急，野火远烧山木枯。
偷号甲兵冲塞色，衔枚战马踏寒芜。
蛾眉一没空留怨，青冢月明啼夜乌。
+++刘沧
++++登龙门敬善寺阁
独步危梯入杳冥，天风潇洒拂檐楹。
禹门烟树正春色，少室云屏向晚晴。
花落院深清禁闭，水分川阔绿芜平。
琐窗朱槛同仙界，半夜缑山有鹤声。
+++刘沧
++++题王校书山斋
猿鸟无声昼掩扉，寒原隔水到人稀。
云晴古木月初上，雪满空庭鹤未归。
药囿地连山色近，樵家路入树烟微。
栖迟惯得沧浪思，云阁还应梦钓矶。
+++刘沧
++++浙江晚渡怀古
蝉噪秋风满古堤，荻花寒渡思萋萋。
潮声归海鸟初下，草色连江人自迷。
碧落晴分平楚外，青山晚出穆陵西。
此来一见垂纶者，却忆旧居明月溪。
+++刘沧
++++及第后宴曲江
及第新春选胜游，杏园初宴曲江头。
紫毫粉壁题仙籍，柳色箫声拂御楼。
霁景露光明远岸，晚空山翠坠芳洲。
归时不省花间醉，绮陌香车似水流。
+++刘沧
++++秋日山寺怀友人
萧寺楼台对夕阴，淡烟疏磬散空林。
风生寒渚白蘋动，霜落秋山黄叶深。
云尽独看晴塞雁，月明遥听远村砧。
相思不见又经岁，坐向松窗弹玉琴。
+++刘沧
++++八月十五日夜玩月
中秋朗月静天河，乌鹊南飞客恨多。
寒色满窗明枕簟，清光凝露拂烟萝。
桂枝斜汉流灵魄，蘋叶微风动细波。
此夜空亭闻木落，蒹葭霜碛雁初过。
+++刘沧
++++晚春宿僧院
萧寺春风正落花，淹留数宿惠休家。
碧空云尽磬声远，清夜月高窗影斜。
白日闲吟为道侣，青山遥指是生涯。
微微一点寒灯在，乡梦不成闻曙鸦。
+++刘沧
++++怀汶阳兄弟
回看云岭思茫茫，几处关河隔汶阳。
书信经年乡国远，弟兄无力海田荒。
天高霜月砧声苦，风满寒林木叶黄。
终日路岐归未得，秋来空羡雁成行。
+++刘沧
++++题天宫寺阁
丹阙侵霄壮复危，排空霞影动檐扉。
城连伊水禹门近，烟隔上阳宫树微。
天敛暮云残雨歇，路穿春草一僧归。
此来闲望更何有，无限清风生客衣。
+++刘沧
++++游上方石窟寺
苔径萦回景渐分，翛然空界静埃氛。
一声疏磬过寒水，半壁危楼隐白云。
雪下石龛僧在定，日西山木鸟成群。
几来吟啸立朱槛，风起天香处处闻。
+++刘沧
++++怀江南友人
久绝音书隔塞尘，路岐谁与子相亲。
愁中独坐秦城夜，别后几经吴苑春。
湘岸风来吹绿绮，海门潮上没青蘋。
空劳两地望明月，多感断蓬千里身。
+++刘沧
++++题敬亭山庙
森森古木列岩隈，迥压寒原霁色开。
云雨只从山上起，风雷多向庙中来。
三江入海声长在，双鹤啼天影未回。
花落空庭春昼晚，石床松殿满青苔。
+++刘沧
++++经麻姑山
麻姑此地炼神丹，寂寞烟霞古灶残。
一自仙娥归碧落，几年春雨洗红兰。
帆飞震泽秋江远，雨过陵阳晚树寒。
山顶白云千万片，时闻鸾鹤下仙坛。
+++刘沧
++++对残春
杨花漠漠暗长堤，春尽人愁鸟又啼。
鬓发近来生处白，家园几向梦中迷。
霏微远树荒郊外，牢落空城夕照西。
唯有年光堪自惜，不胜烟草日萋萋。
+++刘沧
++++过沧浪峡
山叠云重一径幽，苍苔古石濑清流。
出岩树色见来静，落涧泉声长自秋。
远入虚明思白帝，寒生浩景想沧洲。
如何地近东西路，马足车轮不暂留。
+++刘沧
++++经过建业
六代兴衰曾此地，西风露泣白蘋花。
烟波浩渺空亡国，杨柳萧条有几家。
楚塞秋光晴入树，浙江残雨晚生霞。
凄凉处处渔樵路，鸟去人归山影斜。
+++刘沧
++++赠道者
真趣淡然居物外，忘机多是隐天台。
停灯深夜看仙箓，拂石高秋坐钓台。
卖药故人湘水别，入檐栖鸟旧山来。
无因朝市知名姓，地僻衡门对岳开。
+++刘沧
++++题马太尉华山庄
别开池馆背山阴，近得幽奇物外心。
竹色拂云连岳寺，泉声带雨出谿林。
一庭杨柳春光暖，三径烟萝晚翠深。
自是功成闲剑履，西斋长卧对瑶琴。
+++刘沧
++++秋日夜怀
砧杵寥寥秋色长，绕枝寒鹊客情伤。
关山云尽九秋月，门柳叶凋三径霜。
近日每思归少室，故人遥忆隔潇湘。
如何节候变容发，明镜一看愁异常。
+++刘沧
++++题巫山庙
十二岚峰挂夕晖，庙门深闭雾烟微。
天高木落楚人思，山迥月残神女归。
触石晴云凝翠鬓，度江寒雨湿罗衣。
婵娟似恨襄王梦，猿叫断岩秋藓稀。
+++刘沧
++++题吴宫苑
吴苑荒凉故国名，吴山月上照江明。
残春碧树自留影，半夜子规何处声。
芦叶长侵洲渚暗，蘋花开尽水烟平。
经过此地千年恨，荏苒东风露色清。
+++刘沧
++++旅馆书怀
秋看庭树换风烟，兄弟飘零寄海边。
客计倦行分陕路，家贫休种汶阳田。
云低远塞鸣寒雁，雨歇空山噪暮蝉。
落叶虫丝满窗户，秋堂独坐思悠然。
+++刘沧
++++赠天台隐者
静者多依猿鸟丛，衡门野色四郊通。
天开宿雾海生日，水泛落花山有风。
回望一巢悬木末，独寻危石坐岩中。
看书饮酒馀无事，自乐樵渔狎钓翁。
+++刘沧
++++洛阳月夜书怀
疏柳高槐古巷通，月明西照上阳宫。
一声边雁塞门雪，几处远砧河汉风。
独榻闲眠移岳影，寒窗幽思度烟空。
孤吟此夕惊秋晚，落叶残花树色中。
+++刘沧
++++江行夜泊
白浪连空极渺漫，孤舟此夜泊中滩。
岳阳秋霁寺钟远，渡口月明渔火残。
绿绮韵高湘女怨，青葭色映水禽寒。
乡遥楚国生归思，欲曙山光上木兰。
+++刘沧
++++赠颛顼山人
浩气含真玉片辉，著书精义入玄微。
洛阳紫陌几曾醉，少室白云时一归。
松雪月高唯鹤宿，烟岚秋霁到人稀。
知君济世有长策，莫问沧浪隐钓矶。
+++刘沧
++++长安冬夜书情
上国栖迟岁欲终，此情多寄寂寥中。
钟传半夜旅人馆，鸦叫一声疏树风。
巷月高山色静，寒芜霜落灞原空。
今来唯问心期事，独望青云路未通。
+++刘沧
++++经古行宫
玉辇西归已至今，古原风景自沈沈。
御沟流水长芳草，宫树落花空夕阴。
蝴蝶翅翻残露滴，子规声尽野烟深。
路人不记当年事，台殿寂寥山影侵。
+++刘沧
++++秋日登醴泉县楼
闲上高楼时一望，绿芜寒野静中分。
行直路入秦树，雁截斜阳背塞云。
渭水自流汀岛色，汉陵空长石苔纹。
秋风高柳出危叶，独听蝉声日欲曛。
+++刘沧
++++春日旅游
玄发辞家事远游，春风归雁一声愁。
花开忽忆故山树，月上自登临水楼。
浩浩晴原人独去，依依春草水分流。
秦川楚塞烟波隔，怨别路岐何日休。
+++刘沧
++++送友人下第归吴
共惜年华未立名，路岐终日轸羁情。
青春半是往来尽，白发多因离别生。
楚岸帆开云树映，吴门月上水烟清。
东归自有故山约，花落石床苔藓平。
+++刘沧
++++访友人郊居
登原过水访相如，竹坞莎庭似故居。
空塞山当清昼晚，古槐人继绿阴馀。
休弹瑟韵伤离思，已有蝉声报夏初。
醉唱劳歌翻自叹，钓船渔浦梦难疏。
+++刘沧
++++匡城寻薛闵秀才不遇
音容一别近三年，往事空思意浩然。
匹马东西何处客，孤城杨柳晚来蝉。
路长草色秋山绿，川阔晴光远水连。
不见故人劳梦寐，独吟风月过南燕。
+++刘沧
++++与僧话旧
巾舄同时下翠微，旧游因话事多违。
南朝古寺几僧在，西岭空林唯鸟归。
莎径晚烟凝竹坞，石池春色染苔衣。
此时相见又相别，即是关河朔雁飞。
+++刘沧
++++寄远
西园杨柳暗惊秋，宝瑟朱弦结远愁。
霜落雁声来紫塞，月明人梦在青楼。
蕙心迢递湘云暮，兰思萦回楚水流。
锦字织成添别恨，关河万里路悠悠。
+++刘沧
++++长安逢友人
上国相逢尘满襟，倾杯一话昔年心。
荒台共望秋山立，古寺多同雪夜吟。
风度重城宫漏尽，月明高柳禁烟深。
终期白日青云路，休感鬓毛霜雪侵。
+++刘沧
++++下第东归途中书事
峡路谁知倦此情，往来多是半年程。
孤吟洛苑逢春尽，几向秦城见月明。
高柳断烟侵岳影，古堤斜日背滩声。
东归海上有馀业，牢落田园荒草平。
+++刘沧
++++经龙门废寺
因思人事事无穷，几度经过感此中。
山色不移楼殿尽，石台依旧水云空。
唯馀芳草滴春露，时有残花落晚风。
杨柳覆滩清濑响，暮天沙鸟自西东。
+++刘沧
++++下第后怀旧居
几到青门未立名，芳时多负故乡情。
雨馀秦苑绿芜合，春尽灞原白发生。
每见山泉长属意，终期身事在归耕。
蘋花覆水曲谿暮，独坐钓舟歌月明。
+++刘沧
++++经无可旧居兼伤贾岛
尘室寒窗我独看，别来人事几凋残。
书空萧寺一僧去，雪满巴山孤客寒。
落叶堕巢禽自出，苍苔封砌竹成竿。
碧云迢递长江远，向夕苦吟归思难。
+++刘沧
++++赠隐者
何时止此幽栖处，独掩衡门长绿苔。
临水静闻灵鹤语，隔原时有至人来。
五湖仙岛几年别，九转药炉深夜开。
谁识无机养真性，醉眠松石枕空杯。
+++刘沧
++++题书斋
一日不曾离此处，风吹疏牖夕云晴。
气凌霜色剑光动，吟对雪华诗韵清。
高木宿禽来远岳，古原残雨隔重城。
西斋瑶瑟自为侣，门掩半春苔藓生。
+++刘沧
++++题秦女楼
珠翠香销鸳瓦堕，神仙曾向此中游。
青楼月色桂花冷，碧落箫声云叶愁。
杳杳蓬莱人不见，苍苍苔藓路空留。
一从凤去千年后，迢递岐山水石秋。
+++刘沧
++++题桃源处士山居留寄
白云深处葺茅庐，退隐衡门与俗疏。
一洞晓烟留水上，满庭春露落花初。
闲看竹屿吟新月，特酌山醪读古书。
穷达尽为身外事，浩然元气乐樵渔。
+++刘沧
++++宿题天坛观
沐发清斋宿洞宫，桂花松韵满岩风。
紫霞晓色秋山霁，碧落寒光霜月空。
华表鹤声天外迥，蓬莱仙界海门通。
冥心一悟虚无理，寂寞玄珠象罔中。
+++刘沧
++++洛神怨
子建东归恨思长，飘飖神女步池塘。
云鬟高动水宫影，珠翠乍摇沙露光。
心寄碧沉空婉恋，梦残春色自悠扬。
停车绮陌傍杨柳，片月青楼落未央。
+++刘沧
++++龙门留别道友
一顾恩深荷道安，独垂双泪下层峦。
飞鸣北雁塞云暮，摇落西风关树寒。
春谷终期吹羽翼，萍身不定逐波澜。
裴徊偏起旧枝恋，半夜独吟孤烛残。
+++刘沧
++++题四皓庙
石壁苍苔翠霭浓，驱车商洛想遗踪。
天高猿叫向山月，露下鹤声来庙松。
叶堕阴岩疏薜荔，池经秋雨老芙蓉。
雪髯仙侣何深隐，千古寂寥云水重。
+++刘沧
++++望未央宫
西上秦原见未央，山岚川色晚苍苍。
云楼欲动入清渭，鸳瓦如飞出绿杨。
舞席歌尘空岁月，宫花春草满池塘。
香风吹落天人语，彩凤五云朝汉皇。
+++刘沧
++++秋日过昭陵
寝庙徒悲剑与冠，翠华龙驭杳漫漫。
原分山势入空塞，地匝松阴出晚寒。
上界鼎成云缥缈，西陵舞罢泪阑干。
那堪独立斜阳里，碧落秋光烟树残。
+++刘沧
++++夏日登慈恩寺
金界时来一访僧，天香飘翠琐窗凝。
碧池静照寒松影，清昼深悬古殿灯。
晚景风蝉催节候，高空云鸟度轩层。
尘机消尽话玄理，暮磬出林疏韵澄。
+++刘沧
++++宿题金山寺
一点青山翠色危，云岩不掩与星期。
海门烟树潮归后，江面山楼月照时。
独鹤唳空秋露下，高僧入定夜猿知。
萧疏水木清钟梵，颢气寒光动石池。
+++刘沧
++++送友人游蜀
北去西游春未半，蜀山云雪入诗情。
青萝拂水花流影，翠霭隔岩猿有声。
日出空江分远浪，鸟归高木认孤城。
心期万里无劳倦，古石苍苔峡路清。
+++刘沧
++++题郑中丞东溪
一境新开雉堞西，绿苔微径露凄凄。
高轩夜静竹声远，曲岸春深杨柳低。
山霁月明常此醉，草芳花暗省曾迷。
即随凤诏归清列，几忆风花梦小溪。
+++刘沧
++++代友人悼姬
罗帐香微冷锦裀，歌声永绝想梁尘。
萧郎独宿落花夜，谢女不归明月春。
青鸟罢传相寄字，碧江无复采莲人。
满庭芳草坐成恨，迢递蓬莱入梦频。
+++刘沧
++++夏日登西林白上人楼
几到西林清净境，层台高视有无间。
寒光远动天边水，碧影出空烟外山。
苔点落花微萼在，叶藏幽鸟碎声闲。
旷然多慊登楼意，永日重门深掩关。
+++刘沧
++++江楼月夜闻笛
南浦蒹葭疏雨后，寂寥横笛怨江楼。
思飘明月浪花白，声入碧云枫叶秋。
河汉夜阑孤雁度，潇湘水阔二妃愁。
发寒衣湿曲初罢，露色河光生钓舟。
+++刘沧
++++送友人下第东归
漠漠杨花灞岸飞，几回倾酒话东归。
九衢春尽生乡梦，千里尘多满客衣。
流水雨馀芳草合，空山月晚白云微。
金门自有西来约，莫待萤光照竹扉。
+++刘沧
++++从郑郎中高州游东潭
烟岚晚入湿旌旗，高槛风清醉未归。
夹路野花迎马首，出林山鸟向人飞。
一谿寒水涵清浅，几处晴云度翠微。
自是谢公心近得，登楼望月思依依。
+++刘沧
++++罢华原尉上座主尚书
自怜生计事悠悠，浩渺沧浪一钓舟。
千里梦归清洛近，三年官罢杜陵秋。
山连绝塞浑无色，水到平沙几处流。
白露黄花岁时晚，不堪霜鬓镜前愁。
+++刘沧
++++雨后游南门寺
郭南山寺雨初晴，上界寻僧竹里行。
半壁楼台秋月过，一川烟水夕阳平。
苔封石室云含润，露滴松枝鹤有声。
木叶萧萧动归思，西风画角汉东城。
+++刘沧
++++题古寺
古寺萧条偶宿期，更深霜压竹枝低。
长天月影高窗过，疏树寒鸦半夜啼。
池水竭来龙已去，老松枯处鹤犹栖。
伤心可惜从前事，寥落朱廊堕粉泥。
+++刘沧
++++晚秋野望
秋尽郊原情自哀，菊花寂寞晚仍开。
高风疏叶带霜落，一雁寒声背水来。
荒垒几年经战后，故山终日望书回。
归途休问从前事，独唱劳歌醉数杯。
+++刘沧
++++秋月望上阳宫
苔色轻尘锁洞房，乱鸦群鸽集残阳。
青山空出禁城日，黄叶自飞宫树霜。
御路几年香辇去，天津终日水声长。
此时独立意难尽，正值西风砧杵凉。
+++刘沧
++++入关留别主人
此来多愧食鱼心，东阁将辞强一吟。
羸马客程秋草合，晚蝉关树古槐深。
风生野渡河声急，雁过寒原岳势侵。
对酒相看自无语，几多离思入瑶琴。
+++刘沧
++++留别山中友人
欲辞松月恋知音，去住多同羁鸟心。
秋尽书窗惊白发，晚冲霜叶下青岑。
大河风急寒声远，高岭云开夕影深。
别后寂寥无限意，野花门路草虫吟。
+++刘沧
++++春晚旅次有怀
晚出关河绿野平，依依云树动乡情。
残春花尽黄莺语，远客愁多白发生。
野水乱流临古驿，断烟凝处近孤城。
东西未遂归田计，海上青山久废耕。
+++刘沧
++++与重幽上人话旧
云飞天末水空流，省与师同别异州。
庭树蝉声初入夏，石床苔色几经秋。
灯微静室生乡思，月上严城话旅游。
自喜他年接巾舄，沧浪地近虎溪头。
+++刘沧
++++月夜闻鹤唳
碧落风微月正明，霜毛似怨有离情。
莓苔石冷想孤立，杨柳叶疏闻转清。
空夜露残惊堕羽，辽天秋晚忆归程。
凤凰楼阁知犹恋，终逐烟霞上玉京。
+++刘沧
++++过北邙山
散漫黄埃满北原，折碑横路碾苔痕。
空山夜月来松影，荒冢春风变木根。
漠漠兔丝罗古庙，翩翩丹旐过孤村。
白杨落日悲风起，萧索寒巢鸟独奔。
+++刘沧
++++咸阳怀古
经过此地无穷事，一望凄然感废兴。
渭水故都秦二世，咸原秋草汉诸陵。
天空绝塞闻边雁，叶尽孤村见夜灯。
风景苍苍多少恨，寒山半出白云层。
+++刘沧
++++送友人罢举赴蓟门从事
人生行止在知己，远佐诸侯重所依。
绿绶便当身是贵，青霄休怨志相违。
晚云辽水疏残雨，寒角边城怨落晖。
此去黄金台上客，相思应羡雁南归。
+++刘沧
++++看榜日
禁漏初停兰省开，列仙名目上清来。
飞鸣晓日莺声远，变化春风鹤影回。
广陌万人生喜色，曲江千树发寒梅。
青云已是酬恩处，莫惜芳时醉酒杯。
+++刘沧
++++送李休秀才归岭中
南泛孤舟景自饶，蒹葭汀浦晚萧萧。
秋风汉水旅愁起，寒木楚山归思遥。
独夜猿声和落叶，晴江月色带回潮。
故园新过重阳节，黄菊满篱应未凋。
+++刘沧
++++寓居寄友人
雨馀虚馆竹阴清，独坐书窗轸旅情。
芳草衡门无马迹，古槐深巷有蝉声。
夕阳云尽嵩峰出，远岸烟消洛水平。
今夜南原赏佳景，月高风定苦吟生。
+++刘沧
++++经曲阜城
行经阙里自堪伤，曾叹东流逝水长。
萝蔓几凋荒陇树，莓苔多处古宫墙。
三千弟子标青史，万代先生号素王。
萧索风高洙泗上，秋山明月夜苍苍。
+++刘沧
++++汶阳客舍
年光自感益蹉跎，岐路东西竟若何。
窗外雨来山色近，海边秋至雁声多。
思乡每读登楼赋，对月空吟叩角歌。
迢递旧山伊水畔，破斋荒径闭烟萝。
+++刘沧
++++留别崔澣秀才昆仲
汶阳离思水无穷，去住情深梦寐中。
岁晚虫鸣寒露草，日西蝉噪古槐风。
川分远岳秋光静，云尽遥天霁色空。
对酒不能伤此别，尺书凭雁往来通。
+++刘沧
++++和友人忆洞庭旧居
客舍经时益苦吟，洞庭犹忆在前林。
青山残月有归梦，碧落片云生远心。
谿路烟开江月出，草堂门掩海涛深。
因君话旧起愁思，隔水数声何处砧。
+++刘沧
++++晚归山居
寥落霜空木叶稀，初行郊野思依依。
秋深频忆故乡事，日暮独寻荒径归。
山影暗随云水动，钟声潜入远烟微。
娟娟唯有西林月，不惜清光照竹扉。
+++刘沧
++++送元叙上人归上党（时节镇罢兵）
太行关路战尘收，白日思乡别沃州。
薄暮焚香临野烧，清晨漱齿涉寒流。
溪边残垒空云木，山上孤城对驿楼。
此去寂寥寻旧迹，苍苔满径竹斋秋。
+++刘沧
++++秋日旅途即事
驱羸多自感，烟草远郊平。
乡路几时尽，旅人终日行。
渡边寒水驿，山下夕阳城。
萧索更何有，秋风两鬓生。
+++刘沧
++++早行
旅途乘早景，策马独凄凄。
残影郡楼月，一声关树鸡。
听钟烟柳外，问渡水云西。
当自勉行役，终期功业齐。
+++刘沧
++++句
海曙云浮日，江遥水合天。（发浙江，见《诗人玉屑》）

++中卷五百八十七
  
+++李频
++++湘口送友人
中流欲暮见湘烟，苇岸无穷接楚田。
去雁远冲云梦雪，离人独上洞庭船。
风波尽日依山转，星汉通霄向水连。
零落梅花过残腊，故园归醉及新年。
+++李频
++++鄂州头陀寺上方
高寺上方无不见，天涯行客思迢迢。
西江帆挂东风急，夏口城衔楚塞遥。
沙渚渔归多湿网，桑林蚕后尽空条。
感时叹物寻僧话，惟向禅心得寂寥。
+++李频
++++寄远
槐欲成阴分袂时，君期十日复金扉。
槐今落叶已将尽，君向远乡犹未归。
化石早曾闻节妇，沉湘何必独灵妃。
须知此意同生死，不学他人空寄衣。
+++李频
++++题张司马别墅
庭前树尽手中栽，先后花分几番开。
巢鸟恋雏惊不起，野人思酒去还来。
自抛官与青山近，谁讶身为白发催。
门外寻常行乐处，重重履迹在莓苔。
+++李频
++++长安即事
长遇豪家不敢过，此身谁与取高科。
故园久绝书来后，南国空看雁去多。
中夜永怀听叠漏，先秋归梦涉层波。
愁人白发自生早，我独少年能几何。
+++李频
++++汉上逢同年崔八
去岁曾游帝里春，杏花开过各离秦。
偶先托质逢知己，独未还家作旅人。
世上路岐何缭绕，空中光景自逡巡。
一回相见一回别，能得几时年少身。
+++李频
++++五月一日蒙替本官不得随例入阙，感怀献送相公
五月倾朝谒紫宸，一朝无分在清尘。
含香已去星郎位，衣锦惟思婺女邻。
折狱也曾为俗吏，劝农元本是耕人。
知将何事酬公道，只养生灵似养身。
+++李频
++++春闺怨
红妆女儿灯下羞，画眉夫婿陇西头。
自怨愁容长照镜，悔教征戍觅封侯。
+++李频
++++送边将
防秋戎马恐来奔，诏发将军出雁门。
遥领短兵登陇首，独横长剑向河源。
悠扬落日黄云动，苍莽阴风白草翻。
若纵干戈更深入，应闻收得到昆仑。
+++李频
++++太和公主还宫
天骄发使犯边尘，汉将推功遂夺亲。
离乱应无初去貌，死生难有却回身。
禁花半老曾攀树，宫女多非旧识人。
重上凤楼追故事，几多愁思向青春。
+++李频
++++将赴黔州先寄本府中丞
八月瞿塘到底翻，孤舟上得已销魂。
幕中职罢犹趋府，阙下官成未谢恩。
丹嶂耸空无过鸟，青林覆水有垂猿。
感知肺腑终难说，从此辞归便扫门。
+++李频
++++和友人下第北游感怀
圣代为儒可致身，谁知又别五陵春。
青门独出空归鸟，紫陌相逢尽醉人。
江岛去寻垂钓远，塞山来见举头频。
且须共漉边城酒，何必陶家有白纶。
+++李频
++++乐游原春望
五陵佳气晚氛氲，霸业雄图势自分。
秦地山河连楚塞，汉家宫殿入青云。
未央树色春中见，长乐钟声月下闻。
无那杨华起愁思，满天飘落雪纷纷。
+++李频
++++黄雀行
欲窃高仓集御河，翩翩疑渡畏秋波。
朱宫晚树侵莺语，画阁香帘夺燕窠。
疏影暗栖寒露重，空城饥噪暮烟多。
谁令不解高飞去，破宅荒庭有网罗。
+++李频
++++长安寓居寄柏侍郎
霜轻两鬓欲相侵，愁绪无端不可寻。
秦女红妆空觅伴，郢郎白雪少知音。
长亭古木春先老，太华青烟晚更深。
独向灞陵东北望，一封书寄万重心。
+++李频
++++春日思归
春情不断若连环，一夕思归鬓欲斑。
壮志未酬三尺剑，故乡空隔万重山。
音书断绝干戈后，亲友相逢梦寐间。
却羡浮云与飞鸟，因风吹去又吹还。
+++李频
++++朔中即事
关门南北杂戎夷，草木秋来即出师。
落日风沙长暝早，穷冬雨雪转春迟。
山头堠火孤明后，星外行人四绝时。
自古边功何不立，汉家中外自相疑。
+++李频
++++感怀献门下相公
谁云郎选不由诗，上相怜才积有时。
却是龙钟到门晚，终非稽古致身迟。
谋将郡印归难遂，读著家书坐欲痴。
日望南宫看列宿，迢迢婺女与乡比。
+++李频
++++赠长城庾将军
初年三十拜将军，近代英雄独未闻。
向国报恩心比石，辞天作镇气凌云。
逆风走马貂裘卷，望塞悬弧雁阵分。
定拥节麾从此去，安西大破犬戎群。
+++李频
++++浙东献郑大夫
圣主东忧涨海滨，思移副相倚陶钧。
楼台独坐江山月，舟楫先行泽国春。
遥想万家开户外，近闻群盗窜诸邻。
几时入去调元化，天下同为尧舜人。
+++李频
++++镜湖夜泊有怀（东晋太守马臻所筑）
广水遥堤利物功，因思太守惠无穷。
自从版筑兴农隙，长与耕耘致岁丰。
涨接星津流荡漾，宽浮云岫动虚空。
想当战国开时有，范蠡扁舟祗此中。
+++李频
++++宣州献从叔大夫
清时选地任贤明，从此观风辍尹京。
日月天中辞洛邑，云山江上领宣城。
万家闾井俱安寝，千里农桑竟起耕。
闻说圣朝同汉代，已愁征入拜公卿。
+++李频
++++贺同年翰林从叔舍人知制诰
仙禁何人蹑近踪，孔门先选得真龙。
别居云路抛三省，专掌天书在九重。
五色毫挥成涣汗，百寮班下独从容。
芳年贵盛谁为比，郁郁青青岳顶松。
+++李频
++++吴门别主人（一作吴门月夜与曹太尉话别）
早晚更看吴苑月，小斋长忆落西窗。
不知明夜谁家见，应照离人隔楚江。
+++李频
++++自黔中归新安
朝过春关辞北阙，暮参戎幕向南巴。
却将仙桂东归去，江月相随直到家。
+++李频
++++奉和郑薰相公
三四株松匝草亭，便成彭泽柳为名。
莲峰隐去难辞阙，浐水朝回与出城。
+++李频
++++及第后还家过岘岭
魏驮山前一朵花，岭西更有几千家。
石斑鱼鲊香冲鼻，浅水沙田饭绕牙。
+++李频
++++春日旅舍
未识东西南北路，青春白日坐销难。
如何一别故园后，五度花开五处看。
+++李频
++++过长江伤贾岛
忽从一宦远流离，无罪无人子细知。
到得长江闻杜宇，想君魂魄也相随。
+++李频
++++自遣
永拟东归把钓丝，将行忽起半心疑。
青云道是不平地，还有平人上得时。
+++李频
++++寄曹邺
终南山是枕前云，禁鼓无因晓夜闻。
朝客秋来不朝日，曲江西岸去寻君。
+++李频
++++述怀
望月疑无得桂缘，春天又待到秋天。
杏花开与槐花落，愁去愁来过几年。
+++李频
++++客洛酬刘驾
浮世总应相送老，共君偏更远行多。
此回不似前回别，听尽离歌逐棹歌。
+++李频
++++题钓台障子
君家尽是我家山，严子前台枕古湾。
却把钓竿终不可，几时入海得鱼还。
+++李频
++++题阳山顾炼师草堂
若到当时上升处，长生何事后无人。
前峰自去种松子，坐见年来取茯神。
+++李频
++++闻金吾妓唱梁州
闻君一曲古梁州，惊起黄云塞上愁。
秦女树前花正发，北风吹落满城秋。
+++李频
++++游蜀回简友人
别来十二月，去到漏天边。
不是因逢闰，还应是隔年。
+++李频
++++赠泾州王侍御
一旦天书下紫微，三年旌旆陇云飞。
塞门无事春空到，边草青青战马肥。
+++李频
++++夏日宿秘书姚监宅
贵宅多嘉树，先秋有好风。
情闲离阙下，梦野在山中。
露色浮寒瓦，萤光堕暗丛。
听吟丽句尽，河汉任西东。
+++李频
++++过嵩阴隐者
当门看少室，倚杖复披衣。
每日醒还醉，无人是与非。
架书抽读乱，庭果摘尝稀。
独有江南客，思家未得归。
+++李频
++++留别山家
闲门不易求，半月在林丘。
已与山水别，难为花木留。
孤怀归静夜，远会隔高秋。
莫道无言去，冥心在重游。
+++李频
++++送人游吴
楚田开雪后，草色与君看。
积水浮春气，深山滞雨寒。
毗陵孤月出，建业一钟残。
为把乡书去，因收别泪难。
+++李频
++++东渭桥晚眺
秦地有吴洲，千樯渭曲头。
当返照立，水彻故乡流。
落第春难过，穷途日易愁。
谁知桥上思，万里在江楼。
+++李频
++++送延陵韦少府
延陵称贵邑，季子有高踪。
迹传多代，仙山管几峰。
微泉声小雨，异木色深冬。
去毕三年秩，新诗箧不容。
+++李频
++++淮南送友人归沧州
风色忽西转，坐为千里分。
高帆背楚落，寒日逆淮曛。
断烧缘乔木，盘雕隐片云。
乡关百战地，归去始休军。
+++李频
++++夏日题盩厔友人书斋
修竹齐高树，书斋竹树中。
四时无夏气，三伏有秋风。
黑处巢幽鸟，阴来叫候虫。
窗西太白雪，万仞在遥空。
+++李频
++++寻山
一径入双崖，初疑有几家。
行穷人不见，坐久日空斜。
石上生灵草，泉中落异花。
终须结茅屋，向此学餐霞。
+++李频
++++送元遂上人归钱唐
白衣游帝乡，已得事空王。
却返湖山寺，高禅水月房。
雨中过岳黑，秋后宿船凉。
回顾秦人语，他生会别方。
+++李频
++++贻友人喻坦之
从容心自切，饮水胜衔杯。
共在山中长，相随阙下来。
修身空有道，取事各无媒。
不信升平代，终遗草泽才。
+++李频
++++送友人往振武
风沙遥见说，道路替君愁。
碛夜星垂地，云明火上楼。
征鸿辞塞雪，战马识边秋。
不共将军语，何因有去留。
+++李频
++++赋得长城斑竹杖
秦兴版筑时，翦伐不知谁。
异代馀根在，幽人得手持。
细看生古意，闲倚动边思。
莫作鸠形并，空将鹤发期。
+++李频
++++送德清喻明府
棹返霅溪云，仍参旧使君。
州传多古迹，县记是新文。
水栅横舟闭，湖田立木分。
但如诗思苦，为政即超群。
+++李频
++++送薛能少府任盩厔
不才甘下第，君子蹇何重。
相送昆明岸，同看太白峰。
数瓢留顷刻，残照迫从容。
好去烟霞县，仙人有旧踪。
+++李频
++++送许寿下第归东山
吾君设礼闱，谁合学忘机。
却是高人起，难为下第归。
出关心纵野，避世事终稀。
莫更今秋夕，相思望少微。
+++李频
++++冬夜酬范秘书（一作九衢春日酬范秘书）
九衢行一匝，不敢入他门。
累日无馀事，通宵得至言。
命嗟清世蹇，春觉闰冬暄。
翻覆吟佳句，何酬国士恩。
+++李频
++++送陆肱尉江夏
如何执简去，便作挂帆期。
泽国三春早，江天落日迟。
县人齐候处，洲鸟欲飞时。
免褐方三十，青云岂白髭。
+++李频
++++汉上送人西归
几作西归梦，因为怆别心。
野衔天去尽，山夹汉来深。
叠浪翻残照，高帆引片阴。
空留相赠句，毕我白头吟。
+++李频
++++蜀中逢友人
自古有行役，谁人免别家。
相欢犹陌上，一醉任天涯。
积叠山藏蜀，潺湲水绕巴。
他年复何处，共说海棠花。
+++李频
++++寄范评事
行坐不相遗，辕门载笔时。
雅知难更遇，旧分合长思。
梦即重寻熟，书常转达迟。
山斋终拟到，何日遂心期。
+++李频
++++南游过湘汉即事寄友人
南去远驱逐，三湘五月行。
巴山雪水下，楚泽火云生。
向野聊中饭，乘凉探暮程。
离怀不可说，已迫峡猿声。
+++李频
++++送许浑侍御赴润州
家山近石头，遂意恣东游。
祖席离乌府，归帆转蜃楼。
阴氛出海散，落月向潮流。
别有为霖日，孤云未自由。
+++李频
++++喜友人厉图南及第
相忧过己切，相贺似身荣。
心达无前后，神交共死生。
承家吾子事，登第世人情。
未有通儒术，明时道不行。
+++李频
++++送友人下第归越
归意随流水，江湖共在东。
山阴何处去，草际片帆通。
雨色春愁里，潮声晓梦中。
虽为半年客，便是往来鸿。
+++李频
++++寄友人
一别一相见，须臾老此生。
客衣寒后薄，山思夜深清。
诗近吟何句，髭新白几茎。
路岐如昨日，来往梦分明。
+++李频
++++送友人下第归宛陵
天涯长恋亲，阙下独伤春。
拟住还求己，须归不为身。
临岐仍犯雪，挂席始离尘。
共泣东风别，同为沧海人。
+++李频
++++秋夜对月寄凤翔范书记
月过秋霖后，光应夜夜清。
一回相忆起，几度独吟行。
河汉东西直，山川远近明。
寸心遥往处，新有雁来声。
+++李频
++++送孙明秀才往潘州访韦卿
北鸟飞不到，北人今去游。
天涯浮瘴水，岭外问潘州。
草木春冬茂，猿猱日夜愁。
定知迁客泪，应只对君流。
+++李频
++++八月十五夜对月
阴盛此宵中，多为雨与风。
坐无云雨至，看与雪霜同。
抱湿离遥海，倾寒向迥空。
年年不可值，还似命难通。
+++李频
++++及第后归
家临浙水傍，岸对买臣乡。
纵棹随归鸟，乘潮向夕阳。
苦吟身得雪，甘意鬓成霜。
况此年犹少，酬知足自强。
+++李频
++++过巫峡
拥棹向惊湍，巫峰直上看。
削成从水底，耸出在云端。
暮雨晴时少，啼猿渴下难。
一闻神女去，风竹扫空坛。

++中卷五百八十八
  
+++李频
++++送友人往太原
离亭聊把酒，此路彻边头。
草白雁来尽，时清人去游。
汾河流晋地，塞雪满并州。
别后相思夜，空看北斗愁。
+++李频
++++旅怀
万里共心论，徒言吾道存。
奉亲无别业，谒帝有何门。
水宿惊涛浦，山行落叶村。
长安长梦去，欹枕即闻猿。
+++李频
++++送裴御史赴湖南
关门鸟道中，飞传复乘骢。
暮雪离秦甸，春云入楚宫。
平芜天共阔，积水地多空。
使府悬帆去，能消几日风。
+++李频
++++送姚郜先辈赴汝州辟
行李事寒天，东来聘礼全。
州当定鼎处，人去偃戈年。
雷雨依嵩岭，桑麻接楚田。
遥知清夜作，不是借戎篇。
+++李频
++++初离黔中泊江上
去去把青桂，平生心不违。
更蒙莲府辟，兼脱布衣归。
霁岳明残雪，清波漾落晖。
无穷幽鸟戏，时向棹前飞。
+++李频
++++黔中酬同院韦判官
平生同所为，相遇偶然迟。
各著青袍后，无归白社期。
江流来绝域，府地管诸夷。
圣代都无事，从公且赋诗。
+++李频
++++和范秘书襄阳旧游
听话扬帆兴，初从岘首还。
高吟入白浪，遥坐看青山。
枯木猿啼爽，寒汀鹤步闲。
秋来关去梦，几夜度商颜。
+++李频
++++秋夜山中思归送友人
萧条对秋色，相忆在云泉。
木落病身起，潮平归思悬。
凉钟山顶寺，暝火渡头船。
此地非吾土，淹留又一年。
+++李频
++++自黔中东归旅次淮上
行旅本同愁，黔吴复阻修。
半年方中路，穷节到孤舟。
夕霭垂阴野，晨光动积流。
家山一夜梦，便是昔年游。
+++李频
++++江夏春感旧
东风出海门，处处动林园。
泽国雪霜少，沙汀花木繁。
暖鱼依水浅，晴雁入空翻。
何处阳和力，生萍不驻根。
+++李频
++++眉州别李使君（一作眉山留献张端公）
回首雪峰前，朱门心杳然。
离人自呜咽，流水莫潺湲。
毒草通蛮徼，秋林近漏天。
一生从此去，五字有谁怜。
+++李频
++++送许棠及第归宣州
高科终自致，志业信如神。
待得逢公道，由来合贵身。
秋归方觉好，旧梦始知真。
更想青山宅，谁为后主人。
+++李频
++++黔中罢职将泛江东
黔中初罢职，薄俸亦无残。
举目乡关远，携家旅食难。
野梅将雪竞，江月与沙寒。
两鬓愁应白，何劳把镜看。
+++李频
++++长安书事寄所知
帝里本无名，端居有道情。
睡魂春梦断，书兴晚窗明。
老拟归何处，闲应过此生。
江湖终一日，拜别便东行。
+++李频
++++酬姚覃
不见又相招，何曾诉寂寥。
醉眠春草长，吟坐夜灯销。
泪堕思山切，身归转路遥。
年年送别处，杨柳少垂条。
+++李频
++++春日鄜州赠裴居言
虽将身佐幕，出入似闲居。
草色长相待，山情信不疏。
灯前春睡足，酒后夜寒馀。
笔砚时时近，终非署簿书。
+++李频
++++送于生入蜀
家吴闻入蜀，道路颇乖离。
一第何多难，都城可少知。
江山非久适，命数未终奇。
况又将冤抱，经春杜魄随。
+++李频
++++送许棠归泾县作尉
青桂复青袍，一归荣一高。
县人齐下拜，邑宰共分曹。
绕郭看秧插，寻街听茧缫。
封侯万里者，燕颔乃徒劳。
+++李频
++++友人话别
论交虽不早，话别且相亲。
除却栖禅客，谁非南陌人。
半生都返性，终老拟安贫。
愿入白云社，高眠自致身。
+++李频
++++山居
欲出穷吾道，东西自未能。
卷书唯对鹤，开画独留僧。
落叶和云扫，秋山共月登。
何年石上水，夜夜滴高层。
+++李频
++++寄范郎中
藜杖山中出，吟诗对范家。
相知从海峤，寄食向京华。
名宦成何报，清眸未纵赊。
临邛梦来往，雨雪满褒斜。
+++李频
++++书怀
宦途从不问，身事觉无差。
华发初生女，沧洲未有家。
却闲思洞穴，终老旷桑麻。
别访栖禅侣，相期语劫沙。
+++李频
++++越中行
越国临沧海，芳洲复暮晴。
湖通诸浦白，日隐乱峰明。
野宿多无定，闲游免有情。
天台闻不远，终到石桥行。
+++李频
++++春日南游寄浙东许同年
孤帆处处宿，不问是谁家。
南国平芜远，东风细雨斜。
旅怀多寄酒，寒意欲留花。
更想前途去，茫茫沧海涯。
+++李频
++++明州江亭夜别段秀才
离亭向水开，时候复蒸梅。
霹雳灯烛灭，蒹葭风雨来。
京关虽共语，海峤不同回。
莫为莼鲈美，天涯滞尔才。
+++李频
++++临岐留别相知
百岁竟何事，一身长远游。
行行将近老，处处不离愁。
世路多相取，权门不自投。
难为此时别，欲别愿人留。
+++李频
++++鄂渚湖上即事
杜门聊自适，湖水在窗间。
纵得沧洲去，无过白日闲。
多慵空好道，少贱早凋颜。
独有东山月，依依自往还。
+++李频
++++辞夏口崔尚书
一饭仍难受，依仁况一年。
终期身可报，不拟骨空镌。
城晚风高角，江春浪起船。
同来栖止地，独去塞鸿前。
+++李频
++++秦原早望
一忝乡书荐，长安未得回。
年光逐渭水，春色上秦台。
燕掠平芜去，人冲细雨来。
东风生故里，又过几花开。
+++李频
++++送友人之扬州（一作游淮南）
一别长安后，晨征便信鸡。
河声入峡急，地势出关低。
绿树丛垓下，青芜阔楚西。
路长知不恶，随处得诗题。
+++李频
++++过四皓庙
东西南北人，高迹自相亲。
天下已归汉，山中犹避秦。
龙楼曾作客，鹤氅不为臣。
独有千年后，青青庙木春。
+++李频
++++陕下怀归
故园何处在，零落五湖东。
日暮无来客，天寒有去鸿。
大河冰彻塞，高岳雪连空。
独夜悬归思，迢迢永漏中。
+++李频
++++送徐处士归江南
行行野雪薄，寒气日通春。
故国又芳草，沧江终白身。
游归花落满，睡起鸟啼新。
莫惜闲书札，西来问旅人。
+++李频
++++鄜州留别王从事
相识未十日，相知如十年。
从来易离别，此去忽留连。
路险行冲雨，山高度隔天。
难终清夜坐，更听说安边。
+++李频
++++长安夜怀
匹马西游日，从吴又转荆。
风雷几夜坐，山水半年行。
梦永秋灯灭，吟馀晓露明。
良时不我与，白发向秦生。
+++李频
++++冬夜山中寻友
何人山雪夜，相访不相思。
若得长闲日，应无暂到时。
叶寒凋欲尽，泉冻落还迟。
即此天明去，重来未有期。
+++李频
++++送刘山人归洞庭
君逐云山去，人间又绝踪。
半湖乘早月，中路入疏钟。
秋尽草虫急，夜深山雨重。
平生心未已，岂得更相从。
+++李频
++++古意
白马游何处，青楼日正长。
凤箫抛旧曲，鸾镜懒新妆。
玄鸟深巢静，飞花入户香。
虽非窦滔妇，锦字已成章。
+++李频
++++避暑
当暑忆归林，陶家借柳阴。
蝉从初伏噪，客向晚凉吟。
白日欺玄鬓，沧江负素心。
神仙倘有术，引我出幽岑。
+++李频
++++送吴秘书归杭州
为客得从容，官清料复重。
海崖归有业，天目近何峰。
是处通春棹，无村不夜舂。
马卿夸贵达，还说返临邛。
+++李频
++++中秋对月
秋分一夜停，阴魄最晶荧。
好是生沧海，徐看历杳冥。
层空疑洗色，万怪想潜形。
他夕无相类，晨鸡不可听。
+++李频
++++八月上峡（一作八月峡口作）
万里巴江水，秋来满峡流。
乱山无陆路，行客在孤舟。
汹汹滩声急，冥冥树色愁。
免为三不吊，已白一生头。
+++李频
++++送狄明府赴九江
字人修祖德，清白定闻传。
匹马从秦去，孤帆入楚悬。
关中寒食雨，湖上暑衣天。
四考兼重请，相知住几年。
+++李频
++++陕下投姚谏议
旧业在东鄙，西游从楚荆。
风雷几夜坐，山水半年行。
梦永秋灯灭，吟孤晓露明。
前心若不遂，有耻却归耕。
+++李频
++++关东逢薛能
何处不相思，相逢还有时。
交心如到老，会面未为迟。
苦学缘明代，劳生欲白髭。
唯君一度别，便似见无期。
+++李频
++++富春赠孙璐
天柱与天目，曾栖绝顶房。
青云求禄晚，白日坐家长。
井气通潮信，窗风引海凉。
平生诗称在，老达亦何妨。
+++李频
++++送友人游蜀
东堂虽不捷，西去复何愁。
蜀马知归路，巴山似旧游。
星临剑阁动，花落锦江流。
鼓吹青林下，时闻祭武侯。
+++李频
++++夏日盩厔郊居寄姚少府
古木有清阴，寒泉有下深。
蝉从初伏噪，客向晚凉吟。
白日欺玄鬓，沧江负素心。
甚思中夜话，何路许相寻。
+++李频
++++送胡休处士归湘江
见说湘江切，长愁有去时。
江湖秋涉远，雷雨夜眠迟。
旧业多归兴，空山尽老期。
天寒一瓢酒，落日醉留谁。
+++李频
++++峡州送清彻上人归浙西（一作送清江上人归东林）
风涛几千里，归路半乘舟。
此地难相遇，何人更共游。
坐经嵩顶夏，行值洛阳秋。
到寺安禅夕，江云满石楼。
+++李频
++++送僧入天台
一锡随缘赴，天台又去登。
长亭旧别路，落日独行僧。
夜烧山何处，秋帆浪几层。
他时授巾拂，莫为老无能。
+++李频
++++回山后寄范酂先辈
高楼会月夜，北雁向南分。
留住经春雪，辞来见夏云。
遥空江不极，绝顶日难曛。
一与山僧坐，无因得议文。
+++李频
++++长安送友人东归
白社思归处，青门见去人。
乡遥茂苑树，路入广陵尘。
海日潮浮晓，湖山雪露春。
犹期来帝里，未是得闲人。
+++李频
++++深秋过源宗上人房（房一作方丈）
到日值摇落，相留山舍空。
微寒生夜半，积雨向秋终。
度讲多来雁，经禅少候虫。
方从听话后，不省在愁中。
+++李频
++++秋日登山阁
苍苍山阁晚，杳杳隙尘秋。
偶上多时立，翻成尽日愁。
草平连邑动，河满逐江流。
下视穷边路，行人在陇头。
+++李频
++++秋宿慈恩寺遂上人院（一作送宋震先辈赴青州）
满阁终南色，清宵独倚栏。
风高斜汉动，叶下曲江寒。
帝里求名老，空门见性难。
吾师无一事，不似在长安。
+++李频
++++题栖霞寺庆上人院
居与鸟巢邻，日将巢鸟亲。
多生从此性，久集得无身。
树老风终夜，山寒雪见春。
不知诸祖后，传印是何人。
+++李频
++++送友人入蜀
天际蜀门开，西看举别杯。
何人不异礼，上客自怀才。
夜涧青林发，秋江渌水来。
临邛行乐处，莫到白头回。
+++李频
++++赠同官苏明府
山中畿内邑，别觉大夫清。
簿领分王事，官资寄野情。
闲斋无狱讼，隐几向泉声。
从此朝天路，门前是去程。
+++李频
++++送厉图南往荆州觐伯
云水入荆湘，古来鱼鸟乡。
故关重隔远，春日独行长。
山溜含清韵，江雷吐夜光。
郡中词客会，游子更升堂。
+++李频
++++山中夜坐
归家来几夜，倏忽觉秋残。
月满方塘白，风依老树寒。
戏鱼重跃定，惊鸟却栖难。
为有门前路，吾生不得安。
+++李频
++++送台州唐兴陈明府
见说海西隅，山川与俗殊。
宦游如不到，仙分即应无。
瀑布当公署，天台是县图。
遥知为吏去，有术字惸孤。
+++李频
++++夏日过友人檀溪别业
暑天宜野宅，林籁爽泠泠。
沙月邀开户，岩风助扫庭。
鹭栖依绿筱，鱼跃出清萍。
客抱方如醉，因来得暂醒。
+++李频
++++自江上入关
尽室寄沧洲，孤帆独溯流。
天涯心似梦，江上雨兼秋。
文字为人弃，田园被债收。
此名如不得，何处拟将休。
+++李频
++++冬夜和范秘书宿秘省中作
每日得闲吟，清曹阙下深。
因知遥夜坐，别有远山心。
芸细书中气，松疏雪后阴。
归时高兴足，还复插朝簪。
+++李频
++++送友人游太原
孤帆几日悬，楚客思飘然。
水宿南湖夜，山离旧国年。
秋风高送雁，寒雨入停蝉。
此去勤书札，时常中路传。
+++李频
++++江上居寄山中客
山后与山前，相思隔叫猿。
残云收树末，返照落江源。
苦雨秋涛涨，狂风野火翻。
朝来卖药客，遇我达无言。

++中卷五百八十九
  
+++李频
++++送张郎中赴睦州
青山复渌水，想入富春西。
夹岸清猿去，中流白日低。
美兼华省出，荣共故乡齐。
贱子遥攀送，归心逐马蹄。
+++李频
++++送鄂渚韦尚书赴镇
夏口本吴头，重城据上游。
戈船转江汉，风月宿汀洲。
执宪倾民望，衔恩赴主忧。
谁知旧寮属，攀饯泪仍流。
+++李频
++++送崔侍御书记赴山北座主尚书招辟
书记向丘门，旌幢夹谷尊。
从来游幕意，此去并酬恩。
雁叫嫌冰合，骢嘶喜雪繁。
同为入室士，不觉别销魂。
+++李频
++++入朝遇雪
霜鬓持霜简，朝天向雪天。
玉阶初辨色，琼树乍相鲜。
密翳空难曙，盈征瑞不愆。
谁为洛阳客，是日更高眠。
+++李频
++++勉力
日月不并照，升沈俱有时。
自媒徒欲速，孤立却宜迟。
尽力唯求己，公心任遇谁。
间不得意，半是鬓先衰。
+++李频
++++郊居寄友人
林色树还曛，何时得见君。
独居度永日，相去远浮云。
故疾随秋至，离怀觉夜分。
蛩声非自苦，偏是旅人闻。
+++李频
++++送陆肱归吴兴
雪后江上去，风光故国新。
清浑天气晓，绿动浪花春。
劝酒提壶鸟，乘舟震泽人。
谁知沧海月，取桂却来秦。
+++李频
++++暮秋重过山僧院
却接良宵坐，明河几转流。
安禅逢小暑，抱疾入高秋。
静室闻玄理，深山可白头。
朝朝献林果，亦欲学猕猴。
+++李频
++++送新安少府
南浮虽六月，风水已秋凉。
日乱看江树，身飞逐楚樯。
后期谁可定，临别语空长。
远宦须清苦，幽兰贵独芳。
+++李频
++++送人归吴
何人不归去，君去是闲人。
帝里求相识，山家即近邻。
交情吾道可，离思柳条新。
未饮青门酒，先如醉梦身。
+++李频
++++送姚评事
儒服从戎去，须知胜事全。
使君开幕日，天子偃戈年。
风雨依嵩岭，桑麻接楚田。
新诗随过客，旋满洛阳传。
+++李频
++++题栖云寺立上人院
是法从生有，修持历劫尘。
独居岩下室，长似定中身。
树老风终夜，山寒雪见春。
不知诸祖后，传印是何人。
+++李频
++++黔中罢职过峡州题田使君北楼
巴中初去日，已遇使君留。
及得寻东道，还陪上北楼。
江冲巫峡出，樯过洛宫收。
好是从戎罢，看山觉自由。
+++李频
++++江上送从兄群玉校书东游
逍遥蓬阁吏，才子复诗流。
坟籍因穷览，江湖却纵游。
眠波听戍鼓，饭浦约鱼舟。
处处迎高密，先应扫郡楼。
+++李频
++++宛陵东峰亭与友人话别
坐举天涯目，停杯语日晡。
修篁齐迥槛，列岫限平芜。
乱水通三楚，归帆挂五湖。
不知从此去，何处是前途。
+++李频
++++华山寻隐者
自入华山居，关东相见疏。
瓢中谁寄酒，叶上我留书。
巢鸟寒栖尽，潭泉暮冻馀。
长闻得药力，此说又何如。
+++李频
++++题荐福寺僧栖白上人院
空门有才子，得道亦吟诗。
内殿频征入，孤峰久作期。
高名何代比，密行几生持。
长爱乔松院，清凉坐夏时。
+++李频
++++游四明山刘樊二真人祠，题山下孙氏居
久在仙坛下，全家是地仙。
池塘来乳洞，禾黍接芝田。
起看青山足，还倾白酒眠。
不知尘世事，双鬓逐流年。
+++李频
++++和太学赵鸿博士归蔡中
得禄从高第，还乡见后生。
田园休问主，词赋已垂名。
扫壁前题出，开窗旧景清。
遥知贤太守，致席日邀迎。
+++李频
++++送寿昌曹明府
惠人须宰邑，为政贵通经。
却用清琴理，犹嫌薄俗听。
涨江晴渐渌，春峤烧还青。
若宿严陵濑，谁当是客星。
+++李频
++++哭贾岛
秦楼吟苦夜，南望只悲君。
一宦终遐徼，千山隔旅坟。
恨声流蜀魄，冤气入湘云。
无限风骚句，时来日夜闻。
+++李频
++++送薛能赴镇徐方
列土人间盛，彭门属九州。
山河天设险，礼乐牧分忧。
皎日为明信，清风占早秋。
虽同郤縠举，郤縠不封侯。
+++李频
++++送凤翔范书记
西京无暑气，夏景似清秋。
天府来相辟，高人去自由。
江山通蜀国，日月近神州。
若共将军语，河兰地未收。
+++李频
++++岐山逢陕下故人
三秦一会面，二陕久分携。
共忆黄河北，相留白日西。
寄来书少达，别后梦多迷。
早晚期于此，看花听鸟啼。
+++李频
++++送友人陆肱往太原
并州非故国，君去复寻谁。
猃狁方为寇，嫖姚正用师。
戍烟来自号，边雪下无时。
更想经绵上，应逢禁火期。
+++李频
++++赠李将军
吾宗偏好武，汉代将家流。
走马辞中禁，屯军向渭州。
天心待破虏，阵面许封侯。
却得河源水，方应洗国仇。
+++李频
++++送友人喻坦之归睦州（一作送人归新定）
归心常共知，归路不相随。
彼此无依倚，东西又别离。
山花含雨湿，江树近潮欹。
莫恋渔樵兴，生涯各有为。
+++李频
++++寻华阳隐者
闲却白云居，行踪出去初。
窗中聊取笔，架上独留书。
日背林光冷，潭澄岳影虚。
长闻得药力，此说复何如。
+++李频
++++长安即事（一作长安僻居酬人）
岂得有书名，徒为老帝京。
关中秋气早，雨后夜凉生。
沧海身终泛，青门梦已行。
秦人纵相识，多少别离情。
+++李频
++++送友人游塞北
朔野正秋风，前程见碛鸿。
日西身独远，山转路无穷。
树隔高关断，沙连大漠空。
君看河外将，早晚拟平戎。
+++李频
++++陕府上姚中丞
关东领藩镇，阙下授旌旄。
觅句秋吟苦，酬恩夜坐劳。
天开吹角出，木落上楼高。
闲话钱塘郡，半年听海潮。
+++李频
++++送供奉喻炼师归天目山
承恩虽内殿，得道本深山。
举世相看老，孤峰独自还。
溪来青壁里，路在白云间。
绝顶无人住，双峰是旧关。
+++李频
++++之任建安渌溪亭偶作二首
入境当春务，农蚕事正殷。
逢溪难饮马，度岭更劳人。
想取烝黎泰，无过赋敛均。
不知成政后，谁是得为邻。
维舟绿溪岸，绕郡白云峰。
将幕连山起，人家向水重。
短才无独见，长策未相逢。
所幸分尧理，烝民悉可封。
+++李频
++++送侯郎中任新定二首
为郎非白头，作牧授沧洲。
江界乘潮入，山川值胜游。
暑气随转扇，凉月傍开楼。
便欲归田里，抛官逐隐侯。
罢郎东出守，半路得浮舟。
大旆行当夏，桐江到未秋。
云闲分岛寺，涛静见沙鸥。
谁伴临清景，吟诗上郡楼。
+++李频
++++送太学吴康仁及第南归
因为太学选，志业彻春闱。
首领诸生出，先登上第归。
一荣犹未已，具庆且应稀。
纵马行青草，临岐脱白衣。
家遥楚国寄，帆对汉山飞。
己盈华省，看君再发机。
+++李频
++++陕州题河上亭
岸拥洪流急，亭开清兴长。
当轩河草晚，入坐水风凉。
独鸟惊来客，孤云触去樯。
秋声和远雨，暮色带微阳。
浪静澄窗影，沙明发簟光。
逍遥每尽日，谁识爱沧浪。
+++李频
++++留题姚氏山斋
未厌栖林趣，犹怀济世才。
闲眠知道在，高步会时来。
露滴从添砚，蝉吟便送杯。
乱书离缥帙，迸笋出苔莓。
异果因僧摘，幽窗为燕开。
春游何处尽，欲别几迟回。
+++李频
++++长安书怀投知己（一作投邢员外）
所学近雕虫，知难谒至公。
徒随众人后，拟老一生中。
间岁家书到，经荒世业空。
心悬沧海断，梦与白云通。
玉漏声连北，银河气极东。
关门迢递月，禁苑寂寥鸿。
地广身难束，时平道独穷。
萧条苔长雨，淅沥叶危风。
久愧干朝客，多惭别钓翁。
因依非不忝，延荐况曾蒙。
与善应无替，垂恩本有终。
霜天摇落日，莫使逐孤蓬。
+++李频
++++送姚侍御充渭北掌书记
北境烽烟急，南山战伐频。
抚绥初易帅，参画尽须人。
书记才偏称，朝廷意更亲。
绣衣行李日，绮陌别离尘。
报国将临虏，之藩不离秦。
豸冠严在首，雄笔健随身。
饮马河声暮，休兵塞色春。
败亡仍暴骨，冤哭可伤神。
上策何当用，边情此是真。
雕阴曾久客，拜送欲沾巾。
+++李频
++++长安书情投知己
陕服因诗句，从容已半年。
一从归阙下，罕得到门前。
每候朝轩出，常看列宿悬。
重投期见奖，数首果蒙传。
转觉功宜倍，兼令住更坚。
都忘春暂醉，少省夜曾眠。
烦暑灯谁读，孤云业自专。
精华搜未竭，骚雅琢须全。
此事勤虽过，他谋拙莫先。
槐街劳白日，桂路在青天。
取第殊无序，还乡可有缘。
旅情长越鸟，秋思几秦蝉。
月色千楼满，砧声万井连。
江山阻迢递，时节暗推迁。
道即穷通守，才应始末怜。
书绅相戒语，藏箧赠行篇。
致主当齐圣，为郎本是仙。
心期际会，凤翼许迁延。
毕竟良图在，何妨逸性便。
幽斋中寝觉，珍木正阴圆。
隐几闲瞻夜，临云兴渺然。
五陵供丽景，六义动花笺。
倘与潜生翼，宁非助化权。
免教垂素发，归种海隅田。
+++李频
++++府试丹浦非乐战
自古为君道，垂衣致理难。
怀仁须去杀，用武即胜残。
毒帜诛方及，兵临衅可观。
居来彭蠡固，战罢洞庭宽。
雪国知天远，霜林是血丹。
吾皇则尧典，薄伐至桑干。
+++李频
++++府试风雨闻鸡
不为风雨变，鸡德一何贞。
在暗长先觉，临晨即自鸣。
阴霾方见信，顷刻讵移声。
向晦如相警，知时似独清。
萧萧和断漏，喔喔报重城。
欲识诗人兴，中含君子情。
+++李频
++++府试观兰亭图
往会人何处，遗踪事可观。
林亭今日在，草木古春残。
笔想吟中驻，杯疑饮后干。
向青穿峻岭，当白认回湍。
月影窗间夜，湖光枕上寒。
不知诗酒客，谁更慕前欢。
+++李频
++++府试老人星见
良宵出户庭，极目向青冥。
海内逢康日，天边见寿星。
临空遥的的，竟晓独荧荧。
春后先依景，秋来忽近丁。
垂休临有道，作瑞掩前经。
岂比周王梦，徒言得九龄。
+++李频
++++省试振鹭
有鸟生江浦，霜华作羽翰。
君臣将比洁，朝野共相欢。
月影林梢下，冰光水际残。
翻飞时共乐，饮啄道皆安。
迥翥宜高咏，群栖入静看。
由来鸳鹭侣，济济列千官。
+++李频
++++寄辛明府
何处无苛政，东南有子男。
细将朝客说，须是邑人谙。
别业空经稔，归田独未甘。
目凝烟积树，心贮月明潭。
晓鼓愁方乱，春山睡正酣。
不任啼鸟思，乡社欲桑蚕。
+++李频
++++苑中题友人林亭
井邑藏岩穴，幽栖趣若何。
春篁抽笋密，夏鸟杂雏多。
坐有清风至，林无暑气过。
乱书还就叶，真饮不听歌。
片影明红藓，斜阴映绿萝。
雄文终可惜，莫更弃高科。
+++李频
++++投京兆府试官任文学先辈
高兴每论诗，非才独见推。
应当明试日，不比暗投时。
出口人皆信，操心自可知。
孤单虽有托，际会别无期。
取舍知由己，穷通断在兹。
贱身何足数，公道自难欺。
泽国违甘旨，渔舟积梦思。
长安未归去，为倚鉴妍媸。
+++李频
++++宋少府东溪泛舟
登岸还入舟，水禽惊笑语。
晚叶低众色，湿云带繁暑。
落日乘醉归，溪流复几许。
+++李频
++++闻北虏入灵州二首
河冰一夜合，虏骑入灵州。
岁岁征兵去，难防塞草秋。
见说灵州战，沙中血未干。
将军日告急，走马向长安。
+++李频
++++送友人下第归感怀
帝里春无意，归山对物华。
即应来日去，九陌踏槐花。
+++李频
++++赠桂林友人
君家桂林住，日伐桂枝炊。
何事东堂树，年年待一枝。
+++李频
++++长安感怀
一第知何日，全家待此身。
空将灞陵酒，酌送向东人。
+++李频
++++题长孙桐树
一去龙门侧，千年凤影移。
空馀剪圭处，无复在孙枝。
+++李频
++++渡汉江
岭外音书绝，经年复历春。
近乡情更怯，不敢问来人。
+++李频
++++嵩山夜还
家住东皋去，好采旧山薇。
自省游泉石，何曾不夜归。
+++李频
++++暮秋宿清源上人院
野客愁来日，山房木落中。
微风生夜半，积雨向秋终。
证道方离法，安禅不住空。
迷途将觉路，语默见西东。
+++李频
++++秋夜宿重本上人院
却忆凉堂坐，明河几度流。
安禅逢小暑，抱疾入高秋。
水国曾重讲，云林半旧游。
此来看月落，还似道相求。
+++李频
++++赠立规上人
竹向空斋合，无僧在四邻。
去云离坐石，斜月到禅身。
树老风终夜，山寒雪见春。
不知诸祖后，传印是何人。
+++李频
++++苏州寒食日送人归觐
江城寒食下，花木惨离魂。
几宿投山寺，孤帆过海门。
□声泼火雨，柳色禁烟村。
定看堂高后，斑衣灭泪痕。
+++李频
++++即席送许□之曹南省兄
梅烂荷圆六月天，归帆高背虎丘烟。
到时自见成行雁，别处休听满树蝉。
卖剑为赊吴市酒，携家犹借洞庭船。
待看春榜来江外，名占蓬莱第几仙。
+++李频
++++送罗著作两浙按狱（著作尝宰苏州吴县）
使印星车适旧游，陶潜今日在瀛洲。
科条尽晓三千罪，囹圄应空十二州。
旧绶有香笼驿马，皇华无暇狎沙鸥。
归来重过姑苏郡，莫忘题名在虎丘。
+++李频
++++下第后屏居书怀寄张侍御
刖足岂一生，良工隔千里。
故山彭泽上，归梦向汾水。
低催神气尽，僮仆心亦耻。
未达谁不知，达者多忘此。
行年忽已壮，去老年更几。
功名如不彰，身殁岂为鬼。
才看芳草歇，即叹凉风起。
骢马未来朝，嘶声尚在耳。
+++李频
++++答韩中丞容不饮酒
老大成名仍足病，强听丝竹亦无欢。
高情太守容闲坐，借与青山尽日看。
+++李频
++++句
只将五字句，用破一生心。（《北梦琐言》）
楚里八千里，槃槃此都会。
巍峨数里城，远水相映带。（《方舆胜览》）

++中卷五百九十
  
+++李郢
++++冬至后西湖泛舟看断冰偶成长句
一阳生后阴飙竭，湖上层冰看折时。
云母扇摇当殿色，珊瑚树碎满盘枝。
斜汀藻动鱼应觉，极浦波生雁未知。
山影浅中留瓦砾，日光寒外送涟漪。
崖崩苇岸纵横散，篙蹙兰舟片段随。
曾向黄河望冲激，大鹏飞起雪风吹。
+++李郢
++++阳羡春歌
石亭梅花落如积，玉藓斓班竹姑赤。
祝陵有酒清若空，煮糯蒸鱼作寒食。
长桥新晴好天气，两市儿郎棹船戏。
溪头铙鼓狂杀侬，青盖红裙偶相值。
风光何处最可怜，邵家高楼白日边。
楼下游人颜色喜，溪南黄帽应羞死。
三月未有二月残，灵龟可信淹水干。
葑草青青促归去，短箫横笛说明年。

+++李郢
++++茶山贡焙歌
使君爱客情无已，客在金台价无比。
春风三月贡茶时，尽逐红旌到山里。
焙中清晓朱门开，筐箱渐见新芽来。
陵烟触露不停探，官家赤印连帖催。
朝饥暮匐谁兴哀，喧阗竞纳不盈掬。
一时一饷还成堆，蒸之馥之香胜梅。
研膏架动轰如雷，茶成拜表贡天子。
万人争啖春山摧，驿骑鞭声砉流电。
半夜驱夫谁复见，十日王程路四千。
到时须及清明宴，吾君可谓纳谏君。
谏官不谏何由闻，九重城里虽玉食。
天涯吏役长纷纷，使君忧民惨容色。
就焙尝茶坐诸客，几回到口重咨嗟。
嫩绿鲜芳出何力，山中有酒亦有歌。
乐营房户皆仙家，仙家十队酒百斛。
金丝宴馔随经过，使君是日忧思多。
客亦无言征绮罗，殷勤绕焙复长叹。
官府例成期如何！吴民吴民莫憔悴，使君作相期苏尔。
+++李郢
++++夏日登信州北楼
高楼上长望，百里见灵山。
雨歇河珠定，云开谷鸟还。
田苗映林合，牛犊傍村闲。
始得消忧处，蝉声催入关。
+++李郢
++++游天柱观
听钟到灵观，仙子喜相寻。
茅洞几千载，水声寒至今。
读碑丹井上，坐石涧亭阴。
清兴未云尽，烟霞生夕林。
+++李郢
++++酬刘谷除夜见寄
坐恐三更至，流年此夜分。
客心无限事，愁雨不堪闻。
灞上家殊远，炉前酒暂醺。
刘郎亦多恨，诗忆故山云。
+++李郢
++++元日作
锵锵华驷客，门馆贺新正。
野雪江山霁，微风竹树清。
芜庭春意晓，残枿烬烟生。
忽忆王孙草，前年在帝京。
+++李郢
++++酬刘谷立春日吏隐亭见寄
孤亭遥带寺，静者独登临。
楚霁江流慢，春归泽气阴。
野田青牧马，幽竹暖鸣禽。
日日年光尽，何堪故国心。
+++李郢
++++宿怜上人房
重公旧相识，一夕话劳生。
药裹关身病，经函寄道情。
岳寒当寺色，滩夜入楼声。
不待移文诮，三年别赤城。
+++李郢
++++园居
暮雨扬雄宅，秋风向秀园。
不闻砧杵动，时看桔槔翻。
钓下鱼初食，船移鸭暂喧。
橘寒才弄色，须带早霜繁。
+++李郢
++++中元夜
江南水寺中元夜，金粟栏边见月娥。
红烛影回仙态近，翠鬟光动看人多。
香飘彩殿凝兰麝，露绕轻衣杂绮罗。
湘水夜空巫峡远，不知归路欲如何。
+++李郢
++++赠羽林将军（一作江上逢王将军）
虬须憔悴羽林郎，曾入甘泉侍武皇。
雕没夜云知御苑，马随仙仗识天香。
五湖归去孤舟月，六国平来两鬓霜。
唯有桓伊江上笛，卧吹三弄送残阳。
+++李郢
++++送人之岭南
关山迢递古交州，岁晏怜君走马游。
谢氏海边逢素女，越王潭上见青牛。
嵩台月照啼猿曙，石室烟含古桂秋。
回望长安五千里，刺桐花下莫淹留。
+++李郢
++++晚泊松江驿
片帆孤客晚夷犹，红蓼花前水驿秋。
岁月方惊离别尽，烟波仍驻古今愁。
云阴故国山川暮，潮落空江网罟收。
还有吴娃旧歌曲，棹声遥散采菱舟。
+++李郢
++++江亭春霁
江蓠漠漠荇田田，江上云亭霁景鲜。
蜀客帆樯背归燕，楚山花木怨啼鹃。
春风掩映千门柳，晓色凄凉万井烟。
金磬泠泠水南寺，上方僧室翠微连。
+++李郢
++++早秋书怀
高梧一叶坠凉天，宋玉悲秋泪洒然。
霜拂楚山频见菊，雨零溪树忽无蝉。
虚村暮角催残日，近寺归僧寄野泉。
青鬓已缘多病镊，可堪风景促流年。
+++李郢
++++为妻作生日寄意
谢家生日好风烟，柳暖花春二月天。
金凤对翘双翡翠，蜀琴初上七丝弦。
鸳鸯交颈期千岁，琴瑟谐和愿百年。
应恨客程归未得，绿窗红泪冷涓涓。
+++李郢
++++重阳日寄浙东诸从事
野人多病门长掩，荒圃重阳菊自开。
愁里又闻清笛怨，望中难见白衣来。
元瑜正及从军乐，甯戚谁怜叩角哀。
红旆纷纷碧江暮，知君醉下望乡台。
+++李郢
++++和湖州杜员外冬至日白蘋洲见忆
白蘋亭上一阳生，谢脁新裁锦绣成。
千嶂雪消溪影渌，几家梅绽海波清。
已知鸥鸟长来狎，可许汀洲独有名。
多愧龙门重招引，即抛田舍棹舟行。
+++李郢
++++上裴晋公
四朝忧国鬓如丝，龙马精神海鹤姿。
天上玉书传诏夜，阵前金甲受降时。
曾经庾亮三秋月，下尽羊昙两路棋。
惆怅旧堂扃绿野，夕阳无限鸟飞迟。
+++李郢
++++钱塘青山题李隐居西斋
小隐西斋为客开，翠萝深处遍青苔。
林间扫石安棋局，岩下分泉递酒杯。
兰叶露光秋月上，芦花风起夜潮来。
湖山绕屋犹嫌浅，欲棹渔舟近钓台。
+++李郢
++++友人适越路过桐庐寄题江驿
桐庐县前洲渚平，桐庐江上晚潮生。
莫言独有山川秀，过日仍闻官长清。
麦陇虚凉当水店，鲈鱼鲜美称莼羹。
王孙客棹残春去，相送河桥羡此行。
+++李郢
++++送刘谷
村桥西路雪初晴，云暖沙干马足轻。
寒涧渡头芳草色，新梅岭外鹧鸪声。
邮亭已送轻车发，山馆谁将候火迎。
落日千峰转迢递，知君回首望高城。
+++李郢
++++七夕（一作赵璜诗）
乌鹊桥头双扇开，年年一度过河来，莫嫌天上稀相见，犹胜人间去不回。
欲减烟花饶俗世，暂烦烟月掩妆台。
别时旧路长清浅，岂肯离情似死灰。
+++李郢
++++秦处士移家富春发樟亭怀寄
潮落空江洲渚生，知君已上富春亭。
尝闻郭邑山多秀，更说官僚眼尽青。
离别几宵魂耿耿，相思一座发星星。
仙翁白石高歌调，无复松斋半夜听。
+++李郢
++++故洛阳城
胡兵一动朔方尘，不使銮舆此重巡。
清洛但流呜咽水，上阳深锁寂寥春。
云收少室初晴雨，柳拂中桥晚渡津。
欲问升平无故老，凤楼回首落花频。
+++李郢
++++紫极宫上元斋次呈诸道流
碧简朝天章奏频，清宫仿佛降灵真。
五龙金角向星斗，三洞玉音愁鬼神。
风拂乱灯山磬□，露沾仙杏石坛春。
明朝醮罢羽客散，尘土满城空世人。
+++李郢
++++立春一日江村偶兴
旧历年光看卷尽，立春何用更相催。
江边野店寒无色，竹外孤村坐见梅。
山雪乍晴岚翠起，渔家向晚笛声哀。
南州近有秦中使，闻道胡兵索战来。
+++李郢
++++立秋后自京归家
篱落秋归见豆花，竹门当水岸横槎。
松斋一雨宜清簟，佛室孤灯对绛纱。
尽日抱愁跧似鼠，移时不动懒于蛇。
西江近有鲈鱼否，张翰扁舟始到家。
+++李郢
++++奉陪裴相公重阳日游安乐池亭
绛霄轻霭翊三台，稽阮襟怀管乐才。
莲沼昔为王俭府，菊篱今作孟嘉杯。
宁知北阙元勋在，却引东山旧客来。
自笑吐茵还酩酊，日斜空从绛衣回。
+++李郢
++++浙河馆（一作暮春山行田家歇马）
雨湿菰蒲斜日明，茅厨煮茧掉车声。
青蛇上竹一种色，黄蝶隔溪无限情。
何处樵渔将远饷，故园田土忆春耕。
千峰万濑水潏潏，羸马此中愁独行。
+++李郢
++++春日题山家
偶与樵人熟，春残日日来。
依冈寻紫蕨，挽树得青梅。
燕静衔泥起，蜂喧抱蕊回。
嫩茶重搅绿，新酒略炊醅。
漠漠蚕生纸，涓涓水弄苔。
丁香政堪结，留步小庭隈。
+++李郢
++++江亭晚望
碧天凉冷雁来疏，闲望江云思有馀。
秋馆池亭荷叶后，野人篱落豆花初。
无愁自得仙人术，多病能忘太史书。
闻说故园香稻熟，片帆归去就鲈鱼。
+++李郢
++++长安夜访澈上人
关西木落夜霜凝，乌帽闲寻紫阁僧。
松迥月光先照鹤，寺寒沟水忽生冰。
琤琤晓漏喧秦禁，漠漠秋烟起汉陵。
闻说天台旧禅处，石房独有一龛灯。
+++李郢
++++送圆鉴上人游天台
西岭草堂留不住，独携瓶锡向天台。
霜清海寺闻潮至，日宴江船乞食回。
华顶夜寒孤月落，石桥秋尽一僧来。
灵溪道者相逢处，阴洞泠泠竹室开。
+++李郢
++++送僧之台州
独寻台岭闲游去，岂觉灵溪道里赊。
三井应潮通海浪，五峰攒寺落天花。
寒潭盥漱铜瓶洁，野店安禅锡杖斜。
到日初寻石桥路，莫教云雨湿袈裟。
+++李郢
++++伤贾岛无可
却到京师事事伤，惠休归寂贾生亡。
何人收得文章箧，独我来经苔藓房。
一命未沾为逐客，万缘初尽别空王。
萧萧竹坞斜阳在，叶覆闲阶雪拥墙。
+++李郢
++++孔雀
越鸟青春好颜色，晴轩入户看呫衣。
一身金翠画不得，万里山川来者稀。
丝竹惯听时独舞，楼台初上欲孤飞。
刺桐花谢芳草歇，南国同巢应望归。
+++李郢
++++秋晚寄题陆勋校书义兴禅居时淮南从事
禅居秋草晚，萧索异前时。
莲幕青云贵，翱翔绝后期。
藓房柽架掩，山砌石盆欹。
剑戟晨趋静，笙歌夜散迟。
谷寒霜狖静，林晚磬虫悲。
惠远烟霞在，方平杖履随。
骨清须贵达，神重有威仪。
万卒千蹄马，横鞭从信骑。
+++李郢
++++酬王舍人雪中见寄
三日柴门拥不开，阶庭平满白皑皑。
今朝踏作琼瑶迹，为有诗从凤沼来。
+++李郢
++++蝉
饮蝉惊雨落高槐，山蚁移将入石阶。
若使秦楼美人见，还应一为拔金钗。
+++李郢
++++自水口入茶山
蒨蒨红裙好女儿，相偎相倚看人时。
使君马上应含笑，横把金鞭为咏诗。
+++李郢
++++重游天台
南国天台山水奇，石桥危险古来知。
龙潭直下一百丈，谁见生公独坐时。
+++李郢
++++山行
小田微雨稻苗香，田畔清溪潏潏凉。
自忆东吴榜舟日，蓼花沟水半篙强。
+++李郢
++++上元日寄湖杭二从事
恋别山灯忆水灯，山光水焰百千层。
谢公留赏山公唤，知入笙歌阿那朋。
+++李郢
++++寒食野望
旧坟新陇哭多时，流世都堪几度悲。
乌鸟乱啼人未远，野风吹散白棠梨。
+++李郢
++++清明日题一公禅室
山头兰若石楠春，山下清明烟火新。
此日何穷礼禅客，归心谁是恋禅人。
+++李郢
++++七夕寄张氏兄弟
新秋牛女会佳期，红粉筵开玉馔时。
好与檀郎寄花朵，莫教清晓羡蛛丝。
+++李郢
++++春晚与诸同舍出城迎座主侍郎（一作郑颢诗）
三十骅骝一哄尘，来时不锁杏园春。
东风柳絮轻如雪，应有偷游曲水人。
+++李郢
++++张郎中宅戏赠二首
薄雪燕蓊紫燕钗，钗垂簏簌抱香怀。
一声歌罢刘郎醉，脱取明金压绣鞋。
谢家青妓邃重关，谁省春风见玉颜。
闻道彩鸾三十六，一双双对碧池莲。
+++李郢
++++醉送
江梅冷艳酒清光，急拍繁弦醉画堂。
无限柳条多少雪，一将春恨付刘郎。
+++李郢
++++晓井
桐阴覆井月斜明，百尺寒泉古甃清。
越女携瓶下金索，晓天初放辘轳声。
+++李郢
++++南池
小男供饵妇搓丝，溢榼香醪倒接䍦。
日出两竿鱼正食，一家欢笑在南池。
+++李郢
++++偶作
一杯正发吟哦兴，两盏还生去住愁。
何似全家上船去，酒旗多处即淹留。
+++李郢
++++画鼓
尝闻画鼓动欢情，及送离人恨鼓声。
两杖一挥行缆解，暮天空使别魂惊。
+++李郢
++++燕蓊花
十二街中何限草，燕蓊尽欲占残春。
黄花扑地无穷极，愁杀江南去住人。
+++李郢
++++邵博士溪亭
野茶无限春风叶，溪水千重返照波。
只去长桥三十里，谁人一解枉帆过。
+++李郢
++++小石上见亡友题处
笋石清琤入紫烟，陆云题处是前年。
苔侵雨打依稀在，惆怅凉风树树蝉。
+++李郢
++++洞灵观流泉
石上苔芜水上烟，潺湲声在观门前。
千岩万壑分流去，更引飞花入洞天。
+++李郢
++++送李判官
津市停桡送别难，荧荧蜡炬照更阑。
东风万叠吹江月，谁伴袁褒宿夜滩。
+++李郢
++++宿杭州虚白堂
秋月斜明虚白堂，寒蛩唧唧树苍苍。
江风彻晓不得睡，二十五声秋点长。

++中卷五百九十一
  
+++崔珏
++++道林寺
临湘之滨麓之隅，西有松寺东岸无。
松风千里摆不断，竹泉泻入于僧厨。
宏梁大栋何足贵，山寺难有山泉俱。
四时唯夏不敢入，烛龙安敢停斯须？
远公池上种何物，碧罗扇底红鳞鱼。
香阁朝鸣大法鼓，天宫夜转三乘书。
野花市井栽不著，山鸡饮啄声相呼。
金槛僧回步步影，石盆水溅联联珠。
北临高处日正午，举手欲摸黄金乌。
遥江大船小于叶，远村杂树齐如蔬。
潭州城郭在何处，东边一片青模糊。
今来古往人满地，劳生未了归丘墟。
长卿之门久寂寞，五言七字夸规模。
我吟杜诗清入骨，灌顶何必须醍醐。
白日不照耒阳县，皇天厄死饥寒躯。
明珠大贝采欲尽，蚌蛤空满赤沙湖。
今我题诗亦无味，怀贤览古成长吁。
不如兴罢过江去，已有好月明归途。
+++崔珏
++++美人尝茶行
云鬟枕落困春泥，玉郎为碾瑟瑟尘。
闲教鹦鹉啄窗响，和娇扶起浓睡人。
银瓶贮泉水一掬，松雨声来乳花熟。
朱唇啜破绿云时，咽入香喉爽红玉。
明眸渐开横秋水，手拨丝簧醉心起。
台时却坐推金筝，不语思量梦中事。
+++崔珏
++++门前柳
门前蜀柳□知春，风淡暖烟愁杀人。
将谓只栽郡楼下，不知迤逦连南津。
南津柳色连南市，南市戎州三百里。
夷陬蛮落相连接，故乡莫道心先死。
我今帝里尚有家，门前嫩柳插仙霞。
晨沾太一坛边雨，暮宿凤凰城里鸦。
别来三载当谁道，门前年年绿阴好。
春来定解飞雪花，雨后还应庇烟草。
忆昔当年栽柳时，新芽茁茁嫌生迟。
如今宛转稊著地，常向绿阴劳梦思。
不道彼树好，不道此树恶。
试将此意问野人，野人尽道生处乐。
为报门前杨柳栽，我应来岁当归来。
纵令树下能攀折，白发如丝心似灰。

+++崔珏
++++岳阳楼晚望
乾坤千里水云间，钓艇如萍去复还。
楼上北风斜卷席，湖中西日倒衔山。
怀沙有恨骚人往，鼓瑟无声帝子闲。
何事黄昏尚凝睇，数行烟树接荆蛮。
+++崔珏
++++哭李商隐
成纪星郎字义山，适归高壤抱长叹。
词林枝叶三春尽，学海波澜一夜干。
风雨已吹灯烛灭，姓名长在齿牙寒。
只应物外攀琪树，便著霓裳上绛坛。
虚负凌云万丈才，一生襟抱未曾开。
鸟啼花落人何在，竹死桐枯凤不来。
良马足因无主踠，旧交心为绝弦哀。
九泉莫叹三光隔，又送文星入夜台。
+++崔珏
++++和友人鸳鸯之什
翠鬣红衣舞夕晖，水禽情似此禽稀。
暂分烟岛犹回首，只渡寒塘亦共飞。
映雾乍迷珠殿瓦，逐梭齐上玉人机。
采莲无限兰桡女，笑指中流羡尔归。
寂寂春塘烟晚时，两心和影共依依。
溪头日暖眠沙稳，渡口风寒浴浪稀。
翡翠莫夸饶彩饰，鸊鹈须羡好毛衣。
兰深芷密无人见，相逐相呼何处归。
舞鹤翔鸾俱别离，可怜生死两相随。
红丝毳落眠汀处，白雪花成蹙浪时。
琴上只闻交颈语，窗前空展共飞诗。
何如相见长相对，肯羡人间多所思。
+++崔珏
++++有赠
莫道妆成断客肠，粉胸绵手白莲香。
烟分顶上三层绿，剑截眸中一寸光。
舞胜柳枝腰更软，歌嫌珠贯曲犹长。
虽然不似王孙女，解爱临邛卖赋郎。
锦里芬芳少佩兰，风流全占似君难。
心迷晓梦窗犹暗，粉落香肌汗未干。
两脸夭桃从镜发，一眸春水照人寒。
自嗟此地非吾土，不得如花岁岁看。
+++崔珏
++++和人听歌
气吐幽兰出洞房，乐人先问调宫商。
声和细管珠才转，曲度沉烟雪更香。
公子不随肠万结，离人须落泪千行。
巫山唱罢行云过，犹自微尘舞画梁。
红脸初分翠黛愁，锦筵歌板拍清秋。
一楼春雪和尘落，午夜寒泉带雨流。
座上美人心尽死，尊前旅客泪难收。
莫辞更送刘郎酒，百斛明珠异日酬。
+++崔珏
++++水晶枕
千年积雪万年冰，掌上初擎力不胜。
南国旧知何处得，北方寒气此中凝。
黄昏转烛萤飞沼，白日褰帘水在簪。
蕲簟蜀琴相对好，裁诗乞与涤烦襟。
+++崔珏
++++席间咏琴客
七条弦上五音寒，此艺知音自古难。
唯有河南房次律，始终怜得董庭兰。
+++崔珏
++++句
楚王宫地罗含宅，赖许时时听法来。（早梅赠李商隐。见《商隐集注》）

++中卷五百九十二
  
+++曹邺
++++徒相逢
江边野花不须采，梁头野燕不用亲。
西施本是越溪女，承恩不荐越溪人。
+++曹邺
++++杂诫
带香入鲍肆，香气同鲍鱼。
未入犹可悟，已入当何如。
+++曹邺
++++捕渔谣
天子好征战，百姓不种桑。
天子好年少，无人荐冯唐。
天子好美女，夫妇不成双。
+++曹邺
++++四怨三愁五情诗十二首 一怨
美人如新花，许嫁还独守。
岂无青铜镜，终日自疑丑。
+++曹邺
++++四怨三愁五情诗十二首 二怨
庭花已结子，岩花犹弄色。
谁令生处远，用尽春风力。
+++曹邺
++++四怨三愁五情诗十二首 三怨
短鬟一如螓，长眉一如蛾。
相共棹莲舟，得花不如他。
+++曹邺
++++四怨三愁五情诗十二首 四怨
手推呕哑车，朝朝暮暮耕。
未曾分得谷，空得老农名。
+++曹邺
++++四怨三愁五情诗十二首 一愁
远梦如水急，白发如草新。
归期待春至，春至还送人。
+++曹邺
++++四怨三愁五情诗十二首 二愁
涧草短短青，山月朗朗明。
此夜目不掩，屋头乌啼声。
+++曹邺
++++四怨三愁五情诗十二首 三愁
别家鬓未生，到城鬓似发。
朝朝临川望，灞水不入越。
+++曹邺
++++四怨三愁五情诗十二首 一情
东西是长江，南北是官道。
牛羊不恋山，只恋山中草。
+++曹邺
++++四怨三愁五情诗十二首 二情
阿娇生汉宫，西施住南国。
专房莫相妒，各自有颜色。
+++曹邺
++++四怨三愁五情诗十二首 三情
蛱蝶空中飞，夭桃庭中春。
见他夫妇好，有女初嫁人。
+++曹邺
++++四怨三愁五情诗十二首 四情
槟榔自无柯，椰叶自无阴。
常羡庭边竹，生笋高于林。
+++曹邺
++++四怨三愁五情诗十二首 五情
野雀空城饥，交交复飞飞。
勿怪官仓粟，官仓无空时。
+++曹邺
++++寄刘驾
一川草色青袅袅，绕屋水声如在家。
怅望美人不携手，墙东又发数枝花。
+++曹邺
++++风人体
出门行一步，形影便相失。
何况大堤上，骢马如箭疾。
夜夜如织妇，寻思待成匹。
郎只不在家，在家亦如出。
将金与卜人，谲道远行吉。
念郎缘底事，不具天与日。
+++曹邺
++++杏园即席上同年
岐路不在天，十年行不至。
一旦公道开，青云在平地。
枕上数声鼓，衡门已如市。
白日探得珠，不待骊龙睡。
匆匆出九衢，僮仆颜色异。
故衣未及换，尚有去年泪。
晴阳照花影，落絮浮野翠。
对酒时忽惊，犹疑梦中事。
自怜孤飞鸟，得接鸾凤翅。
永怀共济心，莫起胡越意。
+++曹邺
++++恃宠
二月树色好，昭仪正骄奢。
恐君爱阳艳，斫却园中花。
三十六宫女，髻鬟各如鸦。
君王心所怜，独自不见瑕。
台上红灯尽，未肯下金车。
一笑不得所，尘中悉无家。
飞燕身更轻，何必恃容华。
+++曹邺
++++题女郎庙
数点烟香出庙门，女娥飞去影中存。
年年岭上春无主，露泣花愁断客魂。
+++曹邺
++++四望楼
背山见楼影，应合与山齐。
座上日已出，城中未鸣鸡。
无限燕赵女，吹笙上金梯。
风起洛阳东，香过洛阳西。
公子长夜醉，不闻子规啼。
+++曹邺
++++筑城三首
郎有蘼芜心，妾有芙蓉质。
不辞嫁与郎，筑城无休日。
呜呜啄人鸦，轧轧上城车。
力尽土不尽，得归亦无家。
筑人非筑城，围秦岂围我。
不知城上土，化作宫中火。
+++曹邺
++++奉命齐州推事毕寄本府尚书
越鸟栖不定，孤飞入齐乡。
日暮天欲雨，那兼羽翎伤。
州民言刺史，蠹物甚于蝗。
受命大执法，草草是行装。
仆隶皆分散，单车驿路长。
四顾无相识，奔驰若投荒。
重门下长锁，树影空过墙。
驱囚绕廊屋，如𧥄𧥄牛羊。
狱吏相对语，簿书堆满床。
敲枷打锁声，终日在目旁。
既舍三山侣，来馀五斗粮。
忍学空城雀，潜身入官仓。
国中天子令，头上白日光。
曲木用处多，不如直为梁。
恐孤食恩地，昼夜心不遑。
仲夏天气热，鬓须忽成霜。
社鼠不可灌，城狐不易防。
偶于擒纵间，尽得见否臧。
截断奸吏舌，擘开冤人肠。
明朝向西望，走马归汶阳。
+++曹邺
++++北郭闲思
山前山后是青草，尽日出门还掩门。
每思骨肉在天畔，来看野翁怜子孙。
+++曹邺
++++战城南
千金画阵图，自为弓剑苦。
杀尽田野人，将军犹爱武。
性命换他恩，功成谁作主。
凤凰楼上人，夜夜长歌舞。
+++曹邺
++++自退
寒女面如花，空寂常对影。
况我不嫁容，甘为瓶堕井。
+++曹邺
++++早起
月堕沧浪西，门开树无影。
此时归梦阑，立在梧桐井。
+++曹邺
++++古相送
行人卜去期，白发根已出。
执君青松枝，空数别来日。
心如七夕女，生死难再匹。
且愿车声迫，莫使马行疾。
巫山千丈高，亦恐梦相失。
+++曹邺
++++甲第
游人未入门，花影出门前。
将军来此住，十里无荒田。
+++曹邺
++++望不来
见花忆郎面，常愿花色新。
为郎容貌好，难有相似人。
+++曹邺
++++官仓鼠
官仓老鼠大如斗，见人开仓亦不走。
健儿无粮百姓饥，谁遣朝朝入君口。
+++曹邺
++++题濮庙
晓祭瑶斋夜扣钟，鳌头风起浪重重。
间直有仙桃种，海上应无肉马踪。
赤水梦沈迷象罔，翠华恩断泣芙蓉。
不知皇帝三宫驻，始向人间著衮龙。
+++曹邺
++++偶题
白玉先生多在市，青牛道士不居山。
但能共得丹田语，正是忙时身亦闲。
+++曹邺
++++登岳阳楼有怀寄座主相公
南登岳阳楼，北眺长安道。
不见升平里，千山树如草。
骨肉在南楚，沈忧起常早。
白社愁成空，秋芜待谁扫。
常闻诗人语，西子不宜老。
赖识丹元君，时来语蓬岛。
+++曹邺
++++出关
山上黄犊走避人，山下女郎歌满野。
我独南征恨此身，更有无成出关者。
+++曹邺
++++将赴天平职书怀寄翰林从兄
居处绝人事，门前雀罗施。
谁遣辟书至，仆隶皆展眉。
匹马渡河洛，西风飘路岐。
手执王粲笔，闲吟向旌旗。
香晚翠莲动，吟馀红烛移。
开口啖酒肉，将何报相知。
况我魏公子，相顾不相疑。
岂学官仓鼠，饱食无所为。
白露沾碧草，芙蓉落清池。
自小不到处，全家忽如归。
吾宗处清切，立在白玉墀。
方得一侍座，单车又星飞。
愿将门底水，永托万顷陂。
+++曹邺
++++贺雪寄本府尚书
雨雪不顺时，阴阳失明晦。
麦根半成土，农夫泣相对。
我公诚诉天，天地忽已泰。
长飙卷白云，散落群峰外。
拂砌花影明，交宫鹤翎碎。
宿鸟晨不飞，犹疑月光在。
碧树香尽发，蠹虫声渐退。
有客怀兔园，吟诗绕城内。
+++曹邺
++++寄嵩阳道人
三山浮海倚蓬瀛，路入真元险尽平。
华表千年孤鹤语，人间一梦晚蝉鸣。
将龙逐虎神初王，积火焚心气渐清。
见说嵩阳有仙客，欲持金简问长生。
+++曹邺
++++去不返
寒女不自知，嫁为公子妻。
亲情未识面，明日便东西。
但得上马了，一去头不回。
双轮如鸟飞，影尽东南街。
九重十二门，一门四扇开。
君从此路去，妾向此路啼。
但得见君面，不辞插荆钗。
+++曹邺
++++送进士下第归南海
数片红霞映夕阳，揽君衣袂更移觞。
行人莫叹碧云晚，上国每年春草芳。
雪过蓝关寒气薄，雁回湘浦怨声长。
应无惆怅沧波远，十二玉楼非我乡。
+++曹邺
++++送厉图南下第归澧州
当春人尽归，我独无归计。
送君自多感，不是缘下第。
君看山上草，尽有干云势。
结根既不然，何必更掩袂。
澧水鲈鱼贱，荆门杨柳细。
勿为阳艳留，此处有月桂。
言毕尊未干，十二门欲闭。
伫立望不见，登高更流涕。
吟君别我诗，怅望水烟际。
+++曹邺
++++思不见
但见出门踪，不见入门迹。
却笑山头女，无端化为石。
+++曹邺
++++贵宅
入门又到门，到门戟相对。
玉箫声尚远，疑似人不在。
公子厌花繁，买药栽庭内。
望远不上楼，窗中见天外。
此地日烹羊，无异我食菜。
自是愁人眼，见之若奢泰。
+++曹邺
++++下第寄知己
长安孟春至，枯树花亦发。
忧人此时心，冷若松上雪。
自知才不堪，岂敢频泣血。
所痛无罪者，明时屡遭刖。
故山秋草多，一卷成古辙。
夜来远心起，梦见潇湘月。
大贤冠盖高，何事怜屑屑。
不令伤弓鸟，日暮飞向越。
闻知感激语，胸中如有物。
举头望青天，白日头上没。
归来通济里，开户山鼠出。
中庭广寂寥，但见薇与蕨。
无虑数尺躯，委作泉下骨。
唯愁揽清镜，不见昨日发。
愿怜闺中女，晚嫁唯守节。
勿惜四座言，女巧难自说。
+++曹邺
++++吴宫宴
吴宫城阙高，龙凤遥相倚。
四面铿鼓钟，中央列罗绮。
春风时一来，兰麝闻数里。
三度明月落，青娥醉不起。
江头铁剑鸣，玉座成荒垒。
适来歌舞处，未知身是鬼。
+++曹邺
++++长相思
翦妾身上巾，赠郎伤妾神。
郎车不暂停，妾貌宁长春。
春天无停雪，沧海无停津。
遣妾空床梦，夜夜随车轮。
+++曹邺
++++长城下
远水犹归壑，征人合忆乡。
泣多盈袖血，吟苦满头霜。
楚国连天浪，衡门到海荒。
何当生燕羽，时得近雕梁。
+++曹邺
++++成名后献恩门
为物稍有香，心遭蠹虫啮。
平人登太行，万万车轮折。
一辞桂岭猿，九泣东门月。
年年孟春时，看花不如雪。
僻居城南隅，颜子须泣血。
沉埋若九泉，谁肯开口说。
辛勤学机杼，坐对秋灯灭。
织锦花不常，见之尽云拙。
自怜孤生竹，出土便有节。
每听浮竞言，喉中似无舌。
忽然风雷至，惊起池中物。
拔上青云巅，轻如一毫发。
珑珑金锁甲，稍稍城乌绝。
名字如鸟飞，数日便到越。
幽兰生虽晚，幽香亦难歇。
何以保此身，终身事无缺。
+++曹邺
++++赠道师
举世皆问人，唯师独求己。
一马无四蹄，顷刻行千里。
应笑北原上，丘坟乱如蚁。
+++曹邺
++++入关
衡门亦无路，何况入西秦。
灸病不得穴，徒为采艾人。
+++曹邺
++++听刘尊师弹琴
曾于清海独闻蝉，又向空庭夜听泉。
不似斋堂人静处，秋声长在七条弦。
+++曹邺
++++题山居
扫叶煎茶摘叶书，心闲无梦夜窗虚。
只应光武恩波晚，岂是严君恋钓鱼。
+++曹邺
++++关试前送进士姚潜下第归南阳
马嘶残日没残霞，二月东风便到家。
莫羡长安占春者，明年始见故园花。
+++曹邺
++++浐川寄进士刘驾
我家不背水，君身不向越。
自是相忆苦，忽如经年别。
山家草木寒，石上有残雪。
美人望不见，迢迢云中月。
+++曹邺
++++翠孤至渚宫寄座主相公
万里一孤舟，春行夏方到。
骨肉尽单羸，沉忧满怀抱。
羁孤相对泣，性命不相保。
开户山鼠惊，虫声乱秋草。
白菌缘屋生，黄蒿拥篱倒。
对此起长嗟，芳年亦须老。
恩门为宰相，出入用天道。
忽于摧落间，收得青松操。
全家到江陵，屋虚风浩浩。
中肠自相伐，日夕如寇盗。
其下有孤侄，其上有孀嫂。
黄粮贱于土，一饭常不饱。
天斜日光薄，地湿虫叫噪。
惟恐道忽消，形容益枯槁。
古人于黄雀，岂望白环报。
奉答恩地恩，何惭以诚告。
+++曹邺
++++早秋宿田舍
涧草疏疏萤火光，山月朗朗枫树长。
南村犊子夜声急，应是栏边新有霜。
+++曹邺
++++旅次岳阳寄京中亲故
君山南面浪连天，一客愁心两处悬。
身逐片帆归楚泽，魂随流水向秦川。
月回浦北千寻雪，树出湖东几点烟。
更欲登楼向西望，北风催上洞庭船。
+++曹邺
++++题舒乡
功名若及鸱夷子，必拟将舟泛洞庭。
柳色湖光好相待，我心非醉亦非醒。
+++曹邺
++++碧寻宴上有怀知己
荻花芦叶满溪流，一簇笙歌在水楼。
金管曲长人尽醉，玉簪恩重独生愁。
女萝力弱难逢地，桐树心孤易感秋。
莫怪当欢却惆怅，全家欲上五湖舟。
+++曹邺
++++从天平节度使游平流园
池塘静于寺，俗事不到眼。
下马如在山，令人忽疏散。
明公有高思，到此遂长返。
乘兴挈一壶，折荷以为盏。
入竹藤似蛇，侵墙水成藓。
幽鸟不识人，时来拂冠冕。
沿流路若穷，及行路犹远。
洞中已云夕，洞口天未晚。
自怜不羁者，写物心常简。
翻愁此兴多，引得嵇康懒。
+++曹邺
++++故人寄茶（一作李德裕诗）
剑外九华英，缄题下玉京。
开时微月上，碾处乱泉声。
半夜招僧至，孤吟对月烹。
碧沈霞脚碎，香泛乳花轻。
六腑睡神去，数朝诗思清。
月馀不敢费，留伴肘书行。

++中卷五百九十三
  
+++曹邺
++++东武吟
心如山上虎，身若仓中鼠。
惆怅倚市门，无人与之语。
夜宴李将军，欲望心相许。
何曾听我言，贪谑邯郸女。
独上黄金台，凄凉泪如雨。
+++曹邺
++++蓟北门行（一本作出自蓟北门行）
长河冻如石，征人夜中戍。
但恐筋力尽，敢惮将军遇。
古来死未歇，白骨碍官路。
岂无一有功，可以高其墓。
亲戚牵衣泣，悲号自相顾。
死者虽无言，那堪生者悟。
不如无手足，得见齿发暮。
乃知七尺躯，却是速死具。
+++曹邺
++++金井怨
西风吹急景，美人照金井。
不见面上花，却恨井中影。
+++曹邺
++++姑苏台
南宫酒未销，又宴姑苏台。
美人和泪去，半夜阊门开。
相对正歌舞，笑中闻鼓鼙。
星散九重门，血流十二街。
一去成万古，台尽人不回。
时闻野田中，拾得黄金钗。
+++曹邺
++++夜坐有怀
悄悄月出树，东南若微霜。
愁人不成寐，五月夜亦长。
佳期杳天末，骨肉不在旁。
年华且有恨，厥体难久康。
人言力耕者，岁旱亦有粮。
吾道固如此，安得苦伥伥。
+++曹邺
++++寄监察从兄
我祖居邺地，邺人识文星。
此地星已落，兼无古时城。
古风既无根，千载难重生。
空留建安书，传说七子名。
贱子生桂州，桂州山水清。
自觉心貌古，兼合古人情。
因为二雅诗，出语有性灵。
持来向长安，时得长者惊。
芝草不为瑞，还共木叶零。
恨如辙中土，终岁填不平。
吾宗戴豸冠，忽然入西京。
怜其羽翼单，抚若亲弟兄。
松根已坚牢，松叶岂不荣。
言罢眼无泪，心中如酒酲。
+++曹邺
++++乐府体
莲子房房嫩，菖蒲叶叶齐。
共结池中根，不厌池中泥。
+++曹邺
++++弃妇
嫁来未曾出，此去长别离。
父母亦有家，羞言何以归。
此日年且少，事姑常有仪。
见多自成丑，不待颜色衰。
何人不识宠，所嗟无自非。
将欲告此意，四邻已相疑。
+++曹邺
++++读李斯传
一车致三毂，本图行地速。
不知驾驭难，举足成颠覆。
欺暗尚不然，欺明当自戮。
难将一人手，掩得天下目。
不见三尺坟，云阳草空绿。
+++曹邺
++++文宗陵
千年尧舜心，心成身已殁。
始随苍梧云，不返苍龙阙。
宫女衣不香，黄金赐白发。
留此奉天下，所以无征伐。
至今汨罗水，不葬大夫骨。
+++曹邺
++++偶怀
开目不见路，常如夜中行。
最贱不自勉，中涂与谁争。
蓬为沙所危，还向沙上生。
一年秋不熟，安得便废耕。
颜子命未达，亦遇时人轻。
+++曹邺
++++代罗敷诮使君
常言爱嵩山，别妾向东京。
朝来见人说，却知在石城。
未必菖蒲花，只向石城生。
自是使君眼，见物皆有情。
麋鹿同上山，莲藕同在泥。
莫学天上日，朝东暮还西。
+++曹邺
++++怨歌行
丈夫好弓剑，行坐说金吾。
喜闻有行役，结束不待车。
官田赠倡妇，留妾侍舅姑。
舅姑皆已死，庭花半是芜。
中妹寻适人，生女亦嫁夫。
何曾寄消息，他处却有书。
严风厉中野，女子心易孤。
贫贱又相负，封侯意何如。
+++曹邺
++++南征怨
万浪东不回，昭王南征早。
龙舟没何处，独树江上老。
吾欲问水滨，宫殿已生草。
+++曹邺
++++和潘安仁金谷集
太守龙为马，将军金作车。
香飘十里风，风下绿珠歌。
莫怪坐上客，叹君庭前花。
明朝此池馆，不是石崇家。
+++曹邺
++++不可见
常闻贫贱夫，头白终相待。
自从嫁黔娄，终岁长不在。
君梦有双影，妾梦空四邻。
常思劲北风，吹折双车轮。
+++曹邺
++++秦后作
大道不居谦，八荒安苟得。
木中不生火，高殿祸顷刻。
谁将白帝子，践我礼义域。
空持拔山志，欲夺天地德。
轵道人不回，壮士断消息。
父母骨成薪，虫蛇自相食。
鼎乱阴阳疑，战尽鬼神力。
东郊龙见血，九土玄黄色。
鼙鼓裂二景，妖星动中国。
圆丘无日月，旷野失南北。
徒流杀人血，神器终不忒。
一马渡空江，始知贤者贼。
+++曹邺
++++薄命妾
薄命常恻恻，出门见南北。
刘郎马蹄疾，何处去不得。
泪珠不可收，虫丝不可织。
君绿桑下，更有新相识。
+++曹邺
++++放歌行
莫唱放歌行，此歌临楚水。
皆恶此声，唱者终不已。
三闾有何罪，不向枕上死。
+++曹邺
++++江西送人
八月江上楼，西风令人愁。
携酒楼上别，尽见四山秋。
但愁今日知，莫作他时疑。
郎本不住此，无人泣望归。
何水不生波，何木不改柯。
遥知明日恨，不如今日多。
将心速投人，路远人如何。
+++曹邺
++++始皇陵下作
千金买鱼灯，泉下照狐兔。
行人上陵过，却吊扶苏墓。
累累圹中物，多于养生具。
若使山可移，应将秦国去。
舜殁虽在前，今犹未封树。
+++曹邺
++++洛原西望
筑城畏不坚，城坚心自毁。
秦树满平原，秦人不居此。
犹为泣路者，无力报天子。
+++曹邺
++++赵城怀古
邯郸旧公子，骑马又鸣珂。
手挥白玉鞭，不避五侯车。
闲愁春日短，沽酒入倡家。
一笑千万金，醉中赠秦娥。
如今高原上，树树白杨花。
+++曹邺
++++代班姬
宠极多妒容，乘车上金阶。
欻然赵飞燕，不语到日西。
手把菖蒲花，君王唤不来。
常嫌鬓蝉重，乞人白玉钗。
君心无定波，咫尺流不回。
后宫门不掩，每夜黄鸟啼。
买得千金赋，花颜已如灰。
+++曹邺
++++庭草
庭草根自浅，造化无遗功。
低回一寸心，不敢怨春风。
+++曹邺
++++过白起墓
夷陵火焰灭，长平生气低。
将军临老病，赐剑咸阳西。
+++曹邺
++++对酒
爱酒知是僻，难与性相舍。
未必独醒人，便是不饮者。
晚岁无此物，何由住田野。
+++曹邺
++++续幽愤
繁霜作阴起，朱火乘夕发。
清昼冷无光，兰膏坐销歇。
惟公执天宪，身是台中杰。
一逐楚大夫，何人为君雪。
匆匆鬼方路，不许辞双阙。
过门似他乡，举趾如遗辙。
八月黄草生，洪涛入云热。
危魂没太行，客吊空骨节。
千年瘴江水，恨声流不绝。
+++曹邺
++++古词
高阙碍飞鸟，人言是君家。
经年不归去，爱妾面上花。
妾面虽有花，妾心非女萝。
郎妻自不重，于妾欲如何。
+++曹邺
++++和谢豫章从宋公戏马台送孔令谢病
碧树杳云暮，朔风自西来。
佳人忆山水，置酒在高台。
不必问流水，坐来日已西。
劝君速归去，正及鹧鸪啼。
+++曹邺
++++送进士李殷下第游汾河
上国花照地，遣君向西征。
旁人亦有恨，况复故人情。
单车欲云去，别酒忽然醒。
如何今夜梦，半作道路程。
边士不好礼，全家住军城。
城中鼓角严，旅客常夜惊。
中有左记室，逢人眼光明。
西门未归者，下马如到京。
还应一开卷，为子心不平。
殷勤说忠抱，壮志勿自轻。
+++曹邺
++++相思极（一作长相思）
妾颜与日空，君心与日新。
三年得一书，犹在湘之滨。
料君相轻意，知妾无至亲。
况当受明礼，不令再嫁人。
愿君从此日，化质为妾身。
+++曹邺
++++代谢玄晖新亭送范零陵
楚水洪无际，沧茫接天涯。
相看不能语，独鸟下江蓠。
蓬子悉有恋，蓬根却无期。
车轮自不住，何必怨路岐。
孟冬衣食薄，梦寐亦未遗。
+++曹邺
++++山中效陶
落第非有罪，兹山聊归止。
山猿隔云住，共饮山中水。
读书时有兴，坐石忘却起。
西山忽然暮，往往遗巾履。
经时一出门，兼候僮仆喜。
常被山翁笑，求名岂如此。
齿发老未衰，何如且求己。
+++曹邺
++++城南野居寄知己
奔走未到我，在城如在村。
出门既无意，岂如常闭门。
作诗二十载，阙下名不闻。
无人为开口，君子独有言。
身为苦寒士，一笑亦感恩。
殷勤中途上，勿使车无轮。
+++曹邺
++++古莫买妾行
千扉不当路，未似开一门。
若遣绿珠丑，石家应尚存。
+++曹邺
++++霁后作（齐梁体）
新霁辨草木，晚塘明衣衿。
乳燕不归宿，双双飞向林。
微照露花影，轻云浮麦阴。
无人可招隐，尽日登山吟。
+++曹邺
++++田家效陶
黑黍舂来酿酒饮，青禾刈了驱牛载。
大姑小叔常在眼，却笑长安在天外。
+++曹邺
++++寄贾驰先辈
游子想万里，何必登高台。
闻君燕女吟，如自蓟北来。
长安高盖多，健马东西街。
尽说蒿簪古，将钱买金钗。
我祖西园事，言之独伤怀。
如今数君子，如鸟无树栖。
济水一入河，便与清流乖。
闻君欲自持，勿使吾道低。
+++曹邺
++++送友人入塞
乱蓬无根日，送子入青塞。
苍茫万里秋，如见原野大。
鸟雀寒不下，山川迥相对。
一马没黄云，登高望犹在。
惊风忽然起，白日黯已晦。
如何恨路长，出门天涯外。
+++曹邺
++++寄阳朔友人
桂林须产千株桂，未解当天影日开。
我到月中收得种，为君移向故园栽。
+++曹邺
++++题广福岩
未有天地先融结，方广高深无丈尺。
书言不尽画难成，留与人间作奇特。
+++曹邺
++++送曾德迈归宁宜春
湘东山水有清辉，袁水词人得意归。
几府争驰毛义檄，一乡看侍老莱衣。
筵开灞岸临清浅，路去蓝关入翠微。
想到宜阳更无事，并将欢庆奉庭闱。
+++曹邺
++++送郑谷归宜春
无成归故国，上马亦高歌。
况是飞鸣后，殊为喜庆多。
暑销嵩岳雨，凉吹洞庭波。
莫便闲吟去，须期接盛科。
+++曹邺
++++老圃堂（一作薛能诗）
邵平瓜地接吾庐，谷雨干时手自锄。
昨日春风欺不在，就床吹落读残书。

++中卷五百九十四
  
+++储嗣宗
++++登芜城
昔人登此地，丘垄已前悲。
今日又非昔，春风能几时。
+++储嗣宗
++++沧浪峡（一作储光羲诗）
沧浪临古道，道上石成尘。
自有沧浪峡，谁为无事人。
+++储嗣宗
++++垓城
百战未言非，孤军惊夜围。
山河意气尽，泪湿美人衣。
+++储嗣宗
++++南陂远望
闲门横古塘，红树已惊霜。
独立望秋草，野人耕夕阳。
孤烟起蜗舍，飞鹭下渔梁。
唯有田家事，依依似故乡。
+++储嗣宗
++++宿玉箫宫
尘飞不到空，露湿翠微宫。
鹤影石桥月，箫声松殿风。
绿毛辞世女，白发入壶翁。
借问烧丹处，桃花几遍红。
+++储嗣宗
++++晚眺徐州延福寺
杉风振旅尘，晚景藉芳茵。
片水明在野，万花深见人。
静依归鹤思，远惜旧山春。
今日惜携手，寄怀吟白蘋。
+++储嗣宗
++++宿甘棠馆
尘迹入门尽，悄然江海心。
水声巫峡远，山色洞庭深。
风桂落寒子，岚烟凝夕阴。
前轩鹤归处，萝月思沈沈。
+++储嗣宗
++++和茅山高拾遗忆山中杂题五首 山泉
香味清机仙府回，萦纡乱石便流杯。
春风莫泛桃花去，恐引凡人入洞来。
+++储嗣宗
++++和茅山高拾遗忆山中杂题五首 巢鹤
千万云间丁令威，殷勤仙骨莫先飞。
若逢茅氏传消息，贞白先生不久归。
+++储嗣宗
++++和茅山高拾遗忆山中杂题五首 胡山
犬入五云音信绝，凤楼凝碧悄无声。
焚香古洞步虚夜，露湿松花空月明。
+++储嗣宗
++++和茅山高拾遗忆山中杂题五首 小楼
松杉风外乱山青，曲几焚香对石屏。
空忆去年春雨后，燕泥时污太玄经。
+++储嗣宗
++++和茅山高拾遗忆山中杂题五首 山邻
石桥春涧已归迟，梦入仙山山不知。
柱史从来非俗吏，青牛道士莫相疑。
+++储嗣宗
++++送道士
泠然御风客，与道自浮沉。
黄鹤有归语，白云无忌心。
药炉经月净，天路入壶深。
从此分杯后，相思何处寻。
+++储嗣宗
++++宿山馆
寂寞对衰草，地凉凝露华。
蝉鸣月中树，风落客前花。
山馆无宿伴，秋琴初别家。
自怜千万里，笔砚寄生涯。
+++储嗣宗
++++入浮石山
斜日出门去，残花已过春。
鸟声穿叶远，虎迹渡溪新。
入洞几时路，耕田何代人。
自惭非避俗，不敢问迷津。
+++储嗣宗
++++送人归故园
远节惨言别，况予心久违。
从来忆家泪，今日送君归。
野路正风雪，还乡犹布衣。
里中耕稼者，应笑读书非。
+++储嗣宗
++++得越中书
芳草离离思，悠悠春梦馀。
池亭千里月，烟水一封书。
诗想怀康乐，文应吊子胥。
扁舟恋南越，岂独为鲈鱼。
+++储嗣宗
++++秋墅
欲暮候樵者，望山空翠微。
虹随馀雨散，鸦带夕阳归。
穷巷长秋草，孤村时捣衣。
谁知多病客，寂寞掩柴扉。
+++储嗣宗
++++哭彭先生
谷口溪声客自伤，那堪呜咽吊残阳。
空阶鹤恋丹青影，秋雨苔封白石床。
祭孤儿初学语，无媒旅榇未还乡。
门人远赴心丧夜，月满千山旧草堂。
+++储嗣宗
++++和顾非熊先生题茅山处士闲居
归耕地肺绝尘喧，匣里青萍未报恩。
浊酒自怜终日醉，古风时得野人言。
鸟啼碧树闲临水，花满青山静掩门。
唯有阶前芳草色，年年惆怅忆王孙。
+++储嗣宗
++++长安怀古
祸稔萧墙终不知，生人力屈尽边陲。
赤龙已赴东方暗，黄犬徒怀上蔡悲。
面缺崩城山寂寂，土埋冤骨草离离。
秋风解怨扶苏死，露泣烟愁红树枝。
+++储嗣宗
++++过王右丞书堂二首
澄潭昔卧龙，章句世为宗。
独步声名在，千岩水石空。
野禽悲灌木，落日吊清风。
后学攀遗址，秋山闻草虫。
万树影参差，石床藤半垂。
萤光虽散草，鸟迹尚临池。
风雅传今日，云山想昔时。
感深苏属国，千载五言诗。
+++储嗣宗
++++孤雁
孤雁暮飞急，萧萧天地秋。
关河正黄叶，消息断青楼。
湘渚烟波远，骊山风雨愁。
此时万里道，魂梦绕沧洲。
+++储嗣宗
++++赠隐者
尽室居幽谷，乱山为四邻。
雾深知有术，窗静似无人。
鹤语松上月，花明云里春。
生涯更何许，尊酒与垂纶。
+++储嗣宗
++++早春怀薛公裕
幽独自成愚，柴门日渐芜。
陆机初入洛，孙楚又游吴。
失意怨杨柳，异乡闻鹧鸪。
相思复相望，春草满南湖。
+++储嗣宗
++++村月
月午篱南道，前村半隐林。
田翁独归处，荞麦露花深。
+++储嗣宗
++++早春
野树花初发，空山独见时。
踟蹰历阳道，乡思满南枝。
+++储嗣宗
++++送友人游吴
吴山青楚吟，草色异乡心。
一酌水边酒，数声花下琴。
登楼旧国远，探穴九疑深。
更想逢秋节，那堪闻夜砧。
+++储嗣宗
++++赠别
兰泽伤秋色，临风远别期。
东城草虽绿，南浦柳无枝。
直道岂易枉，暗投谁不疑。
因君问行役，有泪湿江蓠。
+++储嗣宗
++++经故人旧居
万里访遗尘，莺声泪湿巾。
书无主散，废宅与山邻。
宿草风悲夜，荒村月吊人。
凄凉问残柳，今日为谁春。
+++储嗣宗
++++随边使过五原
偶逐星车犯虏尘，故乡常恐到无因。
五原西去阳关废，日漫平沙不见人。
+++储嗣宗
++++春怀寄秣陵知友
庐江城外柳堪攀，万里行人尚未还。
借问景阳台下客，谢家谁更卧东山。
+++储嗣宗
++++宋州月夜感怀
雁池衰草露沾衣，河水东流万事微。
寂寞青陵台上月，秋风满树鹊南飞。
+++储嗣宗
++++吴宫
荒台荆棘多，忠谏竟如何。
细草迷宫巷，闲花误绮罗。
前溪徒自绿，子夜不闻歌。
怅望清江暮，悠悠东去波。
+++储嗣宗
++++春游望仙谷
清无车马尘，深洞百花春。
鸡犬疑沾药，耕桑似避秦。
登山采樵路，临水浣纱人。
若得心无事，移家便卜邻。
+++储嗣宗
++++圣女祠
石屏苔色凉，流水绕祠堂。
巢鹊疑天汉，潭花似镜妆。
神来云雨合，神去蕙兰香。
不复闻双佩，山门空夕阳。
+++储嗣宗
++++宿范水
行人倦游宦，秋草宿湖边。
露湿芙蓉渡，月明渔网船。
寒机深竹里，远浪到门前。
何处思乡甚，歌声闻采莲。
+++储嗣宗
++++送顾陶校书归钱塘
清苦月偏知，南归瘦马迟。
橐轻缘换酒，发白为吟诗。
水色西陵渡，松声伍相祠。
圣朝思直谏，不是挂冠时。
+++储嗣宗
++++题云阳高少府衙斋
大隐能兼济，轩窗逐胜开。
远含云水思，深得栋梁材。
吏散山逾静，庭闲鸟自来。
更怜幽砌色，秋雨长莓苔。

++中卷五百九十五
  
+++于武陵
++++早春山行
江草暖初绿，雁行皆北飞。
异乡那久客，野鸟尚思归。
十载过如梦，素心应已违。
行行家渐远，更苦得书稀。
+++于武陵
++++宿友生林居因怀贾区
绕屋树森森，多栖紫阁禽。
暂过当永夜，微得话前心。
入楚行应远，经湘恨必深。
那堪对寒烛，更赋别离吟。
+++于武陵
++++赠卖松人
入市虽求利，怜君意独真。
劚将寒涧树，卖与翠楼人。
瘦叶几经雪，淡花应少春。
长安重桃李，徒染六街尘。
+++于武陵
++++友人南游不回因而有寄
相思春树绿，千里亦依依。
鄠杜月频满，潇湘人未归。
桂花风半落，烟草蝶双飞。
一别无消息，水南车迹稀。
+++于武陵
++++送酂县董明府之任
南北行已久，怜君知苦辛。
万家同草木，三载得阳春。
东道听游子，夷门歌主人。
空持语相送，应怪不沾巾。
+++于武陵
++++山上树
日暖上山路，鸟啼知已春。
忽逢幽隐处，如见独醒人。
石冷开常晚，风多落亦频。
樵夫应不识，岁久伐为薪。
+++于武陵
++++长信宫二首
簟凉秋气初，长信恨何如。
拂黛月生指，解鬟云满梳。
一从悲画扇，几度泣前鱼。
坐听南宫乐，凉风摇翠裾。
一失辇前恩，绮罗生暗尘。
惟应深夜月，独伴向隅人。
长信翠蛾老，昭阳红粉新。
君心似秋节，不使草长春。
+++于武陵
++++洛阳道
浮世若浮云，千回故复新。
旋添青草冢，更有白头人。
岁暮容将老，雪晴山欲春。
行行车与马，不尽洛阳尘。
+++于武陵
++++东门路
东门车马路，此路在浮沉。
白日若不落，红尘应更深。
从来名利地，皆起是非心。
所以青青草，年年生汉阴。
+++于武陵
++++江楼春望
楼下长江路，舟车昼不闲。
鸟声非故国，春色是他山。
一望云复水，几重河与关。
愁心随落日，万里各西还。
+++于武陵
++++洛中晴望
九陌尽风尘，嚣嚣昼复昏。
今人不断，南北路长存。
叶落上阳树，草衰金谷园。
乱鸦归未已，残日半前轩。
+++于武陵
++++西归
不系与舟闲，悠悠吴楚间。
羞将新白发，却到旧青山。
一叶忽离树，几人同入关。
长安家尚在，秋至又西还。
+++于武陵
++++南游
穷秋几日雨，处处生苍苔。
旧国寄书后，凉天方雁来。
露繁山草湿，洲暖水花开。
去尽同行客，一帆犹未回。
+++于武陵
++++南游有感
杜陵无厚业，不得驻车轮。
重到曾游处，多非旧主人。
东风千岭树，西日一洲蘋。
又渡湘江去，湘江水复春。
+++于武陵
++++夜泊湘江
北风吹楚树，此地独先秋。
何事屈原恨，不随湘水流。
凉天生片月，竟夕伴孤舟。
一作南行客，无成空白头。
+++于武陵
++++客中
楚人歌竹枝，游子泪沾衣。
异国久为客，寒宵频梦归。
一封书未返，千树叶皆飞。
南过洞庭水，更应消息稀。
+++于武陵
++++夜寻僧不遇（一作夜寻僧，僧游山未归）
数歇度烟水，渐非尘俗间。
泉声入秋寺，月色遍寒山。
石路几回雪，竹房犹闭关。
不知双树客，何处与云闲。
+++于武陵
++++访道者不遇（一作访僧不遇）
人间惟此路，长得绿苔衣。
及户无行迹，游方应未归。
平生无限事，到此尽知非。
独倚松门久，阴云昏翠微。
+++于武陵
++++赠王隐者山居（一作赠隐者）
石室扫无尘，人寰与此分。
飞来南浦树，半是华山云。
浮世几多事，先生应不闻。
寒山满西日，空照雁成群。
+++于武陵
++++寄北客
穷边足风惨，何处醉楼台。
家去几千里，月圆十二回。
寒阡随日远，雪路向城开。
游子久无信，年年空雁来。
+++于武陵
++++寄友人
长安清渭东，游子迹重重。
此去红尘路，难寻君马踪。
昔时轻一别，渐老贵相逢。
应恋嵩阳住，嵩阳饶古松。
+++于武陵
++++夜与故人别
白日去难驻，故人非旧容。
今宵一别后，何处更相逢。
过楚水千里，到秦山几重。
语来天又晓，月落满城钟。
+++于武陵
++++别故人
行子与秋叶，各随南北风。
虽非千里别，还阻一宵同。
过尽少年日，尚如长转蓬。
犹为布衣客，羞入故关中。
+++于武陵
++++送客东归
一听游子歌，秋计觉蹉跎。
四海少平地，百川无定波。
共惊年已暮，俱向客中多。
又驾征轮去，东归事若何。
+++于武陵
++++过侯王故第
过此一酸辛，行人泪有痕。
独残新碧树，犹拥旧朱门。
歌歇云初散，檐空燕尚存。
不知弹铗客，何处感新恩。
+++于武陵
++++孤云
南北各万里，有云心更闲。
因风离海上，伴月到人间。
洛浦少高树，长安无旧山。
裴回不可驻，漠漠又空还。
+++于武陵
++++远水
悔作望南浦，望中生远愁。
因知人易老，为有水东流。
欲附故乡信，不逢归客舟。
萋萋两岸草，又度一年秋。
+++于武陵
++++咏蝉（一作客中闻早蝉）
江头一声起，芳岁已难留。
听此高林上，遥知故国秋。
应催风落叶，似劝客回舟。
不是新蝉苦，年年自有愁。
+++于武陵
++++感情
青山长寂寞，南望独高歌。
四海故人尽，九原新垄多。
西沉浮世日，东注逝川波。
不使年华驻，此生能几何。
+++于武陵
++++早春日山居寄城郭知己
阳和潜发荡寒阴，便使川原景象新。
入户风泉声沥沥，当轩云岫色沈沈。
残云带雨轻飘雪，嫩柳含烟小绽金。
虽有眼前诗酒兴，遨游争得称闲心。
+++于武陵
++++劝酒
劝君金屈卮，满酌不须辞。
花发多风雨，人生足别离。
+++于武陵
++++感怀（一作感情，以下一本俱作于邺诗）
东风吹草色，空使客蹉跎。
不设太平险，更应游子多。
几伤行处泪，一曲醉中歌。
尽向青门外，东随渭水波。
+++于武陵
++++友人亭松
俯仰不能去，如逢旧友同。
曾因春雪散，见在华山中。
何处有明月，访君听远风。
相将归未得，各占石岩东。
+++于武陵
++++游中梁山
僻地好泉石，何人曾陆沈。
不知青嶂外，更有白云深。
因此见乔木，几回思旧林。
殷勤猿与鸟，惟我独何心。
+++于武陵
++++寻山
到此绝车轮，萋萋草树春。
青山如有利，白石亦成尘。
水阔应无路，松深不见人。
如知巢与许，千载迹犹新。
+++于武陵
++++宿江口
南渡人来绝，喧喧雁满沙。
自生江上月，长有客思家。
半夜下霜岸，北风吹荻花。
自惊归梦断，不得到天涯。
+++于武陵
++++秋夜达萧关
扰扰浮梁路，人忙月自闲。
去年为塞客，今夜宿萧关。
辞国几经岁，望乡空见山。
不知江叶下，又作布衣还。
+++于武陵
++++斜谷道
乱峰连叠嶂，千里绿峨峨。
蜀国路如此，游人车亦过。
远烟当叶敛，骤雨逐风多。
独忆紫芝叟，临风歌旧歌。
+++于武陵
++++过百牢关贻舟中者
蜀国少平地，方思京洛间。
远为千里客，来度百牢关。
帆影清江水，铃声碧草山。
不因名与利，尔我各应闲。
+++于武陵
++++客中览镜
何当开此镜，即见发如丝。
白日急于水，一年能几时。
每逢芳草处，长返故园迟。
所以多为客，蹉跎欲怨谁。
+++于武陵
++++长安逢隐者
征车千里至，碾遍六街尘。
向此有营地，忽逢无事人。
昔时颜未改，浮世路多新。
且脱衣沽酒，终南山欲春。
+++于武陵
++++与僧话旧
草堂前有山，一见一相宽。
处世贵僧静，青松因岁寒。
他山逢旧侣，尽日话长安。
所以闲行迹，千回绕药栏。
+++于武陵
++++赠王道士
日日市朝路，何时无苦辛。
不随丹灶客，终作白头人。
浮世度千载，桃源方一春。
归来华表上，应笑北邙尘。
+++于武陵
++++匣中琴
世人无正心，虫网匣中琴。
何以经时废，非为娱耳音。
独令高韵在，谁感隙尘深。
应是南风曲，声声不合今。
+++于武陵
++++过洛阳城
古来利与名，俱在洛阳城。
九陌鼓初起，万车轮已行。
周秦时几变，伊洛水犹清。
二月中桥路，鸟啼春草生。
+++于武陵
++++望月（一作客中月）
离家凡几宵，一望一寥寥。
新魄又将满，故乡应渐遥。
独临彭蠡水，远忆洛阳桥。
更有乘舟客，凄然亦驻桡。
+++于武陵
++++王将军宅夜听歌
朱槛满明月，美人歌落梅。
忽惊尘起处，疑有凤飞来。
一曲听初彻，几年愁暂开。
东南正云雨，不得见阳台。
+++于武陵
++++长信宫
莫问古宫名，古宫空有城。
惟应东去水，不改旧时声。
+++于武陵
++++高楼
远天明月出，照此谁家楼。
上有罗衣裳，凉风吹不休。

++中卷五百九十六
  
+++司马扎
++++感古
九折无停波，三光如转烛。
玄珠人不识，徒爱燕赵玉。
祖龙已深惑，汉氏远徇欲。
骊山与茂陵，相对秋草绿。
+++司马扎
++++赠王道士
玉洞秋有花，蓬山夜无鬼。
岂知浮云世，生死逐流水。
瑶台歌一曲，曲尽五烟起。
悠然望虚路，玉京在海里。
青箓秘不闻，黄鹤去不止。
愿随执轻策，往结周太子。
+++司马扎
++++古思
春华惜妾态，秋草念妾心。
始知井边桐，不如堂上琴。
月落却羡镜，花飞犹委苔。
门前长江水，一去终不回。
+++司马扎
++++猎客
五陵射雕客，走马占春光。
下马青楼前，华裾独煌煌。
自言家咸京，世族如金张。
击钟传鼎食，尔来八十强。
朱门争先开，车轮满路傍。
娥娥燕赵人，珠箔闭高堂。
清歌杂妙舞，临欢度曲长。
朝游园花新，夜宴池月凉。
更以驰骤多，意气事强梁。
君王正年少，终日在长杨。
+++司马扎
++++送进士苗纵归紫逻山居
汝上多奇山，高怀惬清境。
强来干名地，冠带不能整。
常言梦归处，泉石寒更静。
鹤声夜无人，空月随松影。
今朝抛我去，春物伤明景。
怅望相送还，微阳在东岭。
+++司马扎
++++卖花者
少壮彼何人，种花荒苑外。
不知力田苦，却笑耕耘辈。
当春卖春色，来往经几代。
长安甲第多，处处花堪爱。
良金不惜费，竞取园中最。
一蕊才占烟，歌声已高会。
自言种花地，终日拥轩盖。
农夫官役时，独与花相对。
那令卖花者，久为生人害。
贵粟不贵花，生人自应泰。
+++司马扎
++++弹琴
凉室无外响，空桑七弦分。
所弹非新声，俗耳安肯闻。
月落未终曲，暗中泣湘君。
如传我心苦，千里苍梧云。
+++司马扎
++++古边卒思归
有田不得耕，身卧辽阳城。
梦中稻花香，觉后战血腥。
汉武在深殿，唯思廓寰瀛。
中原半烽火，比屋皆点行。
边土无膏腴，闲地何必争。
徒令执耒者，刀下死纵横。
+++司马扎
++++美刘太保
常爱鲁仲连，退身得其趣。
不知鸱夷子，更入五湖去。
云霞恣摇曳，鸿鹄无低翥。
万里天地空，清飙在平楚。
藏名向宠节，辞疾去公务。
夜尽醉弦歌，日高卧烟树。
岂嗤生前乐，千载自垂裕。
论道复论功，皆可黄金铸。
+++司马扎
++++蚕女
养蚕先养桑，蚕老人亦衰。
苟无园中叶，安得机上丝。
妾家非豪门，官赋日相追。
鸣梭夜达晓，犹恐不及时。
但忧蚕与桑，敢问结发期。
东邻女新嫁，照镜弄蛾眉。
+++司马扎
++++效陶彭泽
一梦倏已尽，百年如露草。
独有南山高，不与人共老。
尊中贮灵味，无事即醉倒。
何必鸣鼓钟，然后乐怀抱。
轻波向海疾，浮云归谷早。
形役良可嗟，唯能徇天道。
+++司马扎
++++锄草怨
种田望雨多，雨多长蓬蒿。
亦念官赋急，宁知荷锄劳。
亭午霁日明，邻翁醉陶陶。
乡吏不到门，禾黍苗自高。
独有辛苦者，屡为州县徭。
罢锄田又废，恋乡不忍逃。
出门吏相促，邻家满仓谷。
邻翁不可告，尽日向田哭。
+++司马扎
++++山中晚兴寄裴侍御
雷息疏雨散，空山夏云晴。
南轩对林晚，篱落新蛩鸣。
白酒一樽满，坐歌天地清。
十年身未闲，心在人间名。
永怀君亲恩，久贱难退情。
安得蓬丘侣，提携采瑶英。
+++司马扎
++++筑台
魏国昔强盛，宫中金玉多。
征丁筑层台，唯恐不巍峨。
结构切星汉，跻攀横绮罗。
朝观细腰舞，夜听皓齿歌。
讵念人力劳，安问黍与禾。
一朝国既倾，千仞堂亦平。
舞模衰柳影，歌留草虫声。
月照白露寒，苍苍故邺城。
汉文有遗美，对此清飙生。
+++司马扎
++++道中早发
野店鸡一声，萧萧客车动。
西峰带晓月，十里犹相送。
繁弦满长道，羸马四蹄重。
遥羡青楼人，锦衾方远梦。
功名不我与，孤剑何所用。
行役难自休，家山忆秋洞。
+++司马扎
++++沧浪峡
山下水声深，水边山色聚。
月照秋自清，花名春不去。
似非人间境，又近红尘路。
乍入洞中天，更移云外步。
我殊惺惺者，犹得沧浪趣。
可以濯吾缨，斯言诚所慕。
+++司马扎
++++感萤
爱尔持照书，临书叹吾道。
青荧一点光，曾误几人老。
夜久独此心，环垣闭秋草。
+++司马扎
++++自渭南晚次华州
前楼仙鼎原，西经赤水渡。
火云入村巷，馀雨依驿树。
我行伤去国，疲马屡回顾。
有如无窠鸟，触热不得住。
峨峨华峰近，城郭生夕雾。
逆旅何人寻，行客暗中住。
却思林丘卧，自惬平生素。
劳役今若兹，羞吟招隐句。
+++司马扎
++++近别
咫尺不相见，便同天一涯。
何必隔关山，乃言伤别离。
君心与我心，脉脉无由知。
谁堪近别苦，远别犹有期。
+++司马扎
++++江上秋夕
茂陵归路绝，谁念此淹留。
极目月沈浦，苦吟霜满舟。
孤猿啼后夜，久客病高秋。
欲寄乡关恨，寒江无北流。
+++司马扎
++++送归客
多才与命违，末路隐柴扉。
白发何人问，青山一剑归。
晴烟独鸟没，野渡乱花飞。
寂寞长亭外，依然空落晖。
+++司马扎
++++东门晚望
青门聊极望，何事久离群。
芳草失归路，故乡空暮云。
信回陵树老，梦断灞流分。
兄弟正南北，鸿声堪独闻。
+++司马扎
++++上巳日曲江有感
万花明曲水，车马动秦川。
此日不得意，青春徒少年。
晴沙下鸥鹭，幽沚生兰荃。
向晚积归念，江湖心渺然。
+++司马扎
++++宿寿安甘棠馆
行人方倦役，到此似还乡。
流水来关外，青山近洛阳。
溪云归洞鹤，松月半轩霜。
坐恐晨钟动，天涯道路长。
+++司马扎
++++送友人下第东游
出门皆有托，君去独何亲。
阙下新交少，天涯旧业贫。
烟寒岳树暝，雪后岭梅春。
圣代留昆玉，那令愧郄诜。
+++司马扎
++++山斋会别
春草平陵路，荷衣醉别离。
将寻洛阳友，共结洞庭期。
星月半山尽，天鸡出海迟。
无轻此分手，他日重相思。
+++司马扎
++++晓过伊水寄龙门僧
龙门树色暗苍苍，伊水东流客恨长。
病马独嘶残夜月，行人欲渡满船霜。
几家烟火依村步，何处渔歌似故乡。
山下禅庵老师在，愿将形役问空王。
+++司马扎
++++送孔恂入洛
洛阳古城秋色多，送君此去心如何。
青山欲暮惜别酒，碧草未尽伤离歌。
前朝冠带掩金谷，旧游花月经铜驼。
行人正苦奈分手，日落远水生微波。
+++司马扎
++++观郊礼
钟鼓旌旗引六飞，玉皇初著画龙衣。
泰坛烟尽星河晓，万国心随彩仗归。
+++司马扎
++++宫怨
柳色参差掩画楼，晓莺啼送满宫愁。
年年花落无人见，空逐春泉出御沟。
+++司马扎
++++南徐夕眺
行吟向暮天，何处不凄然。
岸影几家柳，笛声何处船。
楼分瓜步月，鸟入秣陵烟。
故里无人到，乡书谁为传。
+++司马扎
++++题清上人
古院闭松色，入门人自闲。
罢经来宿鸟，支策对秋山。
客念蓬梗外，禅心烟雾间。
空怜濯缨处，阶下水潺潺。
+++司马扎
++++涂中寄薛中裕
贫交千里外，失路更伤离。
晓泪芳草尽，夜魂明月知。
空山连野外，寒鸟下霜枝。
此景正寥落，为君玄发衰。
+++司马扎
++++白马津阻雨
津树萧萧旅馆空，坐看疏叶绕阶红。
故乡千里楚云外，归雁一声烟雨中。
漳浦病多愁易老，茂陵书在信难通。
功名倘遂身无事，终向溪头伴钓翁。
+++司马扎
++++秋日怀储嗣宗
故人北游久不回，塞雁南渡声何哀。
相思闻雁更惆怅，却向单于台下来。
+++司马扎
++++夜听李山人弹琴
瑶琴夜久弦秋清，楚客一奏湘烟生。
曲中声尽意不尽，月照竹轩红叶明。
+++司马扎
++++隐者
松间开一径，秋草自相依。
终日不冠带，空山无是非。
投纶溪鸟伴，曝药谷云飞。
时向邻家去，狂歌夜醉归。
+++司马扎
++++登河中鹳雀楼
楼中见千里，楼影入通津。
烟树遥分陕，山河曲向秦。
兴亡留白日，今古共红尘。
鹳雀飞何处，城隅草自春。
+++司马扎
++++漾陂晚望
远客家水国，此来如到乡。
何人垂白发，一叶钓残阳。
柳暗鸟乍起，渚深兰自芳。
因知帝城下，有路向沧浪。

++中卷五百九十七
  
+++徐商
++++贺襄阳副使节判同加章绶
朱紫花前贺故人，兼荣此会颇关身。
同年坐上联宾榻，宗姓亭中布锦裀。
晴日照旗红灼烁，韶光入队影玢璘。
芳菲解助今朝喜，嫩蕊青条满眼新。
+++徐商
++++句
萍聚只因今日浪，荻斜都为夜来风。
+++高璩
++++和薛逢赠别
剑外绵州第一州，尊前偏喜接君留。
歌声婉转添长恨，管色凄凉似到秋。
但务欢娱思晓角，独耽云水上高楼。
莫言此去难相见，怨别徵黄是顺流。
+++高璩
++++句
公斋一到人非旧，诗板重寻墨尚新。
+++高湘
++++和李尚书命妓饯崔侍御
谢安春渚饯袁宏，千里仁风一扇清。
歌黛惨时方酩酊，不知公子重飞觥。
+++高湘
++++句
惟有高州是当家。（《玉泉子》云：湘从兄中书舍人湜与路相岩亲善，而湘厚刘相瞻，岩既逐瞻，除不附己者十司户。湘得高州，到日，愤湜不佑己，赋诗云）
+++崔安潜
++++报何泽
四十九年前及第，同年唯有老夫存。
今日殷勤访吾子，稳将鬐鬣上龙门。
+++裴铏
++++题文翁石室
文翁石室有仪形，庠序千秋播德馨。
柏尚留今日翠，高岷犹蔼旧时青。
心未肯抛膻蚁，弟子依前学聚萤。
更叹沱江无限水，争流只愿到沧溟。
+++刘损
++++愤惋诗三首（一作刘禹锡诗，题作怀妓）
宝钗分股合无缘，鱼在深渊日在天。
得意紫鸾休舞镜，断踪青鸟罢衔笺。
金杯倒覆难收水，玉轸倾欹懒续弦。
从此蘼芜山下过，只应将泪比黄泉。
鸾辞旧伴知何止，凤得新梧想称心。
红粉尚存香幕幕，白云将散信沈沈。
已休磨琢投泥玉，懒更经营买笑金。
愿作山头似人石，丈夫衣上泪痕深。
旧尝游处遍寻看，睹物伤情死一般。
买笑楼前花已谢，画眉窗下月空残。
云归巫峡音容断，路隔星河去住难。
莫道诗成无泪下，泪如泉滴亦须干。
+++郑愚
++++幼作
台山初罢雾，岐海正分流。
渔浦飏来笛，鸿逵翼去舟。
+++郑愚
++++茶诗
嫩芽香且灵，吾谓草中英。
夜臼和烟捣，寒炉对雪烹。
惟忧碧粉散，尝见绿花生。
+++霍总
++++郡楼望九华歌
楼上坐见九子峰，翠云赤日光溶溶。
有时朝昏变疏密，八峰和烟一峰出。
有时风卷天雨晴，聚立连连如弟兄。
阳乌生子偶成数，丹凤养雏同此名。
日日遥看机已静，未离尘躅思真境。
子明龙驾腾九垓，陵阳相对空崔嵬。
玉浆瑶草不可见，自有神仙风马来。
+++霍总
++++塞下曲
曾当一面战，频出九重围。
但见争锋处，长须得胜归。
雪沾旗尾落，风断节毛稀。
岂要铭燕石，平生重武威。
+++霍总
++++关山月
珠珑翡翠床，白皙侍中郎。
五日来花下，双童问道傍。
到门车马狭，连夜管弦长。
每笑东家子，窥他宋玉墙。
+++霍总
++++骢马
青骊八尺高，侠客倚雄豪。
踏雪生珠汗，障泥护锦袍。
路傍看骤影，鞍底卷旋毛。
岂独连钱贵，酬恩更代劳。
+++霍总
++++雉朝飞
五色有名翚，清晨挟两雌。
群群飞自乐，步步饮相随。
觇叶逢人处，惊媒妒宠时。
绿毛春斗尽，强敌愿君知。
+++霍总
++++木芙蓉
本自江湖远，常开霜露馀。
争春候秾李，得水异红蕖。
孤秀曾无偶，当门幸不锄。
谁能政摇落，繁彩照阶除。
+++霍总
++++采莲女
舟中采莲女，两两催妆梳。
闻早渡江去，日高来起居。
+++陈琡
++++别僧（一作留别兰若僧）
行若独轮车，常畏大道覆。
止若员底器，常恐他物触。
行止既如此，安得不离俗。
+++裴虔馀
++++早春残雪
霁日雕琼彩，幽庭减夜寒。
梅飘馀片积，日堕晚光残。
零落偏依桂，霏微不掩兰。
阴林披雾縠，小沼破冰盘。
曲槛霜凝砌，疏篁玉碎竿。
已闻三径好，犹可访袁安。
+++裴虔馀
++++柳枝词咏篙水溅妓衣
半额微黄金缕衣，玉搔头袅凤双飞。
从教水溅罗裙湿，还道朝来行雨归。
+++李嵘
++++献淮南师（一作献李仆射）
鸡树烟含瑞气凝，凤池波待玉山澄。
国人久倚东关望，拟筑沙堤到广陵。
+++袁郊
++++月
嫦娥窃药出人间，藏在蟾宫不放还。
后羿遍寻无觅处，谁知天上却容奸。
+++袁郊
++++霜
古今何事不思量，尽信邹生感彼苍。
但想燕山吹暖律，炎天岂不解飞霜。
+++袁郊
++++露
湛湛腾空下碧霄，地卑湿处更偏饶。
菅茅丰草皆沾润，不道良田有旱苗。
+++袁郊
++++云
楚甸尝闻旱魃侵，从龙应合解为霖。
荒淫却入阳台梦，惑乱怀襄父子心。
+++张丛
++++游东观山
岩岫碧孱颜，灵踪若可攀。
楼台烟霭外，松竹翠微间。
玉液寒深洞，秋光秀远山。
凭君指归路，何处是人寰。
+++冯衮
++++掷卢作
八尺台盘照面新，千金一掷斗精神。
合是赌时须赌取，不妨回首乞闲人。
+++冯衮
++++戏酒妓
醉眼从伊百度斜，是他家属是他家。
低声向道人知也，隔坐刚抛豆蔻花。
+++郑綮
++++老僧
日照四山雪，老僧门未开。
冻瓶黏柱础，宿火陷炉灰。
童子病归去，鹿麑寒入来。
钟知渐近，枝鸟下生台。
+++郑綮
++++题卢州郡斋
九衢尘里一书生，多达逢时拥旆旌。
醉里眼开金使字，紫旂风动耀天明。
+++郑綮
++++别郡后寄席中三兰（三妓并以兰为名）
淮淝两水不相通，隔岸临流望向东。
千颗泪珠无寄处，一时弹与渡前风。
+++温庭皓
++++观山灯献徐尚书
一峰当胜地，万点照严城。
势异昆冈发，光疑玄圃生。
焚书翻见字，举燧不招兵。
况遇新春夜，何劳秉烛行。
九枝应并耀，午夜忽潜然。
景集青山外，萤分碧草前。
辉华侵月影，历乱写星躔。
望极高楼上，摇光满绮筵。
春山收暝色，爝火集馀辉。
丽景饶红焰，祥光出翠微。
白榆行自比，青桂影相依。
唯有偷光客，追游欲忘归。
+++温庭皓
++++梅
一树寒林外，何人此地栽。
春光先自暖，阳艳暗相催。
晓觉霜添白，寒迷月借开。
馀香低惹袖，堕蕊逐流杯。
零落移新暖，飘飏上故台。
雪繁莺不识，风袅蝶空回。
羌吹应愁起，征徒异渴来。
莫贪题咏兴，商鼎待盐梅。

++中卷五百九十八
  
+++高骈
++++言怀
恨乏平戎策，惭登拜将坛。
手持金钺冷，身挂铁衣寒。
主圣扶持易，恩深报效难。
三边犹未静，何敢便休官。
+++高骈
++++寄鄠杜李遂良处士
小隐堪忘世上情，可能休梦入重城。
池边写字师前辈，座右题铭律后生。
吟社客归秦渡晚，醉乡渔去渼陂晴。
春来不得山中信，尽日无人傍水行。
+++高骈
++++和王昭符进士赠洞庭赵先生
为爱君山景最灵，角冠秋礼一坛星。
药将鸡犬云间试，琴许鱼龙月下听。
自要乘风随羽客，谁同种玉验仙经。
烟霞淡泊无人到，唯有渔翁过洞庭。
+++高骈
++++依韵奉酬李迪
柳下官资颜子居，闲情入骨若为除。
诗成斩将奇难敌，酒熟封侯快未如。
只见丝纶终日降，不知功业是谁书。
而今共饮醇滋味，消得揶揄势利疏。
+++高骈
++++留别彰德军从事范校书
无金寄与白头亲，节概犹夸似古人。
未出尘埃真落魄，不趋权势正因循。
桂攀明月曾观国，蓬转西风却问津。
匹马东归羡知己，燕王台上结交新。
+++高骈
++++途次内黄马病，寄僧舍呈诸友人
官闲马病客深秋，肯学张衡咏四愁。
红叶寺多诗景致，白衣人尽酒交游。
依违讽刺因行得，淡泊供需不在求。
好与高阳结吟社，况无名迹达珠旒。
+++高骈
++++遣兴
浮世忙忙蚁子群，莫嗔头上雪纷纷。
沈忧万种与千种，行乐十分无一分。
越外险巇防俗事，就中拘检信人文。
醉乡日月终须觅，去作先生号白云。
+++高骈
++++南海神祠
沧溟八千里，今古畏波涛。
此日征南将，安然渡万艘。
+++高骈
++++送春
水浅鱼争跃，花深鸟竞啼。
春光看欲尽，判却醉如泥。
+++高骈
++++海翻
几经人事变，又见海涛翻。
徒起如山浪，何曾洗至冤。
+++高骈
++++筇竹杖寄僧
坚轻筇竹杖，一枝有九节。
寄与沃洲人，闲步青山月。
+++高骈
++++遣兴
把盏非怜酒，持竿不为鱼。
唯应嵇叔夜，似我性慵疏。
+++高骈
++++叹征人
心坚胆壮箭头亲，十载沙场受苦辛。
力尽路傍行不得，广张红旆是何人。
+++高骈
++++湘妃庙
帝舜南巡去不还，二妃幽怨水云间。
当时珠泪垂多少，直到如今竹尚斑。
+++高骈
++++赴安南却寄台司
曾驱万马上天山，风去云回顷刻间。
今日海门南面事，莫教还似凤林关。
+++高骈
++++闺怨
人世悲欢不可知，夫君初破黑山归。
如今又献征南策，早晚催缝带号衣。
+++高骈
++++马嵬驿
玉颜虽掩马嵬尘，冤气和烟锁渭津。
蝉鬓不随銮驾去，至今空感往来人。
+++高骈
++++宴犒蕃军有感
蜀地恩留马嵬哭，烟雨濛濛春草绿。
满眼由来是旧人，那堪更奏梁州曲。
+++高骈
++++寓怀
关山万里恨难销，铁马金鞭出塞遥。
为问昔时青海畔，几人归到凤林桥。
+++高骈
++++步虚词
青溪道士人不识，上天下天鹤一只。
洞门深锁碧窗寒，滴露研朱点周易。
+++高骈
++++赠歌者二首
酒满金船花满枝，佳人立唱惨愁眉。
一声直入青云去，多少悲欢起此时。
公子邀欢月满楼，双成揭调唱伊州。
便从席上风沙起，直到阳关水尽头。
+++高骈
++++入蜀
万水千山音信希，空劳魂梦到京畿。
漫天岭上频回首，不见虞封泪满衣。
+++高骈
++++边城听角
席箕风起雁声秋，陇水边沙满目愁。
三会五更欲吹尽，不知凡白几人头。
+++高骈
++++渭川秋望寄右军王特进
长川终日碧潺湲，知道天河与地连。
凭寄两行朝阙泪，愿随流入御沟泉。
+++高骈
++++山亭夏日
绿树阴浓夏日长，楼台倒影入池塘。
水精帘动微风起，满架蔷薇一院香。
+++高骈
++++蜀路感怀
蜀山苍翠陇云愁，銮驾西巡陷几州。
唯有萦回深涧水，潺湲不改旧时流。
+++高骈
++++残春遣兴
画舸轻桡柳色新，摩诃池上醉青春。
不辞不为青春醉，只恐莺花也怪人。
+++高骈
++++春日招宾
花枝如火酒如饧，正好狂歌醉复醒。
对酒看花何处好，延和阁下碧筠亭。
+++高骈
++++过天威径
豺狼坑尽却朝天，战马休嘶瘴岭烟。
归路嶮巇今坦荡，一条千里直如弦。
+++高骈
++++对花呈幕中
海棠初发去春枝，首唱曾题七字诗。
今日能来花下饮，不辞频把使头旗。
+++高骈
++++寄题罗浮别业
不将真性染埃尘，为有烟霞伴此身。
带日长江好归信，博罗山下碧桃春。
+++高骈
++++塞上曲二首
二年边戍绝烟尘，一曲河湾万恨新。
从此凤林关外事，不知谁是苦心人。
陇上征夫陇下魂，死生同恨汉将军。
不知万里沙场苦，空举平安火入云。
+++高骈
++++广陵宴次戏简幕宾
一曲狂歌酒百分，蛾眉画出月争新。
将军醉罢无馀事，乱把花枝折赠人。
+++高骈
++++安南送曹别敕归朝
云水苍茫日欲收，野烟深处鹧鸪愁。
知君万里朝天去，为说征南已五秋。
+++高骈
++++对雪
六出飞花入户时，坐看青竹变琼枝。
如今好上高楼望，盖尽人间恶路岐。
+++高骈
++++访隐者不遇
落花流水认天台，半醉闲吟独自来。
惆怅仙翁何处去，满庭红杏碧桃开。
+++高骈
++++赴西川途经虢县作
亚夫重过柳营门，路指岷峨隔暮云。
红额少年遮道拜，殷勤认得旧将军。
+++高骈
++++锦城写望
蜀江波影碧悠悠，四望烟花匝郡楼。
不会人家多少锦，春来尽挂树梢头。
+++高骈
++++太公庙
青山长在境长新，寂寞持竿一水滨。
及得王师身已老，不知辛苦为何人。
+++高骈
++++边方春兴
草色青青柳色浓，玉壶倾酒满金钟。
笙歌嘹亮随风去，知尽关山第几重。
+++高骈
++++塞上寄家兄
棣萼分张信使希，几多乡泪湿征衣。
笳声未断肠先断，万里胡天鸟不飞。
+++高骈
++++写怀二首
渔竿消日酒消愁，一醉忘情万事休。
却恨韩彭兴汉室，功成不向五湖游。
花满西园月满池，笙歌摇曳画船移。
如今暗与心相约，不动征旗动酒旗。
+++高骈
++++池上送春
持竿闲坐思沉吟，钓得江鳞出碧浔。
回首看花花欲尽，可怜寥落送春心。
+++高骈
++++南征叙怀
万里驱兵过海门，此生今日报君恩。
回期直待烽烟静，不遣征衣有泪痕。
+++高骈
++++风筝（一作题风筝寄意）
夜静弦声响碧空，宫商信任往来风。
依稀似曲才堪听，又被移将别调中。
+++高骈
++++平流园席上
画舸摇烟水满塘，柳丝轻软小桃香。
却缘龙节为萦绊，好是狂时不得狂。
+++高骈
++++闻河中王铎加都统
炼汞烧铅四十年，至今犹在药炉前。
不知子晋缘何事，只学吹箫便得仙。
+++高骈
++++句
人间无限伤心事，不得尊前折一枝。
满宫多少承恩者，似有容华妾也无。
满身珠翠将何用，唯与豪家拂象床。
何人种得西施花，千古春风开不尽。（以上见桂苑丛谈）

++中卷五百九十九
  
+++于濆
++++青楼曲
青楼临大道，一上一回老。
所思终不来，极目伤春草。
+++于濆
++++塞下曲
紫塞晓屯兵，黄沙披甲卧。
战鼓声未齐，乌鸢已相贺。
燕然山上云，半是离乡魂。
卫霍待富贵，岂能无乾坤。
+++于濆
++++山村晓思
开门省禾黍，邻翁水头住。
今朝南涧波，昨夜西川雨。
牧童披短蓑，腰笛期烟渚。
不问水边人，骑牛傍山去。
+++于濆
++++马嵬驿
常经马嵬驿，见说坡前客。
一从屠贵妃，生女愁倾国。
是日芙蓉花，不如秋草色。
当时嫁匹夫，不妨得头白。
+++于濆
++++苦辛吟
垄上扶犁儿，手种腹长饥。
窗下抛梭女，手织身无衣。
我愿燕赵姝，化为嫫母姿。
一笑不值钱，自然家国肥。
+++于濆
++++野蚕
野蚕食青桑，吐丝亦成茧。
无功及生人，何异偷饱暖。
我愿均尔丝，化为寒者衣。
+++于濆
++++秦原览古
耕者戮力地，龙虎曾角逐。
火德道将亨，夜逢蛇母哭。
昔日望夷宫，是处寻桑谷。
汉祖竟为龙，赵高徒指鹿。
当时行路人，已合伤心目。
汉祚又千年，秦原草还绿。
+++于濆
++++古宴曲
雉扇合蓬莱，朝车回紫陌。
重门集嘶马，言宴金张宅。
燕娥奉卮酒，低鬟若无力。
十户手胼胝，凤凰钗一只。
高楼齐下视，日照罗衣色。
笑指负薪人，不信生中国。
+++于濆
++++南越谣
迢迢东南天，巨浸无津壖。
雄风卷昏雾，干戈满楼船。
此时尉佗心，儿童待幽燕。
三寸陆贾舌，万里汉山川。
若令交趾货，尽生虞芮田。
天意苟如此，遐人谁肯怜。
+++于濆
++++述己叹
不长不成人，及长老逼身。
履善本求乐，及善尤苦辛。
如何幽并儿，一箭取功勋。
+++于濆
++++辽阳行
辽阳在何处，妾欲随君去。
义合齐死生，本不夸机杼。
谁能守空闺，虚问辽阳路。
+++于濆
++++旅馆秋思
旅馆坐孤寂，出门成苦吟。
何事觉归晚，黄花秋意深。
寒蝶恋衰草，轸我离乡心。
更见庭前树，南枝巢宿禽。
+++于濆
++++长城
秦皇岂无德，蒙氏非不武。
岂将版筑功，万里遮胡虏。
团沙世所难，作垒明知苦。
死者倍堪伤，僵尸犹抱杵。
十年居上郡，四海谁为主。
纵使骨为尘，冤名不入土。
+++于濆
++++田翁叹
手植千树桑，文杏作中梁。
频年徭役重，尽属富家郎。
富家田业广，用此买金章。
昨日门前过，轩车满垂杨。
归来说向家，儿孙竟咨嗟。
不见千树桑，一浦芙蓉花。
+++于濆
++++沙场夜
城上更声发，城下杵声歇。
征人烧断蓬，对泣沙中月。
耕牛朝挽甲，战马夜衔铁。
士卒浣戎衣，交河水为血。
轻裘两都客，洞房愁宿别。
何况远辞家，生死犹未决。
+++于濆
++++里中女
吾闻池中鱼，不识海水深。
吾闻桑下女，不识华堂阴。
贫窗苦机杼，富家鸣杵砧。
天与双明眸，只教识蒿簪。
徒惜越娃貌，亦蕴韩娥音。
珠玉不到眼，遂无奢侈心。
岂知赵飞燕，满髻钗黄金。
+++于濆
++++寒食
二月野中芳，凡花亦能香。
素娥哭新冢，樵柯鸣柔桑。
田父引黄犬，寻狐上高冈。
坟前呼犬归，不知头似霜。
+++于濆
++++边游录戍卒言
二十属卢龙，三十防沙漠。
平生爱功业，不觉从军恶。
今来客鬓改，知学弯弓错。
赤肉痛金疮，他人成卫霍。
目断望君门，君门苦寥廓。
+++于濆
++++古征战
高峰凌青冥，深穴万丈坑。
皇天自山谷，焉得人心平。
齐鲁足兵甲，燕赵多娉婷。
仍闻丽水中，日日黄金生。
苟非夷齐心，岂得无战争。
+++于濆
++++山村叟
古凿岩居人，一廛称有产。
虽沾巾覆形，不及贵门犬。
驱牛耕白石，课女经黄茧。
岁暮霜霰浓，画楼人饱暖。
+++于濆
++++戍客南归
北别黄榆塞，南归白云乡。
孤舟下彭蠡，楚月沈沧浪。
为子惜功业，满身刀箭疮。
莫渡汨罗水，回君忠孝肠。
+++于濆
++++经馆娃宫
馆娃宫畔顾，国变生娇妒。
勾践胆未尝，夫差心已误。
吴亡甘已矣，越胜今何处。
当时二国君，一种江边墓。
+++于濆
++++村居晏起
村舍少闻事，日高犹闭关。
起来花满地，戴胜鸣桑间。
居安即永业，何者为故山。
朱门与蓬户，六十头尽斑。
+++于濆
++++感怀
采薇易为山，何必登首阳。
濯缨易为水，何必泛沧浪。
贵崇已难慕，谄笑何所长。
东堂桂欲空，犹有收萤光。
+++于濆
++++金谷感怀
黄金骄石崇，与晋争国力。
更欲住人间，一日买不得。
行为忠信主，身是文章宅。
四者俱不闻，空传堕楼客。
+++于濆
++++恨从军
不嫁白衫儿，爱君新紫衣。
早知遽相别，何用假光辉。
已闻都万骑，又道出重围。
一轴金装字，致君终不归。
+++于濆
++++烧金曲
天寿畏不永，烧金希长年。
积土培枯根，自谓松柏坚。
南陌试腰褭，西楼歌婵娟。
岂知蔓草中，日日开夜泉。
+++于濆
++++子从军
男作乡中丁，女作乡男妇。
南村与北里，日日见父母。
岂似从军儿，一去便白首。
何当铸剑戟，尽得丁男力。
+++于濆
++++越溪女
会稽山上云，化作越溪人。
枉破吴王国，徒为西子身。
江边浣纱伴，黄金扼双腕。
倏忽不相期，思倾赵飞燕。
妾家基业薄，空有如花面。
嫁尽绿窗人，独自盘金线。
+++于濆
++++巫山高
何山无朝云，彼云亦悠扬。
何山无暮雨，彼雨亦苍茫。
宋玉恃才者，恁虚构高唐。
自垂文赋名，荒淫归楚襄。
峨峨十二峰，永作妖鬼乡。
+++于濆
++++织素谣
贫女苦筋力，缲丝夜夜织。
万梭为一素，世重韩娥色。
五侯初买笑，建章方落籍。
一曲古凉州，六亲长血食。
劝尔画长眉，学歌饱亲戚。
+++于濆
++++拟古讽
洛阳大道傍，甲第何深邃。
南亩无一廛，东园有馀地。
春溪化桃李，秋沼生荷芰。
草木本无情，此时如有为。
旱苗当垄死，流水资嘉致。
余心甘至愚，不会皇天意。
+++于濆
++++赠太行开路者
手劚太行山，心齐太行巅。
劚尽太行险，君心更摩天。
何如回苦辛，自凿东皋田。
+++于濆
++++戍卒伤春
连年戍边塞，过却芳菲节。
东风气力尽，不减阴山雪。
萧条柳一株，南枝叶微发。
为带故乡情，依依藉攀折。
晚风吹碛沙，夜泪啼乡月。
凌烟阁上人，未必皆忠烈。
+++于濆
++++富农诗
长闻乡人语，此家胜良贾。
骨肉化饥魂，仓中有饱鼠。
青春满桑柘，旦夕鸣机杼。
秋风一夜来，累累闻砧杵。
西邻有原宪，蓬蒿绕环堵。
自乐固穷心，天意在何处。
当门见堆子，已作桑田主。
安得四海中，尽为虞芮土。
+++于濆
++++早发
绿野含曙光，东北云如茜。
栖鸦林际起，落月水中见。
此身何自苦，日日凌霜霰。
流苏帐里人，犹在阳台畔。
+++于濆
++++季夏逢朝客
浐水桃李熟，杜曲芙蓉老。
九天休沐归，腰玉垂杨道。
避路回绮罗，迎风嘶騕褭。
岂知山谷中，日日吹瑶草。
+++于濆
++++陇头水
行人何彷徨，陇头水呜咽。
寒沙战鬼愁，白骨风霜切。
薄日朦胧秋，怨气阴云结。
杀成边将名，名著生灵灭。
+++于濆
++++古别离
入室少情意，出门多路岐。
黄鹤有归日，荡子无还时。
人谁无分命，妾身何太奇。
君为东南风，妾作西北枝。
青楼邻里妇，终年画长眉。
自倚对良匹，笑妾空罗帏。
郎本东家儿，妾本西家女。
对门中道间，终谓无离阻。
岂知中道间，遣作空闺主。
自是爱封侯，非关备胡虏。
知子去从军，何处无良人。
+++于濆
++++拟古意
白玉若无玷，花颜须及时。
国色久在室，良媒亦生疑。
鸦鬟未成髻，鸾镜徒相知。
翻惭效颦者，却笑从人迟。
+++于濆
++++陇头吟
借问陇头水，终年恨何事。
深疑呜咽声，中有征人泪。
自古蕴长策，况我非才智。
无计谢潺湲，一宵空不寐。
+++于濆
++++思归引
不耕南亩田，为爱东堂桂。
身同树上花，一落又经岁。
交亲日相薄，知己恩潜替。
日开十二门，自是无归计。
+++于濆
++++秦富人
高高起华堂，远远引流水。
粪土视金珍，犹嫌未奢侈。
陋巷满蓬蒿，谁怜有颜子。
+++于濆
++++对花（一作武瓘诗，题云感事）
花开蝶满枝，花落蝶还稀。
惟有旧巢燕，主人贫亦归。
+++于濆
++++宫怨
妾家望江口，少年家财厚。
临江起珠楼，不卖文君酒。
当年乐贞独，巢燕时为友。
父兄未许人，畏妾事姑舅。
西墙邻宋玉，窥见妾眉宇。
一旦及天聪，恩光生户牖。
谓言入汉宫，富贵可长久。
君王纵有情，不奈陈皇后。
谁怜颊似桃，孰知腰胜柳。
今日在长门，从来不如丑。

++中卷六百
  
+++牛徵
++++登越王楼即事
危楼送远目，信美奈乡情。
转岸孤舟疾，衔山落照明。
萧条看草色，惆怅认江声。
谁会登临恨，从军白发生。
+++伊璠
++++及第后寄梁烛处士
绣毂寻芳许史家，独将羁事达江沙。
十年辛苦一枝桂，二月艳阳千树花。
鹏化四溟归碧落，鹤栖三岛接青霞。
同袍不得同游玩，今对春风日又斜。
+++萧遘
++++春诗
南国韶光早，春风送腊来。
水堤烟报柳，山寺雪惊梅。
练色铺江晚，潮声逐渚回。
青旗问沽酒，何处拨寒醅。
+++萧遘
++++和王侍中谒张恶子庙
青骨祀吴谁让德，紫华居越亦知名。
未闻一剑传唐主，长拥千山护蜀城。
斩马威棱应扫荡，截蛟锋刃俟升平。
酂侯为国亲箫鼓，堂上神筹更布兵。
+++萧遘
++++成都
月晓已开花市合，江平偏见竹簰多。
好教载取芳菲树，剩照岷天瑟瑟波。
+++萧遘
++++句
吾家九叶相，尽继明时出。（与子三儿生日《困学纪闻》）
+++韦承贻
++++策试夜潜纪长句于都堂西南隅（后首一作薛能诗）
褒衣博带满尘埃，独自都堂纳卷回。
蓬巷几时闻吉语，棘篱何日免重来。
三条烛尽钟初动，九转丹成鼎未开。
残月渐低人扰扰，不知谁是谪仙才。
白莲千朵照廊明，一片升平雅颂声。
才唱第三条烛尽，南宫风月画难成。
+++郑洪业
++++诏放云南子弟还国
德被陪臣子，仁垂圣主恩。
雕题辞凤阙，丹服出金门。
有泽沾殊俗，无征及犷𤟤。
铜梁分汉土，玉垒驾鸾轩。
瘴岭蚕丛盛，巴江越巂垠。
万方同感化，岂独自南蕃。
+++孙纬
++++中秋夜思郑延美有作
中秋中夜月，世说慑妖精。
顾兔云初蔽，长蛇谁与勍。
未追良友玩，安用玉轮盈。
此意人谁喻，裁诗穿禁城。
+++欧阳玭
++++清晓卷帘
清晓意未惬，卷帘时一吟。
槛虚花气密，地暖竹声深。
秀色还朝暮，浮云自古今。
石泉惊已跃，会可洗幽心。
+++欧阳玭
++++巴陵
孤城向夕原，春入景初暄。
绿树低官舍，青山在县门。
楼台疑结蜃，枕席更闻猿。
客路何曾定，栖迟欲断魂。
+++欧阳玭
++++榆溪道上
初日在斜溪，山云片片低。
乡愁梦里失，马色望中迷。
涧底凄泉气，岩前遍绿荑。
非关秦塞去，无事候晨鸡。
+++欧阳玭
++++新岭临眺寄连总进士
关势遥临海，峰峦半入云。
烟中独鸟下，潭上杂花熏。
寄远悲春草，登临忆使君。
此时还极目，离思更纷纷。
+++欧阳玭
++++幽轩
幽轩斜映山，空涧复潺潺。
重叠岩峦趣，遥来窗户间。
桃花飘岫幌，燕子语松关。
衣桁侵池翠，阶痕露藓斑。
临风清瑟奏，对客白云闲。
眷恋青春色，含毫俯碧湾。
+++张演
++++社日村居（一作王驾诗）
鹅湖山下稻粱肥，豚阱鸡栖对掩扉。
桑柘影斜春社散，家家扶得醉人归。
+++裴澈
++++吊孟昌图
一章何罪死何名，投水惟君与屈平。
从此蜀江烟月夜，杜鹃应作两般声。
+++翁绶
++++婕妤怨
谗谤潜来起百忧，朝承恩宠暮仇雠。
火烧白玉非因玷，霜翦红兰不待秋。
花落昭阳谁共辇，月明长信独登楼。
繁华事逐东流水，团扇悲歌万古愁。
+++翁绶
++++陇头吟
陇水潺湲陇树黄，征人陇上尽思乡。
马嘶斜日朔风急，雁过寒云边思长。
残月出林明剑戟，平沙隔水见牛羊。
横行俱是封侯者，谁斩楼兰献未央。
+++翁绶
++++关山月
裴回汉月满边州，照尽天涯到陇头。
影转银河寰海静，光分玉塞古今愁。
笳吹远戍孤烽灭，雁下平沙万里秋。
况是故园摇落夜，那堪少妇独登楼。
+++翁绶
++++雨雪曲
边声四合殷河流，雨雪飞来遍陇头。
铁岭探人迷鸟道，阴山飞将湿貂裘。
斜飘旌旆过戎帐，半杂风沙入戍楼。
一自塞垣无李蔡，何人为解北门忧。
+++翁绶
++++行路难
行路艰难不复歌，故人荣达我蹉跎。
双轮晚上铜台雪，一叶春浮瘴海波。
自古要津皆若此，方今失路欲如何。
君看西汉翟丞相，凤沼朝辞暮雀罗。
+++翁绶
++++折杨柳
紫陌金堤映绮罗，游人处处动离歌。
阴移古戍迷芳草，花带残阳落远波。
台上少年吹白雪，楼中思妇敛青蛾。
殷勤攀折赠行客，此去关山雨雪多。
+++翁绶
++++咏酒
逃暑迎春复送秋，无非绿蚁满杯浮。
百年莫惜千回醉，一盏能消万古愁。
几为芳菲眠细草，曾因雨雪上高楼。
平生名利关身者，不识狂歌到白头。
+++翁绶
++++白马
渥洼龙种雪霜同，毛骨天生胆气雄。
金埒乍调光照地，玉关初别远嘶风。
花明锦襜垂杨下，露湿朱缨细草中。
一夜羽书催转战，紫髯骑出佩騂弓。
+++翁绶
++++句
海国欧乡浙水东，暂烦良守此凭熊。（见《事文类聚》）
+++潘纬
++++中秋月
古今逢此夜，共冀泬明。
岂是月华别，只应秋气清。
影当中土正，轮对八荒平。
寻客徒留望，璇玑自有程。
+++潘纬
++++琴
客来鸣素琴，惆怅对遗音。
一曲起于古，几人听到今。
尽含风霭远，自泛月烟深。
风续水山操，坐生方外心。
+++潘纬
++++句
篆经千古涩，影泻一堂寒。（古镜。见《吟窗杂录》）
+++武瓘
++++九日卫使君筵上作
佳晨登赏喜还乡，谢宇开筵晚兴长。
满眼黄花初泛酒，隔烟红树欲迎霜。
千家门户笙歌发，十里江山白鸟翔。
共贺安人丰乐岁，幸陪珠履侍银章。
+++武瓘
++++劝酒
劝君金屈卮，满酌不须辞。
花发多风雨，人生足别离。
+++武瓘
++++感事（一作于濆诗，题云对花）
花开蝶满枝，花谢蝶还稀。
惟有旧巢燕，主人贫亦归。
+++袁皓
++++重归宜春偶成十六韵寄朝中知己
水香甘似醴，知是入袁溪。
黄竹成丛密，青萝夹岸低。
暖流鸂鶒戏，深树鹧鸪啼。
黄犬惊迎客，青牛困卧泥。
有村皆绩纺，无地不耕犁。
乡曲多耆旧，逢迎尽杖藜。
殷勤倾白酒，相劝有黄鸡。
归老官知忝，还乡路不迷。
直言干忌讳，权路耻依栖。
拙学趋时态，闲思与牧齐。
稻粮饶燕雀，江海溢凫鹥。
昔共逢离乱，今来息鼓鼙。
恩仁沾品物，教化及雕题。
上贡贞元禄，曾叨宠记批。
何须归紫禁，便是到丹梯。
珍重长安道，从今息马嘶。
+++袁皓
++++及第后作
金榜高悬姓字真，分明折得一枝春。
蓬瀛乍接神仙侣，江海回思耕钓人。
九万抟扶排羽翼，十年辛苦涉风尘。
升平时节逢公道，不觉龙门是嶮津。
+++袁皓
++++重归宜春经过萍川题梵林寺
梵林遗址在松萝，四十年来两度过。
泸水东奔彭蠡浪，萍川西注洞庭波。
村烟不改居人换，官路无穷行客多。
拖紫腰金成底事，凭阑惆怅欲如何。
+++袁皓
++++寄岳阳严使君
得意东归过岳阳，桂枝香惹蕊珠香。
也知暮雨生巫峡，争奈朝云属楚王。
万恨只凭期克手，寸心唯系别离肠。
南亭宴罢笙歌散，回首烟波路渺茫。
+++公乘亿
++++赋得郎官上应列宿
北极伫文昌，南宫晓拜郎。
紫泥乘帝泽，银印佩天光。
纬结三台侧，钩连四辅旁。
佐商依傅说，仕汉笑冯唐。
委佩摇秋色，峨冠带晚霜。
自然符列象，千古耀岩廊。
+++公乘亿
++++春风扇微和
丽日催迟景，和风扇早春。
暖浮丹凤阙，韶媚黑龙津。
澹荡迎仙杖，霏微送画轮。
绿摇宫柳散，红待禁花新。
舞席潜回雪，歌筵暗起尘。
幸当阳候律，一顾及佳晨。
+++公乘亿
++++赋得秋菊有佳色
陶令篱边菊，秋来色转佳。
翠攒千片叶，金剪一枝花。
蕊逐蜂须乱，英随蝶翅斜。
带香飘绿绮，和酒上乌纱。
散漫摇霜彩，娇妍漏日华。
芳菲彭泽见，更称在谁家。
+++公乘亿
++++赋得临江迟来客
江上晚沈沈，烟波一望深。
向来殊未至，何处拟相寻。
柳结重重眼，萍翻寸寸心。
暮山期共眺，寒渚待同临。
北去鱼无信，南飞雁绝音。
思君不可见，使我独愁吟。
+++公乘亿
++++句
十上十年皆落第，一家一半已成尘。（见《摭言》）
+++王季文
++++九华山谣
九华峥嵘占南陆，莲花擢本山半腹。
翠屏横截万里天，瀑水落深千丈玉。
云梯石磴入杳冥，俯看四极如中庭。
丹崖压下庐霍势，白日隐出牛斗星。
杉松一岁抽数尺，琼草夤缘秀层壁。
南风拂晓烟雾开，满山葱蒨铺鲜碧。
雷霆往往从地发，龙卧豹藏安可别。
峻极遥看戛昊苍，挺生岂得无才杰。
神仙惮险莫敢登，驭风驾鹤循丘陵。
阳乌不见峰顶树，大火尚结岩中冰。
灵光爽气曛复旭，晴天倒影西江渌。
具区彭蠡夹两旁，正可别作一岳当少阳。
+++王季文
++++青出蓝
芳蓝滋匹帛，人力半天经。
浸润加新气，光辉胜本青。
还同冰出水，不共草为萤。
翻覆依襟上，偏知造化灵。
+++卢骈
++++题青龙精舍
寿夭虽云命，荣枯亦大偏。
不知雷氏剑，何处更冲天。
+++王镣
++++感事
击石易得火，扣人难动心。
今日朱门者，曾恨朱门深。
+++李拯
++++退朝望终南山
紫宸朝罢缀鸳鸾，丹凤楼前驻马看。
惟有终南山色在，晴明依旧满长安。
+++顾封人
++++月中桂树
芬馥天边桂，扶疏在月中。
能齐大椿长，不与小山同。
皎皎舒华色，亭亭丽碧空。
亏盈宁委露，摇落不关风。
岁晚花应发，春馀质讵丰。
无因遂攀赏，徒欲望青葱。
+++司马都
++++和陆鲁望白菊
耻共金英一例开，素芳须待早霜催。
绕篱看见成瑶圃，泛酒须迷傍玉杯。
映水好将蘋作伴，犯寒疑与雪为媒。
夫君每尚风流事，应为徐妃致此栽。
+++司马都
++++送羊振文先辈往桂阳归觐
此去欢荣冠士林，离筵休恨酒杯深。
云梯万仞初高步，月桂馀香尚满襟。
鸣棹晓冲苍霭发，落帆寒动白华吟。
君家祖德惟清苦，却笑当时问绢心。
