全唐诗（下卷）
曹寅等编
++下卷六百零一
+++李昌符
++++书边事（一作边行书事，一作塞上行）
朔野烟尘起，天军又举戈。
阴风向晚急，杀气入秋多。
树尽禽栖草，冰坚路在河。
汾阳无继者，羌虏肯先和。
+++李昌符
++++远归别墅（一作秋晚归故居）
马省曾行处，连嘶渡晚河。
忽惊乡树出，渐识路人多。
细径穿禾黍，颓垣压薜萝。
乍归犹似客，邻叟亦相过。
+++李昌符
++++题友人屋
松底诗人宅，闲门远岫孤。
数家分小径，一水截平芜。
竹节偶相对，鸟名多自呼。
爱君真静者，欲去又踟蹰。
+++李昌符
++++赠同游
此来风雨后，已觉减年华。
若待皆无事，应难更有花。
管弦临夜急，榆柳向江斜。
且莫看归路，同须醉酒家。
+++李昌符
++++送人出塞
北风吹雨雪，举目已凄凄。
战鬼秋频哭，征鸿夜不栖。
沙平关路直，碛广郡楼低。
此去非东鲁，人多事鼓鼙。
+++李昌符
++++寻僧元皎因赠
此生迷有著，因病得寻师。
话尽山中事，归当月上时。
高松连寺影，亚竹入窗枝。
闲忆草堂路，相逢非素期。
+++李昌符
++++下第后蒙侍郎示意指于新先辈宣恩感谢
才薄命如此，自嗟兼自疑。
遭逢好文日，黜落至公时。
倚玉甘无路，穿杨却未期。
更惭君侍坐，问许可言诗。
+++李昌符
++++夜泊渭津
漂漂东去客，一宿渭城边。
远处星垂岸，中流月满船。
凉归夜深簟，秋入雨馀天。
渐觉家山小，残程尚几年。
+++李昌符
++++晚夏逢友人
一别同袍友，相思已十年。
长安多在客，久病忽闻蝉。
骤雨才沾地，阴云不遍天。
微凉堪话旧，移榻晚风前。
+++李昌符
++++秋中夜坐
空庭吟坐久，爽气入荷衣。
病叶先秋落，惊禽背月飞。
瘴云晴未散，戍客老将依。
为应金门策，多应说战机。
+++李昌符
++++旅游伤春
酒醒乡关远，迢迢听漏终。
曙分林影外，春尽雨声中。
鸟思江村路，花残野岸风。
十年成底事，羸马倦西东。
+++李昌符
++++得远书
故人居谪宦，今日一书来。
良久惊兼喜，殷勤卷更开。
瘴云沉去雁，江雨促新梅。
满纸殊乡泪，非冤不可哀。
+++李昌符
++++赠同席
四座列吾友，满园花照衣。
一生知几度，后到拟先归。
急管侵诸乐，严城送落晖。
当欢莫离席，离席却欢稀。
+++李昌符
++++赠供奉僧玄观
自得曹溪法，诸经更不看。
已降禅侣久，兼作帝师难。
夜木侵檐黑，秋灯照雨寒。
如何嫌有著，一念在林峦。
+++李昌符
++++送琴客
楚客抱离思，蜀琴留恨声。
坐来新月上，听久觉秋生。
夜静骚人语，天高别鹤鸣。
因君兴一叹，竟夕意难平。
+++李昌符
++++别谪者
此地闻犹恶，人言是所之。
一家书绝久，孤驿梦成迟。
八月三湘道，闻猿冒雨时。
不须祠楚相，臣节转堪疑。
+++李昌符
++++行思
千里岂云去，欲归如路穷。
间无暇日，马上又秋风。
破月衔高岳，流星拂晓空。
此时皆在梦，行色独匆匆。
+++李昌符
++++感怀题从舅宅
郗家庭树下，几度醉春风。
今日花还发，当时事不同。
流言应未息，直道竟难通。
徒遣相思者，悲歌向暮空。
+++李昌符
++++与友人会
蝉吟槐蕊落，的的是愁端。
病觉离家远，贫知处事难。
真交无所隐，深语有馀欢。
未必闻歌吹，羁心得暂宽。
+++李昌符
++++赠春游侣
密林多暗香，轻吹送馀芳。
啼鸟愁春尽，游人喜日长。
浮云横暮色，新雨洗韶光。
欲散垂□恨，应须入醉乡。
+++李昌符
++++送人游边
愁指萧关外，风沙入远程。
马行初有迹，雨落竟无声。
地理全归汉，天威不在兵。
西京逢故老，暗喜复时平。
+++李昌符
++++寄栖白上人
剪发兼成隐，将心更属文。
无憀对豪客，不拜谒吾君。
画壁惟泉石，经窗半典坟。
归林幽鸟狎，乞食病僧分。
默坐终清夜，凝思念碧云。
相逢应未卜，余正走嚣氛。
+++李昌符
++++送人入新罗使
鸡林君欲去，立册付星轺。
越海程难计，征帆影自飘。
望乡当落日，怀阙羡回潮。
宿雾蒙青嶂，惊波荡碧霄。
春生阳气早，天接祖州遥。
愁约三年外，相迎上石桥。
+++李昌符
++++咏铁马鞭
汉将临流得铁鞭，鄂侯名字旧雕镌。
须为圣代无双物，肯逐将军卧九泉。
汗马不侵诛虏血，神功今见补亡篇。
时来终荐明君用，莫叹沉埋二百年。
+++李昌符
++++送友人
举世谁能与事期，解携多是正欢时。
间不遣有名利，陌上始应无别离。
晚渡待船愁立久，乱山投店独行迟。
我今漂泊还如此，江剑相逢亦未知。
+++李昌符
++++南潭
匝岸青芜掩古苔，面山亭树枕潭开。
有时弦管收筵促，无数凫鹥逆浪来。
路入龙祠群木老，风惊渔艇一声回。
人传郭恽多游此，谁见当初泛玉杯。
+++李昌符
++++秋夜作
数亩池塘近杜陵，秋天寂寞夜云凝。
芙蓉叶上三更雨，蟋蟀声中一点灯。
迹避险巇翻失路，心归闲淡不因僧。
既逢上国陈诗日，长守林泉亦未能。
+++李昌符
++++客恨
古原南北旧萧疏，高木风多小雪馀。
半夜病吟人寝后，百年闲事酒醒初。
频招兄弟同佳节，已有兵戈隔远书。
肥马王孙定相笑，不知岐路厌樵渔。
+++李昌符
++++三月尽日
江头从此管弦稀，散尽游人独未归。
落日已将春色去，残花应逐夜风飞。
+++李昌符
++++绿珠咏
洛阳佳丽与芳华，金谷园中见百花。
谁遣当年坠楼死，无人巧笑破孙家。
+++李昌符
++++赠别
又将书剑出孤舟，尽日停桡结远愁。
莫道江波话离别，江波一去不回流。
+++李昌符
++++闷书
病来难处早秋天，一径无人树有蝉。
归计未成书半卷，中宵多梦昼多眠。
+++李昌符
++++伤春
即是春风尽，仍沾夜雨归。
明朝更来此，兼恐落花稀。
+++李昌符
++++登临洮望萧关
渐觉风沙暗，萧关欲到时。
儿童能探火，妇女解缝旗。
川少衔鱼鹭，林多带箭麋。
暂来戎马地，不敢苦吟诗。

++下卷六百零二
  
+++汪遵
++++彭泽
鹤爱孤松云爱山，宦情微禄免相关。
栽成五柳吟归去，漉酒巾边伴菊闲。
+++汪遵
++++杜邮馆
杀尽降兵热血流，一心犹自逞戈矛。
功成若解求身退，岂得将军死杜邮。
+++汪遵
++++细腰宫
鼓声连日烛连宵，贪向春风舞细腰。
争奈君王正沈醉，秦兵江上促征桡。
+++汪遵
++++瑶台
仙梦香魂不久留，满川云雨满宫愁。
直须待得荆王死，始向瑶台一处游。
+++汪遵
++++吴坂
踡跼盐车万里蹄，忽逢良鉴始能嘶。
不缘伯乐称奇骨，几与驽骀价一齐。
+++汪遵
++++箕山
薄世临流洗耳尘，便归云洞任天真。
一瓢风入犹嫌闹，何况人间万种人。
+++汪遵
++++息国
家国兴亡身独存，玉容还受楚王恩。
衔冤只合甘先死，何待花间不肯言。
+++汪遵
++++梁寺
立国从来为战功，一朝何事却谈空。
台城兵匝无人敌，闲卧高僧满梵宫。
+++汪遵
++++南阳
陆困泥蟠未适从，岂妨耕稼隐高踪。
若非先主垂三顾，谁识茅庐一卧龙。
+++汪遵
++++杞梁墓
一叫长城万仞摧，杞梁遗骨逐妻回。
南邻北里皆孀妇，谁解坚心继此来。
+++汪遵
++++夷门
晋鄙兵回为重难，秦师收旆亦西还。
今来不是无朱亥，谁降轩车问抱关。
+++汪遵
++++汴河
隋皇意欲泛龙舟，千里昆仑水别流。
还待春风锦帆暖，柳阴相送到迷楼。
+++汪遵
++++燕台
礼士招贤万古名，高台依旧对燕城。
如今寂寞无人上，春去秋来草自生。
+++汪遵
++++聊城
刃血攻聊已越年，竟凭儒术罢戈鋋。
田单漫逞烧牛计，一箭终输鲁仲连。
+++汪遵
++++西河
花貌年年溺水滨，俗传河伯娶生人。
自从明宰投巫后，直至如今鬼不神。
+++汪遵
++++密县
百里能将济猛宽，飞蝗不到邑人安。
至今闾里逢灾沴，犹祝当时卓长官。
+++汪遵
++++升仙桥
题桥贵欲露先诚，此日人皆笑率情。
应讶临邛沽酒客，逢时还作汉公卿。
+++汪遵
++++破陈
猎猎朱旗映彩霞，纷纷白刃入陈家。
看看打破东平苑，犹舞庭前玉树花。
+++汪遵
++++白头吟
失却青丝素发生，合欢罗带意全轻。
古今人事皆如此，不独文君与马卿。
+++汪遵
++++短歌吟
箭飞乌兔竞东西，贵贱贤愚不梦齐。
匣里有琴樽有酒，人间便是武陵溪。
+++汪遵
++++晋河
风引征帆管吹高，晋君张宴俟雄豪。
舟人笑指千馀客，谁是烟霄六翮毛。
+++汪遵
++++干将墓
橐籥冰霜万古闻，拍灰松地见馀坟。
应缘神剑飞扬久，水水山山尽是云。
+++汪遵
++++金谷
晋臣荣盛更谁过，常向阶前舞翠娥。
香散艳消如一梦，但留风月伴烟萝。
+++汪遵
++++三闾庙
为嫌朝野尽陶陶，不觉官高怨亦高。
憔悴莫酬渔父笑，浪交千载咏离骚。
+++汪遵
++++易水
匕首空磨事不成，误留龙袂待琴声。
斯须却作秦中鬼，青史徒标烈士名。
+++汪遵
++++严陵台
一钓凄凉在杳冥，故人飞诏入山扃。
终将宠辱轻轩冕，高卧五云为客星。
+++汪遵
++++淮阴
秦季贤愚混不分，只应漂母识王孙。
归荣便累千金赠，为报当时一饭恩。
+++汪遵
++++鸡鸣曲
金距花冠傍舍栖，清晨相叫一声齐。
开关自有冯生计，不必天明待汝啼。
+++汪遵
++++采桑妇
为报踌躇陌上郎，蚕饥日晚妾心忙。
本来若爱黄金好，不肯携笼更采桑。
+++汪遵
++++渔父
棹月眠流处处通，绿蓑苇带混元风。
灵均说尽孤高事，全与逍遥意不同。
+++汪遵
++++越女
玉貌何曾为浣沙，只图勾践献夫差。
苏台日夜唯歌舞，不觉干戈犯翠华。
+++汪遵
++++望思台
不忧家国任奸臣，骨肉翻为蓦路人。
巫蛊事行冤莫雪，九层徒筑见无因。
+++汪遵
++++比干墓
国乱时危道不行，忠贤谏死胜谋生。
一沉冤骨千年后，垄水虽平恨未平。
+++汪遵
++++郢中
莫言白雪少人听，高调都难称俗情。
不是楚词询宋玉，巴歌犹掩绕梁声。
+++汪遵
++++北海
汉臣曾此作缧囚，茹血衣毛十九秋。
鹤发半垂龙节在，不闻青史说封侯。
+++汪遵
++++招屈亭
三闾溺处杀怀王，感得荆人尽缟裳。
招屈亭边两重恨，远天秋色暮苍苍。
+++汪遵
++++屈祠
不肯迂回入醉乡，乍吞忠梗没沧浪。
至今祠畔猿啼月，了了犹疑恨楚王。
+++汪遵
++++铜雀台
铜雀台成玉座空，短歌长袖尽悲风。
不知仙驾归何处，徒遣颦眉望汉宫。
+++汪遵
++++斑竹祠
九处烟霞九处昏，一回延首一销魂。
因凭直节流红泪，图得千秋见血痕。
+++汪遵
++++题李太尉平泉庄
水泉花木好高眠，嵩少纵横满目前。
惆怅人间不平事，今朝身在海南边。
+++汪遵
++++战城南
风沙刮地塞云愁，平旦交锋晚未休。
白骨又沾新战血，青天犹列旧旄头。
+++汪遵
++++延平津
三尺晶荧射斗牛，岂随凡手报冤雠。
延平一旦为龙处，看取风云布九州。
+++汪遵
++++项亭
不修仁德合文明，天道如何拟力争。
隔岸故乡归不得，十年空负拔山名。
+++汪遵
++++乌江
兵散弓残挫虎威，单枪匹马突重围。
英雄去尽羞容在，看却江东不得归。
+++汪遵
++++绿珠
大抵花颜最怕秋，南家歌歇北家愁。
从来几许如君貌，不肯如君坠玉楼。
+++汪遵
++++升仙桥
汉朝卿相尽风云，司马题桥众又闻。
何事不如杨得意，解搜贤哲荐明君。
+++汪遵
++++隋柳
夹浪分堤万树馀，为迎龙舸到江都。
君看靖节高眠处，只向衡门种五株。
+++汪遵
++++杨柳
亚夫营畔柳濛濛，隋主堤边四路通。
攀折赠君还有意，翠眉轻嫩怕春风。
+++汪遵
++++桐江
光武重兴四海宁，汉臣无不受浮荣。
严陵何事轻轩冕，独向桐江钓月明。
+++汪遵
++++招隐
罢听泉声看鹿群，丈夫才策合匡君。
早携书剑离岩谷，莫待蒲轮辗白云。
+++汪遵
++++陈宫
椒宫荒宴竟无疑，倏忽山河尽入隋。
留得后庭亡国曲，至今犹与酒家吹。
+++汪遵
++++樊将军庙
玉辇曾经陷楚营，汉皇心怯拟休兵。
当时不得将军力，日月须分一半明。
+++汪遵
++++东海
漾舟雪浪映花颜，徐福携将竟不还。
同作危时避秦客，此行何似武陵滩。
+++汪遵
++++昭君
汉家天子镇寰瀛，塞北羌胡未罢兵。
猛将谋臣徒自贵，蛾眉一笑塞尘清。
+++汪遵
++++五湖
已立平吴霸越功，片帆高扬五湖风。
不知战国官荣者，谁似陶朱得始终。
+++汪遵
++++渑池
西秦北赵各称高，池上张筵列我曹。
何事君王亲击缶，相如有剑可吹毛。
+++汪遵
++++函谷关
脱祸东奔壮气摧，马如飞电毂如雷。
当时若不听弹铗，那得关门半夜开。
+++汪遵
++++咏酒二首
九酝松醪一曲歌，本图闲放养天和。
后人不识前贤意，破国亡家事甚多。
万事销沈向一杯，竹门哑轧为风开。
秋宵睡足芭蕉雨，又是江湖入梦来。
+++汪遵
++++苍颉台
观迹成文代结绳，皇风儒教浩然兴。
几人从此休耕钓，吟对长安雪夜灯。
+++汪遵
++++长城
秦筑长城比铁牢，蕃戎不敢过临洮。
虽然万里连云际，争及尧阶三尺高。

++下卷六百零三
  
+++许棠
++++过洞庭湖
惊波常不定，半日鬓堪斑。
四顾疑无地，中流忽有山。
鸟高恒畏坠，帆远却如闲。
渔父闲相引，时歌浩渺间。
+++许棠
++++登渭南县楼
近甸名偏著，登城景又宽。
半空分太华，极目是长安。
雪助河流涨，人耕烧色残。
闲来时甚少，欲下重凭栏。
+++许棠
++++送李频之南陵主簿
赴县是还乡，途程岂觉长。
听莺离灞岸，荡桨入陵阳。
野蕨生公署，闲云拂印床。
晴天调膳外，垂钓有池塘。
+++许棠
++++写怀
汩没与辛勤，全钟在此身。
半生为下客，终老托何人。
两鬓关中改，千岩海上春。
青云知有路，自是致无因。
+++许棠
++++过中条山
徒为经异岳，不得访灵踪。
日尽行难尽，千重复万重。
云垂多作雨，雷动半和钟。
孤竹人藏处，无因认本峰。
+++许棠
++++早发洛中
半夜发清洛，不知过石桥。
云增中岳大，树隐上阳遥。
堑黑初沉月，河明欲认潮。
孤村人尚梦，无处暂停桡。
+++许棠
++++汝州郡楼望嵩山
不共众山同，岧峣出迥空。
几层高鸟外，万仞一楼中。
水落难归地，云篱便逐风。
唯应霄汉客，绝顶路方通。
+++许棠
++++将归江南留别友人
连春不得意，所业已疑非。
旧国乱离后，新年惆怅归。
雪开还楚地，花惹别秦衣。
江徼多留滞，高秋会恐违。
+++许棠
++++塞外书事
征路出穷边，孤吟傍戍烟。
河光深荡塞，碛色迥连天。
残日沉雕外，惊蓬到马前。
空怀钓鱼所，未定卜归年。
+++许棠
++++日暮江上
孤帆收广岸，落照在遥峰。
南北渡人少，高低归鸟重。
潮回沙出树，雨过浦沉钟。
渔父虽相问，那能话所从。
+++许棠
++++客行
旅食唯草草，此生谁我同。
故园魂梦外，长路别离中。
人事萍随水，年光鸟过空。
欲吟先落泪，多是怨途穷。
+++许棠
++++送李员外知扬子州留务
帝命分留务，东南向楚天。
几程回送骑，中路见迎船。
冶例开山铸，民多酌海煎。
青云名素重，此去岂经年。
+++许棠
++++春暮途次华山下
他皆宴牡丹，独又出长安。
远道行非易，无图住自难。
离城风已暖，近岳雨翻寒。
此去知谁顾，闲吟只自宽。
+++许棠
++++旅次滑台投献陆侍御
已是鸿来日，堪惊却背秦。
天遥三楚树，路远两河人。
旅梦难归隐，吟魂不在身。
霜台欹冠豸，赖许往来频。
+++许棠
++++重归江南
无成归故里，不似在他乡。
岁月逐流水，山川空夕阳。
回潮迷古渡，迸竹过邻墙。
耆旧休存省，胡为止泪行。
+++许棠
++++寄黔南李校书
从戎巫峡外，吟兴更应多。
郡响蛮江涨，山昏蜀雨过。
公筵饶越味，俗土尚巴歌。
中夜怀吴梦，知经滟滪波。
+++许棠
++++东归留辞沈侍郎
一第久乖期，深心已自疑。
沧江归恨远，紫阁别愁迟。
稽古成何事，龙钟负已知。
依门非近日，不虑旧恩移。
+++许棠
++++题开明里友人居
城中尘外住，入望是田家。
井出深山水，阑藏异国花。
风巢和鸟动，雪竹向人斜。
来往唯君熟，乡园共海涯。
+++许棠
++++遣怀
此生何处遂，屑屑复悠悠。
旧国归无计，他乡梦亦愁。
飞尘长满眼，衰发暗添头。
章句非经济，终难动五侯。
+++许棠
++++送龙州樊使君
曾见邛人说，龙州地未深。
碧溪飞白鸟，红旆映青林。
土产唯宜药，王租只贡金。
政成开宴日，谁伴使君吟。
+++许棠
++++寄盩厔薛能少府
满县唯云水，何曾似近畿。
晓庭猿集惯，寒署吏衙稀。
冰色封深涧，樵声出紫微。
时闻迎隐者，依旧著山衣。
+++许棠
++++送李左丞巡边
狂戎侵内地，左辖去萧关。
走马冲边雪，鸣鞞动塞山。
风收枯草定，月满广沙闲。
西绕河兰匝，应多隔岁还。
+++许棠
++++题青山馆（即谢公旧居）
境概殊诸处，依然是谢家。
遗文齐日月，旧井照烟霞。
水隔平芜远，山横度鸟斜。
无人能此隐，来往谩兴嗟。
+++许棠
++++雁门关野望
高关闲独望，望久转愁人。
紫塞唯多雪，胡山不尽春。
河遥分断野，树乱起飞尘。
时见东来骑，心知近别秦。
+++许棠
++++五原书事
西出黄云外，东怀白浪遥。
星河愁立夜，雷电独行朝。
碛迥人防寇，天空雁避雕。
如何非战卒，弓剑不离腰。
+++许棠
++++送从弟归泉州
问省归南服，悬帆任北风。
何山犹见雪，半路已无鸿。
瘴杂春云重，星垂夜海空。
往来如不住，亦是一年中。
+++许棠
++++留别故人
殊立本不偶，非唯今所难。
无门闲共老，尽日泣相看。
鸟畏闻鶗鴂，花惭背牡丹。
何人知此计，复议出长安。
+++许棠
++++塞下二首
胡虏偏狂悍，边兵不敢闲。
防秋朝伏弩，纵火夜搜山。
雁逆风鼙振，沙飞猎骑还。
安西虽有路，难更出阳关。
征役已不定，又缘无定河。
塞深烽砦密，山乱犬羊多。
汉卒闻笳泣，胡儿击剑歌。
番情终未测，今昔谩言和。
+++许棠
++++题张乔升平里居
下马似无人，开门只一身。
心同孤鹤静，行过老僧真。
乱水藏幽径，高原隔远津。
匡庐曾共隐，相见自相亲。
+++许棠
++++题郑拾遗南斋
明时无事谏，岂是隐明君。
每值离丹陛，多陪宴白云。
门连萧洞僻，地与曲江分。
满院皆柽竹，期栖鸾鹤群。
+++许棠
++++渭上送人南归
远役与归愁，同来渭水头。
南浮应到海，北去阻无州。
楚雨天连地，胡风夏甚秋。
江人如见问，为话复贫游。
+++许棠
++++寄睦州陆郎中（一作寄陆睦州）
下国多高趣，终年半是吟。
海涛通越分，部伍杂闽音。
晓郭云藏市，春山鸟护林。
东浮虽未遂，日日至中心。
+++许棠
++++投徐端公
无谋寻旧友，强喜亦如愁。
丹桂阻丹恳，白衣成白头。
穷吴迷钓业，大汉事贫游。
霄汉期提引，龙钟未拟休。
+++许棠
++++出塞门
步步经戎虏，防兵不离身。
山多曾战处，路断野行人。
暴雨声同瀑，奔沙势异尘。
片时怀万虑，白发数茎新。
+++许棠
++++新年呈友
一月月相似，一年年不同。
清晨窥古镜，旅貌近衰翁。
处世闲难得，关身事半空。
浮生能几许，莫惜醉春风。
+++许棠
++++银州北书事
南辞采石远，北背乞银深。
碛路虽多险，江人不废吟。
雕依孤堠立，鸥向迥沙沈。
因共边人熟，行行起战心。
+++许棠
++++寄赵能卿
我命同君命，君诗似我诗。
俱无中道计，各失半生期。
素业沧江远，清时白发垂。
蹉跎一如此，何处卜栖迟。
+++许棠
++++夏州道中
茫茫沙漠广，渐远赫连城。
堡迥烽相见，河移浪旋生。
无蝉嘶折柳，有寇似防兵。
不耐饥寒迫，终谁至此行。
+++许棠
++++经故杨太尉旧居
在汉信垂功，于唐道更隆。
一川留古迹，多代仰高风。
树折巢堕鸟，阶荒草覆虫。
行人过岂少，独驻夕阳中。
+++许棠
++++东归次采石江
东下经牛渚，依然是故关。
客程临岸尽，乡思入鸥闲。
雨涨巴来浪，云增楚际山。
渔翁知未达，相顾不开颜。
+++许棠
++++陇上书事
城叠连云壑，人家似隐居。
树飞鹦鹉众，川下鶺鴒疏。
滴梦关山雨，资餐陇水鱼。
谁知江徼客，此景倍相于。
+++许棠
++++陈情献江西李常侍五首
二十二三年，游秦复滞燕。
徒陪群彦后，自苦此生前。
径折啼猿树，岩荒喷月泉。
东堂曾受荐，垂白志犹坚。
淅淅复栖栖，人间只自迷。
终年愁远道，到老去何蹊。
始见红叶落，又闻黄鸟啼。
不因趋大旆，谁肯暂提携。
童蒙即苦辛，未识杏园春。
谩倚无为日，还成不偶人。
乡程长恨远，旅梦亦愁贫。
天地虽云广，殊难寄此身。
春闱久已滞，秋赋又逢停。
选士疑长阻，伤时自不宁。
秦城还逐梦，楚徼影随形。
此去吟虽苦，何人更肯听。
孤立时全塞，求名势转难。
身多离下国，分合阻长安。
越鸟啼春早，蛮花送雨寒。
丘门沾顾重，未别欲阑干。
+++许棠
++++经八合坂
蹑险入高空，初疑势不穷。
又缘千嶂尽，还共七盘同。
下辨东流水，平随北去鸿。
天然无此道，应免患穷通。
+++许棠
++++送友人北游
北出阴关去，何人肯待君。
无青山拥晋，半浊水通汾。
雁塞虽多雁，云州却少云。
兹游殊不恶，莫恨暂离群。
+++许棠
++++登凌歊台
平芜望已极，况复倚凌歊。
江截吴山断，天临楚泽遥。
云帆高出树，水市迥分桥。
立久斜阳尽，无言似寂寥。
+++许棠
++++曲江三月三日
满国赏芳辰，飞蹄复走轮。
好花皆折尽，明日恐无春。
鸟避连云幄，鱼惊远浪尘。
如何当此节，独自作愁人。
+++许棠
++++赠栖白上人
闲身却不闲，日日对天颜。
已住城中寺，难归海上山。
诗传华夏外，偈布市朝间。
欲问空门事，空门岂有关。
+++许棠
++++野步
闲赏步易远，野吟声自高。
路无人到迹，林有鹤遗毛。
物外趣都别，尘中心枉劳。
沿溪收堕果，坐石唤饥猱。
+++许棠
++++过湍沟谷
西去穷胡处，岩崖境不常。
石形相对耸，天势一条长。
栈底鸣流水，林端敛夕阳。
虽随兵马至，未免畏豺狼。
+++许棠
++++送友人游蜀
巴兴千万寻，此去若为心。
蟋蟀既将定，弥猴应正吟。
剑门秋断雁，褒谷夜多砧。
自古西南路，艰难直至今。
+++许棠
++++题秦州城
圣泽滋遐徼，河堤四向通。
大荒收虏帐，遗土复秦风。
乱烧迷归路，遥山似梦中。
此时怀感切，极目思无穷。
+++许棠
++++寄敬亭山清越上人
南朝山半寺，谢脁故乡邻。
岭上非无主，秋诗复有人。
高禅星月近，野火虎狼驯。
旧许陪闲社，终应待此身。
+++许棠
++++秋江霁望
高秋偏入望，霁景倍关情。
落木满江水，离人怀渭城。
山高孤戍断，野极暮天平。
渔父时相问，羞真道姓名。
+++许棠
++++陇州旅中书事寄李中丞
三伏客吟过，长安未拟还。
蛩声秋不动，燕别思仍闲。
乱叶随寒雨，孤蟾起暮关。
经时高岭外，来往旆旌间。
+++许棠
++++秋日归旧山
山云蝉满树，欲住更何安。
上国回将晚，孤峰别自难。
碛遥鸿未到，江近夜先寒。
泉石虽堪恋，行人不愿看。
+++许棠
++++下黄耳盘
独下黄盘路，多虞部落连。
云晴仍著地，树古自参天。
乱鸟飞人上，惊麋起马前。
行行无郡邑，唯见虎狼烟。
+++许棠
++++旅怀
终年唯旅舍，只似已无家。
白发除还出，丹霄去转赊。
夏游穷塞路，春醉负秦花。
应是穹苍意，空教老若耶。
+++许棠
++++题金山寺
四面波涛匝，中楼日月邻。
上穷如出世，下瞷忽惊神。
刹碍长空鸟，船通外国人。
房房皆叠石，风扫永无尘。
+++许棠
++++送王侍御赴宣城
朝回离九陌，岛外赏残春。
经宿留闲客，看云作主人。
时清难议隐，位重亦甘贫。
岩洞真仙境，应休别卧邻。
+++许棠
++++题汧湖二首
偶得湖中趣，都忘陇坻愁。
边声风下雁，楚思浪移舟。
静极亭连寺，凉多岛近楼。
吟游终不厌，还似曲江头。
陇首时无事，湖边日纵吟。
游鱼来复去，浴鸟出还沉。
蜃气藏孤屿，波光到远林。
无人见垂钓，暗起洞庭心。
+++许棠
++++宿青山馆
下马青山下，无言有所思。
云藏李白墓，苔暗谢公诗。
烈烧飞荒野，栖凫宿广陂。
东来与西去，皆是不闲时。
+++许棠
++++宿同州厉评事旧业寄华下
从戎依远地，无日见家山。
地近风沙处，城当甸服间。
阻河通渭水，曲苑带秦关。
待月登楼夜，何人相伴闲。
+++许棠
++++闻蝉十二韵
造化生微物，常能应候鸣。
初离何处树，又发去年声。
未蜕唯愁动，才飞似解惊。
闻来邻海徼，恨起过边城。
骚屑随风远，悠扬类雪轻。
报秋凉渐至，嘶月思偏清。
互默疑相答，微摇似欲行。
繁音人已厌，朽壳蚁犹争。
朝士严冠饰，宫嫔逞鬓名。
乱依西日噪，多引北归情。
筱露凝潜吸，蛛丝忽迸萦。
此时吟立者，不觉万愁生。
+++许棠
++++冬杪归陵阳别业五首
无媒归别业，所向自乖心。
闾里故人少，田园荒草深。
浪翻全失岸，竹迸别成林。
鸥鸟犹相识，时来听苦吟。
眠云终未遂，策马暂休期。
上国劳魂梦，中心甚别离。
冰封岩溜断，雪压砌松欹。
骨肉嗟名晚，看归却泪垂。
学剑虽无术，吟诗似有魔。
已贫甘事晚，临老爱闲多。
鸡犬唯随鹿，儿童只衣蓑。
时因寻野叟，狂醉复狂歌。
乡国乱离后，交亲半旅游。
远闻诚可念，归见岂无愁。
败苇迷荒径，寒蓑没坏舟。
衡门终不掩，倚杖看波流。
游秦复滞燕，不觉近衰年。
旅貌同柴毁，行衣对骨穿。
篱寒多啄雀，木落断浮烟。
楚夜闻鸣雁，犹疑在塞天。
+++许棠
++++送王侍御赴宣城（一作赴越城令）
戴豸却驱鸡，东南上句溪。
路过金谷口，帆转石城西。
水树连天暗，山禽绕郡啼。
江人谙旧化，那复俟招携。
+++许棠
++++春日乌延道中
边穷厄未穷，复此逐归鸿。
去路多相似，行人半不同。
山川藏北狄，草木背东风。
虚负男儿志，无因立战功。
+++许棠
++++寄华阴刘拾遗
坚心持谏诤，自古亦艰难。
寄邑虽行化，眠云似去官。
河分中野断，岳入半天寒。
瀑布冰成日，谁陪吟复看。
+++许棠
++++忆江南
南楚西秦远，名迟别岁深。
欲归难遂去，闲忆自成吟。
雷电闲倾雨，猿猱斗堕林。
眠云机尚在，未忍负初心。

++下卷六百零四
  
+++许棠
++++送前汝州李侍御罢归宣城
吟诗早得名，戴豸又加荣。
下国闲归去，他人少此情。
云移寒峤出，烧夹夜江明。
重引池塘思，还登谢脁城。
+++许棠
++++失题（一作送前汝州李侍御罢归宣城第二首）
独夜长城下，孤吟近北辰。
半天初去雁，穷碛远来人。
月黯氛埃积，风膻帐幕邻。
惟闻防虏寇，不语暗伤神。
+++许棠
++++送裴拾遗宰下邽（一作赴畿令）
受谪因廷谏，兹行不出关。
直庐辞玉陛，上马向仙山。
地古桑麻广，城偏仆御闲。
县斋高枕卧，犹梦犯天颜。
+++许棠
++++隗嚣宫晚望
西顾伊兰近，方惊滞极边。
水随空谷转，山向夕阳偏。
碛鸟多依地，胡云不满天。
秋风动衰草，只觉犬羊膻。
+++许棠
++++江上行
片席随高鸟，连天积浪间。
苇宽云不匝，风广雨无闲。
戍影临孤浦，潮痕在半山。
东原归未得，荏苒滞江关。
+++许棠
++++登山
信步上鸟道，不知身忽高。
近空无世界，当楚见波涛。
顶峭松多瘦，崖悬石尽牢。
猕猴呼独散，隔水向人号。
+++许棠
++++哭宣城元征君
高眠终不起，远趣固难知。
琴剑今无主，园林旧许谁。
苔封僧坐石，苇涨鹤翘池。
后代传青史，方钦道德垂。
+++许棠
++++寄建州姚员外
诬谮遭遐谪，明君即自知。
乡遥辞剑外，身独向天涯。
岭堠蛮云积，闽空瘴雨垂。
南来终不遂，日探北归期。
+++许棠
++++送厉校书从事凤翔
赴辟依丞相，超荣事岂同。
城池当陇右，山水是关中。
日有来巴使，秋高出塞鸿。
旬休随大旆，应到九成宫。
+++许棠
++++春夜同厉文学先辈会宿
江汉久分路，京关重聚吟。
更为他夜约，方尽昔年心。
月隔明河远，花藏宿鸟深。
无眠将及曙，多是说山阴。
+++许棠
++++长安书情
疏散过闲人，同人不在秦。
近来惊白发，方解惜青春。
僻寺居将遍，权门到绝因。
行藏如此辈，何以谓谋身。
+++许棠
++++过故洛城
七百数还穷，城池一旦空。
夕阳唯照草，危堞不胜风。
岸断河声别，田荒野色同。
去来皆过客，何处问遗宫。
+++许棠
++++寄庐山贾处士
时泰亦高眠，人皆谓不然。
穷经休望辟，饵术止期仙。
彭蠡波涵月，炉峰雪照天。
常闻风雨夜，到晓在渔船。
+++许棠
++++下第东归留别郑侍郎
无才副至公，岂是命难通。
分合吟诗老，家宜逐浪空。
别心悬阙下，归念极吴东。
唯畏重回日，初情恐不同。
+++许棠
++++泗上早发
独起无人见，长河夜泛时。
平芜疑自动，落月似相随。
楚外离空早，关西去已迟。
渔歌闻不绝，却轸洞庭思。
+++许棠
++++赠天台僧
赤城霞外寺，不忘旧登年。
石上吟分海，楼中语近天。
重游空有梦，再隐定无缘。
独夜休行道，星辰静照禅。
+++许棠
++++冬夜与友人会宿
君初离雁塞，我久滞雕阴。
隔闰俱劳梦，通宵各话心。
禁风吹漏出，原树映星沉。
白昼常多事，无妨到晓吟。
+++许棠
++++送元遂上人归吴中
落发在王畿，承恩著紫衣。
印心谁受请，讲疏自携归。
泛浦龙惊锡，禅云虎绕扉。
吴中知久别，庵树想成围。
+++许棠
++++赠志空上人
了了在心中，南宗与北宗。
行高无外染，骨瘦是真容。
饭野盂埋雪，禅云杖倚松。
常修不住性，必拟老何峰。
+++许棠
++++边城晚望
广漠杳无穷，孤城四面空。
马行高碛上，日堕迥沙中。
逼晓人移帐，当川树列风。
迢迢河外路，知直去崆峒。
+++许棠
++++汴上暮秋
独立长堤上，西风满客衣。
日临秋草广，山接远天微。
岸叶随波尽，沙云与鸟飞。
秦人宁有素，去意自知归。
+++许棠
++++春日言怀
东风万物新，独未到幽人。
赋命自多蹇，阳和非不均。
五陵三月暮，百越一家贫。
早误闲眠处，无愁异此身。
+++许棠
++++奉天寒食书事
处处无烟火，人家似暂空。
晓林花落雨，寒谷鸟啼风。
故里芳洲外，残春甸服中。
谁知独西去，步步泣途穷。
+++许棠
++++长安寓居
贫寄帝城居，交朋日自疏。
愁迎离碛雁，梦逐出关书。
经雨蝉声尽，兼风杵韵馀。
谁知江徼塞，所忆在樵渔。
+++许棠
++++写怀
此生居此世，堪笑复堪悲。
在处有岐路，何人无别离。
长当多难日，愁过少年时。
穷达都判了，休闲镊白髭。
+++许棠
++++白菊
所尚雪霜姿，非关落帽期。
香飘风外别，影到月中疑。
发在林凋后，繁当露冷时。
间稀有此，自古乃无诗。
+++许棠
++++中秋夜对月
月月势皆圆，中秋朗最偏。
万方期一夕，到晓是经年。
影蔽星芒尽，光分物状全。
惟应苦吟者，目断向遥天。
+++许棠
++++陪郢州张员外宴白雪楼
高情日日闲，多宴雪楼间。
洒槛江干雨，当筵天际山。
带帆分浪色，驻乐话朝班。
岂料羁浮者，樽前得解颜。
+++许棠
++++和薛侍御题兴善寺松
何年劚到城，满国响高名。
半寺阴常匝，邻坊景亦清。
代多无朽势，风定有馀声。
自得天然状，非同涧底生。
+++许棠
++++题郑侍郎岩隐十韵
朝退常归隐，真修大隐情。
园林应得趣，岩谷自为名。
野步难寻寺，闲吟少在城。
树藏幽洞黑，花照远村明。
海石分湖路，风泉递雨声。
性高怜散逸，官达厌公卿。
架引藤重长，阶延笋迸生。
青门无到客，紫阁有来莺。
物外身虽隐，区中望本清。
终难依此境，坐卧避钧衡。
+++许棠
++++宿灵山兰若
江心天半寺，一夕万缘空。
地出浮云上，星摇积浪中。
滴沤垂阁雨，吹桧送帆风。
旦夕闻清磬，唯应是钓翁。
+++许棠
++++亲仁里双鹭
双去双来日已频，只应知我是江人。
对欹雪顶思寻水，更振霜翎恐染尘。
三楚几时初失侣，五陵何树又栖身。
天然不与凡禽类，傍砌听吟性自驯。
+++许棠
++++成纪书事二首
东吴远别客西秦，怀旧伤时暗洒巾。
满野多成无主冢，防边半是异乡人。
山河再阔千馀里，城市曾经一百春。
闲与将军议戎事，伊兰犹未绝胡尘。
蹉跎远入犬羊中，荏苒将成白首翁。
三楚田园归未得，五原岐路去无穷。
天垂大野雕盘草，月落孤城角啸风。
难问开元向前事，依稀犹认隗嚣宫。
+++许棠
++++秦中遇友人
半生南走复西驰，愁过杨朱罢泣岐。
远梦亦羞归海徼，贫游多是滞边陲。
胡云不聚风无定，陇路难行栈更危。
旦暮唯闻语征战，看看已欲废吟诗。
+++许棠
++++过分水岭
陇山高共鸟行齐，瞰险盘空甚蹑梯。
云势崩腾时向背，水声呜咽若东西。
风兼雨气吹人面，石带冰棱碍马蹄。
此去秦川无别路，隔崖穷谷却难迷。
+++许棠
++++讲德陈情上淮南李仆射八首
天降贤人佐圣时，自然声教满华夷。
英明不独中朝仰，清重兼闻外国知。
凉夜酒醒多对月，晓庭公退半吟诗。
梁城东下虽经战，风俗犹传守旧规。
多朝轩冕冠乾坤，四海皆推圣最尊。
楚玉已曾分卞玉，膺门依旧是龙门。
筵开乐振高云动，城掩鼙收落日昏。
尝念苍生如赤子，九州无处不沾恩。
未领春闱望早清，况联戎阃控强兵。
风威遍布江山静，教化高同日月明。
九郡竟歌兼煮海，四方皆得共和羹。
东南自此全无事，只为期年政已成。
帝念淮壖疫疹频，牢笼山海委名臣。
来比德由无侣，当代同途岂有人。
夜宴独吟梁苑月，朝游重见广陵春。
多年疲瘵全苏息，须到讴谣日满秦。
三纪吟诗望一名，丹霄待得白头成。
已期到老还沾禄，无复偷闲却养生。
当宴每垂听乐泪，望云长起忆山情。
朱门旧是登龙客，初脱鱼鳞胆尚惊。
东来淮海拜旌旟，不把公卿一字书。
曾侍晚斋吟对雪，又容华馆食兼鱼。
孤微自省恩非次，际会谁知分有馀。
唯耻旧桥题处在，荣归无计似相如。
平生南北逐蓬飘，待得名成鬓已凋。
寒浦一从抛钓艇，旧林无处认风飙。
程途虽喜关河尽，时节犹惊骨肉遥。
愁策羸蹄更归去，乱山流水满翻潮。
丹霄空把桂枝归，白首依前着布衣。
当路公卿谁见待，故乡亲爱自疑非。
东风乍喜还沧海，栖旅终愁出翠微。
应念无媒居选限，二年须更守渔矶。
+++许棠
++++献独孤尚书
虚抛南楚滞西秦，白首依前衣白身。
退鹢已经三十载，登龙曾见一千人。
魂离为役诗篇苦，泪竭缘嗟骨相贫。
今日鞠躬高旆下，欲倾肝胆杳无因。
+++许棠
++++将过单于
荒碛连天堡戍稀，日忧蕃寇却忘机。
江山不到处皆到，陇雁已归时未归。
行李亦须携战器，趋迎当便著戎衣。
并州去路殊迢递，风雨何当达近畿。
+++许棠
++++贞女祠
何穴藏贞骨，荒祠见旧颜。
精灵应自在，云雨不相关。
落石泉多咽，无风树尽闲。
唯疑千古后，为瑞向人间。
+++许棠
++++宿华山
异境良难测，非仙岂合游。
星辰方满岳，风雨忽移舟。
喷月泉垂壁，栖松鹤在楼。
因知修养处，不必在嵩丘。
+++许棠
++++送张员外西川从事
为郎不入朝，自是赴嘉招。
豸角初离首，金章已在腰。
剑横阴绿野，栈响近丹霄。
迎驿应相续，悬愁去路遥。
+++许棠
++++题慈恩寺元遂上人院
竹槛匝回廊，城中似外方。
月云开作片，枝鸟立成行。
径接河源润，庭容塔影凉。
天台频去说，谁占最高房。
+++许棠
++++送杜仓曹往沧洲觐叔常侍
浮阳横巨浸，南巷拥旌旃。
别带秦城雨，行闻魏国蝉。
碛鸿来每后，朝日见常先。
东鄙云霞广，高林间水天。
+++许棠
++++雕阴道中作
五月绥州北，途程少郁蒸。
马依膻草聚，人抱浊河澄。
迹固长城垒，冤深太子陵。
往来经此地，悲苦有谁能。
+++许棠
++++留别从弟郴
同承太岳胤，俱值太平时。
丹陛怀趋计，沧洲负去期。
久贫成蹭蹬，多病惜支离。
宗分兼交分，吾知汝亦知。
+++许棠
++++寻山
蹑履复支筇，深山草木中。
隔溪遥避虎，当坞忽闻钟。
落叶多相似，幽禽半不同。
群猱呼却散，如此异林翁。
+++许棠
++++送徐侍御充南诏判官
西去安夷落，乘轺从节行。
彤庭传圣旨，异域化戎情。
瘴路穷巴徼，蛮川过峤城。
地偏风自杂，天漏月稀明。
危栈连空动，长江到底清。
笑宜防狒狒，言好听猩猩。
抚论如敦行，归情自合盟。
回期佩印绶，何更见新正。
+++许棠
++++送省玄上人归江东
释律周儒礼，严持用戒身。
安禅思剡石，留偈别都人。
雨合吴江黑，潮移海路新。
瓶盂自此去，应不更还秦。
+++许棠
++++送刘校书游东鲁
内阁劳雠校，东邦忽纵游。
才偏精二雅，分合遇诸侯。
暗海龟蒙雨，连空赵魏秋。
如经麟见处，驻马瞰荒丘。
+++许棠
++++送金吾侍御奉使日东
还乡兼作使，到日倍荣亲。
向化虽多国，如公有几人。
孤山无返照，积水合苍旻。
膝下知难住，金章已系身。
+++许棠
++++题甘露寺
丹槛拂丹霄，人寰下瞰遥。
何年增造化，万古出尘嚣。
地势盘三楚，江声换几朝。
满栏皆异药，到顶尽飞桥。
泽广方云梦，山孤数沃焦。
中宵霞始散，经腊木稀凋。
铎动天风度，窗明海气消。
带鼙分迥堞，当日辨翻潮。
鸟去沉葭菼，帆来映泬。
浮生自多事，无计免回镳。
+++许棠
++++冬夜怀真里友人会宿
静语与高吟，搜神又爽心。
各来依帝里，相对似山阴。
漏永星河没，堂寒月彩深。
从容不易到，莫惜曙钟侵。
+++许棠
++++陪友人夏夜对月
后伏中宵月，高秋满魄齐。
轮移仙掌外，影下玉绳西。
蝉雀飞多误，星萤出自迷。
烦蒸惊顿绝，吟玩畏闻鸡。
+++许棠
++++送从弟筹任告成尉
海上从戎罢，嵩阳佐县初。
故人皆羡去，吾祖旧曾居。
地古多生药，溪灵不聚鱼。
唯应寻隐者，闲寺讲仙书。
+++许棠
++++秋日陪陆校书游玉泉
共爱泉源异，频来不觉劳。
散光垂草细，繁响出风高。
沫滞潭花片，沙遗浴鸟毛。
尘间喧与闷，须向此中逃。
+++许棠
++++送防州邬员外
千溪与万嶂，缭绕复峥嵘。
太守劳车马，何从驻旆旌。
椒香近满郭，漆货远通京。
唯涤双尘耳，东南听政声。
+++许棠
++++过穆陵关
荒关无守吏，亦耻白衣过。
地广人耕绝，天寒雁下多。
东西方自感，雨雪更相和。
日暮聊摅思，摇鞭一放歌。
+++许棠
++++江上遇友人
阙下分离日，杏园花半开。
江边相值夜，榆塞雁初来。
坐久河沉斗，吟长月浸杯。
鲈鱼非不恋，共有客程催。
+++许棠
++++忆宛陵旧居
旧忆陵阳北，林园近板桥。
江晴帆影满，野迥鹤声遥。
岛径通山市，汀扉上海潮。
秦城归去梦，夜夜到渔樵。
+++许棠
++++题闻琴馆
城非宓贱邑，馆亦号闻琴。
乃是前贤意，常留化俗心。
代公存绿绮，谁更寄清音。
此迹应无改，寥寥毕古今。
+++许棠
++++寄江上弟妹
无成归未得，不是不谋归。
垂老登云路，犹胜守钓矶。
大荒身去数，穷海信来稀。
孤立皆难进，非关命独违。
+++许棠
++++题李昌符丰乐幽居
诗家依阙下，野景似山中。
兰菊俱含露，杉梧为奏风。
破门韦曲对，浅岸御沟通。
莫叹连年屈，君须遇至公。
+++许棠
++++青山晚望
昔人怀感处，此地倍魂消。
四海经摇落，三吴正寂寥。
风移残烧远，帆带夕阳遥。
欲继前贤迹，谁能似隐招。
+++许棠
++++宣城送进士郑徽赴举
长安去是归，上马肯沾衣。
水国车通少，秦人楚荐稀。
鸿方离北鄙，叶下已西畿。
好整丹霄步，知音在紫微。
+++许棠
++++言怀
万事不关心，终朝但苦吟。
久贫惭负债，渐老爱山深。
日月销天外，帆樯弃海阴。
荣枯应已定，无复系浮沉。
+++许棠
++++汴河十二韵
昔年开汴水，元应别有由。
或兼通楚塞，宁独为扬州。
直断平芜色，横分积石流。
所思千里便，岂计万方忧。
首甚资功济，终难弭宴游。
空怀龙舸下，不见锦帆收。
浪倒长汀柳，风欹远岸楼。
奔逾怀许竭，澄彻泗滨休。
路要多行客，鱼稀少钓舟。
日开天际晚，雁合碛西秋。
一派注沧海，几人生白头。
常期身事毕，于此泳东浮。
+++许棠
++++旅中送人归九华
分与仙山背，多年负翠微。
无因随鹿去，只是送人归。
顶木晴摩日，根岚晓润衣。
会于猿鸟外，相对掩高扉。
+++许棠
++++送友人归江南
皇州五更鼓，月落西南维。
此时有行客，别我孤舟归。
上国身无主，下第诚可悲。
+++许棠
++++洞庭湖
空江浩荡景萧然，尽日菰蒲泊钓船。
青草浪高三月渡，绿杨花扑一溪烟。
情多莫举伤春目，愁极兼无买酒钱。
犹有渔人数家住，不成村落夕阳边。
+++许棠
++++句
晓嶂猿开户，寒湫鹿舐冰。
当空吟待月，到晚坐看山。（以上见《纪事》）
一年三领郡，领郡管仙山。（赠段成式，见《语林》）

++下卷六百零五
  
+++邵谒
++++放歌行
龟为秉灵亡，鱼为弄珠死。
心中自有贼，莫怨任公子。
屈原若不贤，焉得沉湘水。
+++邵谒
++++长安寒食
春日照九衢，春风媚罗绮。
万骑出都门，拥在香尘里。
莫辞吊枯骨，千载长如此。
安知今日身，不是昔时鬼。
但看平地游，亦见摧輈死。
+++邵谒
++++贞女墓
生持节操心，死作坚贞鬼。
至今坟上春，草木无花卉。
+++邵谒
++++自叹
春蚕未成茧，已贺箱笼实。
蟢子徒有丝，终年不成匹。
每念古人言，有得则有失。
我命独如何，憔悴长如一。
白日九衢中，幽独暗如漆。
流泉有枯时，穷贱无尽日。
惆怅复惆怅，几回新月出。
+++邵谒
++++送徐群宰望江
古人力文学，所务安疲甿。
今人力文学，所务惟公卿。
大贤重邦本，屈迹官武城。
劝民勤机杼，自然国用并。
但见富贵者，知食不知耕。
忽尔秋不熟，储廪焉得盈。
贡艺既精苦，用心必公平。
吾道不遗贤，霄汉期芳馨。
一夫若有德，千古称其英。
陶潜虽理邑，崔烈徒台衡。
浊者必恶清，瞽者必恶明。
孤松自有色，岂夺众草荣。
为刀若不利，焉得宰牛名。
为丝若不直，焉得琴上声。
好去立高节，重来振羽翎。
+++邵谒
++++秋夕
万里凭梦归，骨肉皆在眼。
觉来益惆怅，不信长安远。
人人但为农，我独常逢旱。
恶命如漏卮，滴滴添不满。
天末雁来时，一叫一肠断。
+++邵谒
++++览孟东野集
蚌死留夜光，剑折留锋铓。
哲人归大夜，千古传珪璋。
珪璋遍四海，人伦多变改。
题花花已无，玩月月犹在。
不知天地间，白日几时昧。
+++邵谒
++++送友人江行
送君若浪水，叠叠愁思起。
梦魂如月明，相送秋江里。
+++邵谒
++++下第有感
古人有遗言，天地如掌阔。
我行三十载，青云路未达。
尝闻读书者，所贵免征伐。
谁知失意时，痛于刃伤骨。
身如石上草，根蒂浅难活。
人皆爱春，我独愁花发。
如何归故山，相携采薇蕨。
+++邵谒
++++论政
贤哉三握发，为有天下忧。
孙弘不开阁，丙吉宁问牛。
内政由股肱，外政由诸侯。
股肱政若行，诸侯政自修。
一物不得所，蚁穴满山丘。
莫言万木死，不因一叶秋。
朱云若不直，汉帝终自由。
子婴一失国，渭水东悠悠。
+++邵谒
++++战城南
武皇重征伐，战士轻生死。
朝争刃上功，暮作泉下鬼。
悲风吊枯骨，明月照荒垒。
千载留长声，呜咽城南水。
+++邵谒
++++赠郑殷处士
善琴不得听，嘉玉不得名。
音既已死，良匠亦未生。
退居一河湄，山中物景清。
鱼沉池水碧，鹤去松枝轻。
长材靡入用，大厦失巨楹。
颜子不得禄，谁谓天道平。
+++邵谒
++++古乐府
对酒弹古琴，弦中发新音。
新音不可辨，十指幽怨深。
妾颜不自保，四时如车轮。
不知今夜月，曾照几时人。
露滴芙蓉香，香销心亦死。
良时无可留，残红谢池水。
+++邵谒
++++经安容先生旧居
羽化留遗踪，千载踪难没。
一泉岩下水，几度换明月。
松老不改柯，龙久皆变骨。
云雨有归时，鸡犬无还日。
至今青山中，寂寞桃花发。
+++邵谒
++++望行人
登楼恐不高，及高君已远。
云行郎即行，云归郎不返。
嗟为楼上人，望望不相近。
若作辙中泥，不放郎车转。
白日下西山，望尽妾肠断。
+++邵谒
++++岁丰
皇天降丰年，本忧贫士食。
贫士无良畴，安能得稼穑。
工佣输富家，日落长叹息。
为供豪者粮，役尽匹夫力。
天地莫施恩，施恩强者得。
+++邵谒
++++金谷园怀古
在富莫骄奢，骄奢多自亡。
为女莫骋容，骋容多自伤。
如何金谷园，郁郁椒兰房。
昨夜绮罗列，今日池馆荒。
竹死不变节，花落有馀香。
美人抱义死，千载名犹彰。
娇歌无遗音，明月留清光。
浮云易改色，衰草难重芳。
不学韩侯妇，衔冤报宋王。
+++邵谒
++++春日有感
我心如蘖苦，他见如荠甘。
火未到身者，痛楚难共谙。
但言贫者拙，不言富者贪。
谁知苦寒女，力尽为桑蚕。
+++邵谒
++++学仙词
上仙传秘诀，澹薄与无营。
炼药□□□，变姓不变形。
三尸既无累，百虑自不生。
是知寸心中，有路通上清。
祖龙好仙术，烧却黄金精。
+++邵谒
++++妓女
天若许人登，青山高不止。
地若许人穷，黄泉深无水。
量诸造化情，物成皆有以。
如何上青冥，视之平若砥。
日下骋琅玕，空中无罗绮。
但见势腾凌，将为长如此。
炫耀一时间，逡巡九泉里。
一种为埃尘，不学堕楼死。
+++邵谒
++++寒女行
寒女命自薄，生来多贱微。
家贫人不聘，一身无所归。
养蚕多苦心，茧熟他人丝。
织素徒苦力，素成他人衣。
青楼富家女，才生便有主。
终日著罗绮，何曾识机杼。
清夜闻歌声，听之泪如雨。
他人如何欢，我意又何苦。
所以问皇天，皇天竟无语。
+++邵谒
++++览镜
一照一回悲，再照颜色衰。
日月自流水，不知身老时。
昨日照红颜，今朝照白丝。
白丝与红颜，相去咫尺间。
+++邵谒
++++轻薄行
薄薄身上衣，轻轻浮云质。
长安一花开，九陌马蹄疾。
谁言公子车，不是天上力。
+++邵谒
++++苦别离
十五为君婚，二十入君门。
自从入户后，见君长出门。
朝看相送人，暮看相送人。
若遣折杨柳，此地树无根。
愿为陌上土，得作马蹄尘。
愿为曲木枝，得作双车轮。
安得太行山，移来君马前。
+++邵谒
++++览张骞传
采药不得根，寻河不得源。
此时虚白首，徒感武皇恩。
桑田未闻改，日月曾几昏。
仙骨若求得，垄头无新坟。
不见杜陵草，至今空自繁。
+++邵谒
++++白头吟
汉家天宇阔，日月不暂闲。
常将古今骨，裨作北邙山。
山高势已极，犹自凋朱颜。
+++邵谒
++++瞽者叹
我心岂不平，我目自不明。
徒云备双足，天下何由行。
+++邵谒
++++送从弟长安下第南归觐亲
白日不得照，戴天如戴盆。
青云未见路，丹车劳出门。
采薇秦山镇，养亲湘水源。
心中岂不切，其如行路难。
为文清益峻，为心直且安。
芝兰未入用，馨香志独存。
他门种桃李，犹能荫子孙。
我家有棠阴，枝叶竟不繁。
心醉岂因酒，愁多徒见萱。
征徒忽告归，执袂殷勤论。
在鸟终为凤，为鱼须化鲲。
富贵岂长守，贫贱宁有根。
丈夫志不大，何以佐乾坤。
昼短疾于箭，早来献天言。
莫恋苍梧畔，野烟横破村。
+++邵谒
++++少年行
丈夫十八九，胆气欺韩彭。
报仇不用剑，辅国不用兵。
以目为水鉴，以心作权衡。
愿君似尧舜，能使天下平。
何必走马夸弓矢，然后致得人心争。
+++邵谒
++++汉宫井
辘轳声绝离宫静，班姬几度照金井。
梧桐老去残花开，犹似当时美人影。
+++邵谒
++++显茂楼
秦山渭水尚悠悠，如何草树迷宫阙。
繁华朱翠尽东流，唯有望楼对明月。
+++邵谒
++++紫阁峰
壮国山河倚空碧，迥拔烟霞侵太白。
绿崖下视千万寻，青天只据百馀尺。

++下卷六百零六
  
+++林宽
++++送李员外频之建州
勾践江头月，客星台畔松。
为郎久不见，出守暂相逢。
鸟泊牵滩索，花空押号钟。
远人思化切，休上武夷峰。
+++林宽
++++送许棠先辈归宣州
发枯穷律韵，字字合埙篪。
日月所到处，姓名无不知。
莺啼谢守垒，苔老谪仙碑。
诗道丧来久，东归为吊之。
+++林宽
++++穷冬太学
投迹依槐馆，荒亭草合时。
雪深鸢啸急，薪湿鼎吟迟。
默坐同谁话，非僧不我知。
匡庐瀑布畔，何日副心期。
+++林宽
++++陪郑諴郎中假日省中寓直
宪厅名最重，假日许从容。
床满诸司印，庭高五粒松。
井寻芸吏汲，茶拆岳僧封。
鸟度帘旌暮，犹吟隔苑钟。
+++林宽
++++送谢石先辈归宣州
名随春色远，湖外已先知。
花尽方辞醉，莺残是放时。
天寒千尺岳，颔白半联诗。
笋蕨犹堪采，荣归及养期。
+++林宽
++++下第寄欧阳瓒
诗人道僻命多奇，更值干戈乱起时。
莫作江宁王少府，一生吟苦竟谁知。
+++林宽
++++寄何绍馀
雁过君犹未入城，清贤门下旧知名。
风波冻马遥逢见，革橐饥僮尚挈行。
住在闲坊无辙迹，别来何寺有泉声。
芙蓉苑北曲江岸，期看终南新雪晴。
+++林宽
++++送人宰浦城
东南犹阻寇，梨岭更谁登。
作宰应无俸，归船必有僧。
滩平眠獭石，烧断饮猿藤。
岁尽校殊最，方当见异能。
+++林宽
++++省试腊后望春宫
皇都初度腊，凤辇出深宫。
高凭楼台上，遥瞻灞浐中。
仗凝霜彩白，袍映日华红。
柳眼方开冻，莺声渐转风。
御沟穿断霭，骊岫照斜空。
时见宸游兴，因观稼穑功。
+++林宽
++++寄省中知己
门掩清曹晚，静将乌府邻。
花开封印早，雪下典衣频。
怪木风吹阁，废巢时落薪。
每怜吾道苦，长说向同人。
+++林宽
++++朱坡
朱坡坡上望，不似在秦京。
渐觉溪山秀，更高鱼鸟情。
夜吟禅子室，晓爨猎人铛。
恃此偷佳赏，九衢蜩未鸣。
+++林宽
++++酬陈樵见寄
失意闲眠起更迟，又将羁薄谢深知。
囊书旋入酒家尽，纱帽长依僧壁垂。
待月句新遭鬼哭，寻山貌古被猿窥。
元和才子多如此，除却清吟何所为。
+++林宽
++++华清宫
殿角钟残立宿鸦，朝元归驾望无涯。
香泉空浸宫前草，未到春时争发花。
+++林宽
++++终南山
标奇耸峻壮长安，影入千门万户寒。
徒自倚天生气色，尘中谁为举头看。
+++林宽
++++歌风台
蒿棘空存百尺基，酒酣曾唱大风词。
莫言马上得天下，自古英雄尽解诗。
+++林宽
++++送人归日东
沧溟西畔望，一望一心摧。
地即同正朔，天教阻往来。
波翻夜作电，鲸吼昼为雷。
门外人参径，到时花几开。
+++林宽
++++寓兴
西母一杯酒，空言浩劫春。
英雄归厚土，日月照闲人。
衰草珠玑冢，冷灰龙凤身。
茂陵骊岫晚，过者暗伤神。
+++林宽
++++少年行
柳烟侵御道，门映夹城开。
白日莫空过，青春不再来。
报仇冲雪去，乘醉臂鹰回。
看取歌钟地，残阳满坏台。
+++林宽
++++塞上还答友人
无端游绝塞，归鬓已苍然。
戎羯围中过，风沙马上眠。
草衰频过烧，耳冷不闻蝉。
从此甘贫坐，休言更到边。
+++林宽
++++哭栖白供奉
侍辇才难得，三朝有上人。
琢诗方到骨，至死不离贫。
风帐孤萤入，霜阶积叶频。
夕阳门半掩，过此亦无因。
+++林宽
++++送升道靖恭相公分司
东风时不遇，果见致君难。
海岳影犹动，鹍鹏势未安。
星沉关锁冷，鸡唱驿灯残。
谁似二宾客，门闲嵩洛寒。
+++林宽
++++关下早行
轧轧推危辙，听鸡独早行。
风吹宿霭散，月照华山明。
白首东西客，黄河昼夜清。
相逢皆有事，唯我是闲情。
+++林宽
++++曲江
曲江初碧草初青，万毂千蹄匝岸行。
倾国妖姬云鬓重，薄徒公子雪衫轻。
琼镌狒𤝞绕觥舞，金蹙辟邪拏拨鸣。
柳絮杏花留不得，随风处处逐歌声。
+++林宽
++++长安遣怀
醉下高楼醒复登，任从浮薄笑才能。
青龙寺里三门上，立为南山不为僧。
+++林宽
++++送僧游太白峰
云深游太白，莫惜遍探奇。
顶上多灵迹，尘中少客知。
悬崖倚冻瀑，飞狖过孤枝。
出定更何事，相逢必有诗。
+++林宽
++++哭造微禅师
神迁不火葬，新塔露疏柽。
是物皆磨灭，唯师出死生。
虚堂散钓叟，怪木哭山精。
林下路长在，无因更此行。
+++林宽
++++献同年孔郎中
炊琼爇桂帝关居，卖尽寒衣典尽书。
驱马每寻霜影里，到门常在鼓声初。
蟾枝交彩清兰署，鸾珮排光映玉除。
一顾深恩身未杀，争期皎日负吹嘘。
+++林宽
++++闻雁
接影横空背雪飞，声声寒出玉关迟。
上阳宫里三千梦，月冷风清闻过时。
+++林宽
++++送惠补阙
诏下搜岩野，高人入竹林。
长因抗疏日，便作去官心。
清俸供僧尽，沧洲寄迹深。
东门有归路，徒自弃华簪。
+++林宽
++++和友人贼后
带号乞兵急，英雄陷贼围。
江山犹未静，鱼鸟欲何归。
城露桑榆尽，时平老幼稀。
书从战后得，读彻血盈衣。
+++林宽
++++长安即事
暝鼓才终复晓鸡，九门何计出沉迷，樵童乱打金吾鼓，豪马争奔丞相堤。
翡翠鬟欹钗上燕，麒麟衫束海中犀。
须知不是诗人事，空忆泉声菊畔畦。
+++林宽
++++和周繇校书先辈省中寓直
古木重门掩，幽深只欠溪。
此中真吏隐，何必更岩栖。
名姓镌幢记，经书逐库题。
字随飞蠹缺，阶与落星齐。
伴直僧谈静，侵霜蛩韵低。
粘尘贺草没，剥粉薛禽迷。
衰藓墙千堵，微阳菊半畦。
鼓残鸦去北，漏在月沉西。
每忆终南雪，几登云阁梯。
时因搜句次，那惜一招携。
+++林宽
++++苦雨
霪霖翳日月，穷巷变沟坑。
骤洒纤枝折，奔倾坏堵平。
蒙簦来客绝，跃甃噪蛙狞。
败屐阴苔积，摧檐湿菌生。
斜飞穿裂瓦，迸落打空铛。
叶底迟归蝶，林中滞出莺。
润侵书缝黑，冷浸鬓丝明。
牖暗参差影，阶寒断续声。
尺薪功比桂，寸粒价高琼。
遥想管弦里，无因识此情。

++下卷六百零七
  
+++刘邺
++++翰林作
曾是江波垂钓人，自怜深厌九衢尘。
浮生渐老年随水，往事曾闻泪满巾。
已觉远天秋色动，不堪闲夜雨声频。
多惭不是相如笔，虚直金銮接侍臣。
+++刘邺
++++待漏院吟
玉堂帘外独迟迟，明月初沉勘契时。
闲听景阳钟尽后，两莺飞上万年枝。
+++李骘
++++慧山寺肄业送怀坦上人
流水何山分，浮云空中遇。
我生无根株，聚散亦难固。
忆昨斗龙春，岩栖侣高步。
清怀去羁束，幽境无滓污。
日落九峰明，烟生万华暮。
兹欢未云隔，前笑倏已故。
四时难信留，百草换霜露。
离襟一成解，怅抱将何谕。
惊泉有馀哀，永日谁与度。
缅思孤帆影，再往重江路。
去去忽凄悲，因风暂回顾。
+++李骘
++++读惠山若冰师集因题故院三首
五天何处望，心念起皆知。
化塔留今日，泉鸣自昔时。
古苔生石静，秋草满山悲。
莫道声容远，长歌白雪词。
高怀逢异境，佳句想吟频。
月冷松溪夜，烟浓草寺春。
浮云将世远，清听与名新。
不见开岩日，空为拜影人。
景物搜求歇，山云放纵飞。
树寒烟鹤去，池静水龙归。
暗榻尘飘满，阴檐月到稀。
何年灯焰尽，风动影堂扉。
+++李骘
++++自惠山至吴下寄酬南徐从事
不接芳晨游，独此长洲苑。
风颜一成阻，翰墨劳空返。
悠悠汀渚长，杳杳蘋花晚。
如何西府欢，尚念东吴远。
瑶音动清韵，兰思芬盈畹。
犹及九峰春，归吟白云巘。
+++孙蜀
++++中秋夜戏酬顾道流
不那此身偏爱月，等闲看月即更深。
仙翁每被嫦娥使，一度逢圆一度吟。
+++欧阳澥
++++咏燕上主司郑愚
翩翩双燕画堂开，送古迎今几万回。
长向春秋社前后，为谁归去为谁来。
+++欧阳澥
++++句
黄菊离家十四年。
离家已是梦松年。
落日望乡处，何人知客情？（见《纪事》）
+++陈黯
++++自咏豆花
玳瑁应难比，斑犀定不加。
天嫌未端正，满面与妆花。
+++张孜
++++雪诗
长安大雪天，鸟雀难相觅。
其中豪贵家，捣椒泥四壁。
到处爇红炉，周回下罗幂。
暖手调金丝，蘸甲斟琼液。
醉唱玉尘飞，困融香汗滴。
岂知饥寒人，手脚生皴劈。
+++张孜
++++句
著牙卖朱紫，断钱赊举选。（见《纪事》）
华山秀作英雄骨，黄河泻出纵横才。
梦破青霄春，烟霞无去尘。
若夸郭璞五色笔，江淹却是寻常人。（《梦李白歌》）
+++郑仁表
++++赠妓仙哥
严吹如何下太清，玉肌无疹六铢轻。
自知不是流霞酌，愿听云和瑟一声。
+++郑仁表
++++赠妓命洛真
巧制新章拍拍新，金罍巡举助精神。
时时欲得横波眄，又怕回筹错指人。
+++郑仁表
++++句
文章世上争开路，阀阅山东拄破天。
+++赵鸿
++++杜甫同谷茅茨
工部栖迟后，邻家大半无。
青羌迷道路，白社寄杯盂。
大雅何人继，全生此地孤。
孤云飞鸟什，空勒旧山隅。
+++赵鸿
++++栗亭（赵鸿刻石同谷曰，工部题栗亭十韵，不复见）
杜甫栗亭诗，诗人多在口。
悠悠二甲子，题纪今何有。
+++赵鸿
++++泥功山
立石泥功状，天然诡怪形。
未尝私祸福，终不费丹青。
+++童翰卿
++++昆明池织女石（一作司马复诗）
一片昆明石，千秋织女名。
见人虚脉脉，临水更盈盈。
苔作轻衣色，波为促杼声。
岸云连鬓湿，沙月对眉生。
有脸莲同笑，无心鸟不惊。
还如朝镜里，形影两分明。
+++童翰卿
++++绝句
大朴逐物尽，哀我天地功。
争得荣辱心，洒然归西风。

++下卷六百零八
  
+++皮日休
++++补周礼九夏系文 九夏歌九篇
（王夏之歌者，王出入之所奏也。四章，章四句）
爣爣皎日，欻丽于天。
厥明御舒，如王出焉。
爣爣皎日，欻入于地。
厥晦厥贞，如王入焉。
出有龙旂，入有珩珮。
勿驱勿驰，惟慎惟戒。
出有嘉谋，入有内则。
繄彼臣庶，钦王之式。
（肆夏之歌者，尸出入之所奏也。二章，章四句）
愔愔清庙，仪仪象服。
我尸出矣，迎神之谷。
杳杳阴竹，坎坎路鼓。
我尸入矣，得神之祜。
（昭夏之歌者，牲出入之所奏也。二章，章四句）
有郁其鬯，有俨其彝。
九变未作，全乘来之。
既醑既酢，爰朄爰舞。
象物既降，全乘之去。
（纳夏之歌者，四方宾客来之所奏也。四章，章四句）
麟之仪仪，不絷不维。
乐德而至，如宾之嬉。
凤之愉愉，不篝不笯。
乐德而至，如宾之娱。
自筐及筥，我有牢醑。
自筐及篚，我有货币。
我牢不愆，我货不匮。
硕硕其才，有乐而止。
（章夏之歌者，臣有功之所奏也。四章，章四句）
王有虎臣，锡之鈇钺。
征彼不憓，一扑而灭。
王有虎臣，锡之圭瓒。
征彼不享，一烘而泮。
王有掌讶，侦尔疆理。
王有掌客，馈尔饔饩。
何以乐之，金石九奏。
何以锡之，龙旂九旒。
（齐夏之歌者，夫人祭之所奏也。一章，四句）
玲玲衡笄，翚衣榆翟。
自内而祭，为君之则。
（族夏之歌者，族人酌之所奏也。二章，章四句）
洪源谁孕，疏为江河。
大块孰埏，播为山阿。
厥流浩漾，厥势嵯峨。
今君之酌，慰我实多。
（械夏之歌者，宾既出之所奏也。三章，章三句）
礼酒既酌，嘉宾既厚，牍为之奏。
礼酒既竭，嘉宾既悦，应为之节。
礼酒既罄，嘉宾既醒，雅为之行。
（骜夏之歌者，公出入之所奏也。二章，章四句）
桓桓其珪，衮衮其衣。
出作二伯，天子是毗。
桓桓其珪，衮衮其服。
入作三孤，国人是福。
+++皮日休
++++三羞诗三首
吾闻古君子，介介励其节。
入门疑储宫，抚己思鈇钺。
志者若不退，佞者何由达。
君臣一殽膳，家国共残杀。
此道见于今，永思心若裂。
王臣方謇謇，佐我无玷缺。
如何以谋计，中道生芽蘖。
宪司遵故典，分道播南越。
苍惶出班行，家室不容别。
玄鬓行为霜，清泪立成血。
乘遽剧飞鸟，就传过风发。
嗟吾何为者，叨在造士列。
献文不上第，归于淮之汭。
蹇蹄可再奔，退羽可后歇。
利则侣轩裳，塞则友松月。
而于方寸内，未有是愁结。
未为禄食仕，俯不愧梁粝。
未为冠冕人，死不惭忠烈。
如何有是心，不能叩丹阙。
赫赫负君归，南山采芝蕨。
南荒不择吏，致我交阯覆。
绵联三四年，流为中夏辱。
懦者斗即退，武者兵则黩。
军庸满天下，战将多金玉。
刮则齐民痈，分为猛士禄。
雄健许昌师，忠武冠其族。
去为万骑风，住作一川肉。
昨朝残卒回，千门万户哭。
哀声动闾里，怨气成山谷。
谁能听昼鼙，不忍看金镞。
吾有制胜术，不奈贱碌碌。
贮之胸臆间，惭见许师属。
自嗟胡为者，得蹑前修躅。
家不出军租，身不识部曲。
亦衣许师衣，亦食许师粟。
方知古人道，荫我已为足。
念此向谁羞，悠悠颍川绿。
天子丙戌年，淮右民多饥。
就中颍之汭，转徙何累累。
夫妇相顾亡，弃却抱中儿。
兄弟各自散，出门如大痴。
一金易芦卜，一缣换凫茈。
荒村墓鸟树，空屋野花篱。
儿童啮草根，倚桑空羸羸。
斑白死路傍，枕土皆离离。
方知圣人教，于民良在斯。
厉能去人爱，荒能夺人慈。
如何司牧者，有术皆在兹。
粤吾何为人，数亩清溪湄。
一写落第文，一家欢复嬉。
朝食有麦饘，晨起有布衣。
一身既饱暖，一家无怨咨。
家虽有畎亩，手不秉镃基。
岁虽有札瘥，庖不废晨炊。
何道以致是，我有明公知。
食之以侯食，衣之以侯衣。
归时恤金帛，使我奉庭闱。
抚己愧颍民，奚不进德为。
因兹感知己，尽日空涕洟。
+++皮日休
++++七爱诗 房杜二相国（玄龄、如晦）
吾爱房与杜，贫贱共联步。
脱身抛乱世，策杖归真主。
纵横握中算，左右天下务。
肮脏无敌才，磊落不世遇。
美矣名公卿，魁然真宰辅。
黄阁三十年，清风一万古。
巨业照国史，大勋镇王府。
遂使后世民，至今受陶铸。
粤吾少有志，敢蹑前贤路。
苟得同其时，愿为执鞭竖。
+++皮日休
++++七爱诗 李太尉（晟）
吾爱李太尉，崛起定中原。
骁雄十万兵，四面围国门。
一战取王畿，一叱散妖氛。
乘舆既反正，凶竖争亡魂。
巍巍柱天功，荡荡盖世勋。
仁于曹孟德，勇过霍将军。
丹券入帑藏，青史传子孙。
所谓大丈夫，动合惊乾坤。
所谓圣天子，难得忠贞臣。
下以契鱼水，上以合风云。
百世必一乱，千年方一人。
吾虽翰墨子，气概敢不群。
愿以太平颂，题向甘泉春。
+++皮日休
++++七爱诗 卢征君（鸿）
吾爱卢征君，高卧嵩山里。
百辟未一顾，三征方暂起。
坦腹对宰相，岸帻揖天子。
建礼门前吟，金銮殿里醉。
天下皆餔糟，征君独洁己。
天下皆乐闻，征君独洗耳。
天下皆怀羞，征君独多耻。
银黄不妨悬，赤绂不妨被。
而于心抱中，独作羲皇地。
篮舆一云返，泥诏褒不已。
再看缑山云，重酌嵩阳水。
放旷书里终，逍遥醉中死。
吾谓伊与周，不若征君贵。
吾谓巢与许，不若征君义。
高名无阶级，逸迹绝涯涘。
万世唐书中，逸名不可比。
粤吾慕真隐，强以骨肉累。
如教不为名，敢有征君志。
+++皮日休
++++七爱诗 元鲁山（德秀）
吾爱元紫芝，清介如伯夷。
辇母远之官，宰邑无玷疵。
三年鲁山民，丰稔不暂饥。
三年鲁山吏，清慎各自持。
只饮鲁山泉，只采鲁山薇。
一室冰檗苦，四远声光飞。
退归旧隐来，斗酒入茅茨。
鸡黍匪家畜，琴尊常自怡。
尽日一菜食，穷年一布衣。
清似匣中镜，直如琴上丝。
世无用贤人，青山生白髭。
既卧黔娄衾，空立陈寔碑。
吾无鲁山道，空有鲁山辞。
所恨不相识，援毫空涕垂。
+++皮日休
++++七爱诗 李翰林（白）
吾爱李太白，身是酒星魄。
口吐天上文，迹作人间客。
磥砢千丈林，澄澈万寻碧。
醉中草乐府，十幅笔一息。
召见承明庐，天子亲赐食。
醉曾吐御床，傲几触天泽。
权臣妒逸才，心如斗筲窄。
失恩出内署，海岳甘自适。
刺谒戴接䍦，赴宴著縠屐。
诸侯百步迎，明君九天忆。
竟遭腐胁疾，醉魄归八极。
大鹏不可笼，大椿不可植。
蓬壶不可见，姑射不可识。
五岳为辞锋，四溟作胸臆。
惜哉千万年，此俊不可得。
+++皮日休
++++七爱诗 白太傅（居易）
吾爱白乐天，逸才生自然。
谁谓辞翰器，乃是经纶贤。
欻从浮艳诗，作得典诰篇。
立身百行足，为文六艺全。
清望逸内署，直声惊谏垣。
所刺必有思，所临必可传。
忘形任诗酒，寄傲遍林泉。
所望标文柄，所希持化权。
何期遇訾毁，中道多左迁。
天下皆汲汲，乐天独怡然。
天下皆闷闷，乐天独舍旃。
高吟辞两掖，清啸罢三川。
处世似孤鹤，遗荣同脱蝉。
仕若不得志，可为龟镜焉。
+++皮日休
++++正乐府十篇 卒妻怨
河湟戍卒去，一半多不回。
家有半菽食，身为一囊灰。
官吏按其籍，伍中斥其妻。
处处鲁人髽，家家杞妇哀。
少者任所归，老者无所携。
况当札瘥年，米粒如琼瑰。
累累作饿殍，见之心若摧。
其夫死锋刃，其室委尘埃。
其命即用矣，其赏安在哉。
岂无黔敖恩，救此穷饿骸。
谁知白屋士，念此翻欸欸。
+++皮日休
++++正乐府十篇 橡媪叹
秋深橡子熟，散落榛芜冈。
伛伛黄发媪，拾之践晨霜。
移时始盈掬，尽日方满筐。
几嚗复几蒸，用作三冬粮。
山前有熟稻，紫穗袭人香。
细获又精舂，粒粒如玉珰。
持之纳于官，私室无仓箱。
如何一石馀，只作五斗量。
狡吏不畏刑，贪官不避赃。
农时作私债，农毕归官仓。
自冬及于春，橡实诳饥肠。
吾闻田成子，诈仁犹自王。
吁嗟逢橡媪，不觉泪沾裳。
+++皮日休
++++正乐府十篇 贪官怨
国家省闼吏，赏之皆与位。
素来不知书，岂能精吏理。
大者或宰邑，小者皆尉史。
愚者若混沌，毒者如雄虺。
伤哉尧舜民，肉袒受鞭箠。
吾闻古圣王，天下无遗士。
朝廷及下邑，治者皆仁义。
国家选贤良，定制兼拘忌。
所以用此徒，令之充禄仕。
何不广取人，何不广历试。
下位既贤哉，上位何如矣。
胥徒赏以财，俊造悉为吏。
天下若不平，吾当甘弃市。
+++皮日休
++++正乐府十篇 农父谣
农父冤辛苦，向我述其情。
难将一人农，可备十人征。
如何江淮粟，挽漕输咸京。
黄河水如电，一半沈与倾。
均输利其事，职司安敢评。
三川岂不农，三辅岂不耕。
奚不车其粟，用以供天兵。
美哉农父言，何计达王程。
+++皮日休
++++正乐府十篇 路臣恨
路臣何方来，去马真如龙。
行骄不动尘，满辔金珑璁。
有人自天来，将避荆棘丛。
狞呼不觉止，推下苍黄中。
十夫掣鞭策，御之如惊鸿。
日行六七邮，瞥若鹰无踪。
路臣慎勿愬，愬则刑尔躬。
军期方似雨，天命正如风。
七雄战争时，宾旅犹自通。
如何太平世，动步却途穷。
+++皮日休
++++正乐府十篇 贱贡士
南越贡珠玑，西蜀进罗绮。
到京未晨旦，一一见天子。
如何贤与俊，为贡贱如此。
所知不可求，敢望前席事。
吾闻古圣人，射宫亲选士。
不肖尽屏迹，贤能皆得位。
所以谓得人，所以称多士。
叹息几编书，时哉又何异。
+++皮日休
++++正乐府十篇 颂夷臣
夷师本学外，仍善唐文字。
吾人本尚舍，何况夷臣事。
所以不学者，反为夷臣戏。
所以尸禄人，反为夷臣忌。
吁嗟华风衰，何尝不由是。
+++皮日休
++++正乐府十篇 惜义鸟
商颜多义鸟，义鸟实可嗟。
危巢末累累，隐在栲木花。
他巢若有雏，乳之如一家。
他巢若遭捕，投之同一罗。
商人每秋贡，所贵复如何。
饱以稻粱滋，饰以组绣华。
惜哉仁义禽，委戏于宫娥。
吾闻凤之贵，仁义亦足夸。
所以不遭捕，盖缘生不多。
+++皮日休
++++正乐府十篇 诮虚器
襄阳作髹器，中有库露真。
持以遗北虏，绐云生有神。
每岁走其使，所费如云屯。
吾闻古圣王，修德来远人。
未闻作巧诈，用欺禽兽君。
吾道尚如此，戎心安足云。
如何汉宣帝，却得呼韩臣。
+++皮日休
++++正乐府十篇 哀陇民
陇山千万仞，鹦鹉巢其巅。
穷危又极嶮，其山犹不全。
蚩蚩陇之民，悬度如登天。
空中觇其巢，堕者争纷然。
百禽不得一，十人九死焉。
陇川有戍卒，戍卒亦不闲。
将命提雕笼，直到金台前。
彼毛不自珍，彼舌不自言。
胡为轻人命，奉此玩好端。
吾闻古圣王，珍禽皆舍旃。
今此陇民属，每岁啼涟涟。
+++皮日休
++++奉献致政裴秘监
何胤本征士，高情动天地。
既无阀阅门，常嫌冠冕累。
宰邑著嘉政，为郡留高致。
移官在书府，方乐鸳池贵。
玉季牧江西，泣之不忍离。
舍杖随之去，天下钦高义。
乌帽白絺裘，篮舆竹如意。
黄菊陶潜酒，青山谢公妓。
月槛咏诗情，花溪钓鱼戏。
钟陵既方舟，魏阙将结驷。
甘求白首闲，不为苍生起。
优诏加大监，所以符公议。
既为逍遥公，又作鸱夷子。
安车悬不出，驷马闲无事。
微雨汉陂舟，残日终南骑。
富贵尽凌云，何人能至此。
猜祸皆及身，何复至如是。
贤哉此丈夫，百世一人矣。
+++皮日休
++++秋夜有怀
梦里忧身泣，觉来衣尚湿。
骨肉煎我心，不是谋生急。
如何欲佐主，功名未成立。
处世既孤特，传家无承袭。
明朝走梁楚，步步出门涩。
如何一寸心，千愁万愁入。
+++皮日休
++++喜鹊
弃膻在庭际，双鹊来摇尾。
欲啄怕人惊，喜语晴光里。
何况佞幸人，微禽解如此。
+++皮日休
++++蚊子
隐隐聚若雷，噆肤不知足。
皇天若不平，微物教食肉。
贫士无绛纱，忍苦卧茅屋。
何事觅膏腴，腹无太仓粟。
+++皮日休
++++鹿门夏日
满院松桂阴，日午却不知。
山人睡一觉，庭鹊立未移。
出檐趁云去，忘戴白接䍦。
书眼若薄雾，酒肠如漏卮。
身外所劳者，饮食须自持。
何如便绝粒，直使身无为。
+++皮日休
++++偶书
女娲掉绳索，縆泥成下人。
至今顽愚者，生如土偶身。
云物养吾道，天爵高我贫。
大笑猗氏辈，为富皆不仁。
+++皮日休
++++读书
家资是何物，积帙列梁梠。
高斋晓开卷，独共圣人语。
英贤虽异世，自古心相许。
案头见蠹鱼，犹胜凡俦侣。
+++皮日休
++++贫居秋日
亭午头未冠，端坐独愁予。
贫家烟爨稀，灶底阴虫语。
门小愧车马，廪空惭雀鼠。
尽室未寒衣，机声羡邻女。

++下卷六百零九
  
+++皮日休
++++鲁望读襄阳耆旧传见赠五百言过褒庸材靡有称是…次韵
汉水碧于天，南荆廓然秀。
庐罗遵古俗，鄢郢迷昔囿。
幽奇无得状，巉绝不能究。
兴替忽矣新，山川悄然旧。
斑斑生造士，一一应玄宿。
巴庸乃嶮岨，屈景实豪右。
是非既自分，泾渭不相就。
粤自灵均来，清才若天漱。
伟哉泂上隐，卓尔隆中耨。
始将麋鹿狎，遂与麒麟斗。
万乘不可谒，千钟固非茂。
爰从景升死，境上多兵候。
檀溪试戈船，岘岭屯贝胄。
寂寞数百年，质唯包砾琇。
上玄赏唐德，生贤命之授。
是为汉阳王，帝曰俞尔奏。
巨德耸神鬼，宏才轹前后。
势端唯金茎，质古乃玉豆。
行叶荫大椿，词源吐洪溜。
六成清庙音，一柱明堂构。
在昔房陵迁，圆穹正中漏。
繄王揭然出，上下拓宇宙。
俯视三事者，騃騃若童幼。
低摧护中兴，若凤视其鷇。
遇险必伸足，逢诛将引脰。
既正北极尊，遂治众星谬。
重闻章陵幸，再见岐阳狩。
日似新刮膜，天如重熨绉。
易政疾似欬，求贤甚于购。
化之未期年，民安而国富。
翼卫两舜趋，钩陈十尧骤。
忽然遗相印，如羿卸其彀。
奸幸却乘衅，播迁遂终寿。
遗庙屹峰崿，功名纷组绣。
开元文物盛，孟子生荆岫。
斯文纵奇巧，秦玺新雕镂。
甘穷卧牛衣，受辱对狗窦。
思变如易爻，才通似玄首。
秘于龙宫室，怪于天篆籀。
者竞欲戴，嫉者或将诟。
任达且百觚，遂为当时陋。
既作才鬼终，恐为仙籍售。
予生二贤末，得作升木狖。
兼济与独善，俱敢怀其臭。
江汉称炳灵，克明嗣清昼。
继彼欲为三，如醨如醇酎。
既见陆夫子，驽心却伏厩。
结彼世外交，遇之于邂逅。
两鹤思竞闲，双松格争瘦。
唯恐别仙才，涟涟涕襟袖。
+++皮日休
++++鲁望昨以五百言见贻过有褒美内揣庸陋弥增愧悚…微旨也
三辰至精气，生自苍颉前。
粤从有文字，精气铢于绵。
所以杨墨后，文词纵横颠。
元狩富材术，建安俨英贤。
厥祀四百馀，作者如排穿。
五马渡江日，群鱼食蒲年。
大风荡天地，万阵黄须膻。
纵有命世才，不如一空弮。
后至陈隋世，得之拘且緛。
太浮如潋滟，太细如蚳蝝。
太乱如靡靡，太轻如芊芊。
流之为酗醟，变之为游畋。
百足虽云众，不救杀马蚿。
君臣作降虏，北走如㺦猭。
所以文字妖，致其国朝迁。
吾唐革其弊，取士将科县。
文星下为人，洪秀密于緶。
大开紫宸扉，来者皆详延。
日晏朝不罢，龙姿欢𨌈𨌈。
于焉周道反，由是秦法悛。
射洪陈子昂，其声亦喧阗。
惜哉不得时，将奋犹拘挛。
玉垒李太白，铜堤孟浩然。
李宽包堪舆，孟澹拟漪涟。
埋骨采石圹，留神鹿门埏。
俾其羁旅死，实觉天地孱。
猗与子美思，不尽如转辁。
纵为三十车，一字不可捐。
既作风雅主，遂司歌咏权。
谁知耒阳土，埋却真神仙。
当于李杜际，名辈或溯沿。
良御非异马，由弓非他弦。
其物无同异，其人有媸妍。
自开元至今，宗社纷如烟。
爽若沆瀣英，高如昆仑巅。
百家嚣浮说，诸子率寓篇。
筑之为京观，解之为牲牷。
各持天地维，率意东西牵。
竞抵元化首，争扼真宰咽。
或作制诰薮，或为宫体渊。
或堪被金石，或可投花钿。
或为舆隶唱，或被儿童怜。
乌垒虏亦写，鸡林夷争传。
披揭覆载枢，捭阖神异键。
力掀尾闾立，思轧大块旋。
降气或若虹，耀影或如(艹/冖/殘)。
万象疮复痏，百灵瘠且𤼙。
谓乎数十公，笔若明堂椽。
其中有拟者，不绝当如綖。
齐驱不让策，并驾或争骈。
所以吾唐风，直将三代甄。
被此文物盛，由乎声诗宣。
采彼风人谣，輶轩轻似鹯。
丽者固不舍，鄙者亦为铨。
其中有鉴戒，一一堪雕镌。
乙夜以观之，吾君无释焉。
遂命大司乐，度之如星躔。
播于乐府中，俾为万代蠲。
吹彼圆丘竹，诵兹清庙弦。
不惟娱列祖，兼可格上玄。
粤予何为者，生自江海壖。
騃騃自总角，不甘耕一廛。
诸昆指仓库，谓我死道边。
何为不力农，稽古真可嘕。
遂与袯襫著，兼之笞笠全。
风吹蔓草花，飒飒盈荒田。
老牛瞪不行，力弱谁能鞭。
乃将耒与耜，并换椠与铅。
阅彼图籍肆，致之千百编。
携将入苏岭，不就无出缘。
堆书塞低屋，添砚涸小泉。
对灯任髻爇，凭案从肘研。
苟无切玉刀，难除指上胼。
尔来五寒暑，试艺称精专。
昌黎道未著，文教如欲骞。
其中有声病，于我如𦧝𦧴。
是敢驱颓波，归之于大川。
其文如可用，不敢佞与便。
明水在稿秸，太羹临豆笾。
将来示时人，猰貐垂馋涎。
亦或尚华缛，亦曾为便嬛。
亦能制灏灏，亦解攻翩翩。
唯思逢阵敌，与彼争后先。
避兵入句吴，穷悴只自跧。
平原陆夫子，投刺来翩跹。
开卷读数行，为之加敬虔。
忽穷一两首，反顾唯曲拳。
始来遗巾帼，乃敢排戈鋋。
或为拔帜走，或遭劘垒还。
不能收乱辙，岂暇重为篿。
虽然未三北，亦可输千鐉。
向来说文字，尔汝名可联。
圣人病殁世，不患穷而蹎。
我未九品位，君无一囊钱。
相逢得何事，两笼酬戏笺。
无颜解媮合，底事居冗员。
方知万钟禄，不博五湖船。
夷险但明月，死生应白莲。
吟馀凭几饮，钓罢偎蓑眠。
终抛岘山业，相共此留连。
+++皮日休
++++吴中苦雨因书一百韵寄鲁望
全吴临巨溟，百里到沪渎。
海物竞骈罗，水怪争渗漉。
狂蜃吐其气，千寻勃然蹙。
一刷半天墨，架为欹危屋。
怒鲸瞪相向，吹浪山毂毂。
倏忽腥杳冥，须臾坼崖谷。
帝命有严程，慈物敢潜伏。
嘘之为玄云，弥亘千万幅。
直拔倚天剑，又建横海纛。
化之为暴雨，潈潈射平陆。
如将月窟写，似把天河扑。
著树胜戟支，中人过箭镞。
龙光倏闪照，虬角搊琤触。
此时一千里，平下天台瀑。
雷公恣其志，䃸磹裂电目。
蹋破霹雳车，折却三四辐。
雨工避罪者，必在蚊睫宿。
狂发铿訇音，不得懈怠僇。
顷刻势稍止，尚自倾蔌蔌。
不敢履洿处，恐蹋烂地轴。
自尔凡十日，茫然晦林麓。
只是遇滂沱，少曾逢霢霂。
伊余之廨宇，古制拙卜筑。
颓檐倒菌黄，破砌顽莎绿。
只有方丈居，其中蹐且跼。
朽处或似醉，漏时又如沃。
阶前平泛滥，墙下起趢趚。
唯堪著笞笠，复可乘艒宿。
鸡犬并淋漓，儿童但咿噢。
勃勃生湿气，人人牢于锔。
须眉渍将断，肝膈蒸欲熟。
当庭死兰芷，四垣盛薋菉。
解帙展断书，拂床安坏椟。
跳梁老蛙黾，直向床前浴。
蹲前但相聒，似把白丁辱。
空厨方欲炊，渍米未离䉛。
薪蒸湿不著，白昼须然烛。
污莱既已泞，买鱼不获鮛。
竟未成麦饘，安能得粱肉。
更有陆先生，荒林抱穷蹙。
坏宅四五舍，病筱三两束。
盖檐低碍首，藓地滑澾足。
注欲透承尘，湿难庇厨簏。
低摧在圭窦，索漠抛偏裻。
手指既已胼，肌肤亦将瘯。
一苞势欲陊，将撑乏寸木。
尽日欠束薪，经时无寸粟。
螔蝓将入甑，蟚蜞已临鍑。
娇儿未十岁，枵然自啼哭。
一钱买粔籹，数里走病仆。
破碎旧鹤笼，狼藉晚蚕蔟。
千卷素书外，此外无馀蓄。
著处纻衣裂，戴次纱帽醭。
恶阴潜过午，未及烹葵菽。
吴中铜臭户，七万沸如臛。
啬止甘蟹𩾊，侈唯僭车服。
皆希尉吏旨，尽怕里胥录。
低眉事庸奴，开颜纳金玉。
唯到陆先生，不能分一斛。
先生之志气，薄汉如鸿鹄。
遇善必擎跽，见才辄驰逐。
廉不受一芥，其馀安可黩。
如何乡里辈，见之乃猬缩。
粤予苦心者，师仰但踖踧。
受易既可注，请玄又堪卜。
百家皆搜荡，六艺尽翻覆。
似馁见太牢，如迷遇华烛。
半年得酬唱，一日屡往复。
三秀间稂莠，九成杂巴濮。
奔命既不暇，乞降但相续。
吟诗口吻噅，把笔指节瘃。
君才既不穷，吾道由是笃。
所益谅弘多，厥交过亲族。
相逢似丹漆，相望如脁肭。
论业敢并驱，量分合继躅。
相违始两日，忡忡想华缛。
出门泥漫漶，恨无直辕輂。
十钱赁一轮，逢上鸣斛觫。
赤脚枕书帙，访予穿诘曲。
入门且抵掌，大噱时碌碌。
兹淋既浃旬，无乃害九谷。
予惟饿不死，得非道之福。
手中捉诗卷，语快还共读。
解带似归来，脱巾若沐浴。
疏如松间篁，野甚麋对鹿。
行谭弄书签，卧话枕棋局。
呼童具盘餐，擫衣换鸡鹜。
或蒸一升麻，或煠两把菊。
用以阅幽奇，岂能资口腹。
十分煎皋卢，半榼挽醽醁。
高谈繄无尽，昼漏何太促。
我公大司谏，一切从民欲。
梅润侵束杖，和气生空狱。
而民当斯时，不觉有烦溽。
念涝为之灾，拜神再三告。
太阴霍然收，天地一澄肃。
燔炙既芬芬，威仪乃毣毣。
须权元化柄，用拯中夏酷。
我愿荐先生，左右辅司牧。
兹雨何足云，唯思举颜歜。
+++皮日休
++++初夏即事寄鲁望
夏景恬且旷，远人疾初平。
黄鸟语方熟，紫桐阴正清。
廨宇有幽处，私游无定程。
归来闭双关，亦忘枯与荣。
土室作深谷，藓垣为干城。
頫杉突杝架，迸笋支檐楹。
片石共坐稳，病鹤同喜晴。
瘿木四五器，筇杖一两茎。
泉为葛天味，松作羲皇声。
或看名画彻，或吟闲诗成。
忽枕素琴睡，时把仙书行。
自然寡俦侣，莫说更纷争。
具区包地髓，震泽含天英。
粤从三让来，俊造纷然生。
顾予客兹地，薄我皆为伧。
唯有陆夫子，尽力提客卿。
各负出俗才，俱怀超世情。
驻我一栈车，啜君数藜羹。
敲门若我访，倒屣欣逢迎。
胡饼蒸甚熟，貊盘举尤轻。
茗脆不禁炙，酒肥或难倾。
扫除就藤下，移榻寻虚明。
唯共陆夫子，醉与天壤并。
+++皮日休
++++二游诗 徐诗
东莞为著姓，奕代皆隽哲。
强学取科第，名声尽孤揭。
自为方州来，清操称凛冽。
唯写坟籍多，必云清俸绝。
宣毫利若风，剡纸光与月。
札吏指欲胼，万通排未阕。
楼船若夏屋，欲载如垤㙞。
转徙入吴都，纵横碍门闑。
缥囊轻似雾，缃帙殷于血。
以此为基构，将斯用贻厥。
重于通侯印，贵却全师节。
我爱参卿道，承家能介洁。
潮田五万步，草屋十馀楶。
微宦不能去，归来坐如刖。
保兹万卷书，守慎如羁绁。
念我曾苦心，相逢无间别。
引之看秘宝，任得穷披阅。
轴闲翠钿剥，签古红牙折。
帙解带芸香，卷开和桂屑。
枕兼石锋刃，榻共松疮疖。
一卧寂无喧，数编看尽彻。
或携归廨宇，或把穿林樾。
挈过太湖风，抱宿支硎雪。
如斯未星纪，悉得分毫末。
翦除幽僻薮，涤荡玄微窟。
学海正狂波，予头向中(殳頁)。
圣人患不学，垂诫尤为切。
苟昧古与今，何殊喑共(目闋)。
昔之慕经史，有以佣笔札。
何况遇斯文，借之不曾辍。
吾衣任縠纑，吾食某糠核。
其道苟可光，斯文那自伐。
何竹青堪杀，何蒲重好截。
如能盈兼两，便足酬饥渴。
有此竞苟荣，闻之兼可哕。
东皋耨烟雨，南岭提薇蕨。
何以谢徐君，公车不闻设。
+++皮日休
++++二游诗 任诗
任君恣高放，斯道能寡合。
一宅闲林泉，终身远嚣杂。
尝闻佐浩穰，散性多儑𠉤。
欻尔解其绶，遗之如弃靸。
归来乡党内，却与亲朋洽。
开溪未让丁，列第方称甲。
入门约百步，古木声霎霎。
广槛小山欹，斜廊怪石夹。
白莲倚阑楯，翠鸟缘帘押。
地势似五泻，岩形若三峡。
猿眠但腽肭，凫食时啑唼。
拨荇下文竿，结藤萦桂楫。
门留医树客，壁倚栽花锸。
度岁止褐衣，经旬唯白㡊。
多君方闭户，顾我能倒屟。
请题在茅栋，留坐于石榻。
魂从清景遛，衣任烟霞裛。
阶墀龟任上，枕席鸥方狎。
沼似颇黎镜，当中见鱼眨。
杯杓悉杉瘤，盘筵尽荷叶。
闲斟不置罚，闲弈无争劫。
闲日不整冠，闲风无用箑。
以斯为思虑，吾道宁疲苶。
衮衣竞璀璨，鼓吹争鞺鞳。
欲者解挤排，诟者能詀讘。
权豪暂翻覆，刑祸相填压。
此时一圭窦，不肯饶阊阖。
有第可栖息，有书可渔猎。
吾欲与任君，终身以斯惬。
+++皮日休
++++追和虎丘寺清远道士诗
成道自衰周，避世穷炎汉。
荆杞虽云梗，烟霞尚容窜。
兹岑信灵异，吾怀惬流玩。
石涩古铁鉎，岚重轻埃漫。
松膏腻幽径，蘋沫著孤岸。
诸萝幄幕暗，众鸟陶匏乱。
岩罅地中心，海光天一半。
玄猿行列归，白云次第散。
蟾蜍生夕景，沆瀣馀清旦。
风日采幽什，墨客学灵翰。
嗟予慕斯文，一咏复三叹。
显晦虽不同，兹吟粗堪赞。
+++皮日休
++++追和幽独君诗次韵
念尔风雅魄，幽咽犹能文。
空令伤魂鸟，啼破山边坟。
恨剧但埋土，声幽难放哀。
坟古春自晚，愁绪空崔嵬。
白杨老无花，枯根侵夜台。
天高有时裂，川去何时回。
双睫不能濡，六藏无可摧。
不闻搴蓬事，何必深悲哉。
+++皮日休
++++奉和鲁望读阴符经见寄
三百八十言，出自伊祁氏。
上以生神仙，次云立仁义。
玄机一以发，五贼纷然起。
结为日月精，融作天地髓。
不测似阴阳，难名若神鬼。
得之升高天，失之沈厚地。
具茨云木老，大块烟霞委。
自颛顼以降，贼为圣人轨。
尧乃一庶人，得之贼帝挚。
挚见其德尊，脱身授其位。
舜唯一鳏民，冗冗作什器。
得之贼帝尧，白丁作天子。
禹本刑人后，以功继其嗣。
得之贼帝舜，用以平洚水。
自禹及文武，天机嗒然弛。
姬公树其纲，贼之为圣智。
声诗川竞大，礼乐山争峙。
爰从幽厉馀，宸极若孩稚。
九伯真犬彘，诸侯实虎兕。
五星合其耀，白日下阙里。
由是圣人生，于焉当乱纪。
黄帝之五贼，拾之若青紫。
高挥春秋笔，不可刊一字。
贼子虐甚斨，奸臣痛于箠。
至今千馀年，蚩蚩受其赐。
时代更复改，刑政崩且陊。
予将贼其道，所动多訾毁。
叔孙与臧仓，贤圣多如此。
如何黄帝机，吾得多坎踬。
纵失生前禄，亦多身后利。
我欲贼其名，垂之千万祀。
+++皮日休
++++初夏游楞伽精舍
越舼轻似萍，漾漾出烟郭。
声渐疏旷，天气忽寥廓。
伊予惬斯志，有似劀𤼙瘼。
遇胜即夷犹，逢幽且淹泊。
俄然棹深处，虚无倚岩崿。
霜毫一道人，引我登龙阁。
当中见寿象，欲礼光纷箔。
珠幡时相铿，恐是诸天乐。
树杪见觚棱，林端逢赭垩。
千寻井犹在，万祀灵不涸。
下通蛟人道，水色黮而恶。
欲照六藏惊，将窥百骸愕。
朅去山南岭，其险如邛笮。
悠然放吾兴，欲把青天摸。
紫藤垂罽珥，红荔悬缨络。
藓厚滑似漦，峰尖利如锷。
斯须到绝顶，似愈渐离㸌。
一片太湖光，只惊天汉落。
梅风脱纶帽，乳水透芒屩。
岚姿与波彩，不动浑相著。
既不暇供应，将何以酬酢。
却来穿竹径，似入青油幕。
穴恐水君开，龛如鬼工凿。
穷幽入兹院，前楯临巨壑。
遗画龙奴狞，残香虫篆薄。
褫魂窥玉镜，澄虑闻金铎。
云态共萦留，鸟言相许诺。
木势如虺，近之恐相蠚。
怒泉声似激，闻之意争博。
时禽倏已嘿，众籁萧然作。
遂令不羁性，恋此如缠缚。
念彼上人者，将生付寂寞。
曾无肤挠事，肯把心源度。
胡为儒家流，没齿勤且恪。
沐猴本不冠，未是谋生错。
言行既异调，栖迟亦同托。
愿力傥不遗，请作华林鹤。
+++皮日休
++++公斋四咏 小松
婆娑只三尺，移来白云径。
亭亭向空意，已解凌辽夐。
叶健似虬须，枝脆如鹤胫。
清音犹未成，绀彩空不定。
阴圆小芝盖，鳞涩修荷柄。
先愁被鷃抢，预恐遭蜗病。
结根幸得地，且免离离映。
磥砢不难遇，在保晚成性。
一日造明堂，为君当毕命。
+++皮日休
++++公斋四咏 小桂
一子落天上，生此青璧枝。
欻从山之幽，劚断云根移。
劲挺隐珪质，盘珊缇油姿。
叶彩碧髓融，花状白毫蕤。
棱层立翠节，偃蹇樛青螭。
影淡雪霁后，香泛风和时。
吾祖在月竁，孤贞能见怡。
愿老君子地，不敢辞喧卑。
+++皮日休
++++公斋四咏 新竹
笠泽多异竹，移之植后楹。
一架三百本，绿沈森冥冥。
圆紧珊瑚节，钐利翡翠翎。
俨若青帝仗，矗如紫姑屏。
槭槭微风度，漠漠轻霭生。
如神语钧天，似乐奏洞庭。
一玩九藏冷，再闻百骸醒。
有根可以执，有𥳇可以馨。
愿禀君子操，不敢先凋零。
+++皮日休
++++公斋四咏 鹤屏
三幅吹空縠，孰写仙禽状。
䯔耳侧以听，赤精旷如望。
引吭看云势，翘足临池样。
颇似近蓐席，还如入方丈。
尽日空不鸣，穷年但相向。
未许子晋乘，难教道林放。
貌既合羽仪，骨亦符法相。
愿升君子堂，不必思昆阆。
+++皮日休
++++奉酬崔璐进士见寄次韵
伊余幼且贱，所禀自以殊。
弱岁谬知道，有心匡皇符。
意超海上鹰，运跼辕下驹。
纵性作古文，所为皆自如。
但恐才格劣，敢夸词彩敷。
句句考事实，篇篇穷玄虚。
谁能变羊质，竞不获骊珠。
粤有造化手，曾开天地炉。
文章邺下秀，气貌淹中儒。
展我此志业，期君持中枢。
苍生眼穿望，勿作磻谿谟。

++下卷六百一十
  
+++皮日休
++++太湖诗 初入太湖（自胥口入，去州五十里）
闻有太湖名，十年未曾识。
今朝得游泛，大笑称平昔。
一舍行胥塘，尽日到震泽。
三万六千顷，千顷颇黎色。
连空淡无颣，照野平绝隙。
好放青翰舟，堪弄白玉笛。
疏岑七十二，𡾼𡾼露矛戟。
悠然啸傲去，天上摇画艗。
西风乍猎猎，惊波罨涵碧。
倏忽雷阵吼，须臾玉崖坼。
树动为蜃尾，山浮似鳌脊。
落照射鸿溶，清辉荡抛𢶉。
云轻似可染，霞烂如堪摘。
渐暝无处泊，挽帆从所适。
枕下闻澎湃，肌上生瘮𤶬。
讨异足邅回，寻幽多阻隔。
愿风与良便，吹入神仙宅。
甘将一蕴书，永事嵩山伯。
+++皮日休
++++太湖诗 晓次神景宫
夜半幽梦中，扁舟似凫跃。
晓来到何许，俄倚包山脚。
三百六十丈，攒空利如削。
遐瞻但徙倚，欲上先矍铄。
浓露湿莎裳，浅泉渐草屩。
行行未一里，节境转寂寞。
静径侵泬寥，仙扉傍岩崿。
松声正凊绝，海日方照灼。
欻临幽虚天，万想皆摆落。
坛灵有芝菌，殿圣无鸟雀。
琼帏自回旋，锦旌空粲错。
鼎气为龙虎，香烟混丹雘。
凝看出次云，默听语时鹤。
绿书不可注，云笈应无钥。
晴来鸟思喜，崦里花光弱。
天籁如击琴，泉声似摐铎。
清斋洞前院，敢负玄科约。
空中悉羽章，地上皆灵药。
金醴可酣畅，玉豉堪咀嚼。
存心服燕胎，叩齿读龙蹻。
福地七十二，兹焉永堪托。
在兽乏虎貙，于虫不毒蠚。
尝闻择骨录，仙志非可作。
绿肠既朱髓，青肝复紫络。
伊余乏此相，天与形貌恶。
每嗟原宪瘇，常苦齐侯疟。
终然合委顿，刚亦慕寥廓。
三茅亦常住，竟与珪组薄。
欲问包山神，来赊少岩壑。
+++皮日休
++++太湖诗 入林屋洞
斋心已三日，筋骨如烟轻。
腰下佩金兽，手中持火铃。
幽塘四百里，中有日月精。
连亘三十六，各各为玉京。
自非心至诚，必被神物烹。
顾余慕大道，不能惜微生。
遂招放旷侣，同作幽忧行。
其门才函丈，初若盘薄硎。
洞气黑昳𥄴，苔发红鬇鬡。
试足值坎窞，低头避峥嵘。
攀缘不知倦，怪异焉敢惊。
匍匐一百步，稍稍策可横。
忽然白蝙蝠，来扑松炬明。
语散澒洞，石响高玲玎。
脚底龙蛇气，头上波涛声。
有时若服匿，偪仄如见绷。
俄尔造平淡，豁然逢光晶。
金堂似镌出，玉座如琢成。
前有方丈沼，凝碧融人睛。
云浆湛不动，璚露涵而馨。
漱之恐减算，酌之必延龄。
愁为三官责，不敢携一甇。
昔云夏后氏，于此藏真经。
刻之以紫琳，秘之以丹琼。
期之以万祀，守之以百灵。
焉得彼丈人，窃之不加刑。
石匮一以出，左神俄不扃。
禹书既云得，吴国由是倾。
藓缝才半尺，中有怪物腥。
欲去既嚄唶，将回又伶俜。
却遵旧时道，半日出杳冥。
屦泥惹石髓，衣湿沾云英。
玄箓乏仙骨，青文无绛名。
虽然入阴宫，不得朝上清。
对彼神仙窟，自厌浊俗形。
却憎造物者，遣我骑文星。
+++皮日休
++++太湖诗 雨中游包山精舍
松门亘五里，彩碧高下绚。
幽人共跻攀，胜事颇清便。
翣翣林上雨，隐隐湖中电。
薜带轻束腰，荷笠低遮面。
湿屦黏烟雾，穿衣落霜霰。
笑次度岩壑，困中遇台殿。
老僧三四人，梵字十数卷。
施稀无夏屋，境僻乏朝膳。
散发抵泉流，支颐数云片。
坐石忽忘起，扪萝不知倦。
异蝶时似锦，幽禽或如钿。
篥簩还戛刃，栟榈自摇扇。
俗态既斗薮，野情空眷恋。
道人摘芝菌，为予备午馔。
渴兴石榴羹，饥惬胡麻饭。
如何事于役，兹游急于传。
却将尘土衣，一任瀑丝溅。
+++皮日休
++++太湖诗 游毛公坛
却上南山路，松行俨如庑。
松根碍幽径，孱颜不能斧。
摆履跨乱云，侧巾蹲怪树。
三休且半日，始到毛公坞。
两水合一涧，潈崖却为浦。
相敌百千戟，共攂十万鼓。
喷散日月精，射破神仙府。
唯愁绝地脉，又恐折天柱。
一窥耳目眩，再听云发竖。
次到炼丹井，井干翳宿莽。
下有蕊刚丹，勺之百疾愈。
凝于白獭髓，湛似桐马乳。
黄露醒齿牙，碧黏甘肺腑。
桧异松复怪，枯疏互撑拄。
乾蛟一百丈，髐然半天舞。
下有毛公坛，坛方不盈亩。
当时云龙篆，一片苔藓古。
时时仙禽来，忽忽祥烟聚。
我爱周息元，忽起应明主。
三谏却归来，回头唾圭组。
伊余何不幸，斯人不复睹。
如何大开口，与世争枯腐。
将山待夸娥，以肉投猰貐。
欻坐侵桂阴，不知巳与午。
兹地足灵境，他年终结宇。
敢道万石君，轻于一丝缕。
+++皮日休
++++太湖诗 三宿神景宫
古观岑且寂，幽人情自怡。
一来包山下，三宿湖之湄。
况此深夏夕，不逢清月姿。
玉泉浣衣后，金殿添香时。
客省高且敞，客床蟠复奇。
石枕冷入脑，笋席寒侵肌。
气清寐不著，起坐临阶墀。
松阴忽微照，独见萤火芝。
素鹤警微露，白莲明暗池。
窗棂带乳藓，壁缝含云蕤。
闻磬走魍魉，见烛奔羁雌。
沆瀣欲滴沥，芭蕉未离披。
五更山蝉响，醒发如吹篪。
杉风忽然起，飘破步虚词。
道客巾屦样，上清朝礼仪。
明发作此事，岂复甘趋驰。
+++皮日休
++++太湖诗 以毛公泉一瓶献上谏议因寄
刘根昔成道，兹坞四百年。
毿毿被其体，号为绿毛仙。
因思清泠汲，凿彼岝峉巅。
五色既炼矣，一勺方铿然。
既用文武火，俄穷雌雄篇。
赤盐扑红雾，白华飞素烟。
服之生羽翼，倏尔冲玄天。
真隐尚有迹，厥祀将近千。
我来讨灵胜，到此期终焉。
滴苦破窦净，藓深馀甃圆。
澄如玉髓洁，泛若金精鲜。
颜色半带乳，气味全和铅。
饮之融痞蹇，濯之伸拘挛。
有时玩者触，倏忽风雷颠。
素绠丝不短，越罂腹甚便。
汲时月液动，担处玉浆旋。
敢献大司谏，置之铃阁前。
清如介洁性，涤比扫荡权。
炙背野人兴，亦思侯伯怜。
也知饮冰苦，愿受一瓶泉。
+++皮日休
++++太湖诗 缥缈峰
头戴华阳帽，手拄大夏筇。
清晨陪道侣，来上缥缈峰。
带露嗅药蔓，和云寻鹿踪。
时惊𪕍𪕌鼠，飞上千丈松。
翠壁内有室，叩之虚䃔䃧。
古穴下彻海，视之寒鸿濛。
遇歇有佳思，缘危无倦容。
须臾到绝顶，似鸟穿樊笼。
恐足蹈海日，疑身凌天风。
众岫点巨浸，四方接圆穹。
似将青螺髻，撒在明月中。
片白作越分，孤岚为吴宫。
一阵叆叇气，隐隐生湖东。
激雷与波起，狂电将日红。
礊礊雨点大，金髇轰下空。
暴光隔云闪，仿佛亘天龙。
连拳百丈尾，下拔湖之洪。
捽为一雪山，欲与昭回通。
移时却𢷈下，细碎衡与嵩。
神物谅不测，绝景尤难穷。
杖策下返照，渐闻仙观钟。
烟波濆肌骨，云壑阗心胸。
竟死爱未足，当生且欢逢。
不然把天爵，自拜太湖公。
+++皮日休
++++太湖诗 桃花坞
夤缘度南岭，尽日穿林樾。
穷深到兹坞，逸兴转超忽。
坞名虽然在，不见桃花发。
恐是武陵溪，自闭仙日月。
倚峰小精舍，当岭残耕垡。
将洞任回环，把云恣披拂。
闲禽啼叫窕，险狖眠硉矹。
微风吹重岚，碧埃轻勃勃。
清阴减鹤睡，秀色治人渴。
敲竹斗铮摐，弄泉争咽嗢。
空斋蒸柏叶，野饭调石发。
空羡坞中人，终身无履袜。
+++皮日休
++++太湖诗 明月湾
晓景澹无际，孤舟恣回环。
试问最幽处，号为明月湾。
半岩翡翠巢，望见不可攀。
柳弱下丝网，藤深垂花鬘。
松瘿忽似狖，石文或如虥。
钓坛两三处，苔老腥斒斑。
沙雨几处霁，水禽相向闲。
野人波涛上，白屋幽深间。
晓培橘栽去，暮作鱼梁还。
清泉出石砌，好树临柴关。
对此老且死，不知忧与患。
好境无处住，好处无境删。
赧然不自适，脉脉当湖山。
+++皮日休
++++太湖诗 练渎（吴王所开）
吴王厌得国，所玩终不足。
一上姑苏台，犹自嫌局促。
艅艎六宫闹，艨冲后军肃。
一阵水麝风，空中荡平渌。
鸟困避锦帆，龙跧防铁轴。
流苏惹烟浪，羽葆飘岩谷。
灵境太蹂践，因兹塞林屋。
空阔嫌太湖，崎岖开练渎。
三寻齾石齿，数里穿山腹。
底静似金膏，砾碎如丹粟。
波殿郑妲醉，蟾阁西施宿。
几转含烟舟，一唱来云曲。
不知阑楯上，夜有越人镞。
君王掩面死，嫔御不敢哭。
艳魄逐波涛，荒宫养麋鹿。
国破沟亦浅，代变草空绿。
白鸟都不知，朝眠还暮浴。
+++皮日休
++++太湖诗 投龙潭（在龟山）
龟山下最深，恶气何洋溢。
涎水瀑龙巢，腥风卷蛟室。
晓来林岑静，狞色如怒日。
气涌扑炱煤，波澄扫纯漆。
下有水君府，贝阙光比栉。
左右列介臣，纵横守鳞卒。
月中珠母见，烟际枫人出。
生犀不敢烧，水怪恐摧捽。
时有慕道者，作彼投龙术。
端严持碧简，斋戒挥紫笔。
兼以金蜿蜒，投之光焌律。
琴高坐赤鲤，何许纵仙逸。
我愿与之游，兹焉托灵质。
+++皮日休
++++太湖诗 孤园寺（梁散骑常侍吴猛宅）
艇子小且兀，缘湖荡白芷。
萦纡泊一碕，宛到孤园寺。
萝岛凝清阴，松门湛虚翠。
寒泉飞碧螭，古木斗苍兕。
钟梵在水魄，楼台入云肆。
岩边足鸣𧔢，树杪多飞鸓。
香莎满院落，风泛金靃靡。
静鹤啄柏蠹，闲猱弄榅䗁。
小殿熏陆香，古经贝多纸。
老僧方瞑坐，见客还强起。
指兹正险绝，何以来到此。
先言洞壑数，次话真如理。
磬韵醒闲心，茶香凝皓齿。
巾之劫贝布，馔以栴檀饵。
数刻得清净，终身欲依止。
可怜陶侍读，身列丹台位。
雅号曰胜力，亦闻师佛氏。
今日到孤园，何妨称弟子。
+++皮日休
++++太湖诗 上真观
径盘在山肋，缭绕穷云端。
摘菌杖头紫，缘崖屐齿刓。
半日到上真，洞宫知造难。
双户启真景，斋心方可观。
天钧鸣响亮，天禄行蹒跚。
琪树夹一径，万条青琅玕。
两松峙庭际，怪状吁可叹。
大螾腾共结，修蛇飞相盘。
皮肤坼甲胄，枝节擒貙犴。
罅处似天裂，朽中如井眢。
褵褷风声癣，跁跒地方痑。
根上露钳釱，空中狂波澜。
合时若莽苍，辟处如轘辕。
俨对无霸阵，静问严陵滩。
灵飞一以护，山都焉敢干。
两廊洁寂历，中殿高巑岏。
静架九色节，闲悬十绝幡。
微风时一吹，百宝清阑珊。
昔有叶道士，位当升灵官。
欲笺紫微志，唯食虹影丹。
既逐隐龙去，道风由此残。
犹闻绛目草，往往生空坛。
羽客两三人，石上谭泥丸。
谓我或龙胄，粲然与之欢。
衣巾紫华冷，食次白芝寒。
自觉有真气，恐随风力抟。
明朝若更住，必拟隳儒冠。
+++皮日休
++++太湖诗 销夏湾
太湖有曲处，其门为两崖。
当中数十顷，别如一天池。
号为销夏湾，此名无所私。
赤日莫斜照，清风多遥吹。
沙屿扫粉墨，松竹调埙篪。
山果红靺鞨，水苔青髤髵。
木阴厚若瓦，岩磴滑如饴。
我来此游息，夏景方赫曦。
一坐盘石上，肃肃寒生肌。
小艖或可泛，短策或可支。
行惊翠羽起，坐见白莲披。
敛袖弄轻浪，解巾敌凉飔。
但有水云见，更馀沙禽知。
京洛往来客，暍死缘奔驰。
此中便可老，焉用名利为。
+++皮日休
++++太湖诗 包山祠
白云最深处，像设盈岩堂。
村祭足茗粣，水奠多桃浆。
箘䉦突古砌，薜荔绷颓墙。
炉灰寂不然，风送杉桂香。
积雨晦州里，流波漂稻粱。
恭惟大司谏，悯此如发狂。
命予传明祷，祗事实不遑。
一奠若肸蚃，再祝如激扬。
出庙未半日，隔云逢澹光。
𡾼𡾼雨点少，渐收羽林枪。
忽然山家犬，起吠白日傍。
公心与神志，相向如玄黄。
我愿作一疏，奏之于穹苍。
留神千万祀，永福吴封疆。
+++皮日休
++++太湖诗 圣姑庙（在大姑山）
洛神有灵逸，古庙临空渚。
暴雨驳丹青，荒萝绕梁梠。
野风旋芝盖，饥乌衔椒糈。
寂寂落枫花，时时斗鼯鼠。
常云三五夕，尽会妍神侣。
月下留紫姑，霜中召青女。
俄然响环佩，倏尔鸣机杼。
乐至有闻时，香来无定处。
目瞪如有待，魂断空无语。
云雨竟不生，留情在何处。
+++皮日休
++++太湖诗 太湖石（出鼋头山）
兹山有石岸，抵浪如受屠。
雪阵千万战，藓岩高下刳。
乃是天诡怪，信非人功夫。
白丁一云取，难甚网珊瑚。
厥状复若何，鬼工不可图。
或拳若虺蜴，或蹲如虎貙。
连络若钩锁，重叠如萼跗。
或若巨人骼，或如太帝符。
胮肛筼筜笋，格磔琅玕株。
断处露海眼，移来和沙须。
求之烦耄倪，载之劳舳舻。
通侯一以眄，贵却骊龙珠。
厚赐以賝赆，远去穷京都。
五侯土山下，要尔添岩龉。
赏玩若称意，爵禄行斯须。
苟有王佐士，崛起于太湖。
试问欲西笑，得如兹石无。
+++皮日休
++++太湖诗 崦里（傍龟山下有良田二十顷）
崦里何幽奇，膏腴二十顷。
风吹稻花香，直过龟山顶。
青苗细腻卧，白羽悠溶静。
塍畔起鸊鹈，田中通舴艋。
几家傍潭洞，孤戍当林岭。
罢钓时煮菱，停缲或焙茗。
峭然八十翁，生计于此永。
苦力供征赋，怡颜过朝暝。
洞庭取异事，包山极幽景。
念尔饱得知，亦是遗民幸。
+++皮日休
++++太湖诗 石板（在石公山前）
翠石数百步，如板漂不流。
空疑水妃意，浮出青玉洲。
中若莹龙剑，外唯叠蛇矛。
狂波忽然死，浩气清且浮。
似将翠黛色，抹破太湖秋。
安得三五夕，携酒棹扁舟。
召取月夫人，啸歌于上头。
又恐霄景阔，虚皇拜仙侯。
欲建九锡碑，当立十二楼。
琼文忽然下，石板谁能留。
此事少知者，唯应波上鸥。

++下卷六百一十一
  
+++皮日休
++++奉和鲁望渔具十五咏 网
晚挂溪上网，映空如雾縠。
闲来发其机，旋旋沈平绿。
下处若烟雨，牵时似崖谷。
必若遇鲲鲕，从教通一目。
+++皮日休
++++奉和鲁望渔具十五咏 罩
芒鞋下葑中，步步沈轻罩。
既为菱浪飐，亦为莲泥胶。
人立独无声，鱼烦似相抄。
满手搦霜鳞，思归举轻棹。
+++皮日休
++++奉和鲁望渔具十五咏 罱
烟雨晚来好，东塘下罱去。
网小正星𣞷，舟轻欲腾翥。
谁知荇深后，恰值鱼多处。
浦口更有人，停桡一延伫。
+++皮日休
++++奉和鲁望渔具十五咏 钓筒
笼籦截数尺，标置能幽绝。
从浮笠泽烟，任卧桐江月。
丝随碧波漫，饵逐清滩发。
好是趁筒时，秋声正清越。
+++皮日休
++++奉和鲁望渔具十五咏 钓车
得乐湖海志，不厌华輈小。
月中抛一声，惊起滩上鸟。
心将潭底测，手把波文袅。
何处觅奔车，平波今渺渺。
+++皮日休
++++奉和鲁望渔具十五咏 渔梁
波际插翠筠，离离似清籞。
游鳞到溪口，入此无逃所。
斜临杨柳津，静下鸬鹚侣。
编此欲何之，终焉富春渚。
+++皮日休
++++奉和鲁望渔具十五咏 叉鱼
列炬春溪口，平潭如不流。
照见游泳鱼，一一如清昼。
中目碎琼碧，毁鳞殷组绣。
乐此何太荒，居然愧川后。
+++皮日休
++++奉和鲁望渔具十五咏 射鱼
注矢寂不动，澄潭晴转烘。
下窥见鱼乐，怳若翔在空。
惊羽决凝碧，伤鳞浮殷红。
堪将指杯术，授与太湖公。
+++皮日休
++++奉和鲁望渔具十五咏 鸣桹
尽日平湖上，鸣桹仍动桨。
丁丁入波心，澄澈和清响。
鹭听独寂寞，鱼惊昧来往。
尽水无所逃，川中有钩党。
+++皮日休
++++奉和鲁望渔具十五咏 沪
波中植甚固，磔磔如虾须。
涛头倏尔过，数顷跳鯆䱐。
不是细罗密，自为朝夕驱。
空怜指鱼命，遣出海边租。
+++皮日休
++++奉和鲁望渔具十五咏 䅟
伐彼槎蘖枝，放于冰雪浦。
游鱼趁暖处，忽尔来相聚。
徒为栖托心，不问庇庥主。
一旦悬鼎镬，祸机真自取。
+++皮日休
++++奉和鲁望渔具十五咏 种鱼
移土湖岸边，一半和鱼子。
池中得春雨，点点活如蚁。
一月便翠鳞，终年必赪尾。
借问两绶人，谁知种鱼利。
+++皮日休
++++奉和鲁望渔具十五咏 药鱼
吾无竭泽心，何用药鱼药。
见说放溪上，点点波光恶。
食时竞夷犹，死者争纷泊。
何必重伤鱼，毒泾犹可作。
+++皮日休
++++奉和鲁望渔具十五咏 舴艋
阔处只三尺，翛然足吾事。
低篷挂钓车，枯蚌盛鱼饵。
只好携桡坐，唯堪盖蓑睡。
若遣遂平生，艅艎不如是。
+++皮日休
++++奉和鲁望渔具十五咏 笭箵
朝空笭箵去，暮实笭箵归。
归来倒却鱼，挂在幽窗扉。
但闻虾蚬气，欲生蘋藻衣。
十年佩此处，烟雨苦霏霏。
+++皮日休
++++添鱼具诗 鱼庵
庵中只方丈，恰称幽人住。
枕上悉渔经，门前空钓具。
束竿时倚壁，晒网还侵户。
上泂有杨颙，须留往来路。
+++皮日休
++++添鱼具诗 钓矶
盘滩一片石，置我山居足。
洼处著筣笓，窍中维艒𦨧。
多逢沙鸟污，爱彼潭云触。
狂奴卧此多，所以蹋帝腹。
+++皮日休
++++添鱼具诗 蓑衣
一领蓑正新，著来沙坞中。
隔溪遥望见，疑是绿毛翁。
襟色裛艓霭，袖香褵褷风。
前头不施衮，何以为三公。
+++皮日休
++++添鱼具诗 箬笠
圆似写月魂，轻如织烟翠。
涔涔向上雨，不乱窥鱼思。
携来沙日微，挂处江风起。
纵带二梁冠，终身不忘尔。
+++皮日休
++++添鱼具诗 背篷
侬家背篷样，似个大龟甲。
雨中跼蹐时，一向听霎霎。
甘从鱼不见，亦任鸥相狎。
深拥竟无言，空成睡齁䶎。
+++皮日休
++++奉和鲁望樵人十咏 樵谿
何时有此谿，应便生幽木。
橡实养山禽，藤花蒙涧鹿。
不止产蒸薪，愿当歌棫朴。
君知天意无，以此安吾族。
+++皮日休
++++奉和鲁望樵人十咏 樵家
空山最深处，太古两三家。
云萝共夙世，猿鸟同生涯。
衣服濯春泉，盘餐烹野花。
居兹老复老，不解叹年华。
+++皮日休
++++奉和鲁望樵人十咏 樵叟
不曾照青镜，岂解伤华发。
至老未息肩，至今无病骨。
家风是林岭，世禄为薇蕨。
所以两大夫，天年自为伐。
+++皮日休
++++奉和鲁望樵人十咏 樵子
相约晚樵去，跳踉上山路。
将花饵鹿麛，以果投猿父。
束薪白云湿，负担春日暮。
何不寿童乌，果为玄所误。
+++皮日休
++++奉和鲁望樵人十咏 樵径
蒙茏中一径，绕在千峰里。
歇处遇松根，危中值石齿。
花穿枲衣落，云拂芒鞋起。
自古行此途，不闻颠与坠。
+++皮日休
++++奉和鲁望樵人十咏 樵斧
腰间插大柯，直入深谿里。
空林伐一声，幽鸟相呼起。
倒树去李父，倾巢啼木魅。
不知仗钺者，除害谁如此。
+++皮日休
++++奉和鲁望樵人十咏 樵担
不敢量樵重，唯知益薪束。
轧轧下山时，弯弯向身曲。
清泉洗得洁，翠霭侵来绿。
看取荷戈人，谁能似吾属。
+++皮日休
++++奉和鲁望樵人十咏 樵风
野船渡樵客，来往平波中。
纵横清飙吹，旦暮归期同。
蘋光惹衣白，莲影涵薪红。
吾当请封尔，直作镜湖公。
+++皮日休
++++奉和鲁望樵人十咏 樵火
山客地炉里，然薪如阳辉。
松膏作滫瀡，杉子为珠玑。
响误击刺闹，焰疑彗孛飞。
傍边暖白酒，不觉瀑冰垂。
+++皮日休
++++奉和鲁望樵人十咏 樵歌
此曲太古音，由来无管奏。
多云采樵乐，或说林泉候。
一唱凝闲云，再谣悲顾兽。
若遇采诗人，无辞收鄙陋。
+++皮日休
++++酒中十咏 酒星
谁遣酒旗耀，天文列其位。
彩微尝似酣，芒弱偏如醉。
唯忧犯帝座，只恐骑天驷。
若遇卷舌星，谗君应堕地。
+++皮日休
++++酒中十咏 酒泉
羲皇有玄酒，滋味何太薄。
玉液是浇漓，金沙乃糟粕。
春从野鸟沽，昼仍闲猿酌。
我愿葬兹泉，醉魂似凫跃。
+++皮日休
++++酒中十咏 酒篘
翠篾初织来，或如古鱼器。
新从山下买，静向甔中试。
轻可网金醅，疏能容玉蚁。
自此好成功，无贻我罍耻。
+++皮日休
++++酒中十咏 酒床
糟床带松节，酒腻肥如羜。
滴滴连有声，空疑杜康语。
开眉既压后，染指偷尝处。
自此得公田，不过浑种黍。
+++皮日休
++++酒中十咏 酒垆
红垆高几尺，颇称幽人意。
火作缥醪香，灰为冬醷气。
有枪尽龙头，有主皆犊鼻。
倘得作杜根，佣保何足愧。
+++皮日休
++++酒中十咏 酒楼
钩楯跨通衢，喧闹当九市。
金罍潋滟后，玉斝纷纶起。
舞蝶傍应酣，啼莺闻亦醉。
野客莫登临，相雠多失意。
+++皮日休
++++酒中十咏 酒旗
青帜阔数尺，悬于往来道。
多为风所飏，时见酒名号。
拂拂野桥幽，翻翻江市好。
双眸复何事，终竟望君老。
+++皮日休
++++酒中十咏 酒樽
牺樽一何古，我抱期幽客。
少恐消醍醐，满拟烘琥珀。
猿窥曾扑泻，鸟蹋经欹仄。
度度醒来看，皆如死生隔。
+++皮日休
++++酒中十咏 酒城
万仞峻为城，沈酣浸其俗。
香侵井干过，味染濠波渌。
朝倾逾百榼，暮压几千斛。
吾将隶此中，但为阍者足。
+++皮日休
++++酒中十咏 酒乡
何人置此乡，杳在天皇外。
有事忘哀乐，有时忘显晦。
如寻罔象归，似与希夷会。
从此共君游，无烦用冠带。
+++皮日休
++++奉和添酒中六咏 酒池
八齐竞奔注，不知深几丈。
竹叶岛纡徐，凫花波荡漾。
醺应烂地轴，浸可柔天壤。
以此献吾君，愿铭于几杖。
+++皮日休
++++奉和添酒中六咏 酒龙
铜为蚴蟉鳞，铸作鱙(魚翏)角。
吐处百里雷，泻时千丈壑。
初疑潜苑囿，忽似拏寥廓。
遂使铜雀台，香消野花落。
+++皮日休
++++奉和添酒中六咏 酒瓮
坚净不苦窳，陶于醉封疆。
临溪刷旧痕，隔屋闻新香。
移来近麹室，倒处临糟床。
所嗟无比邻，余亦能偷尝。
+++皮日休
++++奉和添酒中六咏 酒船
剡桂复刳兰，陶陶任行乐。
但知涵泳好，不计风涛恶。
尝行麹封内，稍系糟丘泊。
东海如可倾，乘之就斟酌。
+++皮日休
++++奉和添酒中六咏 酒枪
象鼎格仍高，其中不烹饪。
唯将煮浊醪，用以资酣饮。
偏宜旋樵火，稍近馀酲枕。
若得伴琴书，吾将著闲品。
+++皮日休
++++奉和添酒中六咏 酒杯
昔有嵇氏子，龙章而凤姿。
手挥五弦罢，聊复一樽持。
但取性淡泊，不知味醇醨。
兹器不复见，家家唯玉卮。
+++皮日休
++++茶中杂咏 茶坞
闲寻尧氏山，遂入深深坞。
种荈已成园，栽葭宁记亩。
石洼泉似掬，岩罅云如缕。
好是夏初时，白花满烟雨。
+++皮日休
++++茶中杂咏 茶人
生于顾渚山，老在漫石坞。
语气为茶荈，衣香是烟雾。
庭从𣟤子遮，果任獳师虏。
日晚相笑归，腰间佩轻篓。
+++皮日休
++++茶中杂咏 茶笋
褎然三五寸，生必依岩洞。
寒恐结红铅，暖疑销紫汞。
圆如玉轴光，脆似琼英冻。
每为遇之疏，南山挂幽梦。
+++皮日休
++++茶中杂咏 茶籝
筤篣晓携去，蓦个山桑坞。
开时送紫茗，负处沾清露。
歇把傍云泉，归将挂烟树。
满此是生涯，黄金何足数。
+++皮日休
++++茶中杂咏 茶舍
阳崖枕白屋，几口嬉嬉活。
棚上汲红泉，焙前蒸紫蕨。
乃翁研茗后，中妇拍茶歇。
相向掩柴扉，清香满山月。
+++皮日休
++++茶中杂咏 茶灶
南山茶事动，灶起岩根傍。
水煮石发气，薪然杉脂香。
青琼蒸后凝，绿髓炊来光。
如何重辛苦，一一输膏粱。
+++皮日休
++++茶中杂咏 茶焙
凿彼碧岩下，恰应深二尺。
泥易带云根，烧难碍石脉。
初能燥金饼，渐见干琼液。
九里共杉林，相望在山侧。
+++皮日休
++++茶中杂咏 茶鼎
龙舒有良匠，铸此佳样成。
立作菌蠢势，煎为潺湲声。
草堂暮云阴，松窗残雪明。
此时勺复茗，野语知逾清。
+++皮日休
++++茶中杂咏 茶瓯
邢客与越人，皆能造兹器。
圆似月魂堕，轻如云魄起。
枣花势旋眼，蘋沫香沾齿。
松下时一看，支公亦如此。
+++皮日休
++++茶中杂咏 煮茶
香泉一合乳，煎作连珠沸。
时看蟹目溅，乍见鱼鳞起。
声疑松带雨，饽恐生烟翠。
尚把沥中山，必无千日醉。
+++皮日休
++++石榴歌
蝉噪秋枝槐叶黄，石榴香老愁寒霜。
流霞包染紫鹦粟，黄蜡纸裹红瓠房。
玉刻冰壶含露湿，斓斑似带湘娥泣。
萧娘初嫁嗜甘酸，嚼破水精千万粒。

++下卷六百一十二
  
+++皮日休
++++奉和鲁望四明山九题 石窗
窗开自真宰，四达见苍涯。
苔染浑成绮，云漫便当纱。
棂中空吐月，扉际不扃霞。
未会通何处，应怜玉女家。
+++皮日休
++++奉和鲁望四明山九题 过云
粉洞二十里，当中幽客行。
片时迷鹿迹，寸步隔人声。
以杖探虚翠，将襟惹薄明。
经时未过得，恐是入层城。
+++皮日休
++++奉和鲁望四明山九题 云南
云南背一川，无雁到峰前。
墟里生红药，人家发白泉。
儿童皆似古，婚嫁尽如仙。
共作真官户，无由税石田。
+++皮日休
++++奉和鲁望四明山九题 云北
云北昼冥冥，空疑背寿星。
犬能谙药气，人解写芝形。
野歇遇松盖，醉书逢石屏。
焚香住此地，应得入金庭。
+++皮日休
++++奉和鲁望四明山九题 鹿亭
鹿群多此住，因构白云楣。
待侣傍花久，引麛穿竹迟。
经时掊玉涧，尽日嗅金芝。
为在石窗下，成仙自不知。
+++皮日休
++++奉和鲁望四明山九题 樊榭
主人成列仙，故榭独依然。
石洞哄人笑，松声惊鹿眠。
井香为大药，鹤语是灵篇。
欲买重栖隐，云峰不售钱。
+++皮日休
++++奉和鲁望四明山九题 潺湲洞
阴宫何处渊，到此洞潺湲。
敲碎一轮月，熔销半段天。
响高吹谷动，势急喷云旋。
料得深秋夜，临流尽古仙。
+++皮日休
++++奉和鲁望四明山九题 青棂子
山风熟异果，应是供真仙。
味似云腴美，形如玉脑圆。
衔来多野鹤，落处半灵泉。
必共玄都奈，花开不记年。
+++皮日休
++++奉和鲁望四明山九题 鞠侯
堪羡鞠侯国，碧岩千万重。
烟萝为印绶，云壑是堤封。
泉遣狙公护，果教𤟤子供。
尔徒如不死，应得蹑玄踪。
+++皮日休
++++五贶诗 五泻舟
何事有青钱，因人买钓船。
阔容兼饵坐，深许共蓑眠。
短好随朱鹭，轻堪倚白莲。
自知无用处，却寄五湖仙。
+++皮日休
++++五贶诗 华顶杖
金庭仙树枝，道客自携持。
探洞求丹粟，挑云觅白芝。
量泉将濯足，阑鹤把支颐。
以此将为赠，惟君尽得知。
+++皮日休
++++五贶诗 太湖砚
求于花石间，怪状乃天然。
中莹五寸剑，外差千叠莲。
月融还似洗，云湿便堪研。
寄与先生后，应添内外篇。
+++皮日休
++++五贶诗 乌龙养和
寿木拳数尺，天生形状幽。
把疑伤虺节，用恐破蛇瘤。
置合月观内，买须云肆头。
料君携去处，烟雨太湖舟。
+++皮日休
++++五贶诗 诃陵樽
一片鲎鱼壳，其中生翠波。
买须能紫贝，用合对红螺。
尽泻判狂药，禁敲任浩歌。
明朝与君后，争那玉山何。
+++皮日休
++++早春病中书事寄鲁望
眼晕见云母，耳虚闻海涛。
惜春狂似蝶，养病躁于猱。
案静方书古，堂空药气高。
可怜真宰意，偏解困吾曹。
+++皮日休
++++又寄次前韵
病根冬养得，春到一时生。
眼暗怜晨惨，心寒怯夜清。
妻仍嫌酒癖，医只禁诗情。
应被高人笑，忧身不似名。
+++皮日休
++++秋晚留题鲁望郊居二首
竹树冷濩落，入门神已清。
寒蛩傍枕响，秋菜上墙生。
黄犬病仍吠，白驴饥不鸣。
唯将一杯酒，尽日慰刘桢。
冷卧空斋内，馀酲夕未消。
秋花如有恨，寒蝶似无憀。
檐上落斗雀，篱根生晚潮。
若轮羁旅事，犹自胜皋桥。
+++皮日休
++++初冬章上人院
寒到无妨睡，僧吟不废禅。
尚关经病鹤，犹滤欲枯泉。
静案贝多纸，闲炉波律烟。
清谭两三句，相向自翛然。
+++皮日休
++++临顿为吴中偏胜之地陆鲁望居之不出郛郭旷若…奉题屋壁
一方萧洒地，之子独深居。
绕屋亲栽竹，堆床手写书。
高风翔砌鸟，暴雨失池鱼。
暗识归山计，村边买鹿车。
篱疏从绿槿，檐乱任黄茅。
压酒移谿石，煎茶拾野巢。
静窗悬雨笠，闲壁挂烟匏。
支遁今无骨，谁为世外交。
茧稀初上簇，醅尽未干床。
尽日留蚕母，移时祭麹王。
趁泉浇竹急，候雨种莲忙。
更葺园中景，应为顾辟疆。
静僻无人到，幽深每自知。
鹤来添口数，琴到益家资。
坏堑生鱼沫，颓檐落燕儿。
空将绿蕉叶，来往寄闲诗。
夏过无担石，日高开板扉。
僧虽与筒簟，人不典蕉衣。
鹤静共眠觉，鹭驯同钓归。
生公石上月，何夕约谭微。
经岁岸乌纱，读书三十车。
水痕侵病竹，蛛网上衰花。
诗任传渔客，衣从递酒家。
君秋晚事，白帻刈胡麻。
寂历秋怀动，萧条夏思残。
久贫空酒库，多病束鱼竿。
玄想凝鹤扇，清斋拂鹿冠。
梦魂无俗事，夜夜到金坛。
闭门无一事，安稳卧凉天。
砌下翘饥鹤，庭阴落病蝉。
倚杉闲把易，烧朮静论玄。
赖有包山客，时时寄紫泉。
病起扶灵寿，翛然强到门。
与杉除败叶，为石整危根。
薜蔓任遮壁，莲茎卧枕盆。
明朝有忙事，召客斫桐孙。
缓颊称无利，低眉号不能。
世情都太薄，俗意就中憎。
云态不知骤，鹤情非会徵。
画臣谁奉诏，来此写姜肱。
+++皮日休
++++游栖霞寺
不见明居士，空山但寂寥。
白莲吟次缺，青霭坐来销。
泉冷无三伏，松枯有六朝。
何时石上月，相对论逍遥。
+++皮日休
++++旅舍除夜
永夜谁能守，羁心不放眠。
挑灯犹故岁，听角已新年。
出谷空嗟晚，衔杯尚愧先。
晚来辞逆旅，雪涕野槐天。
+++皮日休
++++鲁望示广文先生吴门二章情格高散可醒俗态…鲁望之命也
我见先生道，休思郑广文。
鹤翻希作伴，鸥却觅为群。
逸好冠清月，高宜著白云。
朝廷未无事，争任醉醺醺。
能谙肉芝样，解讲隐书文。
终古神仙窟，穷年麋鹿群。
行厨煮白石，卧具拂青云。
应在雷平上，支颐复半醺。
+++皮日休
++++虎丘寺殿前有古杉一本形状丑怪图之不尽…三百言以见志
种日应逢晋，枯来必自隋。
鳄狂将立处，螭斗未开时。
卓荦掷枪干，叉牙束戟枝。
初惊蟉篆活，复讶獝狂痴。
劲质如尧瘦，贞容学舜黴。
势能擒土伯，丑可骇山祇。
虎爪拏岩稳，虬身脱浪欹。
槎头秃似刷，枿觜利于锥。
突兀方相胫，鳞皴夏氏胝。
根应藏鬼血，柯欲漏龙漦。
拗似神荼怒，呀如猰貐饥。
朽痈难可吮，枯瘇不堪治。
一炷玄云拔，三寻黑槊奇。
狼头㪍窣竖，虿尾掘挛垂。
目燥那逢爟，心开岂中铍。
任苔为疥癣，从蠹作疮痍。
品格齐辽鹤，年龄等宝龟。
将怀宿地力，欲负拔山姿。
未倒防风骨，初僵负贰尸。
漆书明古本，铁室抗全师。
碨礧还无极，伶俜又莫持。
坚应敌骏骨，文定写甝皮.
蟠屈愁凌刹，腾骧恐攫池。
抢烟寒嶱𡾲，披茑静褵褷。
威仰诚难识，句芒恐不知。
好烧胡律看，堪共达多期。
寡色诸芳笑，无声众籁疑。
终添八柱位，未要一绳维。
尽日来唯我，当春玩更谁。
他年如入用，直构太平基。
+++皮日休
++++新秋言怀寄鲁望三十韵
新秋入破宅，疏淡若平郊。
户牖深如窟，诗书乱似巢。
移床惊蟋蟀，拂匣动蟏蛸。
静把泉华掬，闲拈乳管敲。
桧身浑个矮，石面得能䫜。
小桂如拳叶，新松似手梢。
鹤鸣转清角，鹘下扑金髇。
合药还慵服，为文亦懒抄。
烦心入夜醒，疾首带凉抓。
杉叶尖如镞，藤丝韧似鞘。
偾田含紫芋，低蔓隐青匏。
老柏浑如疥，阴苔忽似胶。
王馀落败堑，胡孟入空庖。
度日忘冠带，经时忆酒肴。
有心同木偶，无舌并金铙。
兴欲添玄测，狂将换易爻。
达人唯落落，俗士自譊譊。
底力将排难，何颜用解嘲。
欲销毁后骨，空转坐来胞。
犹豫应难抱，狐疑不易包。
等闲逢毒蠚，容易遇咆哮。
时事方千蝎，公途正二崤。
名微甘世弃，性拙任时抛。
白日须投分，青云合定交。
仕应同五柳，归莫舍三茅。
涧鹿从来去，烟萝任溷殽。
狙公闹后戏，云母病来摷。
从此居方丈，终非竞斗筲。
道穷应鬼遣，性拙必天教。
无限疏慵事，凭君解一瓟。
+++皮日休
++++奉和鲁望秋日遣怀次韵
高蹈为时背，幽怀是事兼。
神仙君可致，江海我能淹。
共守庚申夜，同看乙巳占。
药囊除紫蠹，丹灶拂红盐。
与物深无竞，于生亦太廉。
鸿灾因足警，鱼祸为稀潜。
笔砚秋光洗，衣巾夏藓沾。
酒甔香竹院，鱼笼挂茅檐。
琴忘因抛谱，诗存为致签。
茶旗经雨展，石笋带云尖。
鹤共心情慢，乌同面色黔。
向阳裁白帢，终岁忆貂襜。
取岭为山障，将泉作水帘。
溪晴多晚鹭，池废足秋蟾。
破衲虽云补，闲斋未办苫。
共君还有役，竟夕得厌厌。
+++皮日休
++++江南书情二十韵寄秘阁韦校书贻之商洛宋先辈垂文二同年
四载加前字，今来未改衔。
君批凤尾诏，我住虎头岩。
季氏唯谋逐，臧仓只拟谗。
时讹轻五羖，俗浅重三缄。
瘦去形如鹤，忧来态似獑。
才非师赵壹，直欲效陈咸。
孤竹宁收笛，黄琮未作瑊。
作羊宁免狠，为兔即须毚。
枕户槐从亚，侵阶草懒芟。
壅泉教咽咽，垒石放巉巉。
掣钓随心动，抽书任意杴。
茶教弩父摘，酒遣僰童监。
默坐看山困，清斋饮水严。
藓生天竺屐，烟外洞庭帆。
病久新乌帽，闲多著白衫。
药苞陈雨匼，诗草蠹云函。
遣客呼林狖，辞人寄海螊。
室唯搜古器，钱只买秋杉。
寡合无深契，相期有至諴。
他年如访问，烟茑暗髟髟。
+++皮日休
++++忆洞庭观步十韵
前时登观步，暑雨正铮摐。
上戍看绵蕝，登村度石矼。
崦花时有蔟，溪鸟不成双。
远树点黑槊，遥峰露碧幢。
岩根瘦似壳，杉破腹如腔。
䘨𧘈渔人服，筕篖野店窗。
多携白木锸，爱买紫泉缸。
仙犬声音古，遗民意绪厖。
何文堪纬地，底策可经邦。
自此将妻子，归山不姓庞。
+++皮日休
++++谏议以罢郡将归以六韵赐示，因伫酬献
欲下持衡诏，先容解印归。
露浓春后泽，霜薄霁来威。
旧化堪治疾，馀恩可疗饥。
隔花攀去棹，穿柳挽行衣。
佐理能无取，酬知力甚微。
空将千感泪，异日拜黄扉。

++下卷六百一十三
  
+++皮日休
++++过云居院玄福上人旧居
重到云居独悄然，隔窗窥影尚疑禅。
不逢野老来听法，犹见邻僧为引泉。
龛上已生新石耳，壁间空带旧茶烟。
南宗弟子时时到，泣把山花奠几筵。
+++皮日休
++++陪江西裴公游襄州延庆寺
丹霄路上歇征轮，胜地偷闲一日身。
不署前驱惊野鸟，唯将后乘载诗人。
岩边候吏云遮却，竹下朝衣露滴新。
更向碧山深处问，不妨犹有草茅臣。
+++皮日休
++++西塞山泊渔家
白纶巾下发如丝，静倚枫根坐钓矶。
中妇桑村挑叶去，小儿沙市买蓑归。
雨来莼菜流船滑，春后鲈鱼坠钓肥。
西塞山前终日客，隔波相羡尽依依。
+++皮日休
++++襄州春游
信马腾腾触处行，春风相引与诗情。
等闲遇事成歌咏，取次冲筵隐姓名。
映柳认人多错误，透花窥鸟最分明。
岑牟单绞何曾著，莫道猖狂似祢衡。
+++皮日休
++++送从弟皮崇归复州
羡尔优游正少年，竟陵烟月似吴天。
车螯近岸无妨取，舴艋随风不费牵。
处处路傍千顷稻，家家门外一渠莲。
殷勤莫笑襄阳住，为爱南溪缩项鳊。
+++皮日休
++++题潼关兰若
潼津罢警有招提，近百年无战马嘶。
壮士不言三尺剑，谋臣休道一丸泥。
昔时驰道洪波上，今日宸居紫气西。
关吏不劳重借问，弃繻生拟入耶溪。
+++皮日休
++++襄阳闲居与友生夜会
习隐悠悠世不知，林园幽事递相期。
旧丝再上琴调晚，坏叶重烧酒暖迟。
三径引时寒步月，四邻偷得夜吟诗。
草玄寂淡无人爱，不遇刘歆更语谁。
+++皮日休
++++习池晨起
清曙萧森载酒来，凉风相引绕亭台。
数声翡翠背人去，一番芙蓉含日开。
茭叶深深埋钓艇，鱼儿漾漾逐流杯。
竹屏风下登山屐，十宿高阳忘却回。
+++皮日休
++++秋晚自洞庭湖别业寄穆秀才
破村寥落过重阳，独自撄宁葺草房。
风撦红蕉仍换叶，雨淋黄菊不成香。
野猿偷栗重窥户，落雁疑人更绕塘。
他日若修耆旧传，为予添取此书堂。
+++皮日休
++++华山李炼师所居
麻姑古貌上仙才，谪向莲峰管玉台。
瑞气染衣金液启，香烟映面紫文开。
孤云尽日方离洞，双鹤移时只有苔。
深夜寂寥存想歇，月天时下草堂来。
+++皮日休
++++宏词下第感恩献兵部侍郎
分明仙籍列清虚，自是还丹九转疏。
画虎已成翻类狗，登龙才变即为鱼。
空惭季布千金诺，但负刘弘一纸书。
犹有报恩方寸在，不知通塞竟何如。
+++皮日休
++++襄州汉阳王故宅
碑字依稀庙已荒，犹闻耆旧忆贤王。
园林一半为他主，山水虚言是故乡。
戟户野蒿生翠瓦，舞楼栖鸽污雕梁。
柱天功业缘何事，不得终身似霍光。
+++皮日休
++++伤卢献秀才（献有《愍征赋》一卷，人为作注）
愍征新价欲凌空，一首堪欺左太冲。
只为白衣声过重，且非青汉路难通。
贵侯待写过门下，词客偷名入卷中。
手弄桂枝嫌不折，直教身殁负春风。
+++皮日休
++++南阳
昆阳王气已萧疏，依旧山河捧帝居。
废路塌平残瓦砾，破坟耕出烂图书。
绿莎满县年荒后，白鸟盈溪雨霁初。
二百年来霸王业，可知今日是丘墟。
+++皮日休
++++秋晚访李处士所居
门前襄水碧潺潺，静钓归来不掩关。
书阁鼠穿厨簏破，竹园霜后桔槔闲。
儿童不许惊幽鸟，药草须教上假山。
莫为爱诗偏念我，访君多得醉中还。
+++皮日休
++++李处士郊居
石衣如发小溪清，溪上柴门架树成。
园里水流浇竹响，窗中人静下棋声。
几多狎鸟皆谙性，无限幽花未得名。
满引红螺诗一首，刘桢失却病心情。
+++皮日休
++++送令狐补阙归朝
文如日月气如虹，举国重生正始风。
且愿仲山居左掖，只忧徐邈入南宫。
朝衣正在天香里，谏草应焚禁漏中。
为说明年今日事，晋廷新拜黑头公。
+++皮日休
++++洛中寒食二首
千门万户掩斜晖，绣幰金衔晚未归。
击鞠王孙如锦地，斗鸡公子似花衣。
嵩云静对行台起，洛鸟闲穿上苑飞。
唯有路傍无意者，献书未纳问淮肥。
远近垂杨映钿车，天津桥影压神霞。
弄春公子正回首，趁节行人不到家。
洛水万年云母竹，汉陵千载野棠花。
欲知豪贵堪愁处，请看邙山晚照斜。
+++皮日休
++++登第后寒食杏园有宴，因寄录事宋垂文同年
雨洗清明万象鲜，满城车马簇红筵。
恩荣虽得陪高会，科禁惟忧犯列仙。
当醉不知开火日，正贫那似看花年。
纵来恐被青娥笑，未纳春风一宴钱。
+++皮日休
++++陈先辈故居
杉桂交阴一里馀，逢人浑似洞天居。
千株橘树唯沽酒，十顷莲塘不买鱼。
藜杖闲来侵径竹，角巾端坐满楼书。
襄阳无限烟霞地，难觅幽奇似此殊。
+++皮日休
++++奉和鲁望寒夜访寂上人次韵
院寒青霭正沈沈，霜栈干鸣入古林。
数叶贝书松火暗，一声金磬桧烟深。
陶潜见社无妨醉，殷浩谭经不废吟。
何事欲攀尘外契，除君皆有利名心。
+++皮日休
++++江南道中怀茅山广文南阳博士三首
寒岚依约认华阳，遥想高人卧草堂。
半日始斋青䭀饭，移时空印白檀香。
鹤雏入夜归云屋，乳管逢春落石床。
谁道夫君无伴侣，不离窗下见羲皇。
住在华阳第八天，望君唯欲结良缘。
堂扃洞里千秋燕，厨盖岩根数斗泉。
坛上古松疑度世，观中幽鸟恐成仙。
不知何事迎新岁，乌纳裘中一觉眠。
五色香烟惹内文，石饴初熟酒初醺。
将开丹灶那防鹤，欲算棋图却望云。
海气平生当洞见，瀑冰初坼隔山闻。
如何世外无交者，一卧金坛只有君。
+++皮日休
++++奉和鲁望早春雪中作吴体见寄
威仰噤死不敢语，琼花云魄清珊珊。
溪光冷射触鸀鳿，柳带冻脆攒栏杆。
竹根乍烧玉节快，酒面新泼金膏寒。
全吴缥瓦十万户，惟君与我如袁安。
+++皮日休
++++吴中言情寄鲁望
古来伧父爱吴乡，一上胥台不可忘。
爱酒有情如手足，除诗无计似膏肓。
宴时不辍琅书味，斋日难判玉鲙香。
为说松江堪老处，满船烟月湿莎裳。
+++皮日休
++++行次野梅
茑拂萝捎一树梅，玉妃无侣独裴回。
好临王母瑶池发，合傍萧家粉水开。
共月已为迷眼伴，与春先作断肠媒。
不堪便向多情道，万片霜华雨损来。
+++皮日休
++++扬州看辛夷花
腊前千朵亚芳丛，细腻偏胜素柰功。
螓首不言披晓雪，麝脐无主任春风。
一枝拂地成瑶圃，数树参庭是蕊宫。
应为当时天女服，至今犹未放全红。
+++皮日休
++++暇日独处寄鲁望
幽慵不觉耗年光，犀柄金徽乱一床。
野客共为赊酒计，家人同作借书忙。
园蔬预遣分僧料，廪粟先教算鹤粮。
无限高情好风月，不妨犹得事吾王。
+++皮日休
++++屣步访鲁望不遇
雪晴墟里竹欹斜，蜡屐徐吟到陆家。
荒径扫稀堆柏子，破扉开涩染苔花。
壁闲定欲图双桧，厨静空如饭一麻。
拟受太玄今不遇，可怜遗恨似侯芭。
+++皮日休
++++开元寺客省早景即事
客省萧条柿叶红，楼台如画倚霜空。
铜池数滴桂上雨，金铎一声松杪风。
鹤静时来珠像侧，鸽驯多在宝幡中。
如何尘外虚为契，不得支公此会同。
+++皮日休
++++奉和鲁望独夜有怀吴体见寄
病鹤带雾傍独屋，破巢含雪倾孤梧。
濯足将加汉光腹，抵掌欲捋梁武须。
隐几清吟谁敢敌，枕琴高卧真堪图。
此时枉欠高散物，楠瘤作樽石作垆。
+++皮日休
++++病中有人惠海蟹转寄鲁望
绀甲青筐染菭衣，岛夷初寄北人时。
离居定有石帆觉，失伴唯应海月知。
族类分明连琐𤥐，形容好个似蟛蜞。
病中无用霜螯处，寄与夫君左手持。
+++皮日休
++++病中美景颇阻追游因寄鲁望
瘿床闲卧昼迢迢，唯把真如慰寂寥。
南国不须收薏苡，百年终竟是芭蕉。
药前美禄应难断，枕上芳辰岂易销。
看取病来多少日，早梅零落玉华焦。
+++皮日休
++++鲁望以花翁之什见招因次韵酬之
九十携锄伛偻翁，小园幽事尽能通。
劚烟栽药为身计，负水浇花是世功。
婚嫁定期杉叶紫，盖藏应待桂枝红。
不知家道能多少，只在句芒一夜风。
+++皮日休
++++病中庭际海石榴花盛发，感而有寄
一夜春光绽绛囊，碧油枝上昼煌煌。
风匀只似调红露，日暖唯忧化赤霜。
火齐满枝烧夜月，金津含蕊滴朝阳。
不知桂树知情否，无限同游阻陆郎。
+++皮日休
++++早春以橘子寄鲁望
个个和枝叶捧鲜，彩凝犹带洞庭烟。
不为韩嫣金丸重，直是周王玉果圆。
剖似日魂初破后，弄如星髓未销前。
知君多病仍中圣，尽送寒苞向枕边。
+++皮日休
++++病中书情寄上崔谏议（时眼疾未平）
十日来来旷奉公，闭门无事忌春风。
虫丝度日萦琴荐，蛀粉经时落酒筒。
马足歇从残漏外，鱼须抛在乱书中。
殷勤莫怪求医切，只为山樱欲放红。
+++皮日休
++++病孔雀
烟花虽媚思沈冥，犹自抬头护翠翎。
强听紫箫如欲舞，困眠红树似依屏。
因思桂蠹伤肌骨，为忆松鹅损性灵。
尽日春风吹不起，钿毫金缕一星星。
+++皮日休
++++奉和鲁望上元日道室焚修
明真台上下仙官，玄藻初吟万籁寒。
飙御有声时杳杳，宝衣无影自珊珊。
蕊书乞见斋心易，玉籍求添拜首难。
端简不知清景暮，灵芜香烬落金坛。
+++皮日休
++++奉酬鲁望惜春见寄
十五日中春日好，可怜沉痼冷如灰。
以前虽被愁将去，向后须教醉领来。
梅片尽飘轻粉靥，柳芽初吐烂金醅。
病中无限花番次，为约东风且住开。
+++皮日休
++++闻鲁望游颜家林园病中有寄
一夜韶姿著水光，谢家春草满池塘。
细挑泉眼寻新脉，轻把花枝嗅宿香。
蝶欲试飞犹护粉，莺初学啭尚羞簧。
分明不得同君赏，尽日倾心羡索郎。
+++皮日休
++++奉和鲁望春雨即事次韵
织恨凝愁映鸟飞，半旬飘洒掩韶晖。
山容洗得如烟瘦，地脉流来似乳肥。
野客正闲移竹远，幽人多病探花稀。
何年细湿华阳道，两乘巾车相并归。
+++皮日休
++++鲁望春日多寻野景日休抱疾杜门因有是寄
野侣相逢不待期，半缘幽事半缘诗。
乌纱任岸穿筋竹，白袷从披趁肉芝。
数卷蠹书棋处展，几升菰米钓前炊。
病中不用君相忆，折取山樱寄一枝。
+++皮日休
++++鲁望以躬掇野蔬兼示雅什，用以酬谢
杖擿春烟暖向阳，烦君为我致盈筐。
深挑乍见牛唇液，细掐徐闻鼠耳香。
紫甲采从泉脉畔，翠牙搜自石根傍。
雕胡饭熟𩝊餬软，不是高人不合尝。
+++皮日休
++++卧病感春寄鲁望
乌皮几上困腾腾，玉柄清羸愧不能。
昨夜眠时稀似鹤，今朝餐数减于僧。
药销美禄应夭折，医过芳辰定鬼憎。
任是雨多游未得，也须收在探花朋。
+++皮日休
++++奉和鲁望徐方平后闻赦次韵
金鸡烟外上临轩，紫诰新垂作解恩。
涿鹿未销初败血，新安顿雪已坑魂。
空林叶尽蝗来郡，腐骨花生战后村。
未遣蒲车问幽隐，共君应老抱桐孙。
+++皮日休
++++奉酬鲁望见答鱼笺之什
轻如隐起腻如饴，除却鲛工解制稀。
欲写恐成河伯诏，试裁疑是水仙衣。
毫端白獭脂犹湿，指下冰蚕子欲飞。
若用莫将闲处去，好题春思赠江妃。
+++皮日休
++++病后春思
连钱锦暗麝氛氲，荆思多才咏鄂君。
孔雀钿寒窥沼见，石榴红重堕阶闻。
牢愁有度应如月，春梦无心只似云。
应笑病来惭满愿，花笺好作断肠文。
+++皮日休
++++偶成小酌招鲁望不至，以诗为解，因次韵酬之
醉侣相邀爱早阳，小筵催办不胜忙。
冲深柳驻吴娃幰，倚短花排羯鼓床。
金凤欲为莺引去，钿蝉疑被蝶勾将。
如何共是忘形者，不见渔阳掺一场。
+++皮日休
++++以纱巾寄鲁望因而有作
周家新样替三梁。
裹发偏宜白面郎。
掩敛乍疑裁黑雾，轻明浑似戴玄霜。
今朝定见看花昃，明日应闻漉酒香。
更有一般君未识，虎文巾在绛霄房。
+++皮日休
++++临顿宅将有归于之日鲁望以诗见贶，因抒怀酬之
共老林泉忍暂分，此生应不识回文。
几枚竹笥送德曜，一乘柴车迎少君。
举案品多缘涧药，承家事少为谿云。
居然自是幽人事，辄莫教他孙寿闻。
+++皮日休
++++奉和鲁望谢惠巨鱼之半
钓公来信自松江，三尺春鱼拨剌霜。
腹内旧钩苔染涩，腮中新饵藻和香。
冷鳞中断榆钱破，寒骨平分玉箸光。
何事贶君偏得所，只缘同是越航郎。
+++皮日休
++++馆娃宫怀古
艳骨已成兰麝土，宫墙依旧压层崖。
弩台雨坏逢金镞，香径泥销露玉钗。
砚沼只留溪鸟浴，屟廊空信野花埋。
姑苏麋鹿真闲事，须为当时一怆怀。
+++皮日休
++++以紫石砚寄鲁望兼酬见赠
样如金蹙小能轻，微润将融紫玉英。
石墨一研为凤尾，寒泉半勺是龙睛。
骚人白芷伤心暗，狎客红筵夺眼明。
两地有期皆好用，不须空把洗溪声。
+++皮日休
++++奉和鲁望同游北禅院
戚历杉阴入草堂，老僧相见似相忘。
吟多几转莲花漏，坐久重焚柏子香。
鱼惯斋时分净食，鸽能闲处傍禅床。
云林满眼空羁滞，欲对弥天却自伤。
+++皮日休
++++孙发百篇将游天台请诗赠行，因以送之
孙子荆家思有馀，元戎曾荐入公车。
百篇宫体喧金屋，一日官衔下玉除。
紫府近通斋后梦，赤城新有寄来书。
因逢二老如相问，正滞江南为𩾅鱼。
+++皮日休
++++奉和鲁望蔷薇次韵
谁绣连延满户陈，暂应遮得陆郎贫。
红芳掩敛将迷蝶，翠蔓飘飖欲挂人。
低拂地时如堕马，高临墙处似窥邻。
只应是董双成戏，剪得神霞寸寸新。
+++皮日休
++++闻开元寺开笋园寄章上人
园锁开声骇鹿群，满林鲜箨水犀文。
森森竞泫林梢雨，𡾼𡾼争穿石上云。
并出亦如鹅管合，各生还似犬牙分。
折烟束露如相遗，何胤明朝不茹荤。
+++皮日休
++++开元寺佛钵诗
帝青石作绿冰姿，曾得金人手自持。
拘律树边斋散后，提罗花下洗来时。
乳麋味断中天觉，麦麨香消大劫知。
从此共君新顶戴，斜风应不等闲吹。
+++皮日休
++++夏首病愈因招鲁望
晓入清和尚袷衣，夏阴初合掩双扉。
一声拨谷桑柘晚，数点舂锄烟雨微。
贫养山禽能个瘦，病关芳草就中肥。
明朝早起非无事，买得莼丝待陆机。
+++皮日休
++++奉和鲁望新夏东郊闲泛
水物轻明淡似秋，多情才子倚兰舟。
碧莎裳下携诗草，黄篾楼中挂酒篘。
莲叶蘸波初转棹，鱼儿簇饵未谙钩。
共君莫问当时事，一点沙禽胜五侯。
+++皮日休
++++奉和鲁望四月十五日道室书事
望朝斋戒是寻常，静启金根第几章。
竹叶饮为甘露色，莲花鲊作肉芝香。
松膏背日凝云磴，丹粉经年染石床。
剩欲与君终此志，顽仙唯恐鬓成霜。
+++皮日休
++++奉和鲁望看压新醅
一箦松花细有声，旋将渠碗撇寒清。
秦吴只恐篘来近，刘项真能酿得平。
酒德有神多客颂，醉乡无货没人争。
五湖烟水郎山月，合向樽前问底名。
+++皮日休
++++登初阳楼寄怀北平郎中
危楼新制号初阳，白粉青葌射沼光。
避酒几浮轻舴艋，下棋曾觉睡鸳鸯。
投钩列坐围华烛，格簺分朋占靓妆。
莫怪重登频有恨，二年曾侍旧吴王。
+++皮日休
++++夏初访鲁望偶题小斋
半里芳阴到陆家，藜床相劝饭胡麻。
林间度宿抛棋局，壁上经旬挂钓车。
野客病时分竹米，邻翁斋日乞藤花。
踟蹰未放闲人去，半岸纱帩待月华。
+++皮日休
++++所居首夏，水木尤清，适然有作
病来无事草堂空，昼水休闻十二筒。
桂静似逢青眼客，松闲如见绿毛翁。
潮期暗动庭泉碧，梅信微侵地障红。
尽日枕书慵起得，被君犹自笑从公。
+++皮日休
++++重玄寺元达年逾八十好种名药凡所…余奇而访之因题二章
雨涤烟锄伛偻赍，绀牙红甲两三畦。
药名却笑桐君少，年纪翻嫌竹祖低。
白石静敲蒸朮火，清泉闲洗种花泥。
怪来昨日休持钵，一尺雕胡似掌齐。
香蔓蒙茏覆昔邪，桂烟杉露湿袈裟。
石盆换水捞松叶，竹径穿床避笋芽。
藜杖移时挑细药，铜瓶尽日灌幽花。
支公谩道怜神骏，不及今朝种一麻。

++下卷六百一十四
  
+++皮日休
++++怀华阳润卿博士三首
先生一向事虚皇，天市坛西与世忘。
环堵养龟看气诀，刀圭饵犬试仙方。
静探石脑衣裾润，闲炼松脂院落香。
闻道征贤须有诏，不知何日到良常。
冥心唯事白英君，不问人间爵与勋。
林下醉眠仙鹿见，洞中闲话隐芝闻。
石床卧苦浑无藓，藤箧开稀恐有云。
料得虚皇新诏样，青琼板上绿为文。
凤骨轻来称瘦容，华阳馆主未成翁。
数行玉札存心久，一掬云浆漱齿空。
白石煮多熏屋黑，丹砂埋久染泉红。
他年欲事先生去，十赉须加陆逸冲。
+++皮日休
++++鲁望以竹夹膝见寄，因次韵酬谢
圆于玉柱滑于龙，来自衡阳彩翠中。
拂润恐飞清夏雨，叩虚疑贮碧湘风。
大胜书客裁成柬，颇赛谿翁截作筒。
从此角巾因尔戴，俗人相访若为通。
+++皮日休
++++夏景无事因怀章来二上人二首
澹景微阴正送梅，幽人逃暑瘿楠杯。
水花移得和鱼子，山蕨收时带竹胎。
啸馆大都偏见月，醉乡终竟不闻雷。
更无一事唯留客，却被高僧怕不来。
佳树盘珊枕草堂，此中随分亦闲忙。
平铺风簟寻琴谱，静扫烟窗著药方。
幽鸟见贫留好语，白莲知卧送清香。
从今有计消闲日，更为支公置一床。
+++皮日休
++++寄琼州杨舍人
德星芒彩瘴天涯，酒树堪消谪宦嗟。
行遇竹王因设奠，居逢木客又迁家。
清斋净溲桄榔面，远信闲封豆蔻花。
清切会须归有日，莫贪句漏足丹砂。
+++皮日休
++++鲁望以轮钩相示，缅怀高致，因作三篇
角柄孤轮细腻轻，翠篷十载伴君行。
撚时解转蟾蜍魄，抛处能啼络纬声。
七里滩波喧一舍，五云溪月静三更。
牛衣鲋足和蓑睡，谁信人间有利名。
一线飘然下碧塘，溪翁无语远相望。
蓑衣旧去烟披重，箬笠新来雨打香。
白鸟白莲为梦寐，清风清月是家乡。
明朝有物充君信，㰂酒三瓶寄夜航。
尽日悠然舴艋轻，小轮声细雨溟溟。
三寻丝带桐江烂，一寸钩含笠泽腥。
用近詹何传钓法，收和范蠡养鱼经。
孤篷半夜无馀事，应被严滩聒酒醒。
+++皮日休
++++吴中书事寄汉南裴尚书
万家无事锁兰桡，乡味腥多厌紫虈。
水似棋文交度郭，柳如行障俨遮桥。
青梅蒂重初迎雨，白鸟群高欲避潮。
唯望旧知怜此意，得为伧鬼也逍遥。
+++皮日休
++++夏景冲澹偶然作二首
祗隈蒲褥岸乌纱，味道澄怀景便斜。
红印寄泉惭郡守，青筐与笋愧僧家。
茗炉尽日烧松子，书案经时剥瓦花。
园吏暂栖君莫笑，不妨犹更著南华。
一室无喧事事幽，还如贞白在高楼。
天台画得千回看，湖目芳来百度游。
无限世机吟处息，几多身计钓前休。
他年谒帝言何事，请赠刘伶作醉侯。
+++皮日休
++++送李明府之任海南
五羊城在蜃楼边，墨绶垂腰正少年。
山静不应闻屈鸟，草深从使翳贪泉。
蟹奴晴上临潮槛，燕婢秋随过海船。
一事与君消远宦，乳蕉花发讼庭前。
+++皮日休
++++寄题罗浮轩辕先生所居
乱峰四百三十二，欲问征君何处寻。
红翠数声瑶室响，真檀一炷石楼深。
山都遣负沽来酒，樵客容看化后金。
从此谒师知不远，求官先有葛洪心。
+++皮日休
++++宿报恩寺水阁
寺锁双峰寂不开，幽人中夜独裴回。
池文带月铺金簟，莲朵含风动玉杯。
往往竹梢摇翡翠，时时杉子掷莓苔。
可怜此际谁曾见，唯有支公尽看来。
+++皮日休
++++醉中偶作呈鲁望
谿云涧鸟本吾侪，刚为浮名事事乖。
十里寻山为思役，五更看月是情差。
分将吟咏华双鬓，力以壶觞固百骸。
争得草堂归卧去，共君同作太常斋。
+++皮日休
++++寄滑州李副使员外
兵绕临淮数十重，铁衣才子正从公。
军前草奏旄头下，城上封书箭簳中。
围合只应闻晓雁，血腥何处避春风。
故人勋重金章贵，犹在江湖积剑功。
+++皮日休
++++伤史拱山人
一缄幽信自襄阳，上报先生去岁亡。
山客为医翻贳药，野僧因吊却焚香。
峰头孤冢为云穴，松下灵筵是石床。
宗炳死来君又去，终身不复到柴桑。
+++皮日休
++++吴中言怀寄南海二同年
曲水分飞岁已赊，东南为客各天涯。
退公只傍苏劳竹，移宴多随末利花。
铜鼓夜敲溪上月，布帆晴照海边霞。
三年谩被鲈鱼累，不得横经侍绛纱。
+++皮日休
++++奉和鲁望白鸥诗
雪羽褵褷半惹泥，海云深处旧巢迷。
池无飞浪争教舞，洲少轻沙若遣栖。
烟外失群惭雁鹜，波中得志羡凫鹥。
主人恩重真难遇，莫为心孤忆旧溪。
+++皮日休
++++奉和鲁望怀杨台文杨鼎文二秀才
羊昙留我昔经春，各以篇章斗五云。
宾草每容闲处见，击琴多任醉中闻。
钓前青翰交加倚，醉后红鱼取次分。
为说风标曾入梦，上仙初著翠霞裙。
+++皮日休
++++友人以人参见惠因以诗谢之
神草延年出道家，是谁披露记三桠。
开时的定涵云液，劚后还应带石花。
名士寄来消酒渴，野人煎处撇泉华。
从今汤剂如相续，不用金山焙上茶。
+++皮日休
++++伤进士严子重诗
十哭都门榜上尘，盖棺终是五湖人。
生前有敌唯丹桂，没后无家只白蘋。
箬下斩新醒处月，江南依旧咏来春。
知君精爽应无尽，必在酆都颂帝晨。
+++皮日休
++++奉和鲁望早秋吴体次韵
书淫传癖穷欲死，譊譊何必频相仍。
日干阴藓厚堪剥，藤把欹松牢似绳。
捣药香侵白袷袖，穿云润破乌纱棱。
安得瑶池饮残酒，半醉骑下垂天鹏。
+++皮日休
++++奉和鲁望秋赋有期次韵
十载江湖尽是闲，客儿诗句满人间。
郡侯闻誉亲邀得，乡老知名不放还。
应带瓦花经汴水，更携云实出包山。
太微宫里环冈树，无限瑶枝待尔攀。
+++皮日休
++++奉和鲁望病中秋怀次韵
贫病于君亦太兼，才高应亦被天嫌。
因分鹤料家资减，为置僧餐口数添。
静里改诗空凭几，寒中注易不开帘。
清词一一侵真宰，甘取穷愁不用占。
+++皮日休
++++新秋即事三首
痴号多于顾恺之，更无馀事可从知。
酒坊吏到常先见，鹤料符来每探支。
凉后每谋清月社，晚来专赴白莲期。
共君无事堪相贺，又到金齑玉鲙时。
堪笑高阳病酒徒，幅巾潇洒在东吴。
秋期净扫云根瘦，山信回缄乳管粗。
白月半窗抄朮序，清泉一器授芝图。
乞求待得西风起，尽挽烟帆入太湖。
露槿风杉满曲除，高秋无事似云庐。
醉多已任家人厌，病久还甘吏道疏。
青桂巾箱时寄药，白纶卧具半抛书。
君卿唇舌非吾事，且向江南问鳆鱼。
+++皮日休
++++南阳润卿将归雷平因而有赠
借问山中许道士，此回归去复何如。
竹屏风扇抄遗事，柘步舆竿系隐书。
绛树实多分紫鹿，丹沙泉浅种红鱼。
东卿旄节看看至，静启茅斋慎扫除。
+++皮日休
++++访寂上人不遇
何处寻云暂废禅，客来还寄草堂眠。
桂寒自落翻经案，石冷空消洗钵泉。
炉里尚飘残玉篆，龛中仍锁小金仙。
须将二百签回去，得得支公恐隔年。
+++皮日休
++++顾道士亡弟子以束帛乞铭于余鲁望因赋戏赠日休奉和
师去东华却炼形，门人求我志金庭。
大椿枯后新为记，仙鹤亡来始有铭。
琼板欲刊知不朽，冰纨将受恐通灵。
君才莫叹无兹分，合注神玄剑解经。
+++皮日休
++++秋夕文宴得遥字
啼螀衰叶共萧萧，文宴无喧夜转遥。
高韵最宜题雪赞，逸才偏称和云谣。
风吹翠蜡应难刻，月照清香太易消。
无限玄言一杯酒，可能容得盖宽饶。
+++皮日休
++++南阳广文欲于荆襄卜居因而有赠
地脉从来是福乡，广文高致更无双。
青精饭熟云侵灶，白(衤劫)裘成雪溅窗。
度日竹书千万字，经冬朮煎两三缸。
鲈鱼自是君家味，莫背松江忆汉江。
+++皮日休
++++寄毗陵魏处士朴
文籍先生不肯官，絮巾冲雪把鱼竿。
一堆方册为侯印，三级幽岩是将坛。
醉少最因吟月冷，瘦多偏为卧云寒。
兔皮衾暖篷舟稳，欲共谁游七里滩。
+++皮日休
++++初冬偶作寄南阳润卿
寓居无事入清冬，虽设樽罍酒半空。
白菊为霜翻带紫，苍苔因雨却成红。
迎潮预遣收鱼笱，防雪先教盖鹤笼。
唯待支硎最寒夜，共君披氅访林公。
+++皮日休
++++冬晓章上人院
山堂冬晓寂无闻，一句清言忆领军。
琥珀珠黏行处雪，棕榈帚扫卧来云。
松扉欲启如鸣鹤，石鼎初煎若聚蚊。
不是恋师终去晚，陆机茸内足毛群。
+++皮日休
++++寄题镜岩周尊师所居
八十馀年住镜岩，鹿皮巾下雪髟髟。
床寒不奈云萦枕，经润何妨雨滴函。
饮涧猿回窥绝洞，缘梯人歇倚危杉。
如何计吏穷于鸟，欲望仙都举一帆。
+++皮日休
++++寒夜文宴得泉字
分明竞襞七香笺，王朗风姿尽列仙。
盈箧共开华顶药，满瓶同坼惠山泉。
蟹因霜重金膏溢，橘为风多玉脑鲜。
吟罢不知诗首数，隔林明月过中天。
+++皮日休
++++庚寅岁十一月新罗弘惠上人与本国同书请日休…以诗送之
三十麻衣弄渚禽，岂知名字彻鸡林。
勒铭虽即多遗草，越海还能抵万金。
鲸鬣晓掀峰正烧，鳌睛夜没岛还阴，二千馀字终天别，东望辰韩泪洒襟。
+++皮日休
++++送润卿博士还华阳
雪打篷舟离酒旗，华阳居士半酣归。
逍遥只恐逢雪将，恬淡真应降月妃。
仙市鹿胎如锦嫩，阴宫燕肉似酥肥。
公车草合蒲轮坏，争不教他白日飞。
+++皮日休
++++寒日书斋即事三首
参佐三间似草堂，恬然无事可成忙。
移时寂历烧松子，尽日殷勤拂乳床。
将近道斋先衣褐，欲清诗思更焚香。
空庭好待中宵月，独礼星辰学步罡。
不知何事有生涯，皮褐亲裁学道家。
深夜数瓯唯柏叶，清晨一器是云华。
盆池有鹭窥蘋沫，石版无人扫桂花。
江汉欲归应未得，夜来频梦赤城霞。
方朔家贫未有车，肯从荣利舍樵渔。
从公未怪多侵酒，见客唯求转借书。
暂听松风生意足，偶看溪月世情疏。
如钩得贵非吾事，合向烟波为五鱼。
+++皮日休
++++腊后送内大德从勖游天台
讲散重云下九天，大君恩赐许随缘。
霜中一钵无辞乞，湖上孤舟不废禅。
梦入琼楼寒有月，行过石树冻无烟。
他时瓜镜知何用，吴越风光满御筵。
+++皮日休
++++寄题玉霄峰叶涵象尊师所居
青冥向上玉霄峰，元始先生戴紫蓉。
晓案琼文光洞壑，夜坛香气惹杉松。
闲迎仙客来为鹤，静噀灵符去是龙。
子细扪心无偃骨，欲随师去肯相容。
+++皮日休
++++奉和鲁望寄南阳广文次韵
春彩融融释冻塘，日精闲咽坐岩房。
琼函静启从猿觑，金液初开与鹤尝。
八会旧文多搭写，七真遗语剩思量。
不知梦到为何处，红药满山烟月香。
+++皮日休
++++题支山南峰僧
云侵坏衲重隈肩，不下南峰不记年。
池里群鱼曾受戒，林间孤鹤欲参禅。
鸡头竹上开危径，鸭脚花中擿废泉。
无限吴都堪赏事，何如来此看师眠。
+++皮日休
++++送董少卿游茅山
名卿风度足杓斜，一舸闲寻二许家。
天影晓通金井水，山灵深护玉门沙。
空坛礼后销香母，阴洞缘时触乳花。
尽待于公作廷尉，不须从此便餐霞。
+++皮日休
++++酬鲁望见迎绿罽次韵
轻裁鸭绿任金刀，不怕西风断野蒿。
酬赠既无青玉案，纤华犹欠赤霜袍。
烟披怪石难同逸，竹映仙禽未胜高。
成后料君无别事，只应酣饮咏离骚。
+++皮日休
++++寄怀南阳润卿
鹿门山下捕鱼郎，今向江南作渴羌。
无事只陪看藕样，有钱唯欲买湖光。
醉来浑忘移花处，病起空闻焙药香。
何事对君犹有愧，一篷冲雪返华阳。
+++皮日休
++++鲁望悯承吉之孤为诗序邀予属和欲用予道振其孤…良友
先生清骨葬烟霞，业破孤存孰为嗟。
几箧诗编分贵位，一林石笋散豪家。
儿过旧宅啼枫影，姬绕荒田泣稗花。
唯我共君堪便戒，莫将文誉作生涯。
+++皮日休
++++寄润卿博士
高眠可为要玄纁，鹊尾金炉一世焚。
尘外乡人为许掾，山中地主是茅君。
将收芝菌唯防雪，欲晒图书不奈云。
若使华阳终卧去，汉家封禅用谁文。
+++皮日休
++++奉和鲁望白菊
已过重阳半月天，琅华千点照寒烟。
蕊香亦似浮金靥，花样还如镂玉钱。
玩影冯妃堪比艳，炼形萧史好争妍。
无由擿向牙箱里，飞上方诸赠列仙。
+++皮日休
++++华亭鹤闻之旧矣及来吴中以钱半千得一只养之…请垂见和
池上低摧病不行，谁教仙魄反层城。
阴苔尚有前朝迹，皎月新无昨夜声。
菰米正残三日料，筠笼休碍九霄程。
不知此恨何时尽，遇著云泉即怆情。
+++皮日休
++++伤开元观顾道士
协晨宫上启金扉，诏使先生坐蜕归。
鹤有一声应是哭，丹无馀粒恐潜飞。
烟凄玉笥封云篆，月惨琪花葬羽衣。
肠断雷平旧游处，五芝无影草微微。
+++皮日休
++++醉中即席赠润卿博士
适越游吴一散仙，银瓶玉柄两翛然。
茅山顶上携书簏，笠泽心中漾酒船。
桐木布温吟倦后，桃花饭熟醉醒前。
谢安四十馀方起，犹自高闲得数年。
+++皮日休
++++偶留羊振文先辈及一二文友小饮日休以眼病…因成四韵
谢庄初起恰花晴，强侍红筵不避觥。
久断杯盂华盖喜，忽闻歌吹谷神惊。
褵褷正重新开柳，呫嗫难通乍啭莺。
犹有僧虔多蜜炬，不辞相伴到天明。
+++皮日休
++++奉送浙东德师侍御罢府西归
建安才子太微仙，暂上金台许二年。
形影欲归温室树，梦魂犹傍越溪莲。
空将海月为京信，尚使樵风送酒船。
从此受恩知有处，免为伧鬼恨吴天。
+++皮日休
++++送羊振文先辈往桂阳归觐
桂阳新命下彤墀，彩服行当欲雪时。
登第已闻传祢赋，问安犹听讲韩诗。
竹人临水迎符节，风母穿云避信旗。
无限湘中悼骚恨，凭君此去谢江蓠。
+++皮日休
++++褚家林亭
广亭遥对旧娃宫，竹岛萝溪委曲通。
茂苑楼台低槛外，太湖鱼鸟彻池中。
萧疏桂影移茶具，狼藉蘋花上钓筒。
争得共君来此住，便披鹤氅对清风。
+++皮日休
++++送圆载上人归日本国
讲殿谈馀著赐衣，椰帆却返旧禅扉。
贝多纸上经文动，如意瓶中佛爪飞。
飓母影边持戒宿，波神宫里受斋归。
家山到日将何入，白象新秋十二围。
+++皮日休
++++重送
云涛万里最东头，射马台深玉署秋。
无限属城为裸国，几多分界是亶州。
取经海底开龙藏，诵咒空中散蜃楼。
不奈此时贫且病，乘桴直欲伴师游。
+++皮日休
++++润卿遗青䭀饭兼之一绝，聊用答谢
传得三元䭀饭名，大宛闻说有仙卿。
分泉过屋舂青稻，拂雾彯衣折紫茎，蒸处不教双鹤见，服来唯怕五云生。

草堂空坐无饥色，时把金津漱一声。
+++皮日休
++++鸳鸯二首
双丝绢上为新样，连理枝头是故园。
翠浪万回同过影，玉沙千处共栖痕。
若非足恨佳人魄，即是多情年少魂。
应念孤飞争别宿，芦花萧瑟雨黄昏。
钿鎞雕镂费深功，舞妓衣边绣莫穷。
无日不来湘渚上，有时还在镜湖中。
烟浓共拂芭蕉雨，浪细双游菡萏风。
应笑豪家鹦鹉伴，年年徒被锁金笼。

++下卷六百一十五
  
+++皮日休
++++伤小女
一岁犹未满，九泉何太深。
唯馀卷书草，相对共伤心。
+++皮日休
++++秋江晓望
万顷湖天碧，一星飞鹭白。
此时放怀望，不厌为浮客。
+++皮日休
++++闲夜酒醒
醒来山月高，孤枕群书里。
酒渴漫思茶，山童呼不起。
+++皮日休
++++和鲁望风人诗三首
刻石书离恨，因成别后悲。
莫言春茧薄，犹有万重思。
镂出容刀饰，亲逢巧笑难。
日中骚客佩，争奈即阑干。
江上秋声起，从来浪得名。
逆风犹挂席，若不会凡情。
+++皮日休
++++古函关
破落古关城，犹能扼帝京。
今朝行客过，不待晓鸡鸣。
+++皮日休
++++聪明泉
一勺如琼液，将愚拟望贤。
欲知心不变，还似饮贪泉。
+++皮日休
++++史处士
山期须早赴，世累莫迟留。
忽遇狂风起，闲心不自由。
+++皮日休
++++芳草渡
溪南越乡音，古柳渡江深。
日晚无来客，闲船系绿阴。
+++皮日休
++++古宫词三首
楼殿倚明月，参差如乱峰。
宫花半夜发，不待景阳钟。
闲骑小步马，独绕万年枝。
尽日看花足，君王自不知。
玉枕寐不足，宫花空触檐。
梁间燕不睡，应怪夜明帘。
+++皮日休
++++春日陪崔谏议樱桃园宴
万树香飘水麝风，蜡熏花雪尽成红。
夜深欢态状不得，醉客图开明月中。
+++皮日休
++++松江早春
松陵清净雪消初，见底新安恐未如。
稳凭船舷无一事，分明数得鲙残鱼。
+++皮日休
++++女坟湖（即吴王葬女之所）
万贵千奢已寂寥，可怜幽愤为谁娇。
须知韩重相思骨，直在芙蓉向下消。
+++皮日休
++++泰伯庙
一庙争祠两让君，几千年后转清芬。
当时尽解称高义，谁敢教他莽卓闻。
+++皮日休
++++宿木兰院
木兰院里双栖鹤，长被金钲聒不眠。
今夜宿来还似尔，到明无计梦云泉。
+++皮日休
++++重题蔷薇
浓似猩猩初染素，轻如燕燕欲凌空。
可怜细丽难胜日，照得深红作浅红。
+++皮日休
++++春夕酒醒
四弦才罢醉蛮奴，醽醁馀香在翠炉。
夜半醒来红蜡短，一枝寒泪作珊瑚。
+++皮日休
++++青门闲泛
青翰虚徐夏思清，愁烟漠漠荇花平。
醉来欲把田田叶，尽裹当时醒酒鲭。
+++皮日休
++++木兰后池三咏 重台莲花
欹红婑媠力难任，每叶头边半米金。
可得教他水妃见，两重元是一重心。
+++皮日休
++++木兰后池三咏 浮萍
嫩似金脂飏似烟，多情浑欲拥红莲。
明朝拟附南风信，寄与湘妃作翠钿。
+++皮日休
++++木兰后池三咏 白莲
但恐醍醐难并洁，只应薝卜可齐香。
半垂金粉知何似，静婉临溪照额黄。
+++皮日休
++++重题后池
细雨阑珊眠鹭觉，钿波悠漾并鸳娇。
适来会得荆王意，只为莲茎重细腰。
+++皮日休
++++庭中初植松桂，鲁望偶题，奉和次韵
毵毵绿发垂轻露，猎猎丹华动细风。
恰似青童君欲会，俨然相向立庭中。
+++皮日休
++++鲁望戏题书印囊奉和次韵
金篆方圆一寸馀，可怜银艾未思渠。
不知夫子将心印，印破人间万卷书。
+++皮日休
++++馆娃宫怀古五绝
绮閤飘香下太湖，乱兵侵晓上姑苏。
越王大有堪羞处，只把西施赚得吴。
郑妲无言下玉墀，夜来飞箭满罘罳。
越王定指高台笑，却见当时金镂楣。
半夜娃宫作战场，血腥犹杂宴时香。
西施不及烧残蜡，犹为君王泣数行。
素袜虽遮未掩羞，越兵犹怕伍员头。
吴王恨魄今如在，只合西施濑上游。
响屟廊中金玉步，采蘋山上绮罗身。
不知水葬今何处，溪月弯弯欲效颦。
+++皮日休
++++虎丘寺西小溪闲泛三绝
鼓子花明白石岸，桃枝竹覆翠岚溪。
分明似对天台洞，应厌顽仙不肯迷。
绝壑只怜白羽傲，穷溪唯觉锦鳞痴。
更深尚有通樵处，或是秦人未可知。
高下不惊红翡翠，浅深还碍白蔷薇。
船头系个松根上，欲待逢仙不拟归。
+++皮日休
++++天竺寺八月十五日夜桂子
玉颗珊珊下月轮，殿前拾得露华新。
至今不会天中事，应是嫦娥掷与人。
+++皮日休
++++钓侣二章
趁眠无事避风涛，一斗霜鳞换浊醪。
惊怪儿童呼不得，尽冲烟雨漉车螯。
严陵滩势似云崩，钓具归来放石层。
烟浪溅篷寒不睡，更将枯蚌点渔灯。
+++皮日休
++++寄同年韦校书
二年疏放饱江潭，水物山容尽足耽。
唯有故人怜未替，欲封干鲙寄终南。
+++皮日休
++++初冬偶作
豹皮茵下百馀钱，刘堕闲沽尽醉眠。
酒病校来无一事，鹤亡松老似经年。
+++皮日休
++++醉中寄鲁望一壶并一绝
门巷寥寥空紫苔，先生应渴解酲杯。
醉中不得亲相倚，故遣青州从事来。
+++皮日休
++++更次来韵寄鲁望
萧萧红叶掷苍苔，玄晏先生欠一杯。
从此问君还酒债，颜延之送几钱来。
+++皮日休
++++重玄寺双矮桧
扑地枝回是翠钿，碧丝笼细不成烟。
应如天竺难陀寺，一对狻猊相枕眠。
+++皮日休
++++奉酬鲁望醉中戏赠
秦吴风俗昔难同，唯有才情事事通。
刚恋水云归不得，前身应是太湖公。
+++皮日休
++++皋桥
皋桥依旧绿杨中，闾里犹生隐士风。
唯我到来居上馆，不知何道胜梁鸿。
+++皮日休
++++军事院霜菊盛开，因书一绝寄上谏议
金华千点晓霜凝，独对壶觞又不能。
已过重阳三十日，至今犹自待王弘。
+++皮日休
++++悼鹤
莫怪朝来泪满衣，坠毛犹傍水花飞。
辽东旧事今千古，却向人间葬令威。
+++皮日休
++++醉中先起李縠戏赠走笔奉酬
麝烟苒苒生银兔，蜡泪涟涟滴绣闺。
舞袖莫欺先醉去，醒来还解验金泥。
+++皮日休
++++奉和鲁望招润卿博士辞以道侣将至之作
瘿木樽前地胏图，为君偏辍俗功夫。
灵真散尽光来此，莫恋安妃在后无。
+++皮日休
++++奉和再招（一作文燕招润卿）
飙御已应归杳眇，博山犹自对氛氲。
不知入夜能来否，红蜡先教刻五分。
+++皮日休
++++酒病偶作
郁林步障昼遮明，一炷浓香养病酲。
何事晚来还欲饮，隔墙闻卖蛤蜊声。
+++皮日休
++++润卿鲁望寒夜见访，各惜其志，遂成一绝
世外为交不是亲，醉吟俱岸白纶巾。
清风月白更三点，未放华阳鹤上人。
+++皮日休
++++奉和鲁望玩金鸂鶒戏赠
镂羽雕毛迥出群，温黁飘出麝脐熏。
夜来曾吐红茵畔，犹似溪边睡不闻。
+++皮日休
++++友人许惠酒以诗征之
野客萧然访我家，霜威白菊两三花。
子山病起无馀事，只望蒲台酒一车。
+++皮日休
++++寒夜文宴润卿有期不至
草堂虚洒待高真，不意清斋避世尘。
料得焚香无别事，存心应降月夫人。
+++皮日休
++++汴河怀古二首
万艘龙舸绿丝间，载到扬州尽不还。
应是天教开汴水，一千馀里地无山。
尽道隋亡为此河，至今千里赖通波。
若无水殿龙舟事，共禹论功不较多。
+++皮日休
++++寄题天台国清寺齐梁体
十里松门国清路，饭猿台上菩提树。
怪来烟雨落晴天，元是海风吹瀑布。
+++皮日休
++++咏蟹
未游沧海早知名，有骨还从肉上生。
莫道无心畏雷电，海龙王处也横行。
+++皮日休
++++金钱花
阴阳为炭地为炉，铸出金钱不用模。
莫向人间逞颜色，不知还解济贫无。
+++皮日休
++++惠山听松庵
千叶莲花旧有香，半山金刹照方塘。
殿前日暮高风起，松子声声打石床。

++下卷六百一十六
  
+++皮日休
++++苦雨杂言寄鲁望
吴中十日涔涔雨，歊蒸庳下豪家苦。
可怜临顿陆先生，独自翛然守环堵。
儿饥仆病漏空厨，无人肯典破衣裾。
(果/虫虫)蠃时时上几案，蛙黾往往跳琴书。
桃花米斗半百钱，枯荒湿坏炊不然。
两床苮席一素几，仰卧高声吟太玄。
知君志气如铁石，瓯冶虽神销不得。
乃知苦雨不复侵，枉费毕星无限力。
鹿门人作州从事，周章似鼠唯知醉。
府金廪粟虚请来，忆著先生便知愧。
愧多馈少真徒然，相见唯知携酒钱。
豪华满眼语不信，不如直上天公笺。
天公笺，方修次，且榜鸣篷来一醉。
+++皮日休
++++奉和鲁望齐梁怨别次韵
芙蓉泣恨红铅落，一朵别时烟似幕。
鸳鸯刚解恼离心，夜夜飞来棹边泊。
+++皮日休
++++奉和鲁望晓起回文
孤烟晓起初原曲，碎树微分半浪中。
湖后钓筒移夜雨，竹傍眠几侧晨风。
图梅带润轻沾墨，画藓经蒸半失红。
无事有杯持永日，共君惟好隐墙东。
+++皮日休
++++奉酬鲁望夏日四声四首 平声
塘平芙蓉低，庭闲梧桐高。
清烟埋阳乌，蓝空含秋毫。
冠倾慵移簪，杯干将餔糟。
翛然非随时，夫君真吾曹。
+++皮日休
++++奉酬鲁望夏日四声四首 平上声
沟渠通疏荷，浦屿隐浅筱。
舟闲攒轻蘋，桨动起静鸟。
阴稀馀桑闲，缕尽晚茧小。
吾徒当斯时，此道可以了。
+++皮日休
++++奉酬鲁望夏日四声四首 平去声
怡神时高吟，快意乍四顾。
村深啼愁鹃，浪霁醒睡鹭。
书疲行终朝，罩困卧至暮。
吁嗟当今交，暂贵便异路。
+++皮日休
++++奉酬鲁望夏日四声四首 平入声
先生何违时，一室习寂历。
松声将飘堂，岳色欲压席。
弹琴奔玄云，劚药折白石。
如教题君诗，若得札玉册。
+++皮日休
++++苦雨中又作四声诗寄鲁望 平声
涔涔将经旬，昏昏空迷天。
鸬鹚成群嬉，芙蓉相偎眠。
鱼通蓑衣城，帆过菱花田。
秋收吾无望，悲之真徒然。
+++皮日休
++++苦雨中又作四声诗寄鲁望 平上声
河平州桥危，垒晚水鸟上。
冲崖搜松根，点沼写芡响。
舟轻通萦纡，栈堕阻指掌。
携桡将寻君，渚满坐可往。
+++皮日休
++++苦雨中又作四声诗寄鲁望 平去声
狂霖昏悲吟，瘦桂对病卧。
檐虚能彯斜，舍蠹易漏破。
宵愁将琴攻，昼闷用睡过。
堆书仍倾觞，富贵未换个。
+++皮日休
++++苦雨中又作四声诗寄鲁望 平入声
羁栖愁霖中，缺宅屋木恶。
荷倾还惊鱼，竹滴复触鹤。
闲僧千声琴，宿客一笈药。
悠然思夫君，忽忆蜡屐著。
+++皮日休
++++奉和鲁望叠韵双声二首 叠韵山中吟
穿烟泉潺湲，触竹犊觳觫。
荒篁香墙匡，熟鹿伏屋曲。
+++皮日休
++++奉和鲁望叠韵双声二首 双声溪上思
疏杉低通滩，冷鹭立乱浪。
草彩欲夷犹，云容空淡荡。
+++皮日休
++++奉和鲁望叠韵吴宫词二首
侵深寻嶔岑，势厉卫睥睨。
荒王将乡亡，细丽蔽袂逝。
枍栺替制曳，康庄伤荒凉。
虏部伍苦，嫱亡房廊香。
+++皮日休
++++奉和鲁望闲居杂题五首 晚秋吟（以题十五字离合）
东皋烟雨归耕日，免去玄冠手刈禾。
火满酒炉诗在口，今人无计奈侬何。
+++皮日休
++++奉和鲁望闲居杂题五首 好诗景
青盘香露倾荷女，子墨风流更不言。
寺寺云萝堪度日，京尘到死扑侯门。
+++皮日休
++++奉和鲁望闲居杂题五首 醒闻桧
解洗馀酲晨半酉，星星仙吹起云门。
耳根无厌听佳木，会尽山中寂静源。
+++皮日休
++++奉和鲁望闲居杂题五首 寺钟暝
百缘斗薮无尘土，寸地章煌欲布金。
重击蒲牢唅山日，冥冥烟树睹栖禽。
+++皮日休
++++奉和鲁望闲居杂题五首 砌思步
襹襹古薜绷危石，切切阴螀应晚田。
心事万端何处止，少夷峰下旧云泉。
+++皮日休
++++奉和鲁望药名离合夏月即事三首
季春人病抛芳杜，仲夏溪波绕坏垣。
衣典浊醪身倚桂，心中无事到云昏。
数曲急溪冲细竹，叶舟来往尽能通。
草香石冷无辞远，志在天台一遇中。
桂叶似茸含露紫，葛花如绶蘸溪黄。
连云更入幽深地，骨录闲携相猎郎。
+++皮日休
++++怀锡山药名离合二首
暗窦养泉容决决，明园护桂放亭亭。
历山居处当天半，夏里松风尽足听。
晓景半和山气白，薇香清净杂纤云。
实头自是眠平石，脑侧空林看虎群。
+++皮日休
++++怀鹿门县名离合二首
山瘦更培秋后桂，溪澄闲数晚来鱼。
台前过雁盈千百，泉石无情不寄书。
十里松萝阴乱石，门前幽事雨来新。
野霜浓处怜残菊，潭上花开不见人。
+++皮日休
++++奉和鲁望寒日古人名一绝
北顾欢游悲沈宋，南徐陵寝叹齐梁。
水边韶景无穷柳，寒被江淹一半黄。
+++皮日休
++++胥口即事六言二首
波光杳杳不极，霁景澹澹初斜。
黑蛱蝶粘莲蕊，红蜻蜓袅菱花。
鸳鸯一处两处，舴艋三家五家。
会把酒船偎荻，共君作个生涯。
拂钓清风细丽，飘蓑暑雨霏微。
湖云欲散未散，屿鸟将飞不飞。
换酒帩头把看，载莲艇子撑归。
斯人到死还乐，谁道刚须用机？
+++皮日休
++++夜会问答十
寒夜清，帘外迢迢星斗明。
况有萧闲洞中客，吟为紫凤呼凰声。

瘿木杯，杉赘楠瘤刳得来。
莫怪家人畔边笑，渠心只爱黄金罍。

落霞琴，寥寥山水扬清音。
玉皇仙驭碧云远，空使松风终日吟。

莲花烛，亭亭嫩蕊生红玉。
不知含泪怨何人，欲问无由得心曲。

金火障，红兽飞来射罗幌。
夜来斜展掩深炉，半睡芙蓉香荡漾。

忆山月，前溪后溪清复绝。
看看又及桂花时，空寄子规啼处血。

锦鲸荐，碧香红腻承君宴。
几度闲眠却觉来，彩鳞飞出云涛面。

怀溪云，漠漠闲笼鸥鹭群。
有时日暮碧将合，还被鱼舟来触分。

霜中笛，落梅一曲瑶华滴。
不知青女是何人，三奏未终头已白。

月下桥，风外拂残衰柳条。
倚栏杆处独自立，青翰何人吹玉箫？

++下卷六百一十七
  
+++陆龟蒙
++++读襄阳耆旧传，因作诗五百言寄皮袭美
汉皋古来雄，山水天下秀。
高当轸翼分，化作英髦囿。
暴秦之前人，灰灭不可究。
自从宋生贤，特立冠耆旧。
离骚既日月，九辩即列宿。
卓哉悲秋辞，合在风雅右。
庞公乐幽隐，辟聘无所就。
只爱鹿门泉，泠泠倚岩漱。
孔明卧龙者，潜伏躬耕耨。
忽遭玄德云，遂起鳞角斗。
三胡节皆峻，二习名亦茂。
其馀文武家，相望如斥堠。
缅思齐梁降，寂寞寡清胄。
凝融为漪澜，复结作莹琇。
不知粹和气，有得方大受。
将生皮夫子，上帝可其奏。
并包数公才，用以殿厥后。
尝闻儿童岁，嬉戏陈俎豆。
积渐开词源，一派分万溜。
先崇丘旦室，大惧隳结构。
次补荀孟垣，所贵亡罅漏。
仰瞻三皇道，虮虱在宇宙。
却视五霸图，股掌弄孩幼。
或能醢髋髀，或与翼雏鷇。
或喜掉直舌，或乐斩邪脰。
或耨鉏翳荟，或整理错谬。
或如百千骑，合沓原野狩。
又如晓江平，风死波不皱。
幽埋力须掘，遗落赀必购。
乃于文学中，十倍猗顿富。
囊乏向咸镐，马重迟步骤。
专场射策时，缚虎当羿彀。
归来把通籍，且作高堂寿。
未足逞戈矛，谁云被文绣。
从知偶东下，帆影拂吴岫。
物象悉摧藏，精灵畏雕镂。
伊余抱沈疾，憔悴守圭窦。
方推洪范畴，更念大玄首。
陈诗采风俗，学古穷篆籀。
朝朝贳薪米，往往逢责诟。
既被邻里轻，亦为妻子陋。
持冠适瓯越，敢怨不得售。
窘若晒沙鱼，悲如哭霜狖。
唯君枉车辙，以逐海上臭。
披襟两相对，半夜忽白昼。
执热濯清风，忘忧饮醇酎。
驱为文翰侣，驽皂参骥厩。
有时谐宫商，自喜真邂逅。
道孤情易苦，语直诗还瘦。
藻匠如见酬，终身致怀袖。
+++陆龟蒙
++++袭美先辈以龟蒙所献五百言既蒙见和复示荣唱…用伸酬谢
洪范分九畴，转成天下规。
河图孕八卦，焕作玄中奇。
先开否臧源，次筑经纬基。
粤若鲁圣出，正当周德衰。
越疆必载质，历国将扶危。
诸侯恣崛强，王室方陵迟。
歌凤时不偶，获麟心益悲。
始嗟吾道穷，竟使空言垂。
首赞五十易，又删三百诗。
遂令篇籍光，可并日月姿。
向非笔削功，未必无瑕疵。
迨至夫子没，微言散如枝。
所宗既不同，所得亦异宜。
名法在深刻，虚玄至希夷。
自从战伐来，一派纵横驰。
寒谷生艳木，沸潭结流澌。
惊奔失壮士，好恶随纤儿。
嬴氏并六合，势尊丞相斯。
加于挟书律，尽取坑焚之。
南勒会稽颂，北恢胡亥阺。
犹怀遍巡狩，不暇亲维持。
及汉文景后，鸿生方鋠摫。
簸扬尧舜风，反作三代吹。
飘飖四百载，左右为藩篱。
邺下曹父子，猎贤甚熊罴。
发论若霞驳，裁诗如锦摛。
徐王应刘辈，头角咸相衰。
或有妙绝赏，或为独步推。
或许润色美，或嫌诋诃痴。
倏以中利病，且非混醇醨。
雅当乎魏文，丽矣哉陈思。
不肯少选妄，恐贻后世嗤。
吾祖仗才力，革车蒙虎皮。
手持一白旄，直向文场麾。
轻若脱钳釱，豁如抽扊扅。
精钢不足利，騕褭何劳追。
大可罩山岳，微堪析毫厘。
十体免负赘，百家咸起痿。
争入鬼神奥，不容天地私。
一篇迈华藻，万古无孑遗。
刻鹄尚未已，雕龙奋而为。
刘生吐英辩，上下穷高卑。
下臻宋与齐，上指轩从羲。
岂但标八索，殆将包两仪。
人谣洞野老，骚怨明湘累。
立本以致诘，驱宏来抵隵。
清如朔雪严，缓若春烟羸。
或欲开户牖，或将饰缨緌。
虽非倚天剑，亦是囊中锥。
皆由内史意，致得东莞词。
梁元尽索虏，后主终亡隋。
哀音但浮脆，岂望分雄雌。
吾唐揖让初，陛列森咎夔。
作颂媲吉甫，直言过祖伊。
明皇践中日，墨客肩参差。
岳净秀擢削，海寒光陆离。
皆能取穴凤，尽拟乘云螭。
迩来二十祀，俊造相追随。
余生落其下，亦值文明时。
少小不好弄，逡巡奉弓箕。
虽然苦贫贱，未省亲嚅㖇。
秋倚抱风桂，晓烹承露葵。
穷年只败袍，积日无晨炊。
远访卖药客，闲寻捕鱼师。
归来蠹编上，得以含情窥。
抗韵吟比雅，覃思念棿摛。
因知昭明前，剖石呈清琪。
又嗟昭明后，败叶埋芳蕤。
纵有月旦评，未能天下知。
徒为强貔豹，不免参狐狸。
谁蹇行地足，谁抽刺天鬐。
谁作河畔草，谁为洞中芝。
谁若灵囿鹿，谁犹清庙牺。
谁轻如鸿毛，谁密如凝脂。
谁比蜀严静，谁方巴賨赀。
谁能钓抃鳌，谁能灼神龟。
谁背如水火，谁同若埙篪。
谁可作梁栋，谁敢驱谷蠡。
用此常不快，无人动交铍。
空消病里骨，枉白愁中髭。
鹿门先生才，大小无不怡。
就彼六籍内，说诗直解颐。
顾我迷未远，开怀溃其疑。
初开凿本源，渐乃疏旁支。
邃古派泛滥，皇朝光赫曦。
揣摩是非际，一一如襟期。
李杜气不易，孟陈节难移。
信知君子言，可并神明蓍。
枯腐尚求律，膏肓犹谒医。
况将太牢味，见啖逋悬饥。
今来置家地，正枕吴江湄。
饵薄钩不曲，跫然守空坻。
嘿坐无影响，唯君款茅茨。
抽书乱签帙，酌茗烦瓯㰕。
或伴补缺砌，或偕诣荒祠。
孤筇倚烟蔓，细木横风漪。
触雨妨扉屦，临流泥江蓠。
既狎野人调，甘为豪士訾。
不敢负建鼓，唯忧掉降旗。
希君念馀勇，挽袖登文陴。
+++陆龟蒙
++++奉酬袭美先辈吴中苦雨一百韵
微生参最灵，天与意绪拙。
皆机巧求，百径无一达。
家为唐臣来，奕世唯稷卨。
只垂青白风，凛凛自贻厥。
犹残赐书在，编简苦断绝。
其间忠孝字，万古光不灭。
孱孙诚瞢昧，有志常搰搰。
敢云嗣良弓，但欲终守节。
喧哗不入耳，谗佞不挂舌。
仰咏尧舜言，俯遵周孔辙。
所贪既仁义，岂暇理生活。
纵有旧田园，抛来亦芜没。
因之成否塞，十载真契阔。
冻骭一襜褕，饥肠少糠籺。
甘心付天壤，委分任回斡。
笠泽卧孤云，桐江钓明月。
盈筐盛芡芰，满釜煮鲈鳜。
酒帜风外頫，茶枪露中撷。
歌谣非大雅，捃摭为小说。
上可补熏茎，傍堪跐芽蘖。
方当卖罾罩，尽以易纸札。
踪迹尚吴门，梦魂先魏阙。
寻闻天子诏，赫怒诛叛卒。
宵旰悯烝黎，谟明问征伐。
王师虽继下，贼垒未即拔。
此时淮海波，半是生人血。
霜戈驱少壮，败屋弃羸耋。
践蹋比尘埃，焚烧同稿秸。
吾皇自神圣，执事皆间杰。
射策亦何为，春卿遂聊辍。
伊余将贡技，未有耻可刷。
却问渔樵津，重耕烟雨墢。
诸侯急兵食，冗剩方翦截。
不可抱词章，巡门事干谒。
归来阖蓬楗，壁立空竖褐。
暖手抱孤烟，披书向残雪。
幽忧和愤懑，忽愁自惊蹶。
文兮乏寸毫，武也无尺铁。
平生所韬蓄，到死不开豁。
念此令人悲，翕然生内热。
加之被皲瘃，况复久藜粝。
既为霜露侵，一卧增百疾。
筋骸将束缚，腠理如箠挞。
初谓抵狂貙，又如当毒蝎。
江南多事鬼，巫觋连瓯粤。
可口是妖讹，恣情专赏罚。
良医只备位，药肆或虚设。
而我正萎痿，安能致诃咄。
椒兰任芳苾，精粣从罗列。
醆斝既屡倾，钱刀亦随爇。
兼之渎财贿，不止行盗窃。
天地如有知，微妖岂逃杀。
其时心力愤，益使气息辍。
永夜更呻吟，空床但皮骨。
君来赞贤牧，野鹤聊簪笏。
谓我同光尘，心中有溟渤。
轮蹄相压至，问遗无虚月。
首到春鸿濛，犹残病根茇。
看花虽眼晕，见酒忘肺渴。
隐几还自怡，蓬卢亦争喝。
抽毫更唱和，剑戟相磨戛。
何大不包罗，何微不挑刮。
今来值霖雨，昼夜无暂歇。
杂若碎渊沦，高如破轇轕。
何劳鼍吼岸，讵要鹳鸣垤。
只意江海翻，更愁山岳裂。
初惊蚩尤阵，虎豹争搏啮。
又疑伍胥涛，蛟蜃相蹙拶。
千家濛瀑练，忽似好披拂。
万瓦垂玉绳，如堪取萦结。
况余居低下，本是蛙蚓窟。
迩来增号呼，得以恣唐突。
先夸屋舍好，又恃头角凸。
厚地虽直方，身能遍穿穴。
常参庄辩里，亦造扬玄末。
偃仰纵无机，形容且相忽。
低头增叹诧，到口复嗢咽。
沮洳渍琴书，莓苔染巾袜。
解衣换仓粟，秕稗犹未脱。
饥鸟屡窥临，泥僮苦舂䑔。
或闻秋稼穑，大半沈澎汃。
耕父蠹齐民，农夫思旱魃。
吾观天之意，未必洪水割。
且要虐飞龙，又图滋跛鳖。
三吴明太守，左右皆儒哲。
有力即扶危，怀仁过救暍。
鹿门皮夫子，气调真俊逸。
截海上云鹰，横空下霜鶻。
文坛如命将，可以持玉钺。
不独扆羲轩，便当城老佛。
顾余为山者，所得才篑撮。
譬如饰箭材，尚欠镞与筈。
闲将歈儿唱，强倚帝子瑟。
幸得远潇湘，不然嗤贾屈。
开缄窥宝肆，玑贝光比栉。
朗咏冲乐悬，陶匏响铿擖。
古来愁霖赋，不是不清越。
非君顿挫才，沴气难摧折。
驰情扣虚寂，力尽无所掇。
不足谢徽音，只令凋鬓发。
+++陆龟蒙
++++奉酬袭美先辈初夏见寄次韵
积雨晦皋圃，门前烟水平。
蘋蘅增遥吹，枕席分馀清。
村旆诧酒美，赊来满鋞程。
未必减宣子，何羡谢公荣。
借宅去人远，败墙连古城。
愁鸱占枯枿，野鼠趋前楹。
昨日云破损，晚林先觉晴。
幽篁倚微照，碧粉含疏茎。
蠹简有遗字，㪇琴无泛声。
蚕寒茧尚薄，燕喜雏新成。
览物正摇思，得君初夏行。
诚明复散诞，化匠安能争。
海浪刷三岛，天风吹六英。
洪崖领玉节，坐使虚音生。
吾祖傲洛客，因言几为伧。
末裔实渔者，敢怀干墨卿。
唯思钓璜老，遂得持竿情。
何须乞鹅炙，岂在斟羊羹。
畦蔬与瓮醁，便可相携迎。
蟠木几甚曲，笋皮冠且轻。
闲心放羁靮，醉脚从欹倾。
一径有馀远，一窗有馀明。
秦皇苦不达，天下何足并。
+++陆龟蒙
++++奉和袭美二游诗 徐诗
尝闻四书曰，经史子集焉。
苟非天禄中，此事无由全。
自从秦火来，历代逢迍邅。
汉祖入关日，萧何为政年。
尽力取图籍，遂持天下权。
中兴熹平时，教化还相宣。
立石刻五经，置于太学前。
贼卓乱王室，君臣如转圜。
洛阳且煨烬，载籍宜为烟。
逮晋武革命，生民才息肩。
惠怀亟寡昧，戎羯俄腥膻。
已觉天地闭，竞为东南迁。
日既不暇给，坟索何由专。
尔后国脆弱，人多尚虚玄。
任学者得谤，清言者为贤。
直至沈范辈，始家藏简编。
御府有不足，仍令就之传。
梁元渚宫日，尽取如蚳蝝。
兵威忽破碎，焚爇无遗篇。
近者隋后主，搜罗势骈阗。
宝函映玉轴，彩翠明霞鲜。
伊唐受命初，载史声连延。
砥柱不我助，惊波涌沦涟。
遂令因去书，半在馀浮泉。
贞观购亡逸，蓬瀛渐周旋。
炅然东壁光，与月争流天。
伟矣开元中，王道真平平。
八万五千卷，一一皆涂铅。
人间盛传写，海内奔穷研。
目云西斋书，有过东皋田。
吾闻徐氏子，奕世皆才贤。
因知遗孙谋，不在黄金钱。
插架几万轴，森森若戈鋋。
风吹签牌声，满室铿锵然。
佳哉鹿门子，好问如除㾓。
倏来参卿处，遂得参卿怜。
开怀展橱簏，唯在性所便。
素业已千仞，今为峻云巅。
雄才旧百派，相近浮日川。
君抱王佐图，纵步凌陶甄。
他时若报德，谁在参卿先。
+++陆龟蒙
++++奉和袭美二游诗 任诗
吴之辟疆园，在昔胜概敌。
前闻富修竹，后说纷怪石。
风烟惨无主，载祀将六百。
草色与行人，谁能问遗迹。
不知清景在，尽付任君宅。
却是五湖光，偷来傍檐隙。
出门向城路，车马声躏跞。
入门望亭隈，水木气岑寂。
犨墙绕曲岸，势似行无极。
十步一危梁，乍疑当绝壁。
池容澹而古，树意苍然僻。
鱼惊尾半红，鸟下衣全碧。
斜来岛屿隐，恍若潇湘隔。
雨静持残丝，烟消有馀脉。
朅来任公子，摆落名利役。
虽将禄代耕，颇爱巾随策。
秋笼支遁鹤，夜榻戴颙客。
说史足为师，谭禅差作伯。
君多鹿门思，到此情便适。
偶荫桂堪帷，纵吟苔可席。
顾余真任诞，雅遂中心获。
但知醉还醒，岂知玄尚白。
甘闲在鸡口，不贵封龙额。
即此自怡神，何劳谢公屐。
+++陆龟蒙
++++次追和清远道士诗韵
一代先后贤，声容剧河汉。
况兹迈古士，复历苍崖窜。
辰经几十万，邈与灵寿玩。
海岳尚推移，都鄙固芜漫。
羸僧下高阁，独鸟没远岸。
啸初风雨来，吟馀钟呗乱。
如何炼精魄，万祀忽欲半。
宁为断臂忧，肯作秋柏散。
吾闻酆宫内，日月自昏旦。
左右修文郎，纵横洒篇翰。
斯人久冥漠，得不垂慨叹。
庶或有神交，相从重兴赞。
+++陆龟蒙
++++补沈恭子诗
灵质贯轩昊，遐年越商周。
自然失远裔，安得怨寡俦。
我亦小国胤，易名惭见优。
虽非放旷怀，雅奉逍遥游。
携手桂枝下，属词山之幽。
风雨一以过，林麓飒然秋。
落日倚石壁，天寒登古丘。
荒泉已无夕，败叶翳不流。
乱翠缺月隐，衰红清露愁。
览物性未逸，反为情所囚。
异才偶绝境，佳藻穷冥搜。
虚倾寂寞音，敢作杂佩酬。

++下卷六百一十八
  
+++陆龟蒙
++++读《阴符经》寄鹿门子
清晨整冠坐，朗咏三百言。
备识天地意，献词犯乾坤。
何事不隐德，降灵生轩辕。
口衔造化斧，凿破机关门。
五贼忽迸逸，万物争崩奔。
虚施神仙要，莫救华池源。
但学战胜术，相高甲兵屯。
龙蛇竞起陆，斗血浮中原。
成汤与周武，反覆更为尊。
下及秦汉得，黩弄兵亦烦。
奸强自林据，仁弱无枝蹲。
狂喉恣吞噬，逆翼争飞翻。
家家伺天发，不肯匡淫昏。
生民坠涂炭，比屋为冤魂。
只为读此书，大朴难久存。
微臣与轩辕，亦是万世孙。
未能穷意义，岂敢求瑕痕。
曾亦爱两句，可与贤达论。
生者死之根，死者生之根。
方寸了十字，万化皆胚腪。
身外更何事，眼前徒自喧。
黄河但东注，不见归昆仑。
昼短苦夜永，劝君倾一尊。
+++陆龟蒙
++++奉和袭美初夏游楞伽精舍次韵
吴都涵汀洲，碧液浸郡郭。
微雨荡春醉，上下一清廓。
奇踪欲探讨，灵物先瘵瘼。
飘然兰叶舟，旋倚烟霞泊。
吟谭乱篙舻，梦寐杂巘崿。
纤情不可逃，洪笔难暂阁。
岂知楞伽会，乃在山水箔。
金仙著书日，世界名极乐。
薝卜冠诸香，琉璃代华垩。
禽言经不辍，象口川宁涸。
万善峻为城，巉巉扞群恶。
清晨欲登造，安得无自愕。
险穴骇坤牢，高萝挂天笮。
池容淡相向，蛟怪如可摸。
苔蔽石髓根，蒲差水心锷。
岚侵答摩髻，日照狻猊络。
仰首乍眩施，回眸更辉㸌。
檐端凝飞羽，磴外浮碧落。
到回解风襟，临幽濯云屩。
尘机性非便，静境心所著。
自取海鸥知，何烦尸祝酢。
峰围震泽岸，翠浪舞绡幕。
潋滟岂尧遭，嶘嵃非禹凿。
潜听钟梵处，别有松桂壑。
霭重灯不光，泉寒网犹薄。
僮能蹑孤刹，鸟惯亲摐铎。
服道身可遗，乞闲心已诺。
间亦何事，万态相毒蠚。
战垒竞高深，儒衣谩褒博。
宣尼名位达，未必春秋作。
管氏包霸图，须人解其缚。
伊余采樵者，蓬藋方索寞。
近得风雅情，聊将圣贤度。
多君富遒采，识度两清恪。
讵宠生灭词，肯教夷夏错。
未为尧舜用，且向烟霞托。
我亦摆尘埃，他年附鸿鹤。
+++陆龟蒙
++++奉和袭美公斋四咏次韵 小松
擢秀逋客岩，遗根飞鸟径。
因求饰清閟，遂得辞危夐。
贞同柏有心，立若珠无胫。
枝形短未怪，鬣数差难定。
况密三天风，方遵四时柄。
那兴培塿叹，免答邻里病。
微霜静可分，片月疏堪映。
奇当虎头笔，韵叶通明性。
会拂阳乌胸，抡才膺帝命。
+++陆龟蒙
++++奉和袭美公斋四咏次韵 小桂
讽赋轻八植，擅名方一枝。
才高不满意，更自寒山移。
宛宛别云态，苍苍出尘姿。
烟归助华杪，雪点迎芳蕤。
青条坐可结，白日如奔螭。
谅无𠠜翦忧，即是萧森时。
洛浦虽有荫，骚人聊自怡。
终为济川楫，岂在论高卑。
+++陆龟蒙
++++奉和袭美公斋四咏次韵 新竹
别坞破苔藓，严城树轩楹。
恭闻禀璇玑，化质离青冥。
色可定鸡颈，实堪招凤翎。
立窥五岭秀，坐对三都屏。
晴月窈窕入，曙烟霏微生。
昔者尚借宅，况来处宾庭。
金罍纵倾倒，碧露还鲜醒。
若非抱苦节，何以偶惟馨。
徐观稚龙出，更赋锦苞零。
+++陆龟蒙
++++奉和袭美公斋四咏次韵 鹤屏
时人重花屏，独即胎化状。
丛毛练分彩，疏节筇相望。
曾无氃氋态，颇得连轩样。
势拟抢高寻，身犹在函丈。
如忧鸡鹜斗，似忆烟霞向。
尘世任纵横，霜襟自闲放。
空资明远思，不待浮丘相。
何由振玉衣，一举栖瀛阆。
+++陆龟蒙
++++奉和袭美酬前进士崔潞盛制见寄因赠至一百四十言
孔圣铸颜事，垂之千载馀。
其间王道乖，化作荆榛墟。
天必授贤哲，为时攻翦除。
轲雄骨已朽，百代徒趑趄。
近者韩文公，首为闲辟锄。
夫子又继起，阴霾终廓如。
搜得万古遗，裁成十编书。
南山盛云雨，东序堆琼琚。
偶此真籍客，悠扬两情摅。
清词忽窈窕，雅韵何虚徐。
唱既野芳坼，酬还天籁疏。
轻波掠翡翠，晓露披芙渠。
俪曲信寡和，末流难嗣初。
空持一竿饵，有意渔鲸鱼。
+++陆龟蒙
++++奉和袭美太湖诗二十首 初入太湖
东南具区雄，天水合为一。
高帆大弓满，羿射争箭疾。
时当暑雨后，气象仍郁密。
乍如开雕笯，耸翅忽飞出。
行将十洲近，坐觉八极溢。
耳目骇鸿濛，精神寒佶栗。
坑来斗呀豁，涌处惊嵯崒。
嶮异拔龙湫，喧如破蛟室。
斯须风妥帖，若受命平秩。
微茫诚端倪，远峤疑格笔。
巉巉见铜阙，左右皆辅弼。
盘空俨相趋，去势犹横逸。
尝闻咸池气，下注作清质。
至今涵赤霄，尚且浴白日。
又云构浮玉，宛与昆阆匹。
肃为灵官家，此事难致诘。
才迎沙屿好，指顾俄已失。
山川互蔽亏，鱼鸟空聱耴。
何当授真检，得召天吴术。
一一问朝宗，方应可谭悉。
+++陆龟蒙
++++奉和袭美太湖诗二十首 晓次神景宫
晓帆逗碕岸，高步入神景。
洒洒襟袖清，如临蕊珠屏。
虽然群动息，此地常寂静。
翠镊有寒锵，碧花无定影。
凭轩羽人傲，夹户天兽猛。
稽首朝元君，褰衣就虚省。
呀空雪牙利，嗽水石齿冷。
香母未垂婴，芝田不论顷。
遥通河汉口，近抚松桂顶。
饭荐七白蔬，杯酾九光杏。
人间附尘躅，固陋真钳颈。
肯信抃鳌倾，犹疑夏虫永。
玄津荡琼垄，紫汞啼金鼎。
尽出冰霜书，期君一披省。
+++陆龟蒙
++++奉和袭美太湖诗二十首 入林屋洞
知名十小天，林屋当第九。
题之为左神，理之以天后。
魁堆辟邪辈，左右专备守。
自非方瞳人，不敢窥洞口。
唯君好奇士，复啸忘情友。
致伞在风林，低冠入云窦。
中深剧苔井，傍坎才药臼。
石角忽支颐，藤根时束肘。
初为大幽怖，渐见微明诱。
屹若造灵封，森如达仙薮。
尝闻白芝秀，状与琅花偶。
又坐紫泉光，甘如酌天酒。
何人能挹嚼，饵以代浆糗。
却笑探五符，徒劳步双斗。
真君不可见，焚盥空迟久。
眷恋玉碣文，行行但回首。
+++陆龟蒙
++++奉和袭美太湖诗二十首 雨中游包山精舍
包山信神仙，主者上真职。
及栖钟梵侣，又是清凉域。
乃知烟霞地，绝俗无不得。
岩开一径分，柏拥深殿黑。
僧闲若图画，像古非雕刻。
海客施明珠，湘蕤料净食。
有鱼皆玉尾，有乌尽金臆。
手携鞞铎佉，若在中印国。
千峰残雨过，万籁清且极。
此时空寂心，可以遗智识。
知君战未胜，尚倚功名力。
却下听经徒，孤帆有行色。
+++陆龟蒙
++++奉和袭美太湖诗二十首 毛公坛
古有韩终道，授之刘先生。
身如碧凤凰，羽翼披轻轻。
先生盛驱役，臣伏甲与丁。
势可倒五岳，不唯鞭群灵。
飘飖驾翔螭，白日朝太清。
空遗古坛在，稠叠烟萝屏。
远怀步罡夕，列宿森然明。
四角镇露兽，三层差羽婴。
回眸盼七炁，运足驰疏星。
象外真既感，区中道俄成。
迩来向千祀，云峤空峥嵘。
石上橘花落，石根瑶草青。
时时白鹿下，此外无人行。
我访岑寂境，自言斋戒精。
如今君安死，魂魄犹膻腥。
有笈皆绿字，有芝皆紫茎。
相将望瀛岛，浩荡凌沧溟。
+++陆龟蒙
++++奉和袭美太湖诗二十首 三宿神景宫
灵踪未遍寻，不觉溪色暝。
回头问栖所，稍下杉萝径。
岩居更幽绝，涧户相隐映。
过此即神宫，虚堂惬云性。
四轩尽疏达，一榻何清零。
仿佛闻玉笙，鼓铿动凉磬。
风凝古松粒，露压修荷柄。
万籁既无声，澄明但心听。
希微辨真语，若授虚皇命。
尺宅按来平，华池漱馀净。
频窥宿羽丽，三吸晨霞盛。
岂独冷衣襟，便堪遗造请。
徒深物外趣，未脱尘中病。
举首谢灵峰，徜徉事归榜。
+++陆龟蒙
++++奉和袭美太湖诗二十首 以毛公泉献大谏清河公
先生炼飞精，羽化成翩翻。
荒坛与古甃，隐轸清泠存。
四面蹙山骨，中心含月魂。
除非紫水脉，即是金沙源。
香实洒桂蕊，甘惟渍云根。
向来探幽人，酌罢祛蒙昏。
况公珪璋质，近处谏诤垣。
又闻虚静姿，早挂冰雪痕。
君对瑶华味，重献兰薰言。
当应涤烦暑，朗咏翚飞轩。
我愿得一掬，攀天叫重阍。
霏霏散为雨，用以移焦原。
+++陆龟蒙
++++奉和袭美太湖诗二十首 缥缈峰
左右皆跳岑，孤峰挺然起。
因思缥缈称，乃在虚无里。
清晨跻磴道，便是孱颜始。
据石即更歌，遇泉还徙倚。
花奇忽如荐，树曲浑成几。
乐静烟霭知，忘机猿狖喜。
频攀峻过斗，末造平如砥。
举首阂青冥，回眸聊下视。
高帆大于鸟，广墠才类蚁。
就此微茫中，争先未尝已。
葛洪话刚气，去地四千里。
苟能乘之游，止若道路耳。
吾将自峰顶，便可朝帝扆。
尽欲活群生，不唯私一己。
超骑明月蜍，复弄华星蕊。
却下蓬莱巅，重窥清浅水。
身为大块客，自号天随子。
他日向华阳，敲云问名氏。
+++陆龟蒙
++++奉和袭美太湖诗二十首 桃花坞
行行问绝境，贵与名相亲。
空经桃花坞，不见秦时人。
愿此为东风，吹起枝上春。
愿此作流水，潜浮蕊中尘。
愿此为好鸟，得栖花际邻。
愿此作幽蝶，得随花下宾。
朝为照花日，暮作涵花津。
试为探花士，作此偷桃臣。
桃源不我弃，庶可全天真。
+++陆龟蒙
++++奉和袭美太湖诗二十首 明月湾
昔闻明月观，只伤荒野基。
今逢明月湾，不值三五时。
择此二明月，洞庭看最奇。
连山忽中断，远树分毫厘。
周回二十里，一片澄风漪。
见说秋半夜，净无云物欺。
兼之星斗藏，独有神仙期。
初闻锵镣跳，积渐调参差。
空中卓羽卫，波上停龙螭。
踪舞玉烟节，高歌碧霜词。
清光悄不动，万象寒咿咿。
此会非俗致，无由得旁窥。
但当乘扁舟，酒翁仍相随。
或彻三弄笛，或成数联诗。
自然莹心骨，何用神仙为。
+++陆龟蒙
++++奉和袭美太湖诗二十首 练渎（一云吴王开以练兵）
越恃君子众，大将压全吴。
吴将派天泽，以练舟师徒。
一镜止千里，支流忽然迂。
苍奁朿洪波，坐似冯夷躯。
战舰百万辈，浮宫三十馀。
平川盛丁宁，绝岛分储胥。
凤押半鹤膝，锦杠杂肥胡。
香烟与杀气，浩浩随风驱。
弹射尽高鸟，杯觥醉潜鱼。
山灵恐见鞭，水府愁为墟。
兵利德日削，反为雠国屠。
至今钩镞残，尚与泥沙俱。
照此月倍苦，来兹烟亦孤。
丁魂尚有泪，合洒青枫枯。
+++陆龟蒙
++++奉和袭美太湖诗二十首 投龙潭
名山潭洞中，自古多秘邃。
君将接神物，聊用申祀事。
熔金象牙角，尺木无不备。
亦既奉真官，因之徇前志。
持来展明诰，敬以投嘉瑞。
鳞光焕水容，目色烧山翠。
吾皇病秦汉，岂独探幽异。
所贵风雨时，民皆受其赐。
良田为巨浸，污泽成赤地。
掌职一不行，精灵又何寄。
唯贪血食饱，但据骊珠睡。
何必费黄金，年年授星使。
+++陆龟蒙
++++奉和袭美太湖诗二十首 孤园寺
浮屠从西来，事者极梁武。
岩幽与水曲，结构无遗土。
穷山林干尽，竭海珠玑聚。
况即侍从臣，敢爱烟波坞。
幡条玉龙扣，殿角金虬舞。
释子厌楼台，生人露风雨。
今来四百载，像设藏云浦。
轻鸽乱驯鸥，鸣钟和朝橹。
庭蕉裂旗旆，野蔓差缨组。
石上解空人，窗前听经虎。
林虚叶如织，水净沙堪数。
遍问得中天，归修释迦谱。
+++陆龟蒙
++++奉和袭美太湖诗二十首 上真观
尝闻升三清，真有上中下。
官居乘佩服，一一自相亚。
霄裙或霞粲，侍女忽玉姹。
坐进金碧腴，去驰飙欻驾。
今来上真观，恍若心灵讶。
只恐暂神游，又疑新羽化。
风馀撼朱草，云破生瑶榭。
望极觉波平，行虚信烟藉。
闲开飞龟帙，静倚宿凤架。
俗状既能遗，尘冠聊以卸。
人间方大火，此境无朱夏。
松盖荫日车，泉绅垂天罅。
穷幽不知倦，复息芝园舍。
锵佩引凉姿，焚香礼遥夜。
无情走声利，有志依闲暇。
何处好迎僧，希将石楼借。
+++陆龟蒙
++++奉和袭美太湖诗二十首 销夏湾
霞岛焰难泊，云峰奇未收。
萧条千里湾，独自清如秋。
古岸过新雨，高萝荫横流。
遥风吹蒹葭，折处鸣飕飕。
昔予守圭窦，过于回禄囚。
日为籧筁徒，分作祗裯雠。
愿狎寒水怪，不封朱毂侯。
岂知烟浪涯，坐可思重裘。
健若数尺鲤，泛然双白鸥。
不识号火井，孰问名焦丘。
我真鱼鸟家，尽室营扁舟。
遗名复避世，消夏还消忧。
+++陆龟蒙
++++奉和袭美太湖诗二十首 包山祠
静境林麓好，古祠烟霭浓。
自非通灵才，敢陟群仙峰。
百里波浪沓，中坐箫鼓重。
真君具琼舆，仿佛来相从。
清露濯巢鸟，阴云生昼龙。
风飘橘柚香，日动幡盖容。
将命礼且洁，所祈年不凶。
终当以疏闻，特用诸侯封。
+++陆龟蒙
++++奉和袭美太湖诗二十首 圣姑庙
渺渺洞庭水，盈盈芳屿神。
因知古佳丽，不独湘夫人。
流苏荡遥吹，斜领生轻尘。
蜀彩驳霞碎，吴绡盘雾匀。
可怜飞燕姿，合是乘鸾宾。
坐想烟雨夕，兼知花草春。
空登油壁车，窈窕谁相亲。
好赠玉条脱，堪携紫纶巾。
殷勤拨香池，重荐汀洲蘋。
明朝动兰楫，不翅星河津。
+++陆龟蒙
++++奉和袭美太湖诗二十首 太湖石
他山岂无石，厥状皆可荐。
端然遇良工，坐使天质变。
或裁基栋宇，礧砢成广殿。
或剖出温瑜，精光具华瑱。
或将破仇敌，百炮资苦战。
或用镜功名，万古如会面。
今之洞庭者，一以非此选。
槎牙真不才，反作天下彦。
所奇者嵌崆，所尚者葱蒨。
旁穿参洞穴，内窍均环钏。
刻削九琳窗，玲珑五明扇。
新雕碧霞段，旋破秋天片。
无力置池塘，临风只流眄。
+++陆龟蒙
++++奉和袭美太湖诗二十首 崦里
山横路若绝，转楫逢平川。
川中水木幽，高下兼良田。
沟塍堕微溜，桑柘含疏烟。
处处倚蚕箔，家家下鱼筌。
騃犊卧新𦬻，野禽争折莲。
试招搔首翁，共语残阳边。
今来九州内，未得皆恬然。
贼阵始吉语，狂波又凶年。
吾翁欲何道，守此常安眠。
笑我掉头去，芦中闻刺船。
余知隐地术，可以齐真仙。
终当从之游，庶复全于天。
+++陆龟蒙
++++奉和袭美太湖诗二十首 石板
一片倒山屏，何时隳洞门。
屹然空阔中，万古波涛痕。
我意上帝命，持来压泉源。
恐为庚辰官，囚怪力所掀。
又疑广袤次，零落潜惊奔。
不然遭霹雳，强半沈无垠。
如何造化首，便截秋云根。
往事不足问，奇踪安可论。
吾今病烦暑，据簟常昏昏。
欲从石公乞，莹理平如璊。
前后植桂桧，东西置琴尊。
尽携天壤徒，浩唱羲皇言。

++下卷六百一十九
  
+++陆龟蒙
++++杂讽九首
红蚕缘枯桑，青茧大如瓮。
争捩其臂，羿矢亦不中。
微微待贤禄，一一希入梦。
纵操上古言，口噤难即贡。
蛟龙在怒水，拔取牙角弄。
丹穴如可游，家家畜孤凤。
凶门尚儿戏，战血波澒溶。
社鬼苟有灵，谁能遏秋恸。
童麋来触犀，德力不相及。
伊无惬心事，只有碎首泣。
况将鹏虱校，数又百与十。
攻如饿鸱叫，势若脱兔急。
斯为朽关键，怒荦抉以入。
年来横干戈，未见拔城邑。
得非佐饔者，齿齿待啜汁。
羁维豪杰辈，四骇方少絷。
此皆乘时利，纵舍在呼吸。
吾欲斧其吭，无雷动幽蛰。
鴚鹅惨于冰，陆立怀所适。
斯人道仍閟，不得不呜呃。
当时布衣士，亦作天子客。
至今东方生，满口自夸白。
终为万乘交，谈笑无所隔。
致君非有书，乃是尧舜画。
只今侯门峻，日扫贫贱迹。
朝趋九韶音，暮列五鼎食。
如闻恭俭语，謇謇事夕惕。
可拍伊牧肩，功名被金石。
赤舌可烧城，谗邪易为伍。
诗人疾之甚，取俾投豺虎。
长风吹窾木，始有音韵吐。
无木亦无风，笙簧由喜怒。
女娲炼五石，天缺犹可补。
当其利口衔，罅漏不复数。
元精遗万类，双目如牖户。
非是既相参，重瞳亦为瞽。
东南有狂兕，猎者西北矢。
利尘白冥冥，独此清夜止。
无人语其事，偶坐窥天纪。
安得东壁明，洪洪用坟史。
搜扬好古士，一以罄云水。
流堪洒菁英，风足去稗秕。
如能出奇计，坐可平贼垒。
徐陈羲皇道，高驾太平轨。
攫疏成特雄，濯垢为具美。
贡贤当上赏，景福视所履。
永播南熏音，垂之万年耳。
有檗何青青，空城雪霜里。
千林尽枯槁，苦节独不死。
他遭匠石顾，总入牺黄美。
遂得保天年，私心未为耻。
高从宿枭怪，下亦容蝼蚁。
大厦若抡材，亭亭托君子。
左右佩剑者，彼此亦相笑。
趋时与闭门，喧寂不同调。
潜机取声利，自许臻乎妙。
志士以神窥，惭然真可吊。
天之发遐籁，大小随万窍。
魁其垆冶姿，形质惟所召。
鼗笙磬竽瑟，是必登清庙。
伊圣不可欺，谁能守蓬藋。
横笛喝秋风，清商入疏越。
君居不夜城，肯怨孤戍月。
吴兵甚犀利，太白光突兀。
日已费千金，廑闻侵一拨。
岂无恶年少，纵酒游侠窟。
募为敢死军，去以枭叛卒。
岂无中林士，贯穿学问骨。
兵法五十家，浩荡如溟渤。
高悬鹿皮睡，清涧时依樾。
分已诺烟霞，全遗事干谒。
既非格猛兽，未可轻华发。
北面师其谋，几能止征伐。
何妨秦堇勇，又有曹刿说。
尧舜尚询刍，公乎听无忽。
朝为壮士歌，暮为壮士歌。
壮士心独苦，傍人谓之何。
古铁久不快，倚天无处磨。
将来易水上，犹足生寒波。
捷可搏飞狖，健能超橐驼。
群儿被坚利，索手安冯河。
惊飙扫长林，直木谢椭科。
严霜冻大泽，僵龙不如蛇。
昔者天血碧，吾徒安叹嗟。
+++陆龟蒙
++++美人
美人抱瑶瑟，哀怨弹别鹤。
雌雄南北飞，一旦异栖托。
谅非金石性，安得宛如昨。
生为并蒂花，亦有先后落。
秋林对斜日，光景自相薄。
犹欲悟君心，朝朝佩兰若。
+++陆龟蒙
++++感事
将军被鲛函，只畏金石镞。
岂知谗箭利，一中成赤族。
古来信簧舌，巧韵凄锵曲。
君闻悦耳音，尽日听不足。
初因起毫发，渐可离骨肉。
所以贤达心，求人须任目。
+++陆龟蒙
++++素丝
园客丽独茧，诗人吟五緵。
如何墨子泪，反以悲途穷。
我意岂如是，愿参天地功。
为线补君衮，为弦系君桐。
左右修阙职，宫商还古风。
端然洁白心，可与神明通。
+++陆龟蒙
++++次幽独君韵
灵气独不死，尚能成绮文。
如何孤窆里，犹自读三坟。
落日送万古，秋声含七哀。
枯株不萧瑟，枝干虚崔嵬。
伊昔临大道，歌钟醉高台。
台今已平地，只有春风回。
明月白草死，积阴荒陇摧。
圣贤亦如此，恸绝真悠哉。
+++陆龟蒙
++++赠远
芙蓉匣中镜，欲照心还懒。
本是细腰人，别来罗带缓。
从君出门后，不奏云和管。
妾思冷如簧，时时望君暖。
心期梦中见，路永魂梦短。
怨坐泣西风，秋窗月华满。
+++陆龟蒙
++++村夜二篇
江上冬日短，裴回草堂暝。
鸿当绝塞来，客向孤村病。
绵绵起归念，咽咽兴微咏。
菊径月方高，橘斋霜已并。
盘餐蔬粟粗，史籍签牌盛。
目冷松桂寒，耳喧儿女竞。
开瓶浮蚁绿，试笔秋毫劲。
昼户亦重关，寒屏递相映。
诗从骚雅得，字向铅椠正。
遇敌舞蛇矛，逢谈捉犀柄。
无名升甲乙，有志扶荀孟。
守道希昔贤，为文通古圣。
幽忧废长剑，憔悴惭清镜。
只会鱼鸟情，讵知时俗性。
浮虚多徇势，老懒图历聘。
既不务人知，空馀乐天命。
吾家在田野，家事苦辽夐。
耕稼一以微，囷仓自然罄。
愁襟风叶乱，独坐灯花迸。
明发成浩歌，谁能少倾听。
世既贱文章，归来事耕稼。
伊人著农道，我亦赋田舍。
所悲劳者苦，敢用词为诧。
只效刍牧言，谁防轻薄骂。
嘻今居宠禄，各自矜雄霸。
堂上考华钟，门前伫高驾。
纤洪动丝竹，水陆供鲙炙。
小雨静楼台，微风动兰麝。
吹嘘川可倒，眄睐花争姹。
万户膏血穷，一筵歌舞价。
安知勤播植，卒岁无闲暇。
种以春鳸初，获从秋隼下。
专专望穜稑，搰搰条桑柘。
日晏腹未充，霜繁体犹裸。
平生守仁义，所疾唯狙诈。
上诵周孔书，沈溟至酣藉。
岂无致君术，尧舜不上下。
岂无活国方，颇牧齐教化。
蛟龙任干死，云雨终不借。
羿臂束如囚，徒劳夸善射。
才能诮箕斗，辩可移嵩华。
若与甿辈量，饥寒殆相亚。
长吟倚清瑟，孤愤生遥夜。
自古有遗贤，吾容偏称谢。
+++陆龟蒙
++++记事
本作渔钓徒，心将遂疏放。
苦为饥寒累，未得恣闲畅。
去年十二月，身住霅溪上。
病里贺丰登，鸡豚聊馈饷。
巍峨卞山雪，凝冽不可向。
瘦骨倍加寒，徒为厚缯纩。
晴来露青霭，千仞缺寻丈。
卧恐玉华销，时时推枕望。
虽然营卫困，亦觉精神王。
把笔强题诗，粗言瑰怪状。
吴兴郑太守，文律颇清壮。
凤尾与鲸牙，纷披落杂唱。
缄书寄城内，搪突无以况。
料峭采莲船，纵横簸天浪。
方倾谢公酒，忽值庄生丧。
默默阻音徽，临风但惆怅。
春归迨秋末，固自婴微恙。
岁晏弗躬亲，何由免欺诳。
今来观刈获，乃在松江并。
门外两潮过，波澜光荡漾。
都缘新卜筑，是事皆草创。
尔后如有年，还应惬微尚。
天高气味爽，野迥襟怀旷。
感物动牢愁，愤时频肮脏。
平生乐篇翰，至老安敢忘。
骏骨正牵盐，玄文终覆酱。
嗟今多赤舌，见善惟蔽谤。
忖度大为防，涵容宽作量。
图书筐簏外，关眼皆賸长。
饿隶亦胜无，薄田家所仰。
稍离饥寒患，学古真可强。
圣道庶经营，世途多踉跄。
近闻天子诏，复许私酝酿。
促使舂酒材，呼儿具盆盎。
宵长拥吟褐，日晏开书幌。
我醉卿可还，陶然似元亮。
+++陆龟蒙
++++孤雁
我生天地间，独作南宾雁。
哀鸣慕前侣，不免饮啄晏。
虽蒙小雅咏，未脱鱼网患。
况是婚礼须，忧为弋者篡。
晴鸢争上下，意气苦凌慢。
吾常吓鸳雏，尔辈安足讪。
回头语晴鸢，汝食腐鼠惯。
无异驽骀群，恋短豆皂栈。
岂知潇湘岸，葭菼蘋萍间。
有石形状奇，寒流古来湾。
闲看麋鹿志，了不忧刍豢。
世所重巾冠，何妨野夫丱。
骚人夸蕙芷，易象取陆苋。
漆园逍遥篇，中亦载斥鷃。
汝惟材性下，嗜好不可谏。
身虽慕高翔，粪壤是盻盼。
或闻通鬼魅，怪祟立可辩。
硩蔟书尚存，宁容恣妖幻。
+++陆龟蒙
++++南泾渔父
予方任疏慵，地僻即所好。
江流背村落，偶往心已嫪。
田家相去远，岑寂且纵傲。
出户手先筇，见人头未帽。
南泾有渔父，往往携稚造。
问其所以渔，对我真蹈道。
我初簎鱼鳖，童丱至于耄。
窟穴与生成，自然通壸奥。
孜孜戒吾属，天物不可暴。
大小参去留，候其孳养报。
终朝获鱼利，鱼亦未常耗。
同覆天地中，违仁辜覆焘。
余观为政者，此意谅难到。
民皆死搜求，莫肯兴愍悼。
今年川泽旱，前岁山源潦。
牒诉已盈庭，闻之类禽噪。
譬如死鸡鹜，岂不容乳抱。
孟子讥宋人，非其揠苗躁。
吾嘉渔父旨，雅叶贤哲操。
倘遇采诗官，斯文诚敢告。
+++陆龟蒙
++++引泉诗（睦州龙兴观老君院作）
上嗣位六载，吾宗刺桐川。
余来拜旌戟，诏下之明年。
是时春三月，绕郭花蝉联。
岚盘百万髻，上插黄金钿。
授以道士馆，置榻于东偏。
满院声碧树，空堂形老仙。
本性乐凝淡，及来更虚玄。
焚香礼真像，盥手披灵编。
新定山角角，乌龙独巉然。
除非净晴日，不见苍崖巅。
上有拏云峰，下有喷壑泉。
泉分数十汊，落处皆峥潺。
寒声入烂醉，聒破西窗眠。
支筇起独寻，只在墙东边。
呼童具畚锸，立凿莓苔穿。
灇淙一派堕，练带横斜牵。
乱石抛落落，寒流响溅溅。
狂奴七里濑，缩到疏楹前。
跳花泼半散，涌沫飞旋圆。
势束三峡挂，泻危孤磴悬。
曾闻瑶池溜，亦灌朱草田。
凫伯弄翠蕊，鸾雏舞丹烟。
凌风捩桂柁，隔雾驰犀船。
况当玄元家，尝著道德篇。
上善可比水，斯文参五千。
精灵若在此，肯恶微波传。
不拟争滴沥，还应会沦涟。
出门复飞箭，合势浮青天。
必有学真子，鹿冠秋鹤颜。
如能辅余志，日使疏其源。
+++陆龟蒙
++++纪梦游甘露寺（寺在京口北固山上）
昔卧嵩高云，云窗正寒夕。
披裘忽生梦，似到空王宅。
峨天一峰立，栏楯横半壁。
级倚绿巅差，关临赤霄辟。
扪虚陟孤峭，不翅千馀尺。
叠掌望罘罳，分明袒肩释。
凌香稽首罢，嘹哓□□□。
高户乘北风，声号大波白。
光中目难送，定验方可觌。
树细鸿蒙烟，岛疏零落碧。
须臾群籁入，空水相喷激。
积浪亚寒堆，呀如斗危石。
跳音簇鞞鼓，溅沫交矛戟。
鸟疾帆亦奔，纷纷助劲敌。
思非水灵怒，即是饥龙擘。
怯慑不敢前，荷襟汗沾霢。
回经定僧处，泉木光相射。
岩磴云族栖，柖柯露华适。
逍遥得真趋，逦迤寻常迹。
山腹贮孤亭，岚根四垂帟。
谁题雪月句，乃是曹刘格。
阆阙一枝琼，边楼数声笛。
吟高矍然起，若自苍旻掷。
短烛堕馀花，圆蟾挂斜魄。
自从神锡境，无处不登陟。
忽上南徐山，心期豁而获。
岂伊烦恼骨，合到清凉域。
暗得胡蝶身，幽期尽相识。
奈何有名氏，未列金闺籍。
翻惭丱顶童，得奉真如策。
云涛触风望，毫管和烟搦。
聊记梦中游，留之问禅客。
+++陆龟蒙
++++惜花
人寿期满百，花开唯一春。
其间风雨至，旦夕旋为尘。
若使花解愁，愁于看花人。
+++陆龟蒙
++++别离
丈夫非无泪，不洒离别间。
杖剑对尊酒，耻为游子颜。
蝮蛇一螫手，壮士即解腕。
所志在功名，离别何足叹。
+++陆龟蒙
++++鸣雁行
朔风动地来，吹起沙上声。
闺中有边思，玉箸此时横。
莫怕儿女恨，主人烹不鸣。
+++陆龟蒙
++++短歌行
爪牙在身上，陷阱犹可制。
爪牙在胸中，剑戟无所畏。
人言畏猛虎，谁是撩头弊。
只见古来心，奸雄暗相噬。
+++陆龟蒙
++++挟瑟歌
挟瑟为君抚，君嫌声太古。
寥寥倚浪系，㗫㗫沈湘语。
赖有秋风知，清泠吹玉柱。
+++陆龟蒙
++++婕妤怨
妾貌非倾国，君王忽然宠。
南山掌上来，下敌新恩重。
后宫多窈窕，日日学新声。
一落君王耳，南山又须轻。
+++陆龟蒙
++++江南曲
为爱江南春，涉江聊采蘋。
水深烟浩浩，空对双车轮。
车轮明月团，车盖浮云盘。
云月徒自好，水中行路难。
遥遥洛阳道，夹道生春草。
寄语棹船郎，莫夸风浪好。

++下卷六百二十
  
+++陆龟蒙
++++渔具诗 网
大罟纲目繁，空江波浪黑。
沈沈到波底，恰共波同色。
牵时万鬐入，已有千钧力。
尚悔不横流，恐他人更得。
+++陆龟蒙
++++渔具诗 罩
左手揭圆罛，轻桡弄舟子。
不知潜鳞处，但去笼烟水。
时穿紫屏破，忽值朱衣起。
贵得不贵名，敢论鲂与鲤。
+++陆龟蒙
++++渔具诗 罱
有意烹小鲜，乘流驻孤棹。
虽然烦取舍，未肯求津要。
多为虾蚬误，已分笑。
寄语龙伯人，荒唐不同调。
+++陆龟蒙
++++渔具诗 钓筒
短短截筠光，悠悠卧江色。
蓬差橹相应，雨慢烟交织。
须臾中芳饵，迅疾如飞翼。
彼竭我还浮，君看不争得。
+++陆龟蒙
++++渔具诗 钓车
溪上持只轮，溪边指茅屋。
闲乘风水便，敢议朱丹毂。
高多倚衡惧，下有折轴速。
曷若载逍遥，归来卧云族。
+++陆龟蒙
++++渔具诗 鱼梁
能编似云薄，横绝清川口。
缺处欲随波，波中先置笱。
投身入笼槛，自古难飞走。
尽日水滨吟，殷勤谢渔叟。
+++陆龟蒙
++++渔具诗 叉鱼
春溪正含绿，良夜才参半。
持矛若羽轻，列烛如星烂。
伤鳞跳密藻，碎首沈遥岸。
尽族染东流，傍人作佳玩。
+++陆龟蒙
++++渔具诗 射鱼
弯弓注碧浔，掉尾行凉沚。
青枫下晚照，正在澄明里。
抨弦断荷扇，溅血殷菱蕊。
若使禽荒闻，移之暴烟水。
+++陆龟蒙
++++渔具诗 鸣桹
水浅藻荇涩，钓罩无所及。
铿如木铎音，势若金钲急。
驱之就深处，用以资俯拾。
搜罗尔甚微，遁去将何入。
+++陆龟蒙
++++渔具诗 沪（吴人今谓之簖）
万植御洪波，森然倒林薄。
千颅咽云上，过半随潮落。
其间风信背，更值雷声恶。
天道亦裒多，吾将移海若。
+++陆龟蒙
++++渔具诗 䅟（吴人今谓之丛）
斩木置水中，枝条互相蔽。
寒鱼遂家此，自以为生计。
春冰忽融冶，尽取无遗裔。
所托成祸机，临川一凝睇。
+++陆龟蒙
++++渔具诗 种鱼
凿池收赪鳞，疏疏置云屿。
还同汗漫游，遂以江湖处。
如非一神守，潜被蛟龙主。
蛟龙若无道，跛鳖亦可御。
+++陆龟蒙
++++渔具诗 药鱼
香饵缀金钩，日中悬者几。
盈川是毒流，细大同时死。
不唯空饲犬，便可将贻蚁。
苟负竭泽心，其他尽如此。
+++陆龟蒙
++++渔具诗 舴艋
篷棹两三事，天然相与闲。
朝随稚子去，暮唱菱歌还。
倚石迟后侣，徐桡供远山。
君看万斛载，沈溺须臾间。
+++陆龟蒙
++++渔具诗 笭箵
谁谓笭箵小，我谓笭箵大。
盛鱼自足餐，寘璧能为害。
时将刷蘋浪，又取悬藤带。
不及腰上金，何劳问蓍蔡。
+++陆龟蒙
++++奉和袭美添渔具五篇 渔庵
结茅次烟水，用以资啸傲。
岂谓钓家流，忽同禅室号。
闲凭山叟占，晚有溪禽嫪。
华屋莫相非，各随吾所好。
+++陆龟蒙
++++奉和袭美添渔具五篇 钓矶
拣得白云根，秋潮未曾没。
坡阤坐鳌背，散漫垂龙发。
持竿从掩雾，置酒复待月。
即此放神情，何劳适吴越。
+++陆龟蒙
++++奉和袭美添渔具五篇 蓑衣
山前度微雨，不废小涧渔。
上有青袯襫，下有新腒疏。
滴沥珠影泫，离披岚彩虚。
君看荷制者，不得安吾庐。
+++陆龟蒙
++++奉和袭美添渔具五篇 箬笠
朝携下枫浦，晚戴出烟艇。
冒雪或平檐，听泉时仄顶。
飙移霭然色，波乱危如影。
不识九衢尘，终年居下泂。
+++陆龟蒙
++++奉和袭美添渔具五篇 背蓬
敏手劈江筠，随身织烟壳。
沙禽固不知，钓伴犹初觉。
闲从翠微拂，静唱沧浪濯。
见说万山潭，渔童尽能学。
+++陆龟蒙
++++樵人十咏 樵谿
山高谿且深，苍苍但群木。
抽条欲千尺，众亦疑朴樕。
一朝蒙翦伐，万古辞林麓。
若遇燎玄穹，微烟出云族。
+++陆龟蒙
++++樵人十咏 樵家
草木黄落时，比邻见相喜。
门当清涧尽，屋在寒云里。
山棚日才下，野灶烟初起。
所谓顺天民，唐尧亦如此。
+++陆龟蒙
++++樵人十咏 樵叟
自小即胼胝，至今凋鬓发。
所图山褐厚，所爱山炉热。
不知冠盖好，但信烟霞活。
富贵如疾颠，吾从老岩穴。
+++陆龟蒙
++++樵人十咏 樵子
生自苍崖边，能谙白云养。
才穿远林去，已在孤峰上。
薪和野花束，步带山词唱。
日暮不归来，柴扉有人望。
+++陆龟蒙
++++樵人十咏 樵径
石脉青霭间，行行自幽绝。
方愁山缭绕，更值云遮截。
争推好林浪，共约归时节。
不似名利途，相期覆车辙。
+++陆龟蒙
++++樵人十咏 樵斧
淬砺秋水清，携持远山曙。
丁丁在前涧，杳杳无寻处。
巢倾鸟犹在，树尽猿方去。
授钺者何人，吾今易其虑。
+++陆龟蒙
++++樵人十咏 樵担
轻无斗储价，重则筋力绝。
欲下半岩时，忧襟两如结。
风高势还却，雪厚疑中折。
负荷诚独难，移之赠来哲。
+++陆龟蒙
++++樵人十咏 樵风
朝随早潮去，暮带残阳返。
向背得清飙，相追无近远。
采山一何迟，服道常苦蹇。
仙术信能为，年华未将晚。
+++陆龟蒙
++++樵人十咏 樵火
积雪抱松坞，蠹根然草堂。
深炉与远烧，此夜仍交光。
或似坐奇兽，或如焚异香。
堪嗟宦游子，冻死道路傍。
+++陆龟蒙
++++樵人十咏 樵歌
纵调为野吟，徐徐下云磴。
因知负樵乐，不减援琴兴。
出林方自转，隔水犹相应。
但取天壤情，何求郢人称。
+++陆龟蒙
++++奉和袭美酒中十咏 酒星
万古醇酎气，结而成晶荧。
降为嵇阮徒，动与尊罍并。
不独祭天庙，亦应邀客星。
何当八月槎，载我游青冥。
+++陆龟蒙
++++奉和袭美酒中十咏 酒泉
初悬碧崖口，渐注青溪腹。
味既敌中山，饮宁拘一斛。
春疑浸花骨，暮若酣云族。
此地得封侯，终身持美禄。
+++陆龟蒙
++++奉和袭美酒中十咏 酒篘
山斋酝方熟，野童编近成。
持来欢伯内，坐使贤人清。
不待盎中满，旋供花下倾。
汪汪日可挹，未羡黄金籝。
+++陆龟蒙
++++奉和袭美酒中十咏 酒床
六尺样何奇，溪边濯来洁。
糟深贮方半，石重流还咽。
闲移秋病可，偶听寒梦缺。
往往枕眠时，自疑陶靖节。
+++陆龟蒙
++++奉和袭美酒中十咏 酒垆
锦里多佳人，当垆自沽酒。
高低过反坫，大小随圆瓿。
数钱红烛下，涤器春江口。
若得奉君欢，十千求一斗。
+++陆龟蒙
++++奉和袭美酒中十咏 酒楼
百尺江上起，东风吹酒香。
行人落帆上，远树涵残阳。
凝睇复凝睇，一觞还一觞。
须知凭栏客，不醉难为肠。
+++陆龟蒙
++++奉和袭美酒中十咏 酒旗
摇摇倚青岸，远荡游人思。
风欹翠竹杠，雨澹香醪字。
才来隔烟见，已觉临江迟。
大旆非不荣，其如有王事。
+++陆龟蒙
++++奉和袭美酒中十咏 酒尊
黄金即为侈，白石又太拙。
斫得奇树根，中如老蛟穴。
时招山下叟，共酌林间月。
尽醉两忘言，谁能作天舌。
+++陆龟蒙
++++奉和袭美酒中十咏 酒城
何代驱生灵，筑之为酿地。
殊无甲兵守，但有糟浆气。
雉堞屹如狂，女墙低似醉。
必若据而争，先登仪狄氏。
+++陆龟蒙
++++奉和袭美酒中十咏 酒乡
谁知此中路，暗出虚无际。
广莫是邻封，华胥为附丽。
三杯闻古乐，伯雅逢遗裔。
自尔等荣枯，何劳问玄弟。
+++陆龟蒙
++++添酒中六咏 酒池
万斛输曲沼，千钟未为多。
残霞入醍齐，远岸澄白酂。
后土亦沈醉，奸臣空浩歌。
迩来荒淫君，尚得乘馀波。
+++陆龟蒙
++++添酒中六咏 酒龙
铜雀羽仪丽，金龙光彩奇。
潜倾邺宫酒，忽作商庭漦。
若怒鳞甲赤，如酣头角垂。
君臣坐相灭，安用骄奢为。
+++陆龟蒙
++++添酒中六咏 酒瓮
候暖麹糵调，覆深苫盖净。
溢处每淋漓，沉来还濎滢。
常闻清凉酎，可养希夷性。
盗饮以为名，得非君子病。
+++陆龟蒙
++++添酒中六咏 酒船
昔人性何诞，欲载无穷酒。
波上任浮身，风来即开口。
荒唐意难遂，沉湎名不朽。
千古如比肩，问君能继不。
+++陆龟蒙
++++添酒中六咏 酒枪
景山实名士，所玩垂清尘。
尝作酒家语，自言中圣人。
奇器质含古，挫糟未应醇。
唯怀魏公子，即此飞觞频。
+++陆龟蒙
++++添酒中六咏 酒杯
叔夜傲天壤，不将琴酒疏。
制为酒中物，恐是琴之馀。
一弄广陵散，又裁绝交书。
颓然掷林下，身世俱何如。
+++陆龟蒙
++++奉和袭美茶具十咏 茶坞
茗地曲隈回，野行多缭绕。
向阳就中密，背涧差还少。
遥盘云髻慢，乱簇香篝小。
何处好幽期，满岩春露晓。
+++陆龟蒙
++++奉和袭美茶具十咏 茶人
天赋识灵草，自然钟野姿。
闲来北山下，似与东风期。
雨后探芳去，云间幽路危。
唯应报春鸟，得共斯人知。
+++陆龟蒙
++++奉和袭美茶具十咏 茶笋
所孕和气深，时抽玉苕短。
轻烟渐结华，嫩蕊初成管。
寻来青霭曙，欲去红云暖。
秀色自难逢，倾筐不曾满。
+++陆龟蒙
++++奉和袭美茶具十咏 茶籝
金刀劈翠筠，织似波文斜。
制作自野老，携持伴山娃。
昨日斗烟粒，今朝贮绿华。
争歌调笑曲，日暮方还家。
+++陆龟蒙
++++奉和袭美茶具十咏 茶舍
旋取山上材，驾为山下屋。
门因水势斜，壁任岩隈曲。
朝随鸟俱散，暮与云同宿。
不惮采掇劳，只忧官未足。
+++陆龟蒙
++++奉和袭美茶具十咏 茶灶（《经》云茶灶无突）
无突抱轻岚，有烟映初旭。
盈锅玉泉沸，满甑云芽熟。
奇香袭春桂，嫩色凌秋菊。
炀者若吾徒，年年看不足。
+++陆龟蒙
++++奉和袭美茶具十咏 茶焙
左右捣凝膏，朝昏布烟缕。
方圆随样拍，次第依层取。
山谣纵高下，火候还文武。
见说焙前人，时时炙花脯。
+++陆龟蒙
++++奉和袭美茶具十咏 茶鼎
新泉气味良，古铁形状丑。
那堪风雪夜，更值烟霞友。
曾过赪石下，又住清溪口。
且共荐皋卢，何劳倾斗酒。
+++陆龟蒙
++++奉和袭美茶具十咏 茶瓯
昔人谢塸埞，徒为妍词饰。
岂如珪璧姿，又有烟岚色。
光参筠席上，韵雅金罍侧。
直使于阗君，从来未尝识。
+++陆龟蒙
++++奉和袭美茶具十咏 煮茶
闲来松间坐，看煮松上雪。
时于浪花里，并下蓝英末。
倾馀精爽健，忽似氛埃灭。
不合别观书，但宜窥玉札。

++下卷六百二十一
+++陆龟蒙
++++江湖散人歌
江湖散人天骨奇，短发搔来蓬半垂。
手提孤篁曳寒茧，口诵太古沧浪词。
词云太古万万古，民性甚野无风期。
夜栖止与禽兽杂，独自构架纵横枝。
因而称曰有巢氏，民共敬贵如君师。
当时只效乌鹊辈，岂是有意陈尊卑。
无端后圣穿凿破，一派前导千流随。
多方恼乱元气死，日使文字生奸欺。
圣人事业转销耗，尚有渔者存熙熙。
风波不独困一士，凡百器具皆能施。
罛疏沪腐鲈鳜脱，止失检驭无谗疵。
间所谓好男子，我见妇女留须眉。
奴颜婢膝真乞丐，反以正直为狂痴。
所以头欲散，不散弁峨巍。
所以腰欲散，不散珮陆离。
行散任之适，坐散从倾欹。
语散空谷应，笑散春云披。
衣散单复便，食散酸咸宜。
书散浑真草，酒散甘醇醨。
屋散势斜直，树散行参差。
客散忘簪屦，禽散虚笼池。
物外一以散，中心散何疑？
不共诸侯分邑里，不与天子专隍陴。

静则守桑柘，乱则逃妻儿。
金镳贝带未尝识，白刃杀我穷生为。
或闻蕃将负恩泽，号令铁马如风驰。
大君年小丞相少，当轴自请都旌旗。
神锋悉出羽林仗，缋画日月蟠龙螭。
太宗基业甚牢固，小丑背叛当歼夷。
禁军近自肃宗置，抑遏辅国争雄雌。
必然大段剪凶逆，须召劲勇持军麾。
四方贼垒犹占地，死者暴骨生寒饥。
归来辄拟荷锄笠，诟吏已责租钱迟。
兴师十万一日费，不啻千金何以支。
只今利口且箕敛，何暇俯首哀惸嫠。
均荒补败岂无术，布在方册撑颓隵。
冰霜襦袴易反掌。
白面诸郎殊不知。
江湖散人悲古道，悠悠幸寄羲皇傲。
官家未议活苍生，拜赐江湖散人号。
+++陆龟蒙
++++五歌 放牛
江草秋穷似秋半，十角吴牛放江岸。
邻肩抵尾乍依隈，横去斜奔忽分散。
荒陂断堑无端入，背上时时孤鸟立。
日暮相将带雨归，田家烟火微茫湿。
+++陆龟蒙
++++五歌 水鸟
水鸟山禽虽异名，天工各与双翅翎。
雏巢吞啄即一例，游处高卑殊不停。
则有觜铍爪戟劲立直视者，击搏挽裂图膻腥。
如此等色恣豪横，耸身往往凌青冥。
为人罗绊取材力，韦鞲彩绶悬金铃。
三驱不以鸟捕鸟，矢下先得闻诸经。
超然可继义勇后，恰似有志行天刑。
鸥闲鹤散两自遂，意思不受人丁宁。
今朝棹倚寒江汀，舂鉏翡翠参。
孤翘侧睨瞥灭没，未是即肯驯檐楹。
妇女衣襟便佞舌，始得金笼日提挈。
精神卓荦背人飞，冷抱蒹葭宿烟月。
我与时情大乖剌，只是江禽有毛发。
殷勤谢汝莫相猜，归来长短同群活。
+++陆龟蒙
++++五歌 刈获
自春徂秋天弗雨，廉廉早稻才遮亩。
芒粒稀疏熟更轻，地与禾头不相拄。
我来愁筑心如堵，更听农夫夜深语。
凶年是物即为灾，百阵野凫千穴鼠。
平明抱杖入田中，十穗萧条九穗空。
敢言一岁囷仓实，不了如今朝暮舂。
天职谁司下民籍，苟有区区宜析析。
本作耕耘意若何，虫豸兼教食人食。
者为邦须蓄积，鲁饥尚责如齐籴。
今之为政异当时，一任流离恣征索。
平生幸遇华阳客，向日餐霞转肥白。
欲卖耕牛弃水田，移家且傍三茅宅。
+++陆龟蒙
++++五歌 雨夜
屋小茅干雨声大，自疑身著蓑衣卧。
兼似孤舟小泊时，风吹折苇来相佐。
我有愁襟无可那，才成好梦刚惊破。
背壁残灯不及萤，重挑却向灯前坐。
+++陆龟蒙
++++五歌 食鱼
江南春旱鱼无泽，岁晏未曾腥鼎鬲。
今朝有客卖鲈鲂，手提见我长于尺。
呼儿舂取红莲米，轻重相当加十倍。
且作吴羹助早餐，饱卧晴檐曝寒背。
横戈负羽正纷纷，只用骁雄不用文。
争如晓夕讴吟样，好伴沧洲白鸟群。
+++陆龟蒙
++++丁隐君歌
华阳道士南游归，手中半卷青萝衣。
自言逋客持赠我，乃是钱塘丁翰之。
连江大抵多奇岫，独话君家最奇秀。
盘烧天竺春笋肥，琴倚洞庭秋石瘦。
草堂暗引龙泓溜，老树根株若蹲兽。
霜浓果熟未容收，往往儿童杂猿狖。
去岁猖狂有黄寇，官军解散无人斗。
满城奔迸翰之闲，只把枯松塞圭窦。
前度相逢正卖文，一钱不直虚云云。
今来利作采樵客，可以抛身麋鹿群。
丁隐君，丁隐君，叩头且莫变名氏，即日更寻丁隐君。

+++陆龟蒙
++++紫溪翁歌
一丘之木，其栖深也屋，吾容不辱。
一溪之石，其居平也席，吾劳以息。
一窦之泉，其音清也弦，吾方在悬。
得乎人，得乎天，吾不知所以然而然。
+++陆龟蒙
++++赓歌
采江之鱼兮，朝船有鲈。
采江之蔬兮，暮筐有蒲。
左图且书，右琴与壶。
寿欤夭欤，贵欤贱欤。
+++陆龟蒙
++++鹤媒歌
偶系渔舟汀树枝，因看射鸟令人悲。
盘空野鹤忽然下，背翳见媒心不疑。
媒闲静立如无事，清唳时时入遥吹。
裴回未忍过南塘，且应同声就同类。
梳翎宛若相逢喜，只怕才来又惊起。
窥鳞啄藻乍低昂，立定当胸流一矢。
媒欢舞跃势离披，似谄功能邀弩儿。
云飞水宿各自物，妒侣害群犹尔为。
而况世间有名利，外头笑语中猜忌。
君不见荒陂野鹤陷良媒，同类同声真可畏。
+++陆龟蒙
++++庆封宅古井行
古甓团团藓花碧，鼎渫寒泉深百尺。
江南戴白尽能言，此地曾为庆封宅。
庆封嗜酒荒齐政，齐人剪族封奔迸。
虽过鲁国羞鲁儒，欲弄吴民窃吴柄。
吴分岩邑号朱方，子家负固心强梁。
泽车豪马驰似水，锦凤玉龙森若墙。
一朝云梦围兵至，胸陷锋铓脑涂地。
因知富德不富财，颜氏箪瓢有深意。
宣父尝违盗泉水，懦夫立事贪夫止。
今歌此井示吴人，断绠沉瓶自兹始。
+++陆龟蒙
++++小鸡山樵人歌
长其船兮利其斧，输予薪兮勿予侮。
田予登兮榖予庾，突晨烟兮蓬缕缕。
窗有明兮编有古，饱而安兮惟编是伍，时不用兮吾无汝抚。
+++陆龟蒙
++++吴俞儿舞歌 剑俞
枝月喉，棹霜脊，北斗离离在寒碧。
龙魂清，虎尾白，秋照海心同一色。
纛影吒沙千影侧，神豪发直。
四睨之人股佶栗，欲定不定定不得。
舂牍残，儿且止。
狄胡有胆大如山，怖亦死。
+++陆龟蒙
++++吴俞儿舞歌 矛俞
手盘风，头背分，电光战扇，欲刺敲心留半线。
缠肩绕脰縖合，眩旋，卓植赴列，夺避中节。
前冲函礼穴，上指孛彗灭，与君一用来有截。
+++陆龟蒙
++++弩俞
牛来开弦，人为置镞。
捩机关，迸山谷，鹿骇涩，隼击迟。
析毫中睫，洞腋分龟。
达坚垒，残雄师，可以冠猛乐壮曲。
抑扬蹈厉，有裂犀兕之气者，非公与？
+++陆龟蒙
++++句曲山朝真词二首 迎真
九华磬答寒泉急，十绝幡摇翠微湿。
司命旍旌未下来，焚香抱简凝神立。
残星下照霓襟冷，缺月才分鹤轮影。
空洞灵章发一声，春来万壑烟花醒。
+++陆龟蒙
++++句曲山朝真词二首 送真
萦云凤髻飘然解，玉钺玄干俨先迈。
朝真弟子悄无言，再拜碧杯添沆瀣。
火𨯻跳跃龙毛盖，脑发青青赮綷綷。
万象销沉一瞬间，空馀月外闻残佩。
+++陆龟蒙
++++战秋辞
八月空堂，前临隙荒。
抽关散扇，晨乌未光。
左右物态，森疏强梁。
天随子爽駴恂栗，恍军庸之我当。
濠然而沟，垒然而墙。
纛然而桂，队然而篁。
杉巉攒矛，蕉标建常。
槁艾矢束，矫蔓弦张。
蛙合助吹，鸟分启行。
若革进而金止，固违阴而就阳。
无何，云颜师，风旨伯。
苍茫惨澹，隳危摵划。
烟蒙上焚，雨阵下棘。
如濠者注，如垒者辟。
如纛者亚，如队者析。
如矛者折，如常者拆。
如矢者仆，如弦者磔。
如吹者喑，如行者惕。
石有发兮尽累，木有耳兮咸馘。
云风雨烟，乘胜之势骄。
杉篁蕉蔓，败北之气摵。
天随子曰：吁，秋无神则已，如其有神，吾为尔羞之。
南北畿圻，盗兴五期。
方州大都，虎节龙旗。
瓦解冰碎，瓜分豆离。
斧抵耋老，干穿乳儿。
昨宇今烬，朝人暮尸。
万犊一啖，千仓一炊。
扰践边朔，歼伤蜑夷。
制质守帅，披攘城池。
弓弮不刓，甲缀不离。
凶渠歌笑，裂地无疑。
天有四序，秋为司刑。
少昊负扆，亲朝百灵。
蓐收相臣，太白将星。
可霾可电，可风可霆。
可堑溺颠陷，可夭札迷冥。
曾忘鏖剪，自意澄宁。
苟蜡礼之云责，触天怒而谁丁，奈何欺荒庭？
凌坏砌，摋崇茝，批宿蕙，揭编茅而逞力，断纬萧而作势，不过约弱欹垂，戕残废替。
可谓弃其本而趋其末，舍其大而从其细也。
辞犹未已，色若愧耻，于是堕者止，偃者起。
+++陆龟蒙
++++祝牛宫辞
四牸三牯，中一去乳。
天霜降寒，纳此室处。
老农拘拘，度地不亩。
东西几何，七举其武。
南北几何，丈二加五。
偶楹当闲，载尺入土。
太岁在亥，馀不足数。
上缔蓬茅，下远官府。
耕耨以时，饮食得所。
或寝或卧，免风免雨。
宜尔子孙，实我仓庾。
+++陆龟蒙
++++迎潮送潮辞 迎潮
江霜严兮枫叶丹，潮声高兮墟落寒。
鸥巢卑兮渔箔短，远岸没兮光烂烂。
潮之德兮无际，既充其大兮又充其细。
密幽人兮款柴门，寂寞流连兮依稀旧痕。
濡腴泽槁兮潮之恩，不尸其功兮归于混元。
+++陆龟蒙
++++迎潮送潮辞 送潮
潮西来兮又东下，日染中流兮红洒洒。
汀葭苍兮屿蓼枯，风骚牢兮愁烟孤。
大几望兮微将晦翳，睨瀛溶兮敛然而退。
爱长波兮数数，一幅巾兮无缨可濯。
帆生尘兮楫有衣，怅潮之还兮吾犹未归。

+++陆龟蒙
++++问吴宫辞
彼吴之宫兮江之那涯，复道盘兮当高且斜。
波摇疏兮雾濛箔，菡萏国兮鸳鸯家。
鸾之箫兮蛟之瑟，骈筠参差兮界丝密。
宴曲房兮上初日，月落星稀兮歌酣未毕。
越山丛丛兮越溪疾，美人雄剑兮相先后出。
火姑苏兮沼长洲，此宫之丽人兮留乎不留。
霜氛重兮孤榜晓，远树扶苏兮愁烟悄眇。
欲摭愁烟兮问故基，又恐愁烟兮推白鸟。

++下卷六百二十二
+++陆龟蒙
++++萤诗
肖翘虽振羽，戚促尽疑冰。
风助流还急，烟遮点渐凝。
不须轻列宿，才可拟孤灯。
莫倚隋家事，曾烦下诏征。
+++陆龟蒙
++++蝉
只凭风作使，全仰柳为都。
一腹清何甚，双翎薄更无。
伴貂金换酒，并雀画成图。
恐是千年恨，偏令落日呼。
+++陆龟蒙
++++秋热
自惜秋捐扇，今来意未衰。
殷勤付柔握，淅沥待清吹。
午气朱崖近，宵声白羽随。
总如南国候，无复婕妤悲。
+++陆龟蒙
++++村中晚望
抱杖柴门立，江村日易斜。
雁寒犹忆侣，人病更离家。
短鬓看成雪，双眸旧有花。
何须万里外，即此是天涯。
+++陆龟蒙
++++四明山诗 石窗
石窗何处见，万仞倚晴虚。
积霭迷青琐，残霞动绮疏。
山应列圆峤，宫便接方诸。
只有三奔客，时来教隐书。
+++陆龟蒙
++++四明山诗 过云
相访一程云，云深路仅分。
啸台随日辨，樵斧带风闻。
晓著衣全湿，寒冲酒不醺。
几回归思静，仿佛见苏君。
+++陆龟蒙
++++四明山诗 云南
云南更有溪，丹砾尽无泥。
药有巴賨卖，枝多越鸟啼。
夜清先月午，秋近少岚迷。
若得山颜住，芝𥰭手自携。
+++陆龟蒙
++++四明山诗 云北
云北是阳川，人家洞壑连。
坛当星斗下，楼拶翠微边。
一半遥峰雨，三条古井烟。
金庭如有路，应到左神天。
+++陆龟蒙
++++四明山诗 鹿亭
鹿亭岩下置，时领白麛过。
草细眠应久，泉香饮自多。
认声来月坞，寻迹到烟萝。
早晚吞金液，骑将上绛河。
+++陆龟蒙
++++四明山诗 樊榭
樊榭何年筑，人应白日飞。
至今山客说，时驾玉麟归。
乳蒂缘松嫩，芝台出石微。
凭栏虚目断，不见羽华衣。
+++陆龟蒙
++++四明山诗 潺湲洞
石浅洞门深，潺潺万古音。
似吹双羽管，如奏落霞琴。
倒穴漂龙沫，穿松溅鹤襟。
何人乘月弄，应作上清吟。
+++陆龟蒙
++++四明山诗 青棂子
山实号青棂，环冈次第生。
外形坚绿壳，中味敌璚英。
堕石樵儿拾，敲林宿鸟惊。
亦应仙吏守，时取荐层城。
+++陆龟蒙
++++四明山诗 鞠侯
何事鞠侯名，先封在四明。
但为连臂饮，不作断肠声。
野蔓垂缨细，寒泉佩玉清。
满林游宦子，谁为作君卿。
+++陆龟蒙
++++奉和袭美赠魏处士五贶诗 五泻舟
样自桐川得，词因隐地成。
好渔翁亦喜，新白鸟还惊。
沙际拥江沫，渡头横雨声。
尚应嫌越相，遗祸不遗名。
+++陆龟蒙
++++奉和袭美赠魏处士五贶诗 华顶杖
万古阴崖雪，灵根不为枯。
瘦于霜鹤胫，奇似黑龙须。
拄访谭玄客，持看泼墨图。
湖云如有路，兼可到仙都。
+++陆龟蒙
++++奉和袭美赠魏处士五贶诗 太湖砚
谁截小秋滩，闲窥四绪宽。
绕为千嶂远，深置一潭寒。
坐久云应出，诗成墨未干。
不知新博物，何处拟重刊。
+++陆龟蒙
++++奉和袭美赠魏处士五贶诗 乌龙养和
养和名字好，偏寄道情深。
所以亲逋客，兼能助五禽。
倚肩沧海望，钩膝白云吟。
不是逍遥侣，谁知世外心。
+++陆龟蒙
++++奉和袭美赠魏处士五贶诗 诃陵尊
鱼骼匠成尊，犹残海浪痕。
外堪欺玳瑁，中可酌昆仑。
水绕苔矶曲，山当草阁门。
此中醒复醉，何必问乾坤。
+++陆龟蒙
++++奉酬袭美早春病中书事
只贪诗调苦，不计病容生。
我亦休文瘦，君能叔宝清。
药须勤一服，春莫累多情。
欲入毗耶问，无人敌净名。
+++陆龟蒙
++++又酬次韵
从来多远思，尤向静中生。
所以令心苦，还应是骨清。
酒香偏入梦，花落又关情。
积此风流事，争无后世名。
+++陆龟蒙
++++奉酬袭美秋晚见题二首
为爱晚窗明，门前亦懒行。
图书看得熟，邻里见还生。
鸟啄琴材响，僧传药味精。
缘君多古思，携手上空城。
何事乐渔樵，巾车或倚桡。
和诗盈古箧，赊酒半寒瓢。
失雨园蔬赤，无风蚛叶凋。
清言一相遗，吾道未全消。
+++陆龟蒙
++++奉和袭美初冬章上人院
每伴来方丈，还如到四禅。
菊承荒砌露，茶待远山泉。
画古全无迹，林寒却有烟。
相看吟未竟，金磬已泠然。
+++陆龟蒙
++++袭美见题郊居十首，因次韵酬之以伸荣谢
近来唯乐静，移傍故城居。
闲打修琴料，时封谢药书。
夜停江上鸟，晴晒箧中鱼。
出亦图何事，无劳置栈车。
倩人医病树，看仆补衡茅。
散发还同阮，无心敢慕巢。
简便书露竹，尊待破霜匏。
日好林间坐，烟萝近欲交。
倭僧留海纸，山匠制云床。
懒外应无敌，贫中直是王。
池平鸥思喜，花尽蝶情忙。
欲问新秋计，菱丝一亩强。
故山空自掷，当路竟谁知。
只有经时策，全无养拙资。
病深怜灸客，炊晚信樵儿。
谩欲陈风俗，周官未采诗。
福地能容堑，玄关讵有扉。
静思琼版字，闲洗铁筇衣。
鸟破凉烟下，人冲暮雨归。
故园秋草梦，犹记绿微微。
水影沉鱼器，邻声动纬车。
燕轻捎坠叶，蜂懒卧燋花。
说史评诸例，论兵到百家。
明时如不用，归去种桑麻。
禹穴奇编缺，雷平异境残。
静吟封箓检，归兴削帆竿。
白石堪为饭，青萝好作冠。
几时当斗柄，同上步罡坛。
强起披衣坐，徐行处暑天。
上阶来斗雀，移树去惊蝉。
莫问盐车骏，谁看酱瓿玄。
黄金如可化，相近买云泉。
野入青芜巷，陂侵白竹门。
风高开栗刺，沙浅露芹根。
迸鼠缘藤桁，饥乌立石盆。
东吴虽不改，谁是武王孙。
疏慵真有素，时势尽无能。
风月虽为敌，林泉幸未憎。
酒材经夏阙，诗债待秋征。
只有君同癖，闲来对曲肱。
+++陆龟蒙
++++和张广文贲旅泊吴门次韵
高秋能叩触，天籁忽成文。
苦调虽潜倚，灵音自绝群。
茅峰曾醮斗，笠泽久眠云。
许伴山中躅，三年任一醺。
+++陆龟蒙
++++又次前韵酬广文
独倚秋光岸，风漪学簟文。
玄堪教凤集，书好换鹅群。
叶堕平台月，香消古径云。
强歌非白纻，聊以送馀醺。
+++陆龟蒙
++++送延陵张宰
春尽未离关，之官亦似闲。
不嫌请薄俸，为喜带名山。
默祷三真后，高吟十字还。
只应江上鸟，时下讼庭间。
+++陆龟蒙
++++送人罢官归茅山
呼僮晓拂鞍，归上大茅端。
薄俸虽休入，明霞自足餐。
暗霜松粒赤，疏雨草堂寒。
又凿中峰石，重修醮月坛。
+++陆龟蒙
++++立春日
去年花落时，题作送春诗。
自为重相见，应无今日悲。
道孤逢识寡，身病买名迟。
一夜东风起，开帘不敢窥。
+++陆龟蒙
++++中秋夜寄友生
秋来一度满，重见色难齐。
独坐犹过午，同吟不到西。
疏芒唯斗在，残白合河迷。
更忆前年望，孤舟泊大溪。

++下卷六百二十三
  
+++陆龟蒙
++++奉和袭美古杉三十韵
众木尽相遗，孤芳独任奇。
锸天形硉兀，当殿势頫危。
恐是夸娥怒，教临嶻嶭衰。
节穿开耳目，根瘿坐熊罴。
世只论荣落，人谁问等衰。
有巅从日上，无叶与秋欺。
虎搏应难动，雕蹲不敢迟。
战锋新缺齾，烧岸黑𪑿黧。
斗死龙骸杂，争奔鹿角差。
肢销洪水脑，棱耸梵天眉。
磔索珊瑚涌，森严獬豸窥。
向空分荦指，冲浪出鲸鬐。
杨仆船橦在，蚩尤阵纛隳。
下连金粟固，高用铁菱披。
挺若苻坚棰，浮于祖纳椎。
峥嵘惊露鹤，䟐趚阂云螭。
傍宇将支压，撑霄欲抵隵。
背交虫臂挶，相向鹘拳追。
格笔差犹立，阶干卓未麾。
鬼神应暗画，风雨恐潜移。
已觉寒松伏，偏宜后土疲。
好邀清啸傲，堪映古茅茨。
材大应容蝎，年深必孕夔。
后雕依佛氏，初植必僧弥。
拥肿烦庄辩，槎牙费庾词。
咏多灵府困，搜苦化权卑。
类既区中寡，朋当物外推。
蟠桃标日域，珠草侍仙墀。
真宰诚求梦，春工幸可医。
若能嘘嶰竹，犹足动华滋。
+++陆龟蒙
++++奉和袭美新秋言怀三十韵次韵
身闲唯爱静，篱外是荒郊。
地僻怜同巷，庭喧厌累巢。
岸声摇舴艋，窗影辨蟏蛸。
径只溪禽下，关唯野客敲。
竹冈从古凸，池缘本来䫜。
早藕擎霜节，凉花束紫梢。
渔情随锤网，猎兴起鸣髇。
好梦经年说，名方著处抄。
才疏惟自补，技痒欲谁抓。
窗静常悬杂，鞭闲不正鞘。
山衣轻斧藻，天籁逸弦匏。
蕙转风前带，桃烘雨后胶。
藓干黏晚砌，烟湿动晨庖。
沉约便图籍，扬雄重酒肴。
目曾窥绝洞，耳不犯征铙。
历外穷飞朔，蓍中记伏爻。
石林空寂历，云肆肯哓譊。
松桂何妨蠹，龟龙亦任嘲。
未能丹作髓，谁相紫为胞。
莫把荣枯异，但和大小包。
由弓猿不捷，梁圈虎忘虓。
旧友怀三益，关山阻二崤。
道随书簏古，时共钓轮抛。
好作忘机士，须为莫逆交。
看君驰谏草，怜我卧衡茅。
出处虽冥默，薰莸肯溷殽。
岸沙从鹤印，崖蜜劝人摷。
白菌盈枯枿，黄精满绿筲。
仙因隐居信，禅是净名教。
勿谓江湖永，终浮一大瓟。
+++陆龟蒙
++++和袭美江南书情二十韵寄秘阁韦校书贻之商洛…次韵
我志如鱼乐，君词称凤衔。
暂来从露冕，何事买云岩。
水石应容病，松篁未听谗。
罐香松蠹腻，山信药苗缄。
爱鹭欹危立，思猿矍铄獑。
谢才偏许脁，阮放最怜咸。
大乐宁忘缶，奇工肯顾瑊。
客愁迷旧隐，鹰健想秋毚。
砚缺犹慵琢，文繁却要芟。
雨馀幽沼净，霞散远峰巉。
洗笔烟成段，培花土作杴。
访僧还觅伴，医鹤自须监。
荒庙犹怀季，清滩几梦严。
背风开蠹简，冲浪试新帆。
闷忆年支酒，闲裁古样衫。
钓家随野舫，仙蕴逐雕函。
度岁赊羸马，先春买小螊。
共疏泉入竹，同坐月过杉。
染翰穷高致，怀贤发至諴。
不堪潘子鬓，愁促易髟髟。
+++陆龟蒙
++++忆袭美洞庭观步奉和次韵
闻君游静境，雅具更摐摐。
竹伞遮云径，藤鞋踏藓矼。
杖斑花不一，尊大瘿成双。
水鸟行沙屿，山僧礼石幢。
已甘三秀味，谁念百牢腔。
远棹投何处，残阳到几窗。
仙谣珠树曲，村饷白醅缸。
地里方吴会，人风似冉厖。
探幽非遁世，寻胜肯迷邦。
为读江南传，何贤过二庞。
+++陆龟蒙
++++江墅言怀
病身兼稚子，田舍劣相容。
迹共公卿绝，贫须稼穑供。
月方行到闰，霜始近言浓。
树少栖禽杂，村孤守犬重。
汀洲藏晚弋，篱落露寒舂。
野弁欹还整，家书拆又封。
杉篁宜夕照，窗户倚疏钟。
南北唯闻战，纵横未胜农。
大春虽苦学，叔夜本多慵。
直使貂裘弊，犹堪过一冬。
+++陆龟蒙
++++自和次前韵
命既时相背，才非世所容。
著书粮易绝，多病药难供。
梦为怀山数，愁因戒酒浓。
鸟媒呈不一，鱼寨下仍重。
晚桁蓑兼褐，晴檐织带舂。
著签分水味，标石认田封。
此地家三户，何人禄万钟。
草堂聊当贵，金穴任轻农。
把钓竿初冷，题诗笔未慵。
莫忧寒事晚，江上少严冬。
+++陆龟蒙
++++秋日遣怀十六韵寄道侣
尽日临风坐，雄词妙略兼。
共知时世薄，宁恨岁华淹。
且把灵方试，休凭吉梦占。
夜然烧汞火，朝炼洗金盐。
有路求真隐，无媒举孝廉。
自然成啸傲，不是学沉潜。
水恨同心隔，霜愁两鬓沾。
鹤屏怜掩扇，乌帽爱垂檐。
雅调宜观乐，清才称典签。
冠頫玄发少，书健紫毫尖。
故疾因秋召，尘容畏日黔。
壮图须行行，儒服谩襜襜。
片石聊当枕，横烟欲代帘。
蠹根延穴蚁，疏叶漏庭蟾。
药鼎高低铸，云庵早晚苫。
胡麻如重寄，从诮我无厌。
+++陆龟蒙
++++京口与友生话别
共是悲秋客，相逢恨不堪。
雁频辞蓟北，人尚在江南。
名利机初发，樵渔事先谙。
松门穿戴寺，荷径绕秦潭。
绳检真难束，疏慵却易耽。
枕当高树稳，茶试远泉甘。
架上经唯一，尊前雅只三。
风云劳梦想，天地人醺酣。
历自尧阶数，书因禹穴探。
御龙虽世禄，下马亦清谭。
国计徒盈策，家储不满甔。
断帘从燕出，頫弁请人簪。
木坠凉来叶，山横霁后岚。
竹窗深窈窕，苔洞绿龛弇。
积行依颜子，和光则老聃。
杖诚为虎节，披信作鲛函。
养鹭看窥沼，寻僧助结庵。
功名思马援，歌唱咽羊昙。
乞食羞孤凤，无衣羡八蚕。
系帆留宿客，吟句任羸骖。
宠鹤空无卫，占乌未见𨝸。
香还须是桂，青会出于蓝。
蜀酒时倾瓿，吴虾遍发坩。
玉封千挺藕，霜闭一筒柑。
惜佩终邀祸，辞环好激贪。
宗溟虽畎浍，成厦必楩楠。
碧玉雕琴荐，黄金饰剑镡。
烟缘莎砌引，水为药畦担。
博物君能继，多才我尚惭。
别离犹得在，秋鬓未鬖鬖。
+++陆龟蒙
++++丹阳道中寄友生
烟树绿微微，春流浸竹扉。
短蓑携稚去，孤艇载鱼归。
海俗芦编室，村娃练束衣。
旧栽奴橘老，新刈女桑肥。
锦鲤冲风掷，丝禽掠浪飞。
短亭幽径入，陈庙数峰围。
地废金牛暗，陵荒石兽稀。
思君同一望，帆上怨馀晖。
+++陆龟蒙
++++寄茅山何道士
终身持玉舄，丹诀未应传。
况是曾同宿，相违便隔年。
问颜知更少，听话想逾玄。
箓文垂露，新金汞绝烟。
蜂供和饵蜜，人寄买溪钱。
紫燕长巢硐，青龟忽上莲。
箧藏征隐诏，囊佩摄生篇。
圃暖芝台秀，岩春乳管圆。
池栖子孙鹤，堂宿弟兄仙。
幸阅灵书次，心期赐一编。
+++陆龟蒙
++++江南秋怀寄华阳山人
栉发凉天曙，含毫故国情。
归心一夜极，病体九秋轻。
忽起襜褕咏，因悲络纬鸣。
逢山即堪隐，何路可图荣。
揲策空占命，持竿不钓名。
忘忧如有待，纵懒似无营。
小径才分草，斜扉劣辨荆。
冷荷承露菂，疏菊卧烟茎。
谱为听琴阅，图缘看海帧。
鹭毛浮岛白，鱼尾撇波赪。
庭橘低攀嗅，园葵旋折烹。
饿乌窥食案，斗鼠落书棚。
种豆悲杨恽，投瓜忆卫旍。
东林谁处士，南郭自先生。
分野星多蹇，连山卦少亨。
衣裾徒博大，文籍漫纵横。
兰叶骚人佩，莼丝内史羹。
鹖冠难适越，羊酪未饶伧。
倚啸微抽恨，论玄好析酲。
栖迟劳鼓箧，豪侠爱金籝。
炼药传丹鼎，尝茶试石甇。
沼连枯苇暗，窗对脱梧明。
未达讥张翰，非才嫉祢衡。
远怀魂易黯，幽愤骨堪惊。
砺缺知矛利，磨瑕见璧瑛。
道源疏滴沥，儒肆售精诚。
敢叹良时掷，犹胜乱世撄。
相秦犹几死，王汉尚当黥。
饮啄期应定，穷通势莫争。
髡钳为皂隶，谭笑得公卿。
浴日安知量，追风不计程。
尘埃张耳分，肝胆季心倾。
谕蜀专操檄，通瓯独请缨。
匹夫能曲踊，万骑可横行。
许国轻妻子，防边重战耕。
俄分上尊酒，骤厌五侯鲭。
静默供三语，从容等一枰。
弘深司马法，雄杰贰师兵。
朔雪埋烽燧，寒笳裂旆旌。
乘时收句注，即日扫欃枪。
武昔威殊俗，文今被八弦。
琮璜陈始毕，韶夏教初成。
芽孽群妖灭，松筠百度贞。
郎官青琐拜，使者绣衣迎。
帝道将云辟，浇波渐砥平。
学徒羞说霸，佳士耻为跉。
负杖歌栖亩，操觚赋北征。
才当曹斗怯，书比惠车盈。
谢氏怜儿女，郄家贵舅甥。
唯荒稚珪宅，莫赠景山枪。
贤彦风流远，江湖思绪萦。
讴哑摇舴艋，出没漾。
晚树参差碧，奇峰逦迤晴。
水喧揌紫芡，村响炊香粳。
荷笠渔翁古，穿篱守犬狞。
公衫白纻卷，田饷绿筲擎。
地与膏腴错，人多富寿并。
相欢时帖泰，独坐岁峥嵘。
唧啧蛩吟壁，连轩鹤舞楹。
戍风飘叠鼓，邻月动哀筝。
未得文章力，何由俸禄请。
和铅还搰搰，持斧自丁丁。
惊惧疑凋朽，功勤过屑琼。
凝神披夕秀，尽力取朝英。
蠹简开尘箧，寒灯立晓檠。
静翻词客系，闲难史官评。
天地宁舒惨，山川自变更。
只能分跖惠，谁解等殇彭。
项岂重瞳圣，夔犹一足𨆪。
阮高酣麹糵，庄达谢牺牲。
齰舌无劳话，宽心岂可盛。
但从垆冶锻，莫受罻罗婴。
砚拨萍根洗，舟冲蓼穗撑。
短床编翠竹，低机凭红柽。
霜信催杨柳，烟容袅杜蘅。
桁排巢燕燕，屏画醉猩猩。
懒桧推岚影，飞泉撼玉琤。
𦨩𦨰寻远近，握槊斗输赢。
枝压离披瓠，檐垂礧磊橙。
忘情及宗炳，抱疾过刘桢。
野馈夸菰饭，江商贾蔗饧。
送神抱瓦釜，留客上瓷觥。
举楫挥青剑，鸣榔扣远钲。
鸟行沉莽碧，鱼队破泓澄。
手戟非吾事，腰镰且发硎。
谅难求摽摽，聊欲取铮铮。
几叹虫甘蓼，还思鹿美苹。
愁长难自剪，歌断有谁赓。
未去师黄石，空能说白珩。
性湍休激浪，言莠罢抽萌。
地僻琴尊独，溪寒杖屦清。
物齐消臆对，戈倒共心盟。
丝曳灵妃瑟，金涵太子笙。
幽栖胶竹坞，仙虑驿蓬瀛。
想像珠襦凤，追飞翠蕊莺。
雾帘深杳悄，云磬冷敲铿。
箓字多阶品，华阳足弟兄。
焚香凝一室，尽日思层城。
匿景崦嵫色，呀空渤澥声。
吾当营巨黍，东去射长鲸。
+++陆龟蒙
++++送宣武从事越中按狱
晓看呈使范，知欲敕星轺。
水国难驱传，山城便倚桡。
秉筹先独立，持法称高标。
旌旆临危堞，金丝发丽谯。
别愁当翠巘，冤望隔风潮。
木落孤帆迥，江寒叠鼓飘。
客鸿吴岛尽，残雪剡汀消。
坐想休秦狱，春应到柳条。
+++陆龟蒙
++++江南冬至和人怀洛下
昔居清洛涯，长恨苦寒迟。
自作江南客，稀迟下雪时。
有烟栖菊梗，无冻落杉枝。
背日能寻径，临风尚覆棋。
鸟声浑欲转，草邑固应知。
与看平湖上，东流或片澌。
+++陆龟蒙
++++谨和谏议罢郡叙怀六韵
已报东吴政，初捐左契归。
天应酬苦节，人不犯寒威。
江上思重借，朝端望载饥。
紫泥封夜诏，金殿赐春衣。
对酒情何远，裁诗思极微。
待升熔造日，江海问渔扉。

++下卷六百二十四
  
+++陆龟蒙
++++二遗诗
谁从毫末见参天，又到苍苍化石年。
万古清风吹作籁，一条寒溜滴成穿。
闲追金带徒劳恨，静格朱丝更可怜。
幸与野人俱散诞，不烦良匠更雕镌。
+++陆龟蒙
++++
词赋曾夸鸀鳿流，果为名误别沧洲。
虽蒙静置疏笼晚，不似闲栖折苇秋。
自昔稻粱高鸟畏，至今珪组野人仇。
防徽避缴无穷事，好与裁书谢白鸥。
+++陆龟蒙
++++新秋月夕，客有自远相寻者，作吴体二首以赠
风初寥寥月乍满，杉篁左右供馀清。
因君一话故山事，忆鹤互应深溪声。
云门老僧定未起，白阁道士遥相迎。
日闻羽檄日夜急，掉臂欲归岩下行。
惊闻远客访良夜，扶病起坐纶巾欹。
清谈白纻思悄悄，玉绳银汉光离离。
三吴烟雾且如此，百越琛赆来何时。
林端片月落未落，强慰别情言后期。
+++陆龟蒙
++++闲书
病学高僧置一床，披衣才暇即焚香。
闲阶雨过苔花润，小簟风来薤叶凉。
南国羽书催部曲，东山毛褐傲羲皇。
升平闻道无时节，试问中林亦不妨。
+++陆龟蒙
++++独夜
新秋霁夜有清境，穷襜病客无佳期。
生公把经向石说，而我对月须人为。
独行独坐亦独酌，独玩独吟还独悲。
古称独坐与独立，若比群居终校奇。
+++陆龟蒙
++++寄吴融
一夜秋声入井桐，数枝危绿怕西风。
霏霏晚砌烟华上，淅淅疏帘雨气通。
君整轮蹄名未了，我依琴鹤病相攻。
到头江畔从渔事，织作中流万尺篊。
+++陆龟蒙
++++中秋待月
转缺霜轮上转迟，好风偏似送佳期。
帘斜树隔情无限，烛暗香残坐不辞。
最爱笙调闻北里，渐看星澹失南箕。
何人为校清凉力，未似初圆欲午时。
+++陆龟蒙
++++重忆白菊
我怜贞白重寒芳，前后丛生夹小堂。
月朵暮开无绝艳，风茎时动有奇香。
何惭谢雪清才咏，不羡刘梅贵主妆。
更忆幽窗凝一梦，夜来村落有微霜。
+++陆龟蒙
++++别墅怀归
水国初冬和暖天，南荣方好背阳眠。
题诗朝忆复暮忆，见月上弦还下弦。
遥为晚花吟白菊，近炊香稻识红莲。
何人授我黄金百，买取苏君负郭田。
+++陆龟蒙
++++寄淮南郑宝书记
记室千年翰墨孤，唯君才学似应徐。
五丁驱得神功尽，二酉搜来秘检疏。
炀帝帆樯留泽国，淮王笺奏入班书。
清词醉草无因见，但钓寒江半尺鲈。
+++陆龟蒙
++++小雪后书事
时候频过小雪天，江南寒色未曾偏。
枫汀尚忆逢人别，麦陇唯应欠雉眠。
更拟结茅临水次，偶因行药到村前。
邻翁意绪相安慰，多说明年是稔年。
+++陆龟蒙
++++寒夜同袭美访北禅院寂上人
月楼风殿静沉沉，披拂霜华访道林。
鸟在寒枝栖影动，人依古堞坐禅深。
明时尚阻青云步，半夜犹追白石吟。
自是海边鸥伴侣，不劳金偈更降心。
+++陆龟蒙
++++和袭美江南道中怀茅山广文南阳博士三首次韵
一片轻帆背夕阳，望三峰拜七真堂。
天寒夜漱云牙净，雪坏晴梳石发香。
自拂烟霞安笔格，独开封检试砂床。
莫言洞府能招隐，会辗飙轮见玉皇。
壶中行坐可携天，何况林间息万缘。
组绶任垂三品石，佩环从落四公泉。
丹台已运阴阳火，碧简须雕次第仙。
想得雷平春色动，五芝烟甲又芊眠。
良常应不动移文，金醴从酸亦自醺。
桂父旧歌飞绛雪，桐孙新韵倚玄云。
春临柳谷莺先觉，曙醮芜香鹤共闻。
珍重双双玉条脱，尽凭三岛寄羊君。
+++陆龟蒙
++++早春雪中作吴体寄袭美
迎春避腊不肯下，欺花冻草还飘然。
光填马窟盖塞外，势压鹤巢偏殿巅。
山炉瘿节万状火，墨突乾衰孤穗烟。
君披鹤氅独自立，何人解道真神仙。
+++陆龟蒙
++++奉和袭美吴中言情见寄次韵
菰烟芦雪是侬乡，钓线随身好坐忘。
徒爱右军遗点画，闲披左氏得膏肓。
无因月殿闻移屟，只有风汀去采香。
莫问江边渔艇子，玉皇看赐羽衣裳。
+++陆龟蒙
++++和袭美扬州看辛夷花次韵
柳疏梅堕少春丛，天遣花神别致功。
高处朵稀难避日，动时枝弱易为风。
堪将乱蕊添云肆，若得千株便雪宫。
不待群芳应有意，等闲桃杏即争红。
+++陆龟蒙
++++奉和袭美行次野梅次韵
飞棹参差拂早梅，强欺寒色尚低徊。
风怜薄媚留香与，月会深情借艳开。
梁殿得非萧帝瑞，齐宫应是玉儿媒。
不知谢客离肠醒，临水应添万恨来。
+++陆龟蒙
++++奉和袭美暇日独处见寄
谢府殷楼少暇时，又抛清宴入书帷。
三千馀岁上下古，八十一家文字奇。
冷梦汉皋怀鹿隐，静怜烟岛觉鸿离。
知君满箧前朝事，凤诺龙奴借与窥。
+++陆龟蒙
++++奉和袭美见访不遇
为愁烟岸老尘嚣，扶病呼儿劚翠苕。
只道府中持简牍，不知林下访渔樵。
花盘小墢晴初压，叶拥疏篱冻未烧。
倚仗遍吟春照午，一池冰段几多消。
+++陆龟蒙
++++酬袭美见寄海蟹
药杯应阻蟹螯香，却乞江边采捕郎。
自是扬雄知郭索，且非何胤敢餦餭。
骨清犹似含春霭，沫白还疑带海霜。
强作南朝风雅客，夜来偷醉早梅傍。
+++陆龟蒙
++++奉和袭美开元寺客省早景即事次韵
日上罘罳叠影红，一声清梵万缘空。
褵褷满地贝多雪，料峭入楼于阗风。
水榭初抽寥泬思，作窗犹挂梦魂中。
灵香散尽禅家接，谁共殷源小品同。
+++陆龟蒙
++++独夜有怀因作吴体寄袭美
人吟侧景抱冻竹，鹤梦缺月沈枯梧。
清涧无波鹿无魄，白云有根虬有须。
云虬涧鹿真逸调，刀名锥利非良图。
不然快作燕市饮，笑抚肉枅眠酒垆。
+++陆龟蒙
++++阖闾城北有卖花翁，讨春之士往往造焉，因招袭美
故城边有卖花翁，水曲舟轻去尽通。
十亩芳菲为旧业，一家烟雨是元功。
闲添药品年年别，笑指生涯树树红。
若要见春归处所，不过携手问东风。
+++陆龟蒙
++++奉和袭美病中庭际海石榴花盛发见寄次韵
紫府真人饷露囊，猗兰灯烛未荧煌。
丹华乞曙先侵日，金焰欺寒却照霜。
谁与佳名从海曲，只应芳裔出河阳。
那堪谢氏庭前见，一段清香染郄郎。
+++陆龟蒙
++++袭美以春橘见惠兼之雅篇，因次韵酬谢
到春犹作九秋鲜，应是亲封白帝烟。
良玉有浆须让味，明珠无颣亦羞圆。
堪居汉苑霜梨上，合在仙家火枣前。
珍重更过三十子，不堪分付野人边。
+++陆龟蒙
++++奉和袭美病中书情寄上崔谏议次韵
或偃虚斋或在公，蔼然林下昔贤风。
庭前有蝶争烟蕊，帘外无人报水筒。
行药不离深幌底，寄书多向远山中。
西园夜烛偏堪忆，曾为题诗刻半红。
+++陆龟蒙
++++奉酬袭美病中见寄
逢花逢月便相招，忽卧云航隔野桥。
春恨与谁同酩酊，玄言何处问逍遥。
题诗石上空回笔，拾蕙汀边独倚桡。
早晚却还岩下电，共寻芳径结烟条。
+++陆龟蒙
++++奉和袭美病孔雀
懒移金翠傍檐楹，斜倚芳丛旧态生。
唯奈瘴烟笼饮啄，可堪春雨滞飞鸣。
鸳鸯水畔回头羡，豆蔻图前举眼惊。
争得鹧鸪来伴著，不妨还校有心情。
+++陆龟蒙
++++上元日道室焚修寄袭美
三清今日聚灵官，玉刺齐抽谒广寒。
执盖冒花香寂历，侍晨交佩响阑珊。
将排凤节分阶易，欲校龙书下笔难。
唯有世尘中小兆，夜来心拜七星坛。
+++陆龟蒙
++++正月十五惜春寄袭美
六分春色一分休，满眼东波尽是愁。
花匠凝寒应束手，酒龙多病尚垂头。
无穷懒惰齐中散，有底机谋敌右侯。
见织短篷裁小楫，拏烟闲弄个渔舟。
+++陆龟蒙
++++袭美病中闻余游颜家园见寄，次韵酬之
日华风蕙正交光，羯末相携藉草塘。
佳酒旋倾醽醁嫩，短船闲弄木兰香。
烟丝鸟拂来萦带，蕊榼人收去约簧。
今日好为联句会，不成刚为欠檀郎。
+++陆龟蒙
++++春雨即事寄袭美
小谢轻埃日日飞，城边江上阻春晖。
虽愁野岸花房冻，还得山家药笋肥。
双屐著频看齿折，败裘披苦见毛稀。
比邻钓叟无尘事，洒笠鸣蓑夜半归。
+++陆龟蒙
++++奉和袭美抱疾杜门见寄次韵
虽失春城醉上期，下帷裁遍未裁诗。
因吟郢岸百亩蕙，欲采商崖三秀枝。
栖野鹤笼宽使织，施山僧饭别教炊。
但医沈约重瞳健，不怕江花不满枝。
+++陆龟蒙
++++偶掇野蔬寄袭美有作
野园烟里自幽寻，嫩甲香蕤引渐深。
行歇每依鸦舅影，挑频时见鼠姑心。
凌风蔼彩初携笼，带露虚疏或贮襟。
欲助春盘还爱否，不妨萧洒似家林。
+++陆龟蒙
++++奉和袭美卧疾感春见寄次韵
共寻花思极飞腾，疾带春寒去未能。
烟径水涯多好鸟，竹床蒲椅但高僧。
须知日富为神授，只有家贫免盗憎。
除却数函图籍外，更将何事结良朋。
+++陆龟蒙
++++徐方平后闻赦因寄袭美
新春旒扆御翚轩，海内初传涣汗恩。
秦狱已收为厉气，瘴江初返未招魂。
英材尽作龙蛇蛰，战地多成虎豹村。
除却数般伤痛外，不知何事及王孙。
+++陆龟蒙
++++袭美以鱼笺见寄，因谢成篇
捣成霜粒细鳞鳞，知作愁吟喜见分。
向日乍惊新茧色，临风时辨白萍文。
好将花下承金粉，堪送天边咏碧云。
见倚小窗亲襞染，尽图春色寄夫君。
+++陆龟蒙
++++次和袭美病后春思
气和灵府渐氤氲，酒有贤人药有君。
七字篇章看月得，百劳言语傍花闻。
闲寻古寺消晴日，最忆深溪枕夜云。
早晚共摇孤艇去，紫屏风外碧波文。
+++陆龟蒙
++++袭美以公斋小宴见招，因代书寄之
早云才破漏春阳，野客晨兴喜又忙。
自与酌量煎药水，别教安置晒书床。
依方酿酒愁迟去，借样裁巾怕索将。
唯待数般幽事了，不妨还入少年场。
+++陆龟蒙
++++京口
江干古渡伤离情，断山零落春潮平。
东风料峭客帆远，落叶夕阳天际明。
战舸昔浮千骑去，钓舟今载一翁轻。
可怜宋帝筹帷处，苍翠无烟草自生。
+++陆龟蒙
++++润州送人往长洲
秋来频上向吴亭，每上思归意剩生。
废苑池台烟里色，夜村蓑笠雨中声。
汀洲月下菱船疾，杨柳风高酒旆轻。
君住松江多少日，为尝鲈鲙与莼羹。
+++陆龟蒙
++++润州江口送人谒池阳卫郎中
山翁曾约旧交欢，须拂侯门侧注冠。
月在石头摇戍角，风生江口亚帆竿。
闲随野醉溪声闹，独伴清谭晓色残。
待取新秋归更好，九华苍翠入楼寒。

++下卷六百二十五
  
+++陆龟蒙
++++袭美以纱巾见惠继以雅音，因次韵酬谢
薄如蝉翅背斜阳，不称春前赠罱郎。
初觉顶寒生远吹，预忧头白透新霜。
堪窥水槛澄波影，好拂花墙亚蕊香。
知有芙蓉留自戴，欲峨烟雾访黄房。
+++陆龟蒙
++++闻袭美有亲迎之期因以寄贺
梁鸿夫妇欲双飞，细雨轻寒拂雉衣。
初下雪窗因眷恋，次乘烟幰奈光辉。
参差扇影分华月，断续箫声落翠微。
见说春风偏有贺，露花千朵照庭闱。
+++陆龟蒙
++++袭美以巨鱼之半见分因以酬谢
谁与春江上信鱼，可怜霜刃截来初。
鳞隳似撤骚人屋，腹断疑伤远客书。
避网几跳山影破，逆风曾蹙浪花虚。
今朝最是家童喜，免泥荒畦掇野蔬。
+++陆龟蒙
++++奉和袭美馆娃宫怀古次韵
镂楣消落濯春雨，苍翠无言空断崖。
草碧未能忘帝女，燕轻犹自识宫钗。
江山只有愁容在，剑珮应和愧色埋。
赖在伍员骚思少，吴王才免似荆怀。
+++陆龟蒙
++++同袭美游北禅院（院即故司勋陆郎中旧宅）
连延花蔓映风廊，岸帻披襟到竹房。
居士只今开梵处，先生曾是草玄堂。
清尊林下看香印，远岫窗中挂钵囊。
今日有情消未得，欲将名理问思光。
+++陆龟蒙
++++袭美以紫石砚见赠以诗迎之
霞骨坚来玉自愁，琢成飞燕古钗头。
澄沙脆弱闻应伏，青铁沈埋见亦羞。
最称风亭批碧简，好将云窦渍寒流。
君能把赠闲吟客，遍写江南物象酬。
+++陆龟蒙
++++和袭美送孙发百篇游天台
直应天授与诗情，百咏唯消一日成。
去把彩毫挥下国，归参黄绶别春卿。
闲窥碧落怀烟雾，暂向金庭隐姓名。
珍重兴公徒有赋，石梁深处是君行。
+++陆龟蒙
++++奉和袭美闻开元寺开笋园寄章上人
春龙争地养檀栾，况是双林雨后看。
迸出似毫当垤㙞，孤生如恨倚栏干。
凌虚势欲齐金刹，折赠光宜照玉盘。
更得锦苞零落后，粉环高下挶烟寒。
+++陆龟蒙
++++蔷薇
倚墙当户自横陈，致得贫家似不贫。
外布芳菲虽笑日，中含芒刺欲伤人。
清香往往生遥吹，狂蔓看看及四邻。
遇有客来堪玩处，一端晴绮照烟新。
+++陆龟蒙
++++奉和袭美开元寺佛钵诗
空王初受逞神功，四钵须臾现一重。
持次想添香积饭，覆时应带步罗钟。
光寒好照金毛鹿，响静堪降白耳龙。
从此宝函香里见，不须西去诣灵峰。
+++陆龟蒙
++++酬袭美夏首病愈见招次韵
雨多青合是垣衣，一幅蛮笺夜款扉。
蕙带又闻宽沈约，茅斋犹自忆王微。
方灵只在君臣正，篆古须抛点画肥。
除却伴谈秋水外，野鸥何处更忘机。
+++陆龟蒙
++++新夏东郊闲泛有怀袭美
迟于春日好于秋，野客相携上钓舟。
经略彴时冠暂亚，佩笭箵后带频搊。
蒹葭鹭起波摇笠，村落蚕眠树挂钩。
料得祇君能爱此，不争烟水似封侯。
+++陆龟蒙
++++四月十五日道室书事寄袭美
乌饭新炊芼臛香，道家斋日以为常。
月苗杯举存三洞，云蕊函开叩九章。
一掬阳泉堪作雨，数铢秋石欲成霜。
可中值著雷平信，为觅闲眠苦竹床。
+++陆龟蒙
++++看压新醅寄怀袭美
晓压糟床渐有声，旋如荒涧野泉清。
身前古态熏应出，世上愁痕滴合平。
饮啄断年同鹤俭，风波终日看人争。
尊中若使常能渌，两绶通侯总强名。
+++陆龟蒙
++++奉和袭美登初阳楼寄怀北平郎中
远窗浮槛亦成年，几伴杨公白昼筵。
日暖烟花曾扑地，气浮星象却归天。
闲将水石侵军垒，醉引笙歌上钓船。
无限恩波犹在目，东风吹起细漪涟。
+++陆龟蒙
++++奉和夏初袭美见访题小斋次韵
四邻多是老农家，百树鸡桑半顷麻。
尽趁晴明修网架，每和烟雨掉缲车。
啼鸾偶坐身藏叶，饷妇归来鬓有花。
不是对君吟复醉，更将何事送年华。
+++陆龟蒙
++++奉和袭美所居首夏水木尤清，适然有作次韵
柿阴成列药花空，却忆桐江下钓筒。
亦以鱼虾供熟鹭，近缘樱笋识邻翁。
闲分酒剂多还少，自记书签白间红。
更爱夜来风月好，转思玄度对支公。
+++陆龟蒙
++++奉和袭美题达上人药圃二首
药味多从远客赍，旋添花圃旋成畦。
三桠旧种根应异，九节初移叶尚低。
山荚便和幽涧石，水芝须带本池泥。
从今直到清秋日，又有香苗几番齐。
净名无语示清羸，药草搜来喻更微。
一雨一风皆遂性，花开花落尽忘机。
教疏兔镂金弦乱，自拥龙刍紫汞肥。
莫怪独亲幽圃坐，病容销尽欲依归。
+++陆龟蒙
++++奉和袭美怀华阳润卿博士三首
几降真官授隐书，洛公曾到梦中无。
眉间入静三辰影，肘后通灵五岳图。
北洞树形如曲盖，东凹山色入薰炉。
金墟福地能容否，愿作冈前蒋负刍。
火景应难到洞宫，萧闲堂冷任天风。
谈玄麈尾抛云底，服散龙胎在酒中。
有路还将赤城接，无泉不共紫河通。
奇编早晚教传授，免以神仙问葛洪。
终日焚香礼洞云，更思琪树转劳神。
曾寻下泊常经月，不到中峰又累春。
仙道最高黄玉箓，暑天偏称白纶巾。
清斋若见茅司命，乞取朱儿十二斤。
+++陆龟蒙
++++以竹夹膝寄赠袭美
截得筼筜冷似龙，翠光横在暑天中。
堪临薤簟闲凭月，好向松窗卧跂风。
持赠敢齐青玉案，醉吟偏称碧荷筒。
添君雅具教多著，为著西斋谱一通。
+++陆龟蒙
++++奉和袭美夏景无事因怀章来二上人次韵
檐外青阳有二梅，折来堪下冻醪杯。
高杉自欲生龙脑，小弁谁能寄鹿胎。
丽事肯教饶沈谢，谈微何必减宗雷。
还闻拟结东林社，争奈渊明醉不来。
忽忆高僧坐夏堂，厌泉声闹笑云忙。
山重海澹怀中印，月冷风微宿上方。
病后书求嵩少药，定回衣染贝多香。
何时更问逍遥义，五粒松阴半石床。
+++陆龟蒙
++++顷自桐江得一钓车以袭美乐烟波之思因出以为玩…酬答
旋屈金钩劈翠筠，手中盘作钓鱼轮。
忘情不效孤醒客，有意闲窥百丈鳞。
雨似轻埃时一起，云如高盖强相亲。
任他华毂低头笑，此地终无覆败人。
曾招渔侣下清浔，独茧初随一锤深。
细辗烟华无辙迹，静含风力有车音。
相呼野饭依芳草，迭和山歌逗远林。
得失任渠但取乐，不曾生个是非心。
病来悬著脆缗丝，独喜高情为我持。
数幅尚凝烟雨态，三篇能赋蕙兰词。
云深石静闲眠稳，月上江平放溜迟。
第一莫教谙此境，倚天功业待君为。
+++陆龟蒙
++++奉和袭美吴中书事寄汉南裴尚书
风清地古带前朝，遗事纷纷未寂寥。
三泖凉波鱼蕝动，五茸春草雉媒娇。
云藏野寺分金刹，月在江楼倚玉箫。
不用怀归忘此景，吴王看即奉弓招。
+++陆龟蒙
++++奉和袭美夏景冲澹偶作次韵二首
蝉雀参差在扇纱，竹襟轻利箨冠斜。
垆中有酒文园会，琴上无弦靖节家。
芝畹烟霞全覆穗，橘洲风浪半浮花。
闲思两地忘名者，不信人间发解华。
只于池曲象山幽，便是潇湘浸石楼。
斜拂芡盘轻鹜下，细穿菱线小鲵游。
闲开茗焙尝须遍，醉拨书帷卧始休。
莫道仙家无好爵，方诸还拜碧琳侯。
+++陆龟蒙
++++奉和袭美送李明府之任南海
春尽之官直到秋，岭云深处凭泷楼。
居人爱近沈珠浦，候吏多来拾翠洲。
賨税尽应输紫贝，蛮童多学佩金钩。
之君不恋南枝久，抛却经冬白罽裘。
+++陆龟蒙
++++奉和袭美寄题罗浮轩辕先生所居
鼎成仙驭入崆峒，百世犹传至道风。
暂应青词为穴凤，却思丹徼伴冥鸿。
金公的的生炉际，琼刃时时到梦中。
预恐浮山归有日，载将云室十洲东。
+++陆龟蒙
++++奉和袭美寄琼州杨舍人
明时非罪谪何偏，鵩鸟巢南更数千。
酒满椰杯消毒雾，风随蕉叶下泷船。
多药户生狂蛊，吏有珠官出俸钱。
只以直诚天自信，不劳诗句咏贪泉。
+++陆龟蒙
++++奉和袭美宿报恩寺水阁
峰抱池光曲岸平，月临虚槛夜何清。
僧穿小桧才分影，鱼掷高荷渐有声。
因忆故山吟易苦，各横秋簟梦难成。
周颙不用裁书劝，自得凉天证道情。
+++陆龟蒙
++++奉和袭美醉中偶作见寄次韵
海鹤飘飘韵莫侪，在公犹与俗情乖。
初呈酒务求专判，合祷山祠请自差。
永夜谭玄侵罔象，一生交态忘形骸。
怜君醉墨风流甚，几度题诗小谢斋。
+++陆龟蒙
++++奉和袭美寄滑州李副使员外
洛生闲咏正抽毫，忽傍旌旗著战袍。
檄下连营皆破胆，剑离孤匣欲吹毛。
清秋月色临军垒，半夜淮声入贼壕。
除却征南为上将，平徐功业更谁高。
+++陆龟蒙
++++奉和袭美吴中言怀寄南海二同年
曾见凌风上赤霄，尽将华藻赴嘉招。
城连虎踞山图丽，路入龙编海舶遥。
江客渔歌冲白荇，野禽人语映红蕉。
庭中必有君迁树，莫向空台望汉朝。
+++陆龟蒙
++++奉和袭美伤史拱山人
曾说山栖欲去寻，岂知霜骨葬寒林。
常依净住师冥目，兼事容成学算心。
逋客预斋还梵唱，老猿窥祭亦悲吟。
唯君独在江云外，谁诔孤贞置岘岑。
+++陆龟蒙
++++白鸥诗
惯向溪头漾浅沙，薄烟微雨是生涯。
时时失伴沈山影，往往争飞杂浪花。
晚树清凉还鸀鳿，旧巢零落寄蒹葭。
池塘信美应难恋，针在鱼唇剑在虾。
+++陆龟蒙
++++怀杨台文杨鼎文二秀才
秋早相逢待得春，崇兰清露小山云。
寒花独自愁中见，曙角多同醒后闻。
钓具每随轻舸去，诗题闲上小楼分。
重思醉墨纵横甚，书破羊欣白练裙。
+++陆龟蒙
++++奉和袭美谢友人惠人参
五叶初成椵树阴，紫团峰外即鸡林。
名参鬼盖须难见，材似人形不可寻。
品第已闻升碧简，携持应合重黄金。
殷勤润取相如肺，封禅书成动帝心。
+++陆龟蒙
++++严子重以诗游于名胜间旧矣余晚于江南相遇甚乐…之和
每值江南日落春，十年诗酒爱逢君。
芙蓉湖上吟船倚，翡翠岩前醉马分。
只有汀洲连旧业，岂无章疏动遗文。
犹怜未卜佳城处，更劚要离冢畔云。
+++陆龟蒙
++++算山
水绕苍山固护来，当时盘踞实雄才。
周郎计策清宵定，曹氏楼船白昼灰。
五十八年争虎视，三千馀骑骋龙媒。
何如今日家天下，阊阖门临万国开。
+++陆龟蒙
++++寄茅山何威仪二首
大小三峰次九华，灵踪今尽属何家。
汉时仙上云巅鹤，蜀地春开洞底花。
闲傍积岚寻瀑眼，便凌残雪探芝芽。
年来已奉黄庭教，夕炼腥魂晓吸霞。
曾向人间拜节旄，乍疑因梦到仙曹。
身轻曳羽霞襟狭，髻耸峨烟鹿帻高。
山暖不荤峰上薤，水寒仍落洞中桃。
从闻此日搜奇话，转觉魂飞夜夜劳。

++下卷六百二十六
  
+++陆龟蒙
++++早秋吴体寄袭美
荒庭古村只独倚，败蝉残蛩苦相仍。
虽然诗胆大如斗，争奈愁肠牵似绳。
短烛初添蕙幌影，微风渐折蕉衣棱。
安得弯弓似明月，快箭拂下西飞鹏。
+++陆龟蒙
++++病中秋怀寄袭美
病容愁思苦相兼，清镜无形未我嫌。
贪广异蔬行径窄。
故求偏药出钱添。
同人散后休赊酒，双燕辞来始下帘。
更有是非齐未得，重凭詹尹拂龟占。
+++陆龟蒙
++++秋赋有期因寄袭美（时将主试贡士）
云似无心水似闲，忽思名在贡书间。
烟霞鹿弁聊悬著，邻里渔舠暂解还。
文草病来犹满箧，药苗衰后即离山。
广寒宫树枝多少，风送高低便可攀。
+++陆龟蒙
++++和袭美新秋即事次韵三首
心似孤云任所之，世尘中更有谁知。
愁寻冷落惊双鬓，病得清凉减四支。
怀旧药溪终独往，宿枯杉寺已频期。
兼须为月求高处，即是霜轮杀满时。
帆楫衣裳尽钓徒，往来踪迹遍三吴。
闲中展卷兴亡小，醉后题诗点画粗。
松岛伴谭多道气，竹窗孤梦岂良图。
还须待致升平了，即往扁舟放五湖。
声利从来解破除，秋滩唯忆下桐庐。
鸬鹚阵合残阳少，蜻蛚吟高冷雨疏。
辩伏南华论指指，才非玄晏借书书。
当时任使真堪笑，波上三年学炙鱼。
+++陆龟蒙
++++和袭美赠南阳润卿将归雷平
朝市山林隐一般，却归那减卧云欢。
堕阶红叶谁收得，半盎清醪客酹干。
玉笈诗成吟处晓，金沙泉落梦中寒。
真仙若降如相问，曾步星罡绕醮坛。
+++陆龟蒙
++++顾道士亡，弟子奉束帛乞铭于袭美，因赋戏赠
童初真府召为郎，君与抽毫刻便房。
亦谓神仙同许郭，不妨才力似班扬。
比于黄绢词尤妙，酬以霜缣价未当。
唯我有文无卖处，笔锋销尽墨池荒。
+++陆龟蒙
++++和访寂上人不遇
芭蕉霜后石栏荒，林下无人闭竹房。
经抄未成抛素几，锡环应撼过寒塘。
蒲团为拂浮埃散，茶器空怀碧饽香。
早晚却还宗炳社，夜深风雪对禅床。
+++陆龟蒙
++++秋夕文宴（得成字）
笔阵初临夜正清，击铜遥认小金钲。
飞觥壮若游燕市，觅句难于下赵城。
隔岭故人因会忆，傍檐栖鸟带吟惊。
梁王座上多词客，五韵甘心第七成。
+++陆龟蒙
++++南阳广文欲于荆襄卜居，袭美有赠，代酬次韵
不知天隐在何乡，且欲烟霞迹暂双。
鹤庙未能齐月驭，鹿门聊拟并云窗。
藓衔荒磴移桑屐，花浸春醪挹石缸。
莫惜查头容钓伴，也应东印有馀江。
+++陆龟蒙
++++和袭美寄毗陵魏处士朴
经苑初成墨沼开，何人林下肯寻来。
若非宗测图山后，即是韩康卖药回。
溪籁自吟朱鹭曲，沙云还作白鸥媒。
唯应地主公田熟，时送君家麹糵材。
+++陆龟蒙
++++和袭美初冬偶作寄南阳润卿次韵
逐日生涯敢计冬，可嗟寒事落然空。
窗怜返照缘书小，庭喜新霜为橘红。
衰柳尚能和月动，败兰犹拟倩烟笼。
不知海上今清浅，试与飞书问洛公。
+++陆龟蒙
++++和袭美冬晓章上人院
山寒偏是晓来多，况值禅窗雪气和。
病客功夫经未演，故人书信纳新磨。
闲临静案修茶品，独旁深溪记药科。
从此逍遥知有地，更乘清月伴君过。
+++陆龟蒙
++++和袭美寄题镜岩周尊师所居
见说身轻鹤不如，石房无侣共云居。
清晨自削灵香柹，独夜空吟碧落书。
十洞飞精应遍吸，一簪秋发未曾梳。
知君便入悬珠会，早晚东骑白鲤鱼。
+++陆龟蒙
++++寒夜文宴得惊字
各将寒调触诗情，旋见微澌入砚生。
霜月满庭人暂起，汀洲半夜雁初惊。
三秋每为仙题想，一日多因累句倾。
千里建康衰草外，含毫谁是忆昭明。
+++陆龟蒙
++++送润卿还华阳
何事轻舟近腊回，茅家兄弟欲归来。
封题玉洞虚无奏，点检霜坛沆瀣杯。
云肆先生分气调，山图公子爱词才。
殷勤为向东乡荐，洒扫含真雪后台。
+++陆龟蒙
++++和袭美为新罗弘惠上人撰灵鹫山周禅师碑送归诗
一函迢递过东瀛，只为先生处乞铭。
已得雄词封静检，却怀孤影在禅庭。
春过异国人应写，夜读沧洲怪亦听。
遥想勒成新塔下，尽望空碧礼文星。
+++陆龟蒙
++++和袭美寒日书斋即事三首，每篇各用一韵
不必探幽上郁冈，公斋吟啸亦何妨。
唯求薏苡供僧食，别著氍毹待客床。
春近带烟分短蕙，晓来冲雪撼疏篁。
馀杭山酒犹封在，遥嘱高人未肯尝。
已上星津八月槎，文通犹自学丹砂。
仙经写得空三洞，隐士招来别九华。
静对真图呼绿齿，偶开神室问黄芽。
方诸更是怜才子，锡赉于君合有差。
名价皆酬百万馀，尚怜方丈讲玄虚。
西都宾问曾成赋，东海人求近著书。
茅洞烟霞侵寤寐，檀溪风月挂樵渔。
清朝还要廷臣在，两地宁容便结庐。
+++陆龟蒙
++++和袭美腊后送内大德从勖游天台
应缘南国尽南宗，欲访灵溪路暗通。
归思不离双阙下，去程犹在四明东。
铜瓶净贮桃花雨，金策闲摇麦穗风。
若恋吾君先拜疏，为论台岳未封公。
+++陆龟蒙
++++和袭美寄题玉霄峰叶涵象尊师所居
天台一万八千丈，师在浮云端掩扉。
永夜只知星斗大，深秋犹见海山微。
风前几降青毛节，雪后应披白羽衣。
南望烟霞空再拜，欲将飞魄问灵威。
+++陆龟蒙
++++南阳广文博士还雷平后寄
微微春色染林塘，亲拨烟霞坐涧房。
阴洞雪胶知未入，浊醪风破的偷尝。
芝台晓用金铛煮，星度闲将玉铪量。
几遍侍晨官欲降，曙坛先起独焚香。
+++陆龟蒙
++++和袭美题支山南峰僧次韵
眉毫霜细欲垂肩，自说初栖海岳年。
万壑烟霞秋后到，一林风雨夜深禅。
时翻贝叶添新藏，闲插松枝护小泉。
好是清冬无外事，匡林斋罢向阳眠。
+++陆龟蒙
++++送董少卿游茅山
威辇高悬度世名，至今仙裔作公卿。
将随羽节朝珠阙，曾佩鱼符管赤城。
云冻尚含孤石色，雪干犹堕古松声。
应知四扇灵方在，待取归时绿发生。
+++陆龟蒙
++++和袭美寄怀南阳润卿
高抱相逢各绝尘，水经山疏不离身。
才情未拟汤从事，玄解犹嫌竺道人。
霞染洞泉浑变紫，雪披江树半和春。
谁怜故国无生计，唯种南塘二亩芹。
+++陆龟蒙
++++袭美将以绿罽为赠因成四韵
三径风霜利若刀，襜褕吹断罥蓬蒿。
病中只自悲龙具，世上何人识羽袍。
狐貉近怀珠履贵，薜萝遥羡白巾高。
陈王轻暖如相遗，免致衰荷效广骚。
+++陆龟蒙
++++和过张祜处士丹阳故居
胜华通子共悲辛，荒径今为旧宅邻。
一代交游非不贵，五湖风月合教贫。
魂应绝地为才鬼，名与遗编在史臣。
闻道平生多爱石，至今犹泣洞庭人。
+++陆龟蒙
++++和袭美寄广文先生
忽辞明主事真君，直取姜巴路入云。
龙篆拜时轻诰命，霓襟披后小玄纁。
峰前北帝三元会，石上东卿九锡文。
应笑世间名利火，等闲灵府剩先焚。
+++陆龟蒙
++++和袭美先辈悼鹤
一夜圆吭绝不鸣，八公虚道得千龄。
方添上客云眠思，忽伴中仙剑解形。
但掩丛毛穿古堞，永留寒影在空屏。
君才幸自清如水，更向芝田为刻铭。
+++陆龟蒙
++++幽居有白菊一丛因而成咏呈知己
还是延年一种材，即将瑶朵冒霜开。
不如红艳临歌扇，欲伴黄英入酒杯。
陶令接䍦堪岸著，梁王高屋好欹来。
月中若有闲田地，为劝嫦娥作意裁。
+++陆龟蒙
++++和袭美伤开元观顾道士
何事神超入杳冥，不骑孤鹤上三清。
多应白简迎将去，即是朱陵炼更生。
药奠肯同椒醑味，云谣空替薤歌声。
武皇徒有飘飘思，谁问山中宰相名。
+++陆龟蒙
++++和袭美醉中即席赠润卿博士次韵
共是虚皇简上仙，清词如羽欲飘然。
登山凡著几緉屐，破浪欲乘千里船。
远梦只留丹井畔，闲吟多在酒旗前。
谁知海上无名者，只记渔歌不记年。
+++陆龟蒙
++++送浙东德师侍御罢府西归
王谢遗踪玉籍仙，三年闲上鄂君船。
诗怀白阁僧吟苦，俸买青田鹤价偏。
行次野枫临远水，醉中衰菊卧凉烟。
芙蓉散尽西归去，唯有山阴九万笺。
+++陆龟蒙
++++送羊振文先辈往桂阳归觐
风雅先生去一麾，过庭才子趣归期。
让王门外开帆叶，义帝城中望戟支。
郢路渐寒飘雪远，湘波初暖涨云迟。
灵均精魄如能问，又得千年贾傅词。
+++陆龟蒙
++++袭美留振文宴龟蒙抱病不赴猥示倡和因次韵酬谢
绮席风开照露晴，只将茶荈代云觥。
繁弦似玉纷纷碎，佳妓如鸿一一惊。
毫健几多飞藻客，羽寒寥落映花莺，幽人独自西窗晚，闲凭香柽反照明。
+++陆龟蒙
++++和袭美重送圆载上人归日本国
老思东极旧岩扉，却待秋风泛舶归。
晓梵阳乌当石磬，夜禅阴火照田衣。
见翻经论多盈箧，亲植杉松大几围。
遥想到时思魏阙，只应遥拜望斜晖。
+++陆龟蒙
++++和袭美褚家林亭
一阵西风起浪花，绕栏杆下散瑶华。
高窗曲槛仙侯府，卧苇荒芹白鸟家。
孤岛待寒凝片月，远山终日送馀霞。
若知方外还如此，不要秋乘上海槎。
+++陆龟蒙
++++归雁
北走南征象我曹，天涯迢递翼应劳。
似悲边雪音犹苦，初背岳云行未高。
月岛聚栖防暗缴，风滩斜起避惊涛。
时人不问随阳意，空拾栏边翡翠毛。
+++陆龟蒙
++++王先辈草堂
松径隈云到静堂，杏花临涧水流香。
身从乱后全家隐，日校人间一倍长。
金箓渐加新品秩，玉皇偏赐羽衣裳。
何如圣代弹冠出，方朔曾为汉侍郎。
+++陆龟蒙
++++伤越
越溪自古好风烟，盗束兵缠已半年。
访戴客愁随水远，浣纱人泣共埃捐。
临焦赖洒王师雨，欲堕重登刺史天。
早晚山川尽如故，清吟闲上鄂君船。
+++陆龟蒙
++++新定陪太守一百五夜南馆玩月
风雨教春处处伤，一宵云尽见沧浪。
全无片烛侵光彩，只有清滩助雪霜。
烟蔽棹歌归浦溆，露将花影到衣裳。
却嫌殷浩南楼夕，一带秋声入恨长。
+++陆龟蒙
++++中元夜寄道侣二首
学饵霜茸骨未轻，每逢真夕梦还清。
丁宁独受金妃约，许与亲题玉篆名。
月苦撼残临水珮，风微飘断系云缨。
须臾枕上桐窗晓，露压千枝滴滴声。
橘斋风露已清馀，东郭先生病未除。
孤枕易为蛩破梦，短檐难得燕传书。
广云披日君应近，倒影裁花我尚疏。
唯羡羽人襟似水，平持旄节步空虚。
+++陆龟蒙
++++寄怀华阳道士
华阳门外五芝生，餐罢愁君入杳冥。
遥夜独栖还有梦，昔年相见便忘形。
为分科斗亲铅椠，与说蜉蝣坐竹棂。
醮后几时归紫阁，别来终日诵黄庭。
闲教辨药僮名甲，静识窥巢鹤姓丁。
绝涧饮羊春水腻，傍林烧石野烟腥。
深沈谷响含疏磬，片段岚光落画屏。
休采古书探禹穴，自刊新历斗尧蓂。
珠宫凤合迎萧史，玉籍人谁访蔡经？
架上黑椽长褐稳，案头丹篆小符灵。
霓轩入洞齐初月，羽节升坛拜七星。
当路独行冲虎豹，向风孤啸起雷霆。
凝神密室多生白，叙事联编尽杀青。
匝地山川皆暗写，隐天竽籁只闲听。
分张火力烧金灶，拂拭苔痕洗酒瓶。
翠壁上吟朝复暮，暖云边卧醉还醒。
倚身长短裁筇杖，倩客高低结草亭。
直用森严朝北帝，爱将清浅问东溟。
常思近圃看栽杏，拟借邻峰伴采苓。
掩树半扉晴霭霭，背琴残烛晓荧荧。
旧来扪虱知王猛，欲去为龙叹管宁。
蟾魄几应临蕙帐，渔竿犹尚枕枫汀。
衔烟细草无端绿，冒雨闲花作意馨。
掠岸惊波沈翡翠，入檐斜照碍蜻蜓。
初征汉栈宜飞檄，待破燕山好勒铭。
六辔未收千里马，一囊空负九秋萤。
我悲雌伏真方枘，他骋雄材似建瓴。
合在深崖齐散术，自求沧海点流萍。
频抛俗物心还爽，远忆幽期目剩瞑。
见买扁舟束真诰，手披仙语任扬舲。

++下卷六百二十七
  
+++陆龟蒙
++++人日代客子（是日立春）
人日兼春日，长怀复短怀。
遥知双彩胜，并在一金钗。
+++陆龟蒙
++++筑城词二首
城上一培土，手中千万杵。
筑城畏不坚，坚城在何处。
莫叹将军逼，将军要却敌。
城高功亦高，尔命何劳惜。
+++陆龟蒙
++++古意
君心莫淡薄，妾意正栖托。
愿得双车轮，一夜生四角。
+++陆龟蒙
++++春晓
春庭晓景别，清露花逦迤。
黄蜂一过慵，夜夜栖香蕊。
+++陆龟蒙
++++杂兴
桃李傍檐楹，无人赏春华。
时情重不见，却忆菖蒲花。
+++陆龟蒙
++++雁
南北路何长，中间万弋张。
不知烟雾里，几只到衡阳。
+++陆龟蒙
++++寄远
鬓乱羞云卷，眉空羡月生。
中原犹将将，何日重卿卿。
+++陆龟蒙
++++庭前
合欢能解恚，萱草信忘忧。
尽向庭前种，萋萋特地愁。
+++陆龟蒙
++++洞房怨
玉锸朝扶鬓，金梯晚下台。
春衫将别泪，一夜两难裁。
+++陆龟蒙
++++江行
酒旗菰叶外，楼影浪花中。
醉帆张数幅，唯待鲤鱼风。
+++陆龟蒙
++++巫峡
巫峡七百里，巫山十二重。
年年自云雨，环佩竟谁逢。
+++陆龟蒙
++++归路
渐入新丰路，衰红映小桥。
浑如七年病，初得一丸销。
+++陆龟蒙
++++南塘曲
妾住东湖下，郎居南浦边。
闲临烟水望，认得采菱船。
+++陆龟蒙
++++黄金二首
自古黄金贵，犹沽骏与才。
近来簪珥重，无可上高台。
平分从满箧，醉掷任成堆。
恰莫持千万，明明买祸胎。
+++陆龟蒙
++++夕阳
渡口和帆落，城边带角收。
如何茂陵客，江上倚危楼。
+++陆龟蒙
++++残雪
桂冷微停素，峰干不遍岚。
何谿背林处，犹覆定僧庵。
+++陆龟蒙
++++古态
古态日渐薄，新妆心更劳。
城中皆一尺，非妾髻鬟高。
+++陆龟蒙
++++大堤
大堤春日暮，骢马解镂衢。
请君留上客，容妾荐雕胡。
+++陆龟蒙
++++金陵道
北雁行行直，东流澹澹春。
当时六朝客，还道帝乡人。
+++陆龟蒙
++++离骚
天问复招魂，无因彻帝阍。
岂知千丽句，不敌一谗言。
+++陆龟蒙
++++对酒
后代称欢伯，前贤号圣人。
且须谋日富，不要道家贫。
+++陆龟蒙
++++寄南岳客乞灵芜香
闻说融峰下，灵香似反魂。
春来正堪采，试为劚云根。
+++陆龟蒙
++++山阳燕中郊乐录
淮上能无雨，回头总是情。
蒲帆浑未织，争得一欢成。
+++陆龟蒙
++++偶作
双眉初出茧，两鬓正藏鸦。
自有王昌在，何劳近宋家。
+++陆龟蒙
++++有示
相对莫辞贫，蓬蒿任塞门。
无情是金玉，不报主人恩。
+++陆龟蒙
++++秋思三首
桐露珪初落，兰风佩欲衰。
不知能赋客，何似枉刀儿。
谁在嫖姚幕，能教霹雳车。
至今思秃尾，无以代寒菹。
未得同齑杵，何时减药囊。
莫言天帝醉，秦暴不灵长。
+++陆龟蒙
++++早春
雨冷唯添暑，烟初不著春。
数枝花颣小，愁杀扈芳人。
+++陆龟蒙
++++怀仙三首
闻道阳都女，连娟耳细长。
自非黄犊客，不得到云房。
但服镮刚子，兼吟曲素词。
须知臣汉客，还见布龙儿。
神烛光华丽，灵祛羽翼生。
已传餐玉粒，犹自买云英。
+++陆龟蒙
++++芙蓉
闲吟鲍照赋，更起屈平愁。
莫引西风动，红衣不耐秋。
+++陆龟蒙
++++春思
怨莺新语涩，双蝶斗飞高。
作个名春恨，浮生百倍劳。
+++陆龟蒙
++++风人诗四首
十万全师出，遥知正忆君。
一心如瑞麦，长作两岐分。
破檗供朝爨，须怜是苦辛。
晓天窥落宿，谁识独醒人。
旦日思双屦，明时愿早谐。
丹青传四渎，难写是秋怀。
闻道更新帜，多应发旧旗。
征衣无伴捣，独处自然悲。
+++陆龟蒙
++++乐府杂咏六首 双吹管
长短裁浮筠，参差作飞凤。
高楼微月夜，吹出江南弄。
+++陆龟蒙
++++乐府杂咏六首 东飞凫
裁得尺锦书，欲寄东飞凫。
胫短翅亦短，雌雄恋菰蒲。
+++陆龟蒙
++++乐府杂咏六首 花成子
春风等君意，亦解欺桃李。
写得去时真，归来不相似。
+++陆龟蒙
++++乐府杂咏六首 月成弦
孤光照还没，转益伤离别。
妾若是嫦娥，长圆不教缺。
+++陆龟蒙
++++乐府杂咏六首 孤烛怨
前回边使至，闻道交河战。
坐想鼓鞞声，寸心攒百箭。
+++陆龟蒙
++++乐府杂咏六首 金吾子
嫁得金吾子，常闻轻薄名。
君心如不重，妾腰徒自轻。
+++陆龟蒙
++++子夜四时歌 春
山连翠羽屏，草接烟华席。
望尽南飞燕，佳人断消息。
+++陆龟蒙
++++子夜四时歌 夏
兰眼抬路斜，莺唇映花老。
金龙倾漏尽，玉井敲冰早。
+++陆龟蒙
++++子夜四时歌 秋
凉汉清泬寥，衰林怨风雨。
愁听络纬唱，似与羁魂语。
+++陆龟蒙
++++子夜四时歌 冬
南云走冷圭，北籁号空木。
年年任霜霰，不减筼筜绿。
+++陆龟蒙
++++大子夜歌二首
歌谣数百种，子夜最可怜。
慷慨吐清音，明转出天然。
丝竹发歌响，假器扬清音。
不知歌谣妙，声势出口心。
+++陆龟蒙
++++子夜警歌二首
镂碗传绿酒，雕炉薰紫烟。
谁知苦寒调，共作白雪弦。
恃爱如欲进，含羞出不前。
朱口发艳歌，玉指弄娇弦。
+++陆龟蒙
++++子夜变歌三首
人传欢负情，我自未尝见。
三更开门去，始知子夜变。
岁月如流迈，春尽秋已至。
荧荧条上花，零落何乃驶。
岁月如流迈，行已及素秋。
蟋蟀吟堂前，惆怅使侬愁。
+++陆龟蒙
++++江南曲五首
鱼戏莲叶间，参差隐叶扇。
鸀鳿窥，潋滟无因见。
鱼戏莲叶东，初霞射红尾。
旁临谢山侧，恰值清风起。
鱼戏莲叶西，盘盘舞波急。
潜依曲岸凉，正直斜光入。
鱼戏莲叶南，欹危舞烟叠。
光摇越鸟巢，影乱吴娃楫。
鱼戏莲叶北，澄阳动微涟。
回看帝子渚，稍背鄂君船。

++下卷六百二十八
  
+++陆龟蒙
++++陌上桑
皓齿还如贝色含，长眉亦似烟华贴。
邻娃尽著绣裆襦，独自提筐采蚕叶。
+++陆龟蒙
++++自遣诗三十首
五年重别旧山村，树有交柯犊有孙。
更感卞峰颜色好，晓云才散便当门。
雪下孤村淅淅鸣，病魂无睡洒来清。
心摇只待东窗晓，长愧寒鸡第一声。
多情多感自难忘，只有风流共古长。
座上不遗金带枕，陈王词赋为谁伤。
甫里先生未白头，酒旗犹可战高楼。
长鲸好鲙无因得，乞取艅艎作钓舟。
花濑濛濛紫气昏，水边山曲更深村。
终须拣取幽栖处，老桧成双便作门。
阴洞曾为采药行，冷云凝绝烛微明。
玉芝敲折琤然堕，合有真人上姓名。
长叹人间发易华，暗将心事许烟霞。
病来前约分明在，药鼎书囊便是家。
酝得秋泉似玉容，比于云液更应浓。
思量北海徐刘辈，枉向人间号酒龙。
羊侃多应自古豪，解盘金槊置纤腰。
纵然此事教双得，不博溪田二顷苗。
偶然携稚看微波，临水春寒一倍多。
便使笔精如逸少，懒能书字换群鹅。
昔闻庄叟迢迢梦，又道韩生苒苒飞。
知有姓名聊寄问，更无言语抱斜晖。
雪侵春事太无端，舞急微还近腊寒。
应是也疑真宰怪，休时犹未遍林峦。
数尺游丝堕碧空，年年长是惹东风。
争知天上无人住，亦有春愁鹤发翁。
谁使寒鸦意绪娇，云情山晚动情憀。
乱和残照纷纷舞，应索阳乌次第饶。
古往天高事渺茫，争知灵媛不凄凉。
月娥如有相思泪，只待方诸寄两行。
本来云外寄闲身，遂与溪云作主人。
一夜逆风愁四散，晓来零落傍衣巾。
渊明不待公田熟，乘兴先秋解印归。
我为馀粮春未去，到头谁是复谁非。
云拥根株抱石危，斫来文似瘦蛟螭。
幽人带病慵朝起，只向春山尽日欹。
月淡花闲夜已深，宋家微咏若遗音。
重思万古无人赏，露湿清香独满襟。
南岸春田手自农，往来横截半江风。
有时不耐轻桡兴，暂欲蓬山访洛公。
贤达垂竿小隐中，我来真作捕鱼翁。
前溪一夜春流急，已学严滩下钓筒。
水国君王又姓萧，风情由是冠南朝。
灵和殿下巴江柳，十二旒前舞翠条。
强梳蓬鬓整斜冠，片烛光微夜思阑。
天意最饶惆怅事，单栖分付与春寒。
无多药圃近南荣，合有新苗次第生。
稚子不知名品上，恐随春草斗输赢。
一派溪随箬下流，春来无处不汀洲。
漪澜未碧蒲犹短，不见鸳鸯正自由。
山下花明水上曛，一桡青翰破霞文。
越人但爱风流客，绣被何须属鄂君。
妍华须是占时生，准拟差肩不近情。
佳丽几时腰不细，荆王辛苦致宫名。
姹女精神似月孤，敢将容易入洪炉。
人间纵道铅华少，蝶翅新篁未肯无。
贞白求丹变姓名，主恩潜助亦无成。
侯家竟换梁天子，王整徒劳作外兵。
春雨能膏草木肥，就中林野碧含滋。
唯馀病客相逢背，一夜寒声减四肢。
+++陆龟蒙
++++别墅怀归
东去沧溟百里馀，沿江潮信到吾庐。
就中家在蓬山下，一日堪凭两寄书。
+++陆龟蒙
++++野井
朱阁前头露井多，碧梧桐下美人过。
寒泉未必能如此，奈有银瓶素绠何。
+++陆龟蒙
++++南征
丞相南征定有无，幕中谁是骋良图。
遥知贼胆纵横破，绕帐生犀一万株。
+++陆龟蒙
++++北渡
江客柴门枕浪花，鸣机寒橹任呕哑。
轻舟过去真堪画，惊起鸬鹚一阵斜。
+++陆龟蒙
++++夜泊咏栖鸿
可怜霜月暂相依，莫向衡阳趁逐飞。
同是江南寒夜客，羽毛单薄稻粱微。
+++陆龟蒙
++++早行
水寒孤棹触天文，直似乘槎去问津。
纵使碧虚无限好，客星名字也愁人。
+++陆龟蒙
++++木兰堂（一作李商隐诗）
洞庭波浪渺无津，日日征帆送远人。
几度木兰舟上望，不知元是此花身。
+++陆龟蒙
++++和袭美春夕陪崔谏议樱桃园宴
佳人芳树杂春蹊，花外烟濛月渐低。
几度艳歌清欲转，流莺惊起不成栖。
+++陆龟蒙
++++和袭美松江早春
柳下江餐待好风，暂时还得狎渔翁。
一生无事烟波足，唯有沙边水勃公。
+++陆龟蒙
++++和袭美女坟湖（即吴王葬女之所）
水平波淡绕回塘，鹤殉人沉万古伤。
应是离魂双不得，至今沙上少鸳鸯。
+++陆龟蒙
++++和袭美泰伯庙
故国城荒德未荒，年年椒奠湿中堂。
迩来父子争天下，不信人间有让王。
+++陆龟蒙
++++和袭美木兰院次韵
苦吟清漏迢迢极，月过花西尚未眠。
犹忆故山欹警枕，夜来呜咽似流泉。
+++陆龟蒙
++++和袭美重题蔷薇
秾华自古不得久，况是倚春春已空。
更被夜来风雨恶，满阶狼藉没多红。
+++陆龟蒙
++++和袭美春夕酒醒
几年无事傍江湖，醉倒黄公旧酒垆。
觉后不知明月上，满身花影倩人扶。
+++陆龟蒙
++++和袭美木兰后池三咏 重台莲花
水国烟乡足芰荷，就中芳瑞此难过。
风情为与吴王近，红萼常教一倍多。
+++陆龟蒙
++++和袭美木兰后池三咏 浮萍
晚来风约半池明，重叠侵沙绿罽成。
不用临池更相笑，最无根蒂是浮名。
+++陆龟蒙
++++和袭美木兰后池三咏 白莲
素花多蒙别艳欺，此花真合在瑶池。
还应有恨无人觉，月晓风清欲堕时。
+++陆龟蒙
++++和袭美重题后池
晓烟清露暗相和，浴雁浮鸥意绪多。
却是陈王词赋错，枉将心事托微波。
+++陆龟蒙
++++和胥门闲泛
细桨轻撶下白蘋，故城花谢绿阴新。
岂无今日逃名士，试问南塘著屟人。
+++陆龟蒙
++++袭美初植松桂偶题
轩阴冉冉移斜日，寒韵泠泠入晚风。
烟格月姿曾不改，至今犹似在山中。
+++陆龟蒙
++++和袭美馆娃宫怀古五绝
三千虽衣水犀珠，半夜夫差国暗屠。
犹有八人皆二八，独教西子占亡吴。
一宫花渚漾涟漪，俀堕鸦鬟出茧眉。
可料座中歌舞袖，便将残节拂降旗。
几多云榭倚青冥，越焰烧来一片平。
此地最应沾恨血，至今春草不匀生。
江色分明练绕台，战帆遥隔绮疏开。
波神自厌荒淫主，勾践楼船稳帖来。
宝袜香綦碎晓尘，乱兵谁惜似花人。
伯劳应是精灵使，犹向残阳泣暮春。
+++陆龟蒙
++++和袭美虎丘寺西小溪闲泛三绝
树号相思枝拂地，鸟语提壶声满溪。
云涯一里千万曲，直是渔翁行也迷。
荒柳卧波浑似困，宿云遮坞未全痴。
云情柳意萧萧会，若问诸馀总不知。
每逢孤屿一倚楫，便欲狂歌同采薇。
任是烟萝中待月，不妨欹枕扣舷归。
+++陆龟蒙
++++和袭美天竺寺八月十五夜桂子
霜实常闻秋半夜，天台天竺堕云岑。
如何两地无人种，却是湘漓是桂林。
+++陆龟蒙
++++戏题袭美书印囊
鹊衔龟顾妙无馀，不爱封侯爱石渠。
应笑休文过万卷，至今谁道沈家书。
+++陆龟蒙
++++和袭美钓侣二章
一艇轻撶看晓涛，接䍦抛下漉春醪。
相逢便倚蒹葭泊，更唱菱歌擘蟹螯。
雨后沙虚古岸崩，鱼梁移入乱云层。
归时月堕汀洲暗，认得妻儿结网灯。
+++陆龟蒙
++++和袭美寄同年韦校书
万古风烟满故都，清才搜括妙无馀。
可中寄与芸香客，便是江南地里书。
+++陆龟蒙
++++和袭美初冬偶作
桐下空阶叠绿钱，貂裘初绽拥高眠。
小炉低幌还遮掩，酒滴灰香似去年。
+++陆龟蒙
++++袭美醉中寄一壶并一绝，走笔次韵奉酬
酒痕衣上杂莓苔，犹忆红螺一两杯。
正被绕篱荒菊笑，日斜还有白衣来。
+++陆龟蒙
++++再和次韵
阶下饥禽啄嫩苔，野人方倒病中杯。
寒蔬卖却还沽吃，可有金貂换得来。
+++陆龟蒙
++++和袭美重玄寺双矮桧
可怜烟刺是青螺，如到双林误礼多。
更忆早秋登北固，海门苍翠出晴波。
+++陆龟蒙
++++醉中戏赠袭美
南北风流旧不同，伧吴今日若相通。
病来犹伴金杯满，欲得人呼小褚公。
+++陆龟蒙
++++润卿遗青䭀饭兼之一绝，聊用答谢
旧闻香积金仙食，今见青精玉斧餐。
自笑镜中无骨录，可能飞上紫雪端。
+++陆龟蒙
++++文宴招润卿博士辞以道侣将至一绝寄之
仙客何时下鹤翎，方瞳如水脑华清。
不过传达杨君梦，从许人间小兆听。
+++陆龟蒙
++++再招
遥知道侣谈玄次，又是文交丽事时。
虽是寒轻云重日，也留花簟待徐摛。
+++陆龟蒙
++++玩金鸂鶒戏赠袭美
曾向溪边泊暮云，至今犹忆浪花群。
不知镂羽凝香雾，堪与鸳鸯觉后闻。
+++陆龟蒙
++++子规一首
碧竿微露月玲珑，谢豹伤心独叫风。
高处已应闻滴血，山榴一夜几枝红。
+++陆龟蒙
++++寄题天台国清寺齐梁体
峰带楼台天外立，明河色近罘罳湿。
松间石上定僧寒，半夜楢溪水声急。
+++陆龟蒙
++++奉和谏议酬先辈霜菊
紫茎芳艳照西风，只怕霜华掠断丛。
争奈病夫难强饮，应须速自召车公。
+++陆龟蒙
++++和袭美咏皋桥
横截春流架断虹，凭栏犹思五噫风。
今来未必非梁孟，却是无人断伯通。
+++陆龟蒙
++++和袭美悼鹤
酆都香稻字重思，遥想飞魂去未饥。
争奈野鸦无数健，黄昏来占旧栖枝。
+++陆龟蒙
++++和醉中袭美先起次韵
莫唱艳歌凝翠黛，已通仙籍在金闺。
他时若寄相思泪，红粉痕应伴紫泥。
+++陆龟蒙
++++和袭美酒病偶作次韵
柳疏桐下晚窗明，只有微风为折酲。
唯欠白绡笼解散，洛生闲咏两三声。
+++陆龟蒙
++++忆白菊
稚子书传白菊开，西成相滞未容回。
月明阶下窗纱薄，多少清香透入来。
+++陆龟蒙
++++和同润卿寒夜访袭美各惜其志次韵
醉韵飘飘不可亲，掉头吟侧华阳巾。
如能跂脚南窗下，便是羲皇世上人。
+++陆龟蒙
++++和袭美寒夜文宴润卿有期不至
细雨轻觞玉漏终，上清词句落吟中。
松斋一夜怀贞白，霜外空闻五粒风。
+++陆龟蒙
++++移石盆
移得龙泓潋滟寒，月轮初下白云端。
无人尽日澄心坐，倒影新篁一两竿。
+++陆龟蒙
++++石竹花咏
曾看南朝画国娃，古萝衣上碎明霞。
而今莫共金钱斗，买却春风是此花。

++下卷六百二十九
  
+++陆龟蒙
++++和袭美友人许惠酒以诗征之
冻醪初漉嫩如春，轻蚁漂漂杂蕊尘。
得伴方平同一醉，明朝应作蔡经身。
+++陆龟蒙
++++闻圆载上人挟儒书洎释典归日本国，更作一绝以送
九流三藏一时倾，万轴光凌渤澥声。
从此遗编东去后，却应荒外有诸生。
+++陆龟蒙
++++闲吟
闲吟料得三更尽，始把孤灯背竹窗。
一夜西风高浪起，不教归梦过寒江。
+++陆龟蒙
++++秘色越器
九秋风露越窑开，夺得千峰翠色来。
好向中宵盛沆瀣，共嵇中散斗遗杯。
+++陆龟蒙
++++景阳宫井
古堞烟埋宫井树，陈主吴姬堕泉处。
舜没苍梧万里云，却不闻将二妃去。
+++陆龟蒙
++++江南二首
便风船尾香粳熟，细雨层头赤鲤跳。
待得江餐闲望足，日斜方动木兰桡。
村边紫豆花垂次，岸上红梨叶战初。
莫怪烟中重回首，酒家青纻一行书。
+++陆龟蒙
++++溪思雨中
雨映前山万絇丝，橹声冲破似鸣机。
无端织得愁成段，堪作骚人酒病衣。
+++陆龟蒙
++++江城夜泊
漏移寒箭丁丁急，月挂虚弓霭霭明。
此夜离魂堪射断，更须江笛两三声。
+++陆龟蒙
++++宫人斜
草著愁烟似不春，晚莺哀怨问行人。
须知一种埋香骨，犹胜昭君作虏尘。
+++陆龟蒙
++++送棋客
满目山川似势棋，况当秋雁正斜飞。
金门若召羊玄保，赌取江东太守归。
+++陆龟蒙
++++汉宫词
招灵阁上霓旌绝，柏梁台中珠翠稠。
一身三十六宫夜，露滴玉盘青桂秋。
+++陆龟蒙
++++上清
玉林风露寂寥清，仙妃对月闲吹笙。
新篁冷涩曲未尽，细拂云枝栖凤惊。
+++陆龟蒙
++++秋荷
蒲茸承露有佳色，茭叶束烟如效颦。
盈盈一水不得渡，冷翠遗香愁向人。
+++陆龟蒙
++++有别二首
且将丝䋏系兰舟，醉下烟汀减去愁。
江上有楼君莫上，落花随浪正东流。
池上已看莺舌默，云间应即雁翰开。
唯愁别后当风立，万树将秋入恨来。
+++陆龟蒙
++++病中晓思
月堕霜西竹井寒，辘轳丝冻下瓶难。
幽人病久浑成渴，愁见龙书一鼎干。
+++陆龟蒙
++++送友人之湖上
故人溪上有渔舟，竿倚风蘋夜不收。
欲寄一函聊问讯，洪乔宁作置书邮。
+++陆龟蒙
++++寒日逢僧
瘦胫高褰梵屟轻，野塘风劲锡环鸣。
如何不向深山里，坐拥闲云过一生。
+++陆龟蒙
++++冬柳
柳汀斜对野人窗，零落衰条傍晓江。
正是霜风飘断处，寒鸥惊起一双双。
+++陆龟蒙
++++寄友人
敬亭寒夜溪声里，同听先生讲太玄。
上得云梯不回首，钓竿犹在五湖边。
+++陆龟蒙
++++岛树
波涛漱苦盘根浅，风雨飘多著叶迟。
迥出孤烟残照里，鹭鹚相对立高枝。
+++陆龟蒙
++++头陀僧
万峰围绕一峰深，向此长修苦行心。
自扫雪中归鹿迹，天明恐被猎人寻。
+++陆龟蒙
++++晚渡
半波风雨半波晴，渔曲飘秋野调清。
各样莲船逗村去，笠檐蓑袂有残声。
+++陆龟蒙
++++赠老僧二首
枯貌自同霜里木，馀生唯指佛前灯。
少时写得坐禅影，今见问人何处僧。
自有家山供衲线，不离溪曲取庵茅。
旧曾闻说林中鸟，定后长来顶上巢。
+++陆龟蒙
++++忆山泉
一夜寒声来梦里，平明著屐到声边。
心期盛夏同过此，脱却荷衣石上眠。
+++陆龟蒙
++++白芙蓉
澹然相对却成劳，月染风裁个个高。
似说玉皇亲谪堕，至今犹著水霜袍。
+++陆龟蒙
++++严光钓台
片帆竿外揖清风，石立云孤万古中。
不是狂奴为故态，仲华争得黑头公。
+++陆龟蒙
++++读陈拾遗集
蓬颗何时与恨平，蜀江衣带蜀山轻。
寻闻骑士枭黄祖，自是无人祭祢衡。
+++陆龟蒙
++++吴宫怀古
香径长洲尽棘丛，奢云艳雨只悲风。
吴王事事须亡国，未必西施胜六宫。
+++陆龟蒙
++++送琴客之建康
蕙风杉露共泠泠，三峡寒泉漱玉清。
君到南朝访遗事，柳家双锁旧知名。
+++陆龟蒙
++++闺怨
白袷行人又远游，日斜空上映花楼。
愁丝堕絮相逢著，绊惹春风卒未休。
+++陆龟蒙
++++丁香
江上悠悠人不问，十年云外醉中身。
殷勤解却丁香结，纵放繁枝散诞春。
+++陆龟蒙
++++种蒲
杜若溪边手自移，旋抽烟剑碧参差。
何时织得孤帆去，悬向秋风访所思。
+++陆龟蒙
++++范蠡
平吴专越祸胎深，岂是功成有去心。
勾践不知嫌鸟喙，归来犹自铸良金。
+++陆龟蒙
++++山僧二首
山藓几重生草履，涧泉长自满铜瓶。
时将如意敲眠虎，遣向林间坐听经。
一夏不离苍岛上，秋来频话石城南。
思归瀑布声前坐，却把松枝拂旧庵。
+++陆龟蒙
++++上云乐
青丝作筰桂为船，白兔捣药虾蟆丸。
便浮天汉泊星渚，回首笑君承露盘。
+++陆龟蒙
++++新秋杂题六首 眠
一簟临窗薤叶秋，小帘风荡半离钩。
魂清雨急梦难到，身在五湖波上头。
+++陆龟蒙
++++新秋杂题六首 行
寻人直到月坞北，觅鹤便过云峰西。
只今犹有疏野调，但绕莓苔风雨畦。
+++陆龟蒙
++++新秋杂题六首 倚
橘下凝情香染巾，竹边留思露摇身。
背烟垂首尽日立，忆得山中无事人。
+++陆龟蒙
++++新秋杂题六首 吟
忆山摇膝石上晚，怀古掉头溪畔凉。
有时得句一声发，惊起鹭鹚和夕阳。
+++陆龟蒙
++++新秋杂题六首 食
日午空斋带睡痕，水蔬山药荐盘飧。
林乌信我无机事，长到而今下石盆。
+++陆龟蒙
++++新秋杂题六首 坐
偶避蝉声来隙地，忽随鸿影入辽天。
闲僧不会寂寥意，道学西方人坐禅。
+++陆龟蒙
++++新沙
渤澥声中涨小堤，官家知后海鸥知。
蓬莱有路教人到，应亦年年税紫芝。
+++陆龟蒙
++++邺宫词二首
魏武平生不好香，枫胶蕙炷洁宫房。
可知遗令非前事，却有馀薰在绣囊。
花飞蝶骇不愁人，水殿云廊别置春。
晓日靓妆千骑女，白樱桃下紫纶巾。
+++陆龟蒙
++++古别离
仙人左手把长箭，欲射日乌乌不栖。
何事离情畏明发，一心唯恨汝南鸡。
+++陆龟蒙
++++高道士
峨眉道士风骨峻，手把玉皇书一通。
东游借得琴高鲤，骑入蓬莱清浅中。
+++陆龟蒙
++++蔬食
孔融不要留残脍，庾悦无端吝子鹅。
香稻熟来秋菜嫩，伴僧餐了听云和。
+++陆龟蒙
++++寄远
缥梨花谢莺口吃，黄犊少年人未归。
画扇红弦相掩映，独看斜月下帘衣。
+++陆龟蒙
++++山中僧
手关一室翠微里，日暮白云栖半间。
白云朝出天际去，若比老僧犹未闲。
+++陆龟蒙
++++洞宫秋夕
浓霜打叶落地声，南溪石泉细泠泠。
洞宫寂寞人不去，坐见月生云母屏。
+++陆龟蒙
++++连昌宫词二首 门
金铺零落兽镮空，斜掩双扉细草中。
日暮鸟归宫树绿，不闻鸦轧闭春风。
+++陆龟蒙
++++连昌宫词二首 阶
草没苔封叠翠斜，坠红千叶拥残霞。
年年直为秋霖苦，滴陷青珉隐起花。
+++陆龟蒙
++++怀宛陵旧游
陵阳佳地昔年游，谢脁青山李白楼。
唯有日斜溪上思，酒旗风影落春流。
+++陆龟蒙
++++松石晓景图
霜骨云根惨淡愁，宿烟封著未全收。
将归与说文通后，写得松江岸上秋。
+++陆龟蒙
++++钓车
小轮轻线妙无双，曾伴幽人酒一缸。
洛客见诗如有问，辗烟冲雨过桐江。
+++陆龟蒙
++++漉酒巾
靖节高风不可攀，此巾犹坠冻醪间。
偏宜雪夜山中戴，认取时情与醉颜。
+++陆龟蒙
++++华阳巾
莲花峰下得佳名，云褐相兼上鹤翎。
须是古坛秋霁后，静焚香炷礼寒星。
+++陆龟蒙
++++方响
击霜寒玉乱丁丁，花底秋风拂坐生。
王母闲看汉天子，满猗兰殿佩环声。
+++陆龟蒙
++++白鹭
雪然飞下立苍苔，应伴江鸥拒我来。
见欲扁舟摇荡去，倩君先作水云媒。
+++陆龟蒙
++++溪行
晚天寒雨上滩时，他已扬舲我尚迟。
自是樯低帆幅少，溪风终不两般吹。
+++陆龟蒙
++++太湖叟
细桨轻船卖石归，酒痕狼藉遍苔衣。
攻车战舰繁如织，不肯回头问是非。
+++陆龟蒙
++++答友人
荆卿雄骨化为尘，燕市应无共饮人。
能脱鹔鹴来换酒，五湖赊与一年春。
+++陆龟蒙
++++偶作
酒信巧为缲病绪，花音长作嫁愁媒。
也知愁病堪回避，争奈流莺唤起来。
+++陆龟蒙
++++春思二首
竹外麦烟愁漠漠，短翅啼禽飞魄魄。
此时忆著千里人，独坐支颐看花落。
江南酒熟清明天，高高绿旆当风悬。
谁家无事少年子，满面落花犹醉眠。
+++陆龟蒙
++++访僧不遇
棹倚东林欲问禅，远公飞锡未应还。
蒙庄弟子相看笑，何事空门亦有关。
+++陆龟蒙
++++谢山泉
决决春泉出洞霞，石坛封寄野人家。
草堂尽日留僧坐，自向前溪摘茗芽。
+++陆龟蒙
++++洞宫夕（一作华阳观）
月午山空桂花落，华阳道士云衣薄。
石坛香散步虚声，杉云清泠滴栖鹤。
+++陆龟蒙
++++峡客行
万仞峰排千剑束，孤舟夜系峰头宿。
蛮溪雪坏蜀江倾，滟滪朝来大如屋。
+++陆龟蒙
++++江边
江边日晚潮烟上，树里鸦鸦桔槔响。
无因得似灌园翁，十亩春蔬一藜杖。
+++陆龟蒙
++++帘
枕映疏容晚向欹，秋烟脉脉雨微微。
逆风障燕寻常事，不学人前当妓衣。
+++陆龟蒙
++++开元杂题七首 玉龙子
何代奇工碾玉英，细髯纤角尽雕成。
烟乾雾悄君心苦，风雨长随一掷声。
+++陆龟蒙
++++开元杂题七首 照夜白
雪虬轻骏步如飞，一练腾光透月旗。
应笑穆王抛万乘，踏风鞭露向瑶池。
+++陆龟蒙
++++开元杂题七首 舞马
月窟龙孙四百蹄，骄骧轻步应金鞞。
曲终似要君王宠，回望红楼不敢嘶。
+++陆龟蒙
++++开元杂题七首 杂伎
拜象驯犀角抵豪，星丸霜剑出花高。
六宫争近乘舆望，珠翠三千拥赭袍。
+++陆龟蒙
++++开元杂题七首 雪衣女
嫩红钩曲雪花攒，月殿栖时片影残。
自说夜来春梦恶，学持金偈玉栏干。
+++陆龟蒙
++++开元杂题七首 绣岭宫
绣岭花残翠倚空，碧窗瑶砌旧行宫。
闲乘小驷浓阴下，时举金鞭半袖风。
+++陆龟蒙
++++开元杂题七首 汤泉
暖殿流汤数十间，玉渠香细浪回环。
上皇初解云衣浴，珠棹时敲瑟瑟山。
+++陆龟蒙
++++题杜秀才水亭
晓和风露立晴烟，只恐腥魂涴洞天。
云肆有龙君若买，便敲初日铸金钱。
+++陆龟蒙
++++翠碧
红襟翠翰两参差，径拂烟华上细枝。
春水渐生鱼易得，莫辞风雨坐多时。

++下卷六百三十
  
+++陆龟蒙
++++水国诗（以下杂体诗）
水国不堪旱，斯民生甚微。
直至葭菼少，敢言鱼蟹肥。
我到荒村无食啖，对案又非梁谢览。
况是干苗结子疏，归时只得藜羹糁。

+++陆龟蒙
++++井上桐
美人伤别离，汲井长待晓。
愁因辘轳转，惊起双栖鸟。
独立傍银床，碧桐风袅袅。
+++陆龟蒙
++++门前路
门前向城路，一直复一曲。
曲去日中还，直行日暮宿。
何必日中还，曲途荆棘间。
+++陆龟蒙
++++彼农二章
世路浇险，淳风荡除。
彼农家流，犹存厥初。
藁焉而席，茨焉而居。
首乱如葆，形枯若腒。
大耋既鲐，童子未𪚐。
以负以载，悉薅悉鉏，我慕圣道，我耽古书。
小倦于学，时游汝庐。
有饭一盛，莫盐莫蔬。
有繻一缇，不襟不祛。
所谓饥寒，汝何逭欤。
禹贡厥田，上下各异。
善人为邦，民受其赐。
去年西成，野有遗穗。
今夏南亩，旱气赤地。
遭其丰凶，概敛无二。
退输弗供，进诉弗视。
号于旻天，以血为泪。
孟子有言，王无罪岁。
诗之穷辞，以嫉悍吏。
+++陆龟蒙
++++奉酬袭美苦雨见寄
松篁交加午阴黑，别是江南烟霭国。
顽云猛雨更相欺，声似虓号色如墨。
茅茨裛烂檐生衣，夜夜化为萤火飞。
萤飞渐多屋渐薄，一注愁霖当面落。
愁霖愁霖尔何错，灭顶于余奚所作。
既不能赋似陈思王，又不能诗似谢康乐。
昔年尝过杜子美，亦得高歌破印纸。
惯曾掀搅大笔多，为我才情也如此。
高揖愁霖词未已，披文忽自皮夫子。
哀弦怨柱合为吟，㤞我穷栖蓬藋里。
初悲湿翼何由起，末欲笺天叩天耳。
其如玉女正投壶，笑电霏霏作天喜。
我本曾无一棱田，平生啸傲空渔船。
有时赤脚弄明月，踏破五湖光底天。
去岁王师东下急，输兵粟尽民相泣。
伊予不战不耕人，敢怨烝黎无糁粒。
不然受性圆如规，千姿万态分毫厘。
唾壶虎子尽能执，舐痔折枝无所辞。
有头强方心强直，撑拄颓风不量力。
自爱垂名野史中，宁论抱困荒城侧。
唯君浩叹非庸人，分衣辍饮来相亲。
横眠木榻忘华荐，对食露葵轻八珍。
欲穷玄，凤未白。
欲怀仙，鲸尚隔。
不如驱入醉乡中，只恐醉乡田地窄。
+++陆龟蒙
++++夏日闲居作四声诗寄袭美 平声
荒池菰蒲深，闲阶莓苔平。
江边松篁多，人家帘栊清。
为书凌遗编，调弦夸新声。
求欢虽殊途，探幽聊怡情。
+++陆龟蒙
++++夏日闲居作四声诗寄袭美 平上声
朝烟涵楼台，晚雨染岛屿。
渔童惊狂歌，艇子喜野语。
山容堪停杯，柳影好隐暑。
年华如飞鸿，斗酒幸且举。
+++陆龟蒙
++++夏日闲居作四声诗寄袭美 平去声
新开窗犹偏，自种蕙未遍。
书签风摇闻，钓榭雾破见。
耕耘闲之资，啸咏性最便。
希夷全天真，讵要问贵贱。
+++陆龟蒙
++++夏日闲居作四声诗寄袭美 平入声
端居愁无涯，一夕发欲白。
因为鸾章吟，忽忆鹤骨客。
手披丹台文，脚著赤玉舄。
如蒙清音酬，若渴吸月液。
+++陆龟蒙
++++奉酬袭美苦雨四声重寄三十二句 平声
幽栖眠疏窗，豪居凭高楼。
浮沤惊跳丸，寒声思重裘。
床前垂文竿，巢边登轻舟。
虽无东皋田，还生鱼乎忧。
+++陆龟蒙
++++奉酬袭美苦雨四声重寄三十二句 平上声
层云愁天低，久雨倚槛冷。
丝禽藏荷香，锦鲤绕岛影。
心将时人乖，道与隐者静。
桐阴无深泉，所以逞短绠。
+++陆龟蒙
++++奉酬袭美苦雨四声重寄三十二句 平去声
乌蟾俱沈光，昼夜恨暗度。
何当乘云螭，面见上帝诉。
臣言阴云欺，诏用利剑付。
回车诛群奸，自散万籁怒。
+++陆龟蒙
++++奉酬袭美苦雨四声重寄三十二句 平入声
危檐仍空阶，十日滴不歇。
青莎看成狂，白菊即欲没。
吴王荒金尊，越妾挟玉瑟。
当时虽愁霖，亦若惜落月。
+++陆龟蒙
++++晓起即事因成回文寄袭美
平波落月吟闲景，暗幌浮烟思起人。
清露晓垂花谢半，远风微动蕙抽新。
城荒上处樵童小，石藓分来宿鹭驯。
晴寺野寻同去好，古碑苔字细书匀。
+++陆龟蒙
++++回文
静烟临碧树，残雪背晴楼。
冷天侵极戍，寒月对行舟。
+++陆龟蒙
++++叠韵山中吟
琼英轻明生，石脉滴沥碧。
玄铅仙偏怜，白帻客亦惜。
+++陆龟蒙
++++双声溪上思
溪空唯容云，木密不陨雨。
迎渔隐映间，安问讴雅橹。
+++陆龟蒙
++++叠韵吴宫词二首
肤愉吴都姝，眷恋便殿宴。
逡巡新春人，转面见战箭。
红栊通东风，翠珥醉易坠。
平明兵盈城，弃置遂至地。
+++陆龟蒙
++++和胥口即事
雨后山容若动，天寒树色如消。
目送回汀隐隐，心随挂鹿摇摇。
白蒋知秋露裛，青枫欲暮烟饶。
莫问吴趋行乐，酒旗竿倚河桥。
把钓丝随浪远，采莲衣染香浓。
绿倒红飘欲尽，风斜雨细相逢。
断岸沈渔𦋥畧，邻村送客𦨩𦨰。
即是清霜剖野，乘闲莫厌来重。
+++陆龟蒙
++++齐梁怨别
寥寥缺月看将落，檐外霜华染罗幕。
不知兰棹到何山，应倚相思树边泊。
+++陆龟蒙
++++闲居杂题五首（以题十五字离合） 鸣蜩早
闲来倚杖柴门口，鸟下深枝啄晚虫。
周步一池销半日，十年听此鬓如蓬。
+++陆龟蒙
++++闲居杂题五首 野态真
君如有意耽田里，予亦无机向艺能。
心迹所便唯是直，人间闻道最先憎。
+++陆龟蒙
++++闲居杂题五首 松间斟
子山园静怜幽木，公干词清咏荜门。
月上风微萧洒甚，斗醪何惜置盈尊。
+++陆龟蒙
++++闲居杂题五首 饮岩泉
已甘茅洞三君食，欠买桐江一朵山。
严子濑高秋浪白，水禽飞尽钓舟还。
+++陆龟蒙
++++闲居杂题五首 当轩鹤
自笑与人乖好尚，田家山客共柴车。
干时未似栖庐雀，鸟道闲携相尔书。
+++陆龟蒙
++++药名离合夏日即事三首
乘屐著来幽砌滑，石罂煎得远泉甘。
草堂只待新秋景，天色微凉酒半酣。
避暑最须从朴野，葛巾筠席更相当。
归来又好乘凉钓，藤蔓阴阴著雨香。
窗外晓帘还自卷，柏烟兰露思晴空。
青箱有意终须续，断简遗编一半通。
+++陆龟蒙
++++和袭美怀锡山药名离合二首
鹤伴前溪栽白杏，人来阴洞写枯松。
萝深境静日欲落，石上未眠闻远钟。
佳句成来谁不伏，神丹偷去亦须防。
风前莫怪携诗藁，本是吴吟荡桨郎。
+++陆龟蒙
++++和袭美怀鹿门县名离合二首
云容覆枕无非白，水色侵矶直是蓝。
田种紫芝餐可寿，春来何事恋江南。
竹溪深处猿同宿，松阁秋来客共登。
封径古苔侵石鹿，城中谁解访山僧。
+++陆龟蒙
++++寒日古人名
初寒朗咏裴回立，欲谢玄关早晚开。
昨日登楼望江色，鱼梁鸿雁几多来。
+++陆龟蒙
++++句
几点社翁雨，一番花信风。（见《提要录》）
水鸟歌妇女，衣襟便佞舌。（以下并见《海录碎事》）
溪山自是清凉国，松竹合封萧洒侯。
山上花明水上曛，一桡青翰破霞文。
白帝霜舆欲御秋。
但说漱流并枕石，不辞蝉腹与龟肠。（以下见《侯鲭录》）
头方不会王门事，尘土空缁白苎衣。
秋来懒上向吴亭。（见《方舆胜览》）

++下卷六百三十一
  
+++张贲
++++旅泊吴门
一舸吴江晚，堪忧病广文。
鲈鱼谁与伴，鸥鸟自成群。
反照纵横水，斜空断续云。
异乡无限思，尽付酒醺醺。
+++张贲
++++贲中间有吴门旅泊之什蒙鲁望垂和更作一章以伸酬谢
偶发陶匏响，皆蒙组绣文。
清秋将落帽，子夏正离群。
有恨书燕雁，无聊赋郢云。
遍看心自醉，不是酒能醺。
+++张贲
++++酬袭美先见寄倒来韵
寻疑天意丧斯文，故选茅峰寄白云。
酒后只留沧海客，香前唯见紫阳君。
近年已绝诗书癖，今日兼将笔砚焚。
为有此身犹苦患，不知何者是玄纁。
+++张贲
++++奉和袭美醉中即席见赠次韵
桂枝新下月中仙，学海词锋誉蔼然。
文阵已推忠信甲，穷波犹认孝廉船。
清标称住羊车上，俗韵惭居鹤氅前。
共许逢蒙快弓箭，再穿杨叶在明年。
+++张贲
++++奉和袭美题褚家林亭
疏野林亭震泽西，朗吟闲步喜相携。
时时风折芦花乱，处处霜摧稻穗低。
百本败荷鱼不动，一枝寒菊蝶空迷。
今朝偶得高阳伴，从放山翁醉似泥。
+++张贲
++++奉和袭美伤开元观顾道士
凤麟胶尽夜如何，共叹先生剑解多。
几度吊来唯白鹤，此时乘去必青骡。
图中含景随残照，琴里流泉寄逝波。
惆怅真灵又空返，玉书谁授紫微歌。
+++张贲
++++和鲁望白菊
雪彩冰姿号女华，寄身多是地仙家。
有时南国和霜立，几处东篱伴月斜。
谢客琼枝空贮恨，袁郎金钿不成夸。
自知终古清香在，更出梅妆弄晚霞。
+++张贲
++++奉和袭美先辈悼鹤
池塘萧索掩空笼，玉树同嗟一土中。
莎径罢鸣唯泣露，松轩休舞但悲风。
丹台旧氅难重缉，紫府新书岂更通。
云减雾消无处问，只留华发与衰翁。
+++张贲
++++偶约道流终乖文会答皮陆
仙侣无何访蔡经，两烦韶濩出彤庭。
人间若有登楼望，应怪文星近客星。
+++张贲
++++和袭美寒夜见访
云孤鹤独且相亲，仿效从它折角巾。
不用吴江叹留滞，风姿俱是玉清人。
+++张贲
++++和袭美醉中先起次韵
何事桃源路忽迷，惟留云雨怨空闺。
仙郎共许多情调，莫遣重歌浊水泥。
+++张贲
++++和皮陆酒病偶作
白编椰席镂冰明，应助杨青解宿酲。
难继二贤金玉唱，可怜空作断猿声。
+++张贲
++++送浙东德师侍御罢府西归
孤云独鸟本无依，江海重逢故旧稀。
杨柳渐疏芦苇白，可怜斜日送君归。
+++张贲
++++以青䭀饭分送袭美鲁望因成一绝
谁屑琼瑶事青䭀，旧传名品出华阳。
应宜仙子胡麻拌，因送刘郎与阮郎。
+++张贲
++++玩金鸂鶒和陆鲁望
翠羽红襟镂彩云，双飞常笑白鸥群。
谁怜化作雕金质，从倩沉檀十里闻。
+++张贲
++++悼鹤和袭美
渥顶鲜毛品格驯，莎庭闲暇重难群。
无端日暮东风起，飘散春空一片云。
+++崔璐
++++览皮先辈盛制，因作十韵以寄，用伸款仰
河岳挺灵异，星辰精气殊。
在人为英杰，与国作祯符。
襄阳得奇士，俊迈真龙驹。
勇果鲁仲由，文赋蜀相如。
浑浩江海广，葩华桃李敷。
小言入无间，大言塞空虚。
几人游赤水，夫子得玄珠。
鬼神争奥秘，天地惜洪炉。
既有曾参行，仍兼君子儒。
吾知上帝意，将使居黄枢。
好保千金体，须为万姓谟。
+++李縠
++++浙东罢府西归酬别张广文皮先辈陆秀才
岂有头风笔下痊，浪成蛮语向初筵。
兰亭旧趾虽曾见，柯笛遗音更不传。
照曜文星吴分野，留连花月晋名贤。
相逢只恨相知晚，一曲骊歌又几年。
+++李縠
++++和皮日休悼鹤
才子襟期本上清，陆云家鹤伴闲情。
犹怜反顾五六里，何意忽归十二城。
露滴谁闻高叶坠，月沉休藉半阶明。
人间华表堪留语，剩向秋风寄一声。
道林曾放雪翎飞，应悔庭除闭羽衣。
料得王恭披鹤氅，倚吟犹待月中归。
+++李縠
++++醉中袭美先月中归
休文虽即逃琼液，阿鹜还须掩玉闺。
月落金鸡一声后，不知谁悔醉如泥。
+++崔璞
++++奉酬皮先辈霜菊见赠
菊花开晚过秋风，闻道芳香正满丛。
争奈病夫难强饮，应须速自召车公。
+++崔璞
++++蒙恩除替将还京洛偶叙所怀因成六韵呈军事院诸公…秀才
两载求人瘼，三春受代归。
务繁多簿籍，才短乏恩威。
共理乖天奖，分忧值岁饥。
遽蒙交郡印，安敢整朝衣。
作牧惭为政，思乡念式微。
傥容还故里，高卧掩柴扉。
+++魏朴
++++和皮日休悼鹤
直欲裁诗问杳冥，岂教灵化亦浮生。
风林月动疑留魄，沙岛香愁似蕴情。
雪骨夜封苍藓冷，练衣寒在碧塘轻。
人间飞去犹堪恨，况是泉台远玉京。
经秋宋玉已悲伤，况报胎禽昨夜亡。
霜晓起来无问处，伴僧弹指绕荷塘。
+++羊昭业
++++皮袭美见留小宴次韵
泽国春来少遇晴，有花开日且飞觥。
王戎似电休推病，周顗才醒众却惊。
芳景渐浓偏属酒，暖风初畅欲调莺。
知君不肯然官烛，争得华筵彻夜明。
+++颜萱
++++送羊振文归觐桂阳
高挂吴帆喜动容，问安归去指湘峰。
悬鱼庭内芝兰秀，驭鹤门前薜荔封。
红旆正怜棠影茂，彩衣偏带桂香浓。
临岐独有沾襟恋，南巷当年共化龙。
+++颜萱
++++送圆载上人
师来一世恣经行，却泛沧波问去程。
心静已能防渴鹿，鼙喧时为骇长鲸。
禅林几结金桃重，梵室重修铁瓦轻。
料得还乡无别利，只应先见日华生。
+++颜萱
++++过张祜处士丹阳故居
忆昔为儿逐我兄，曾抛竹马拜先生。
书斋已换当时主，诗壁空题故友名。
岂是争权留怨敌，可怜当路尽公卿。
柴扉草屋无人问，犹向荒田责地征。
+++郑璧
++++和袭美伤顾道士
斜汉银澜一夜东，飘飘何处五云中。
空留华表千年约，才毕丹炉九转功。
形蜕远山孤圹月，影寒深院晓松风。
门人不睹飞升去，犹与浮生哭恨同。
+++郑璧
++++奉和陆鲁望白菊
白艳轻明带露痕，始知佳色重难群。
终朝疑笑梁王雪，尽日慵飞蜀帝魂。
燕雨似翻瑶渚浪，雁风疑卷玉绡纹。
琼妃若会宽裁剪，堪作蟾宫夜舞裙。
+++郑璧
++++和袭美索友人酒
乘兴闲来小谢家，便裁诗句乞榴花。
邴原虽不无端醉，也爱临风从鹿车。
+++郑璧
++++文燕润卿不至
已知羽驾朝金阙，不用烧兰望玉京。
应是易迁明月好，玉皇留看舞双成。

++下卷六百三十二
  
+++司空图
++++塞上
万里隋城在，三边虏气衰。
沙填孤障角，烧断故关碑。
马色经寒惨，雕声带晚悲。
将军正闲暇，留客换歌辞。
+++司空图
++++寄永嘉崔道融
旅寓虽难定，乘闲是胜游。
碧云萧寺霁，红树谢村秋。
戍鼓和潮暗，船灯照岛幽。
诗家多滞此，风景似相留。
+++司空图
++++下方
三十年来往，中间京洛尘。
倦行今白首，归卧已清神。
坡暖冬抽笋，松凉夏健人。
更惭征诏起，避世迹非真。
+++司空图
++++华下
日炙旱云裂，迸为千道血。
天地沸一镬，竟自烹妖孽。
尧汤遇灾数，灾数还中辍。
何事奸与邪，古来难扑灭。
+++司空图
++++僧舍贻友
笑破人间事，吾徒莫自欺。
解吟僧亦俗，爱舞鹤终卑。
竹上题幽梦，溪边约敌棋。
旧山归有阻，不是故迟迟。
+++司空图
++++下方
昏旦松轩下，怡然对一瓢。
雨微吟思足，花落梦无聊。
细事当棋遣，衰容喜镜饶。
溪僧有深趣，书至又相邀。
+++司空图
++++华下送文浦
郊居谢名利，何事最相亲。
渐与论诗久，皆知得句新。
川明虹照雨，树密鸟冲人。
应念从今去，还来岳下频。
+++司空图
++++自诫
我祖铭座右，嘉谋贻厥孙。
勤此苟不怠，令名日可存。
媒衒士所耻，慈俭道所尊。
松柏岂不茂，桃李亦自繁。
众人皆察察，而我独昏昏。
取训于老氏，大辩欲讷言。
+++司空图
++++效陈拾遗子昂感遇二首
高燕飞何捷，啄害恣群雏。
岂玩其暴，华轩容尔居。
强欺自天禀，刚吐信吾徒。
乃知不平者，矫世道终孤。
阳和含煦润，卉木竞纷华。
当为众所悦，私已汝何夸。
北里秘秾艳，东园锁名花。
豪夺乃常理，笑君徒咄嗟。
+++司空图
++++效陈拾遗子昂
丑妇竞簪花，花多映愈丑。
邻女恃其姿，掇之不盈手。
量已苟自私，招损乃谁咎。
宠禄既非安，于吾竟何有。
+++司空图
++++感时
好鸟无恶声，仁兽肯狂噬。
宁教鹦鹉哑，不遣麒麟细。
人人语与默，唯观利与势。
爱毁亦自遭，掩谤终失计。
+++司空图
++++秋思
身病时亦危，逢秋多恸哭。
风波一摇荡，天地几翻覆。
孤萤出荒池，落叶穿破屋。
势利长草草，何人访幽独。
+++司空图
++++早春
伤怀同客处，病眼却花朝。
草嫩侵沙短，冰轻著雨消。
风光知可爱，容发不相饶。
早晚丹丘去，飞书肯见招。
+++司空图
++++上陌梯寺怀旧僧二首
云根禅客居，皆说旧无庐。
松日明金像，山风向木鱼。
依栖应不阻，名利本来疏。
纵有人相问，林间懒拆书。
高鸦隔谷见，路转寺西门。
塔影荫泉脉，山苗侵烧痕。
钟疏含杳霭，閤迥亘黄昏。
更待他僧到，长如前信存。
+++司空图
++++寄怀元秀上人
悠悠干禄利，草草废渔樵。
身世堪惆怅，风骚顿寂寥。
高秋期步野，积雨放趋朝。
得句如相忆，莎斋且见招。
+++司空图
++++次韵和秀上人游南五台
中峰曾到处，题记没苍苔。
振锡传深谷，翻经想旧台。
危松临砌偃，惊鹿蓦溪来。
内殿御诗切，身回心未回。
+++司空图
++++赠圆昉公（昉，蜀僧。僖宗幸蜀，昉坚免紫衣）
天阶让紫衣，冷格鹤犹卑。
道胜嫌名出，身闲觉老迟。
晓香延宿火，寒磬度高枝。
每说长松寺，他年与我期。
+++司空图
++++赠信美寺岑上人
巡礼诸方遍，湘南频有缘。
焚香老山寺，乞食向江船。
纱碧笼名画，灯寒照净禅。
我来能永日，莲漏滴寒泉。
+++司空图
++++江行二首
地阔分吴塞，枫高映楚天。
曲塘春尽雨，方响夜深船。
行纪添新梦，羁愁甚往年。
何时京洛路，马上见人烟。
初程风信好，回望失津楼。
日带潮声晚，烟含楚色秋。
戍旗当远客，岛树转惊鸥。
此去非名利，孤帆任白头。
+++司空图
++++长安赠王注
正下搜贤诏，多君独避名。
客来当意惬，花发遇歌成。
乐地留高趣，权门让后生。
东方御闲驷，园外好同行。
+++司空图
++++赠步寄李员外
危桥转溪路，经雨石丛荒。
幽瀑下仙果，孤巢悬夕阳。
病辞青琐秘，心在紫芝房。
更喜谐招隐，诗家有望郎。
+++司空图
++++寄郑仁规
清才郑小戎，标的贵游中。
万里云无侣，三山鹤不笼。
香和丹地暖，晚着彩衣风。
荣路期经济，唯应在至公。
+++司空图
++++寄考功王员外
喜闻三字耗，闲客是陪游。
白鸟闲疏索，青山日滞留。
琴如高韵称，诗愧逸才酬。
更勉匡君志，论思在献谋。
+++司空图
++++杂言（一作短歌行）
乌飞飞，兔蹶蹶，朝来暮去驱时节。
女娲只解补青天，不解煎胶粘日月。

+++司空图
++++陈疾
自怜旅舍亦酣歌，世路无机奈尔何。
霄汉逼来心不动，鬓毛白尽兴犹多。
残阳暂照乡关近，远鸟因投岳庙过。
闲得此身归未得，磬声深夏隔烟萝。
+++司空图
++++淅上（一作江淅上）
华下支离已隔河，又来此地避干戈。
山田渐广猿时到，村舍新添燕亦多。
丹桂石楠宜并长，秦云楚雨暗相和。
儿童栗熟迷归路，归得仍随牧竖歌。
西北乡关近帝京，烟尘一片正伤情。
愁看地色连空色，静听歌声似哭声。
红蓼满村人不在，青山绕槛路难平。
从他烟棹更南去，休向津头问去程。
+++司空图
++++山中
全家与我恋孤岑，蹋得苍苔一径深。
逃难人多分隙地，放生麋大出寒林。
名应不朽轻仙骨，理到忘机近佛心。
昨夜前溪骤雷雨，晚晴闲步数峰吟。
+++司空图
++++寄赠诗僧秀公
灵一心传清塞心，可公吟后础公吟。
近来雅道相亲少，惟仰吾师所得深。
好句未停无暇日，旧山归老有东林。
冷曹孤宦甘寥落，多谢携筇数访寻。
+++司空图
++++重阳日访元秀上人
红叶黄花秋景宽，醉吟朝夕在樊川。
却嫌今日登山俗，且共高僧对榻眠。
别画长怀吴寺壁，宜茶偏赏霅溪泉。
归来童稚争相笑，何事无人与酒船。
+++司空图
++++丁未岁归王官谷
家山牢落战尘西，匹马偷归路已迷。
冢上卷旗人簇立，花边移寨鸟惊啼。
本来薄俗轻文字，却致中原动鼓鼙。
将取一壶闲日月，长歌深入武陵溪。
+++司空图
++++书怀
病来犹强引雏行，力上东原欲试耕。
几处马嘶春麦长，一川人喜雪峰晴。
闲知有味心难肯，道贵谋安迹易平。
陶令若能兼不饮，无弦琴亦是沽名。
+++司空图
++++退栖
宦游萧索为无能，移住中条最上层。
得剑乍如添健仆，亡书久似失良朋。
燕昭不是空怜马，支遁何妨亦爱鹰。
自此致身绳检外，肯教世路日兢兢。
+++司空图
++++五十
闲身事少只题诗，五十今来觉陡衰。
清秩偶叨非养望，丹方频试更堪疑。
髭须强染三分折，弦管遥听一半悲。
漉酒有巾无黍酿，负他黄菊满东篱。
+++司空图
++++新岁对写真
得见明时下寿身，须甘岁酒更移巡。
生情暗结千重恨，寒势常欺一半春。
文武轻销丹灶火，市朝偏贵黑头人。
自伤衰飒慵开镜，拟与儿童别写真。
+++司空图
++++华下
箨冠新带步池塘，逸韵偏宜夏景长。
扶起绿荷承早露，惊回白鸟入残阳。
久无书去干时贵，时有僧来自故乡。
不用名山访真诀，退休便是养生方。
+++司空图
++++重阳山居
诗人自古恨难穷，暮节登临且喜同。
四望交亲兵乱后，一川风物笛声中。
菊残深处回幽蝶，陂动晴光下早鸿。
明日更期来此醉，不堪寂寞对衰翁。
+++司空图
++++争名
争名岂在更搜奇，不朽才消一句诗。
穷辱未甘英气阻，乖疏还有正人知。
荷香浥露侵衣润，松影和风傍枕移。
只此共栖尘外境，无妨亦恋好文时。
+++司空图
++++光启四年春戊申（一作归王官次年作）
乱后烧残数架书，峰前犹自恋吾庐。
忘机渐喜逢人少，览镜空怜待鹤疏。
孤屿池痕春涨满，小阑花韵午晴初。
酣歌自适逃名久，不必门多长者车。
+++司空图
++++丁巳重阳
重阳未到已登临，探得黄花且独斟。
客舍喜逢连日雨，家山似响隔河砧。
乱来已失耕桑计，病后休论济活心。
自贺逢时能自弃，归鞭唯拍马鞯吟。
+++司空图
++++喜王驾小仪重阳相访
白菊初开卧内明，闻君相访病身轻。
樽前且拨伤心事，谿上还随觅句行。
幽鹤傍人疑旧识，残蝉向日噪新晴。
拟将寂寞同留住，且劝康时立大名。
+++司空图
++++酬张芬赦后见寄（一作司空曙诗）
紫凤朝衔五色书，阳春忽布网罗除。
已将心变寒灰后，岂料光生腐草馀。
建水风烟收客泪，杜陵花烛梦郊居。
劳君故有诗相赠，欲报琼瑶愧不如。
+++司空图
++++上元放二雉
婴网虽皆困，搴笼喜共归。
无心期尔报，相见莫惊飞。
+++司空图
++++中秋
闲吟秋景外，万事觉悠悠。
此夜若无月，一年虚过秋。
+++司空图
++++偶题
水榭花繁处，春晴日午前。
鸟窥临槛镜，马过隔墙鞭。
+++司空图
++++闲步
几处白烟断，一川红树时。
坏桥侵辙水，残照背村碑。
+++司空图
++++春中
伏溜侵阶润，繁花隔竹香。
娇莺方晓听，无事过南塘。
+++司空图
++++独望
绿树连村暗，黄花出陌稀。
远陂春草绿，犹有水禽飞。
+++司空图
++++杂题
孤枕闻莺起，幽怀独悄然。
地融春力润，花泛晓光鲜。
+++司空图
++++漫题三首
乱后他乡节，烧残故国春。
自怜垂白首，犹伴踏青人。
齿落伤情久，心惊健忘频。
蜗庐经岁客，蚕市异乡人。
率怕人言谨，闲宜酒韵高。
山林若无虑，名利不难逃。
+++司空图
++++河上二首
惨惨日将暮，驱羸独到庄。
沙痕傍墟落，风色入牛羊。
新霁田园处，夕阳禾黍明。
沙村平见水，深巷有鸥声。
+++司空图
++++早朝
白日新年好，青春上国多。
街平双阙近，尘起五云和。
+++司空图
++++即事二首
茶爽添诗句，天清莹道心。
只留鹤一只，此外是空林。
御礼征奇策，人心注盛时。
从来留振滞，只待济临危。
+++司空图
++++永夜
永夜疑无日，危时只赖山。
旷怀休戚外，孤迹是非间。
+++司空图
++++秦关
形胜今虽在，荒凉恨不穷。
虎狼秦国破，狐兔汉陵空。
+++司空图
++++渡江
秋江共僧渡，乡泪滴船回。
一夜吴船梦，家书立马开。
+++司空图
++++退居漫题七首
花缺伤难缀，莺喧奈细听。
惜春春已晚，珍重草青青。
堤柳自绵绵，幽人无恨牵。
只忧诗病发，莫寄校书笺。
燕语曾来客，花催欲别人。
莫愁春又过，看著又新春。
身外都无事，山中久避喧。
破巢看乳燕，留果待啼猿。
诗家通籍美，工部与司勋。
高贾虽难敌，微官偶胜君。
努力省前非，人生上寿稀。
青云无直道，暗室有危机。
燕拙营巢苦，鱼贪触网惊。
岂缘身外事，亦似我劳形。
+++司空图
++++即事九首
宿雨川原霁，凭高景物新。
陂痕侵牧马，云影带耕人。
十年深隐地，一雨太平心。
匣涩休看剑，窗明复上琴。
明时那弃置，多病自迟留。
疏磬和吟断，残灯照卧幽。
衰鬓闲生少，丹梯望觉危。
松须依石长，鹤不傍人卑。
落叶频惊鹿，连峰欲映雕。
此生诗病苦，此病更萧条。
旅思又惊夏，庭前长小松。
远峰生贵气，残月敛衰容。
林鸟频窥静，家人亦笑慵。
旧居留稳枕，归卧听秋钟。
华宇知难保，烧来又却修。
只应巢燕惜，未必主人留。
幽鸟穿篱去，邻翁采药回。
云从潭底出，花向佛前开。
+++司空图
++++松滋渡二首
步上短亭久，看回官渡船。
江乡宜晚霁，楚老语丰年。
楚岫接乡思，茫茫归路迷。
更堪斑竹驿，初听鹧鸪啼。
+++司空图
++++华清宫
帝业山河固，离宫宴幸频。
岂知驱战马，只是太平人。
+++司空图
++++牛头寺
终南最佳处，禅诵出青霄。
群木澄幽寂，疏烟泛泬寥。
+++司空图
++++感时上卢相
兵待皇威振，人随国步安。
万方休望幸，封岳始鸣銮。
+++司空图
++++乱后三首
丧乱家难保，艰虞病懒医。
空将忧国泪，犹拟洒丹墀。
流芳能几日，惆怅又闻蝉。
行在多新贵，幽栖独长年。
世事尝艰险，僧居惯寂寥。
美香闻夜合，清景见寅朝。
+++司空图
++++秋景
景物皆难驻，伤春复怨秋。
旋书红叶落，拟画碧云收。
+++司空图
++++避乱
离乱身偶在，窜迹任浮沉。
虎暴荒居迥，萤孤黑夜深。
+++司空图
++++长亭
梅雨和乡泪，终年共酒衣。
殷勤华表鹤，羡尔亦曾归。
+++司空图
++++村西杏花二首
薄腻力偏羸，看看怆别时。
东风狂不惜，西子病难医。
肌细分红脉，香浓破紫苞。
无因留得玩，争忍折来抛。
+++司空图
++++独坐
幽径入桑麻，坞西逢一家。
编篱薪带茧，补屋草和花。
+++司空图
++++借居
借住郊园久，仍逢夏景新。
绿苔行屐稳，黄鸟傍窗频。
+++司空图
++++重阳
菊开犹阻雨，蝶意切于人。
亦应知暮节，不比惜残春。
+++司空图
++++偶书五首
衰谢当何忏，惟应悔壮图。
磬声花外远，人影塔前孤。
色变莺雏长，竿齐笋箨垂。
白头身偶在，清夏景还移。
蜀妓轻成妙，吴娃狎共纤。
晚妆留拜月，卷上水精帘。
独步荒郊暮，沉思远墅幽。
平生多少事，弹指一时休。
掩谤知迎吠，欺心见强颜。
有名人易困，无契债难还。
+++司空图
++++杂题九首
病来胜未病，名缚便忘名。
今日甘为客，当时注愍征。
暑湿深山雨，荒居破屋灯。
此生无忏处，此去作高僧。
不须频怅望，且喜脱喧嚣。
亦有终焉意，陂南看稻苗。
楼带猿吟迥，庭容鹤舞宽。
晒书因阅画，封药偶和丹。
宴罢论诗久，亭高拜表频。
岸香蕃舶月，洲色海烟春。
驿步堤萦阁，军城鼓振桥。
鸥和湖雁下，雪隔岭梅飘。
带雪南山道，和钟北阙明。
太平当共贺，开化喝来声。
舴艋猿偷上，蜻蜓燕竞飞。
樵香烧桂子，苔湿挂莎衣。
溪涨渔家近，烟收鸟道高。
松花飘可惜，睡里洒离骚。
+++司空图
++++古乐府
一叶随西风，君行亦向东。
妾飞书意，无劳待早鸿。
+++司空图
++++有感
灯影看须黑，墙阴惜草青。
岁阑悲物我，同是冒霜萤。
+++司空图
++++休休亭
且喜安能保，那堪病更忧。
可怜藜杖者，真个种瓜侯。
+++司空图
++++漫书二首
剩欲逢花折，判须冒雨频。
晴明开渐少，莫怕湿新巾。
小蝶尔何竞，追飞不惮劳。
远教群雀见，宁悟祸梯高。
+++司空图
++++岁尽二首
明日添一岁，端忧奈尔何。
冲寒出洞口，犹校夕阳多。
莫话伤心事，投春满鬓霜。
殷勤共尊酒，今岁只残阳。
+++司空图
++++牡丹
得地牡丹盛，晓添龙麝香。
犹自惜，锦幕护春霜。
+++司空图
++++乱后
羽书传栈道，风火隔乡关。
病眼那堪泣，伤心不到间。
+++司空图
++++春山
可是武陵溪，春芳著路迷。
花明催曙早，云腻惹空低。
+++司空图
++++乐府
宝马跋尘光，双驰照路旁。
喧传报戚里，明日幸长杨。
+++司空图
++++乱前上卢相
虏黠虽多变，兵骄即易乘。
犹须劳斥候，勿遣大河冰。

++下卷六百三十三
  
+++司空图
++++有感
国事皆须救未然，汉家高阁漫凌烟。
功臣尽遣词人赞，不省沧洲画鲁连。
+++司空图
++++歌
处处亭台只坏墙，军营人学内人妆。
太平故事因君唱，马上曾听隔教坊。
+++司空图
++++偈
人若憎时我亦憎，逃名最要是无能。
后生乞汝残风月，自作深林不语僧。
+++司空图
++++鹂
不是流莺独占春，林间彩翠四时新。
应知拟上屏风画，偏坐横枝亦向人。
+++司空图
++++白菊杂书四首
黄昏寒立更披襟，露浥清香悦道心。
却笑谁家扃绣户，正薰龙麝暖鸳衾。
四面云屏一带天，是非断得自翛然。
此生只是偿诗债，白菊开时最不眠。
狂才不足自英雄，仆妾驱令学贩舂。
侯印几人封万户，侬家只办买孤峰。
黄鹂啭处谁同听，白菊开时且剩过。
漫道南朝足流品，由来叔宝不宜多。
+++司空图
++++漫题
经乱年年厌别离，歌声喜似太平时。
词臣更有中兴颂，磨取莲峰便作碑。
+++司空图
++++率题
宦路前衔闲不记，醉乡佳境兴方浓。
一林高竹长遮日，四壁寒山更闰冬。
+++司空图
++++涧户
涧户芳烟接水村，乱来归得道仍存。
数竿新竹当轩上，不羡侯家立戟门。
+++司空图
++++故乡杏花
寄花寄酒喜新开，左把花枝右把杯。
欲问花枝与杯酒，故人何得不同来。
+++司空图
++++华上二首
故国春归未有涯，小栏高槛别人家。
五更惆怅回孤枕，犹自残灯照落花。
关外风昏欲雨天，荠花耕倒枕河壖。
村南寂寞时回望，一只鸳鸯下渡船。
+++司空图
++++梦中
几多亲爱在人间，上彻霞梯会却还。
须是蓬瀛长买得，一家同占作家山。
+++司空图
++++榜下
三十功名志未伸，初将文字竞通津。
春风漫折一枝桂，烟阁英雄笑杀人。
+++司空图
++++涔阳渡
楚田人立带残晖，驿迥村幽客路微。
两岸芦花正萧飒，渚烟深处白牛归。
+++司空图
++++偶作
索得身归未保闲，乱来道在辱来顽。
留侯万户虽无分，病骨应消一片山。
+++司空图
++++寓居有感三首
亦知世路薄忠贞，不忍残年负圣明。
只待东封沾庆赐，碑阴别刻老臣名。
不放残年却到家，衔杯懒更问生涯。
河堤往往人相送，一曲晴川隔蓼花。
黑须寄在白须生，一度秋风减几茎。
客处不堪频送别，无多情绪更伤情。
+++司空图
++++淮西
鳌冠三山安海浪，龙盘九鼎镇皇都。
莫夸十万兵威盛，消个忠良效顺无。
+++司空图
++++河湟有感
一自萧关起战尘，河湟隔断异乡春。
汉儿尽作胡儿语，却向城头骂汉人。
+++司空图
++++自郓乡北归
巴烟幂幂久萦恨，楚柳绵绵今送归。
回避江边同去雁，莫教惊起错南飞。
+++司空图
++++青龙师安上人
灾曜偏临许国人，雨中衰菊病中身。
清香一炷知师意，应为昭陵惜老臣。
+++司空图
++++山中
凡鸟爱喧人静处，闲云似妒月明时。
世间万事非吾事，只愧秋来未有诗。
+++司空图
++++有感二首
自古经纶足是非，阴谋最忌夺天机。
留侯却粒商翁去，甲第何人意气归。
古来贤俊共悲辛，长是豪家拒要津。
从此当歌唯痛饮，不须经世为闲人。
+++司空图
++++闲夜二首
道侣难留为虐棋，邻家闻说厌吟诗。
前峰月照分明见，夜合香中露卧时。
此身闲得易为家，业是吟诗与看花。
若使他生抛笔砚，更应无事老烟霞。
+++司空图
++++雨中
维摩居士陶居士，尽说高情未足夸。
檐外莲峰阶下菊，碧莲黄菊是吾家。
+++司空图
++++送道者二首
洞天真侣昔曾逢，西岳今居第几峰。
峰顶他时教我认，相招须把碧芙蓉。
殷勤不为学烧金，道侣惟应识此心。
雪里千山访君易，微微鹿迹入深林。
+++司空图
++++重阳阻雨
重阳阻雨独衔杯，移得山家菊未开。
犹胜登高闲望断，孤烟残照马嘶回。
+++司空图
++++省试
粉闱深锁唱同人，正是终南雪霁春。
闲系长安千匹马，今朝似减六街尘。
+++司空图
++++有赠
有诗有酒有高歌，春色年年奈我何。
试问羲和能驻否，不劳频借鲁阳戈。
+++司空图
++++证因亭
峰北幽亭愿证因，他生此地却容身。
上方僧在时应到，笑认前衔记写真。
+++司空图
++++顷年陪恩地赴甘棠之召感动留题
去时憔悴青衿在，归路凄凉绛帐空。
无限酬恩心未展，又将孤剑别从公。
+++司空图
++++九月八日
已是人间寂寞花，解怜寂寞傍贫家。
老来不得登高看，更甚残春惜岁华。
+++司空图
++++敷溪桥院有感
昔岁攀游景物同，药炉今在鹤归空。
青山满眼泪堪碧，绛帐无人花自红。
+++司空图
++++寺阁
昔岁登临未衰飒，不知何事爱伤情。
今来揽镜翻堪喜，乱后霜须长几茎。
+++司空图
++++武陵路
橘岸舟间罾网挂，茶坡日暖鹧鸪啼。
女郎指点行人笑，知向花间路已迷。
+++司空图
++++南北史感遇十首
雨淋麟阁名臣画，雪卧龙庭猛将碑。
不用黄金铸侯印，尽输公子买蛾眉。
汉世频封万户侯，云台空峻谢风流。
江南不有名儒相，齿冷中原笑未休。
天风斡海怒长鲸，永固南来百万兵。
若向沧洲犹笑傲，江山虚有石头城。
花迷公子玉楼恩，镜弄佳人红粉春。
不信关山劳远戍，绮罗香外任行尘。
兵围梁殿金瓯破，火发陈宫玉树摧。
奸佞岂能惭误国，空令怀古更徘徊。
行乐最宜连夜景，太平方觉有春风。
千金尽把酬歌舞，犹胜三边赏战功。
桃芳李艳年年发，羌管蛮弦处处多。
海上应无三岛路，人间惟有一声歌。
佳人自折一枝红，把唱新词曲未终。
惟向眼前怜易落，不如抛掷任春风。
景阳楼下花钿镜，玄武湖边锦绣旗。
昔日繁华今日恨，雉媒声晚草芳时。
乱后人间尽不平，秦川花木最伤情。
无穷红艳红尘里，骤马分香散入营。
+++司空图
++++狂题二首
草堂旧隐犹招我，烟阁英才不见君。
惆怅故山归未得，酒狂叫断暮天云。
须知世乱身难保，莫喜天晴菊并开。
长短此身长是客，黄花更助白头催。
+++司空图
++++红茶花
景物诗人见即夸，岂怜高韵说红茶。
牡丹枉用三春力，开得方知不是花。
+++司空图
++++秋燕
从扑香尘拂面飞，怜渠只为解相依。
经冬好近深炉暖，何必千岩万水归。
+++司空图
++++见后雁有感
笑尔穷通亦似人，高飞偶滞莫悲辛。
却缘风雪频相阻，只向关中待得春。
+++司空图
++++移桃栽
独临官路易伤摧，从遣春风恣意开。
禅客笑移山上看，流莺直到槛前来。
+++司空图
++++忆中条
燕辞旅舍人空在，萤出疏篱菊正芳。
堪恨昔年联句地，念经僧扫过重阳。
+++司空图
++++乐府
五更窗下簇妆台，已怕堂前阿母催。
满鸭香薰鹦鹉睡，隔帘灯照牡丹开。
+++司空图
++++放龟二首
却为多知自不灵，今朝教汝卜长生。
若求深处无深处，只有依人会有情。
世外犹迷不死庭，人间莫恃自无营。
本期沧海堪投迹，却向朱门待放生。
+++司空图
++++灯花三首
蜀柳丝丝幂画楼，窗尘满镜不梳头。
几时金雁传归信，剪断香魂一缕愁。
姊姊教人且抱儿，逐他女伴卸头迟。
明朝斗草多应喜，翦得灯花自扫眉。
闰前小雪过经旬，犹自依依向主人。
开尽菊花怜强舞，与教弟子待新春。
+++司空图
++++偶题三首
浮世悠悠旋一空，多情偏解挫英雄。
风光只在歌声里，不必楼前万树红。
小池随事有风荷，烧酹倾壶一曲歌。
欲待秋塘擎露看，自怜生意已无多。
辽阳音信近来稀，纵有虚传逼节归。
永日无人新睡觉，小窗晴暖螖虫飞。
+++司空图
++++华下对菊
清香裛露对高斋，泛酒偏能浣旅怀。
不似春风逞红艳，镜前空坠玉人钗。
+++司空图
++++与都统参谋书有感
惊鸾迸鹭尽归林，弱羽低垂分独沈。
带病深山犹草檄，昭陵应识老臣心。
+++司空图
++++漫题
无宦无名拘逸兴，有歌有酒任他乡。
看看万里休征戍，莫向新词寄断肠。
+++司空图
++++商山二首
清溪一路照羸身，不似云台画像人。
国史数行犹有志，只将谈笑继英尘。
马上搜奇已数篇，籍中犹愧是顽仙。
关头传说开元事，指点多疑孟浩然。
+++司空图
++++与伏牛长老偈二首
不算菩提与阐提，惟应执著便生迷。
无端指个清凉地，冻杀胡僧雪岭西。
长绳不见系空虚，半偈传心亦未疏。
推倒我山无一事，莫将文字缚真如。
+++司空图
++++客中重九
楚老相逢泪满衣，片名薄宦已知非。
他乡不似人间路，应共东流更不归。
+++司空图
++++柳二首
谁家按舞傍池塘，已见繁枝嫩眼黄。
漫说早梅先得意，不知春力暗分张。
似拟凌寒妒早梅，无端弄色傍高台。
折来未有新枝长，莫遣佳人更折来。
+++司空图
++++光启丁未别山
草堂琴画已判烧，犹托邻僧护燕巢。
此去不缘名利去，若逢逋客莫相嘲。
+++司空图
++++石楠
客处偷闲未是闲，石楠虽好懒频攀。
如何风叶西归路，吹断寒云见故山。
+++司空图
++++力疾马上走笔
酿黍长添不尽杯，只忧花尽客空回。
垂杨且为晴遮日，留遇重阳即放开。
+++司空图
++++华阴县楼
丹霄能有几层梯，懒更扬鞭耸翠蜺。
偶凭危栏且南望，不劳高掌欲相携。
+++司空图
++++南至四首
今冬腊后无残日，故国烧来有几家。
却恨早梅添旅思，强偷春力报年华。
花时不是偏愁我，好事应难总取他。
已被诗魔长役思，眼中莫厌早梅多。
年华乱后偏堪惜，世路抛来已自生。
犹有玉真长命缕，樽前时唱缓羁情。
一任喧阗绕四邻，闲忙皆是自由身。
人来客去还须议，莫遣他人作主人。
+++司空图
++++莲峰前轩
人间上寿若能添，只向人间也不嫌。
看著四邻花竞发，高楼从此莫垂帘。
+++司空图
++++步虚
阿母亲教学步虚，三元长遣下蓬壶。
云韶韵俗停瑶瑟，鸾鹤飞低拂宝炉。
+++司空图
++++剑器
楼下公孙昔擅场，空教女子爱军装。
潼关一败吴儿喜，簇马骊山看御汤。
+++司空图
++++乙丑人日
自怪扶持七十身，归来又见故乡春。
今朝人日逢人喜，不料偷生作老人。
+++司空图
++++携仙箓九首
岳北秋空渭北川，晴云渐薄薄如烟。
坐来还见微风起，吹散残阳一片蝉。
一半晴空一半云，远笼仙掌日初曛。
洞天有路不知处，绝顶异香难更闻。
决事还须更事酬，清谭妙理一时休。
渔翁亦被机心误，眼暗汀边结钓钩。
迹不趋时分不侯，功名身外最悠悠。
听君总画麒麟阁，还我闲眠舴艋舟。
仙凡路阻两难留，烟树人间一片秋。
若道阴功能济活，且将方寸自焚修。
若有阴功救未然，玉皇品籍亦搜贤。
应知谭笑还高谢，别就沧洲赞上仙。
英名何用苦搜奇，不朽才销一句诗。
却赖风波阻三岛，老臣犹得恋明时。
剪取红云剩写诗，年年高会趁花时。
水精楼阁分明见，只欠霞浆别著旗。
此生得作太平人，只向尘中便出尘。
移取碧桃花万树，年年自乐故乡春。
+++司空图
++++浪淘沙
不必长漂玉洞花，曲中偏爱浪淘沙。
黄河却胜天河水，万里萦纡入汉家。
+++司空图
++++赠日东鉴禅师
故国无心度海潮，老禅方丈倚中条。
夜深雨绝松堂静，一点飞萤照寂寥。
+++司空图
++++暮春对柳二首
萦愁惹恨奈杨花，闭户垂帘亦满家。
恼得闲人作酒病，刚须又扑越溪茶。
洞中犹说看桃花，轻絮狂飞自俗家。
正是阶前开远信，小娥旋拂碾新茶。
+++司空图
++++戊午三月晦二首
随风逐浪剧蓬萍，圆首何曾解最灵。
笔砚近来多自弃，不关妖气暗文星。
牛夸棋品无勍敌，谢占诗家作上流。
岂似小敷春水涨，年年鸾鹤待仙舟。
+++司空图
++++偶书五首
情知了得未如僧，客处高楼莫强登。
莺也解啼花也发，不关心事最堪憎。
自有池荷作扇摇，不关风动爱芭蕉。
只怜直上抽红蕊，似我丹心向本朝。
曾看轻舟渡远津，无风著岸不经旬。
只缘命蹇须知命，却是人争阻得人。
上谷何曾解有情，有情人自惜君行。
证因池上今生愿，的的他生作化生。
新店南原后夜程，黄河风浪信难平。
渡头杨柳知人意，为惹官船莫放行。
+++司空图
++++喜山鹊初归三首
翠衿红觜便知机，久避重罗稳处飞。
只为从来偏护惜，窗前今贺主人归。
山中只是惜珍禽，语不分明识尔心。
若使解言天下事，燕台今筑几千金。
阻他罗网到柴扉，不奈偷仓雀转肥。
赖尔林塘添景趣，剩留山果引教归。
+++司空图
++++虞乡北原
泽北村贫烟火狞，稚田冬旱倩牛耕。
老人惆怅逢人诉，开尽黄花麦未金。
+++司空图
++++洛中三首
秋风团扇未惊心，笑看妆台落叶侵。
绣凤不教金缕暗，青楼何处有寒砧。
不用频嗟世路难，浮生各自系悲欢。
风霜一夜添羁思，罗绮谁家待早寒。
燕巢空后谁相伴，鸳被缝来不忍薰。
薄命敢辞长滴泪，倡家未必肯留君。
+++司空图
++++寓笔
年年镊鬓到花飘，依旧花繁鬓易凋。
撩乱一场人更恨，春风谁道胜轻飙。
+++司空图
++++戏题试衫
朝班尽说人宜紫，洞府应无鹤着绯。
从此玉皇须破例，染霞裁赐地仙衣。
+++司空图
++++汴柳半枯因悲柳中隐
行人莫叹前朝树，已占河堤几百春。
惆怅题诗柳中隐，柳衰犹在自无身。
+++司空图
++++上方
花落更同悲木落，莺声相续即蝉声。
荣枯了得无多事，只是闲人漫系情。
+++司空图
++++寄王赞学
黄卷不关兼济业，青山自保老闲身。
一行万里纤尘静，可要张仪更入秦。
+++司空图
++++新节
转悲新岁重于山，不似轻鸥肯复还。
朱绂纵教金印换，青云未胜白头闲。
+++司空图
++++自河西归山二首
一水悠悠一叶危，往来长恨阻归期。
乡关不是无华表，自为多惊独上迟。
水阔风惊去路危，孤舟欲上更迟迟。
鹤群长扰三珠树，不借人间一只骑。
+++司空图
++++王官二首
风荷似醉和花舞，沙鸟无情伴客闲。
总是此中皆有恨，更堪微雨半遮山。
荷塘烟罩小斋虚，景物皆宜入画图。
尽日无人只高卧，一双白鸟隔纱厨。
+++司空图
++++贺翰林侍郎二首
太白东归鹤背吟，镜湖空在酒船沈。
今朝忽见银台事，早晚重征入翰林。
玉版征书洞里看，沈羲新拜侍郎官。
文星喜气连台曜，圣主方知四海安。
+++司空图
++++寄王十四舍人
几年汶上约同游，拟为莲峰别置楼。
今日凤凰池畔客，五千仞雪不回头。
+++司空图
++++纶阁有感
风涛曾阻化鳞来，谁料蓬瀛路却开。
欲去迟迟还自笑，狂才应不是仙才。

++下卷六百三十四
  
+++司空图
++++狂题十八首
莫恨艰危日日多，时情其奈幸门何。
貔貅睡稳蛟龙渴，犹把烧残朽铁磨。
别鹤凄凉指法存，戴逵能耻近王门。
世间第一风流事，借得王公玉枕痕。
交疏自古戒言深，肝胆徒倾致铄金。
不是史迁书与说，谁知孤负李陵心。
南华落笔似荒唐，若肯经纶亦不狂。
偶作客星侵帝座，却应虚薄是严光。
不劳世路更相猜，忍到须休惜得材。
几度懒乘风水便，拗船折舵恐难回。
由来相爱只诗僧，怪石长松自得朋。
却怕他生还识字，依前日下作孤灯。
老禅乘仗莫过身，远岫孤云见亦频。
应是佛边犹怕闹，信缘须作且闲人。
止竟闲人不爱闲，只偷无事闭柴关。
轰霆搅破蛟龙窟，也被狂风卷出山。
地下修文著作郎，生前饥处倒空墙。
何如神爽骑星去，犹自研几助玉皇。
雨洗芭蕉叶上诗，独来凭槛晚晴时。
故园虽恨风荷腻，新句闲题亦满池。
初时拄杖向邻村，渐到清明亦杜门。
三十年来辞病表，今朝卧病感皇恩。
来时虽恨失青毡，自见芭蕉几十篇。
应是阿刘还宿债，剩拚才思折供钱。
芭蕉丛畔碧婵娟，免更悠悠扰蜀川。
应到去时题不尽，不劳分寄校书笺。
自伤衰病渐难平，永夜禅床雨滴声。
闻道虎疮仍带镞，吼来和痛亦横行。
昨日流莺今日蝉，起来又是夕阳天。
六龙飞辔长相窘，更忍乘危自著鞭。
有是有非还有虑，无心无迹亦无猜。
不平便激风波险，莫向安时稔祸胎。
十年三署让官频，认得无才又索身。
莫道太行同一路，大都安稳属闲人。
曾闻劫火到蓬壶，缩尽鳌头海亦枯。
今日家山同此恨，人归未得鹤归无。
+++司空图
++++游仙二首
蛾眉新画觉婵娟，斗走将花阿母边。
仙曲教成慵不理，玉阶相簇打金钱。
刘郎相约事难谐，雨散云飞自此乖。
月姊殷勤留不住，碧空遗下水精钗。
+++司空图
++++漫书五首
长拟求闲未得闲，又劳行役出秦关。
逢人渐觉乡音异，却恨莺声似故山。
溪边随事有桑麻，尽日山程十数家。
莫怪行人频怅望，杜鹃不是故乡花。
海上昔闻麋爱鹤，山中今日鹿憎龟。
爱憎止竟须关分，莫把微才望所知。
世路快心无好事，恩门嘉话合书绅。
神藏鬼伏能千变，亦胜忘机避要津。
四翁识势保安闲，须为生灵暂出山。
一种老人能算度，磻溪心迹愧商颜。
+++司空图
++++偶诗五首
闲韵虽高不衒才，偶抛猿鸟乍归来。
夕阳照个新红叶，似要题诗落砚台。
芙蓉骚客空留怨，芍药诗家只寄情。
谁似天才李山甫，牡丹属思亦纵横。
贤豪出处尽沉吟，白日高悬只照心。
一掬信陵坟上土，便如碣石累千金。
声貌由来固绝伦，今朝共许占残春。
当歌莫怪频垂泪，得地翻惭早失身。
中宵茶鼎沸时惊，正是寒窗竹雪明。
甘得寂寥能到老，一生心地亦应平。
+++司空图
++++杂题二首
先知左袒始同行，须待龙楼羽翼成。
若使只凭三杰力，犹应汉鼎一毫轻。
鱼在枯池鸟在林，四时无奈雪霜侵。
若教激劝由真宰，亦奖青松径寸心。
+++司空图
++++光化踏青有感
引得车回莫认恩，却成寂寞与谁论。
到头不是君王意，羞插垂杨更傍门。
+++司空图
++++丑年冬
醉日昔闻都下酒，何如今喜折新茶。
不堪病渴仍多虑，好向灉湖便出家。
+++司空图
++++白菊三首
人间万恨已难平，栽得垂杨更系情。
犹喜闰前霜未下，菊边依旧舞身轻。
莫惜西风又起来，犹能婀娜傍池台。
不辞暂被霜寒挫，舞袖招香即却回。
为报繁霜且莫催，穷秋须到自低垂。
横拖长袖招人别，只待春风却舞来。
+++司空图
++++扇
珍重逢秋莫弃捐，依依只仰故人怜。
有时池上遮残日，承得霜林几个蝉。
+++司空图
++++修史亭三首
山前邻叟去纷纷，独强衰羸爱杜门。
渐觉一家看冷落，地炉生火自温存。
甘心七十且酣歌，自算平生幸已多。
不似香山白居士，晚将心地著禅魔。
乌纱巾上是青天，检束酬知四十年。
谁料平生臂鹰手，挑灯自送佛前钱。
+++司空图
++++力疾山下吴村看杏花十九首
春来渐觉一川明，马上繁花作阵迎。
掉臂只将诗酒敌，不劳金鼓助横行。
阊阖曾排捧御炉，犹看晓月认金铺。
羸形不画凌烟阁，只为微才激壮图。
镜留雪鬓暖消无，春到梨花日又晡。
移取扶桑阶下种，年年看长碍金乌。
折来未尽不须休，年少争来莫与留。
更愿狂风知我意，一时吹向海西头。
才情百巧斗风光，却笑雕花刻叶忙。
熨帖新巾来与裹，犹看腾踏少年场。
浮世荣枯总不知，且忧花阵被风欺。
侬家自有麒麟阁，第一功名只赏诗。
白衫裁袖本教宽，朱紫由来亦一般。
王老小儿吹笛看，我侬试舞尔侬看。
单床薄被又羁栖，待到花开亦甚迷。
若道折多还有罪，只应莺啭是金鸡。
近来桃李半烧枯，归卧乡园只老夫。
莫算明年人在否，不知花得更开无。
汉王何事损精神，花满深宫不见春。
秾艳三千临粉镜，独悲掩面李夫人。
能艳能芳自一家，胜鸾胜凤胜烟霞。
客来须共醒醒看，碾尽明昌几角茶。
造化无端欲自神，裁红剪翠为新春。
不如分减闲心力，更助英豪济活人。
徘徊自劝莫沾缨，分付年年谷口莺。
却赖无情容易别，有情早个不胜情。
闲步偏宜舞袖迎，春光何事独无情。
垂杨合是诗家物，只爱敷溪道北生。
亦知王大是昌龄，杜二其如律韵清。
还有酸寒堪笑处，拟夸朱绂更峥嵘。
潘郎爱说是诗家，枉占河阳一县花。
千载几人搜警句，补方金字爱晴霞。
行乐溪边步转迟，出山渐减探花期。
去年四度今三度，恐到凭人折去时。
此身衰病转堪嗟，长忍春寒独惜花。
更恨新诗无纸写，蜀笺堆积是谁家。
昨日黄昏始看回，梦中相约又衔杯。
起来闻道风飘却，犹拟教人扫取来。
+++司空图
++++少仪
昨日登班缀柏台，更惭起草属微才。
锦窠不是寻常锦，兼向丘迟夺得来。
+++司空图
++++重阳四首
檐前减燕菊添芳，燕尽庭前菊又荒。
老大比他年少少，每逢佳节更悲凉。
雨寒莫待菊花催，须怕晴空暖并开。
开却一枝开却尽，且随幽蝶更徘徊。
青娥懒唱无衣换，黄菊新开乞酒难。
长有长亭惆怅事，隔河更得对凭栏。
白发怕寒梳更懒，黄花晴日照初开。
篱头应是蝶相报，已被邻家携酒来。
+++司空图
++++长命缕
他乡处处堪悲事，残照依依惜别天。
此去知名长命缕，殷勤为我唱花前。
+++司空图
++++柏东
冥得机心岂在僧，柏东闲步爱腾腾。
免教世路人相忌，逢著村醪亦不憎。
+++司空图
++++歌者十二首
追逐翻嫌傍管弦，金钗击节自当筵。
风霜一夜燕鸿断，唱作江南袚禊天。
玉树花飘凤失栖，一声初压管弦低。
清回烦暑成潇洒，艳逐寒云变惨凄。
十斛明珠亦易拚，欲兼人艺古来难。
五云合是新声染，熔作琼浆洒露盘。
不似新声唱亦新，旋调玉管旋生春。
愁肠隔断珠帘外，只为今宵共听人。
十年逃难别云林，暂辍狂歌且听琴。
转觉淡交言有味，此声知是古人心。
五柳先生自识微，无言共笑手空挥。
胸中免被风波挠，肯为螳螂动杀机。
风霜寒水旅人心，几处笙歌绣户深。
分泊一场云散后，未胜初夜便听琴。
自怜眼暗难求药，莫恨花繁便有风。
桃李更开须强看，明年兼恐听歌聋。
白云深处寄生涯，岁暮生情赖此花。
蜂蝶绕来忙绕袖，似知教折送邻家。
重九仍重岁渐阑，强开病眼更登攀。
年年认得酣歌处，犹恐招魂葬故山。
绕壁依稀认写真，更须粉绘饰羸身。
凄凉不道身无寿，九日还无旧会人。
鹤氅花香搭槿篱，枕前蛩迸酒醒时。
夕阳似照陶家菊，黄蝶无穷压故枝。
+++司空图
++++题裴晋公华岳庙题名
岳前大队赴淮西，从此中原息鼓鼙。
石阙莫教苔藓上，分明认取晋公题。
+++司空图
++++杨柳枝寿杯词十八首
乐府翻来占太平，风光无处不含情。
千门万户喧歌吹，富贵人间只此声。
撼晚梳空不自持，与君同折上楼时。
春风还有常情处，系得人心免别离。
灞亭东去彻隋堤，赠别何须醉似泥。
万里往来无一事，便帆轻拂乱莺啼。
台城细仗晓初移，诏赐千官禊饮时。
绿帐远笼清珮响，更曛晴日上龙旗。
桃源仙子不须夸，闻道惟栽一片花。
何似浣纱溪畔住，绿阴相间两三家。
偶然楼上卷珠帘，往往长条拂枕函。
恰值小娥初学舞，拟偷金缕押春衫。
池边影动散鸳鸯，更引微风乱绣床。
直待玉窗尘不起，始应金雁得成行。
稻畦分影向江村，憔悴经霜只半存。
昨日流莺今不见，乱萤飞出照黄昏。
客泪休沾汉水滨，舞腰羞杀汉宫人。
狂风更与回烟帚，扫尽繁花独占春。
游人莫叹易凋衰，长乐荣枯自有期。
看取明年春意动，更于何处最先知。
昔年行乐及芳时，一上丹梯桂一枝。
笑问江头醉公子，饶君满把麹尘丝。
渡头残照一行新，独自依依向北人。
莫恨乡程千里远，眼中从此故乡春。
絮惹轻枝雪未飘，小溪烟束带危桥。
邻家女伴频攀折，不觉回身罥翠翘。
处处萦空百万枝，一枝枝好更题诗。
隔城远岫招行客，便与朱楼当酒旗。
锦城分得映金沟，两岸年年引胜游。
若似松篁须带雪，人间何处认风流。
日暖津头絮已飞，看看还是送君归。
莫言万绪牵愁思，缉取长绳系落晖。
大堤时节近清明，霞衬烟笼绕郡城。
好是梨花相映处，更胜松雪日初晴。
圣主千年乐未央，御沟金翠满垂杨。
年年织作升平字，高映南山献寿觞。
+++司空图
++++山鹊
多惊本为好毛衣，只赖人怜始却归。
众鸟自知颜色减，妒他偏向眼前飞。
+++司空图
++++李居士
高风只在五峰前，应是精灵降作贤。
万里无云惟一鹤，乡中同看却升天。
+++司空图
++++杏花
诗家偏为此伤情，品韵由来莫与争。
解笑亦应兼解语，只应慵语倩莺声。
+++司空图
++++白菊三首
不疑陶令是狂生，作赋其如有定情。
犹胜江南隐居士，诗魔终袅负孤名。
自古诗人少显荣，逃名何用更题名。
诗中有虑犹须戒，莫向诗中著不平。
登高可羡少年场，白菊堆边鬓似霜。
益算更希沾上药，今朝第七十重阳。
+++司空图
++++听雨（一作王建诗）
半夜思家睡里愁，雨声落落屋檐头。
照泥星出依前黑，淹烂庭花不肯休。
+++司空图
++++杨柳枝二首
陶家五柳簇衡门，还有高情爱此君。
何处更添诗境好，新蝉欹枕每先闻。
数枝珍重蘸沧浪，无限尘心暂免忙。
烦暑若和烟露裛，便同佛手洒清凉。
+++司空图
++++修史亭二首
少年已惯掷年光，时节催驱独不忙。
今日无疑亦无病，前程无事扰医王。
篱落轻寒整顿新，雪晴步屣会诸邻。
自从南至歌风顶，始见人烟外有人。
+++司空图
++++漫书
乐退安贫知是分，成家报国亦何惭。
到还僧院心期在，瑟瑟澄鲜百丈潭。
+++司空图
++++杂题二首
棋局长携上钓船，杀中棋杀胜丝牵。
洪炉任铸千钧鼎，只在磻溪一缕悬。
晓镜高窗气象深，自怜清格笑尘心。
世间不为蛾眉误，海上方应鹤背吟。
+++司空图
++++题休休亭（一作耐辱居士歌）
咄，诺，休休休，莫莫莫，伎两虽多性灵恶，赖是长教闲处著。
休休休，莫莫莫，一局棋，一炉药，天意时情可料度。
白日偏催快活人，黄金难买堪骑鹤。
若曰尔何能，答言耐辱莫。
+++司空图
++++冯燕歌（一作沈下贤诗）
魏中义士有冯燕，游侠幽并最少年。
避仇偶作滑台客，嘶风跃马来翩翩。
此时恰遇莺花月，堤上轩车昼不绝。
两面高楼语笑声，指点行人情暗结。
掷果潘郎谁不慕，朱门别见红妆露。
故故推门掩不开，似教欧轧传言语。
冯生敲镫袖笼鞭，半拂垂杨半惹烟。
树间春鸟知人意，的的心期暗与传。
传道张婴偏嗜酒，从此香闺为我有。
梁间客燕正相欺，屋上鸣鸠空自斗。
婴归醉卧非仇汝，岂知负过人怀惧。
燕依户扇欲潜逃，巾在枕傍指令取。
谁言狼戾心能忍，待我情深情不隐。
回身本谓取巾难，倒柄方知授霜刃。
凭君抚剑即迟疑，自顾平生心不欺。
尔能负彼必相负，假手他人复在谁？
窗间红艳犹可掬，熟视花钿情不足。
唯将大义断胸襟，粉颈初回如切玉。
凤凰钗碎各分飞，怨魄娇魂何处追。
凌波如唤游金谷，羞彼揶揄泪满衣。
新人藏匿旧人起，白昼喧呼骇邻里。
诬执张婴不自明，贵免生前遭考捶。
官将赴市拥红尘，掉臂人来擗看人。
传声莫遣有冤滥，盗杀婴家即我身。
初闻僚吏翻疑叹，呵叱风狂词不变。
缧囚解缚犹自疑，疑是梦中方脱免。
未死劝君莫浪言，临危不顾始知难。
已为不平能割爱，更将身命救深冤。
白马贤侯贾相公，长悬金帛募才雄。
拜章请赎冯燕罪，千古三河激义风。
黄河东注无时歇，注尽波澜名不灭。
为感词人沈下贤，长歌更与分明说。
此君精爽知犹在，长与人间留炯诫。
铸作金燕香作堆，焚香酬酒听歌来。
+++司空图
++++寄薛起居
小域新衔贺圣朝，亦知蹇分巧难抛。
粗才自合无岐路，不破工夫漫解嘲。
+++司空图
++++月下留丹灶
月下留丹灶，坛边树羽衣。
异香人不觉，残夜鹤分飞。
朝会初元盛，蓬瀛旧侣稀。
瑶函真迹在，妖魅敢扬威。
+++司空图
++++元日
甲子今重数，生涯只自怜。
殷勤元日日，欹午又明年。
+++司空图
++++洛阳咏古（一作胡曾诗）
石勒童年有战机，洛阳长啸倚门时。
晋朝不是王夷甫，大智何由得预知。
+++司空图
++++诗品二十四则 雄浑
大用外腓，真体内充。
返虚入浑，积健为雄。
具备万物，横绝太空。
荒荒油云，寥寥长风。
超以象外，得其环中。
持之匪强，来之无穷。
+++司空图
++++诗品二十四则 冲淡
素处以默，妙机其微。
饮之太和，独鹤与飞。
犹之惠风，苒苒在衣。
阅音修篁，美曰载归。
遇之匪深，即之愈稀。
脱有形似，握手已违。
+++司空图
++++诗品二十四则 纤秾
采采流水，蓬蓬远春。
窈窕深谷，时见美人。
碧桃满树，风日水滨。
柳阴路曲，流莺比邻。
乘之愈往，识之愈真。
如将不尽，与古为新。
+++司空图
++++诗品二十四则 沈著
绿杉野屋，落日气清。
脱巾独步，时闻鸟声。
鸿雁不来，之子远行。
所思不远，若为平生。
海风碧云，夜渚月明。
如有佳语，大河前横。
+++司空图
++++诗品二十四则 高古
畸人乘真，手把芙蓉。
泛彼浩劫，窅然空纵。
月出东斗，好风相从。
太华夜碧，人闻清钟。
虚伫神素，脱然畦封。
黄唐在独，落落玄宗。
+++司空图
++++诗品二十四则 典雅
玉壶买春，赏雨茆屋。
坐中佳士，左右修竹。
白云初晴，幽鸟相逐。
眠琴绿阴，上有飞瀑。
落花无言，人淡如菊。
书之岁华，其曰可读。
+++司空图
++++诗品二十四则 洗炼
犹矿出金，如铅出银。
超心炼冶，绝爱缁磷。
空潭泻春，古镜照神。
体素储洁，乘月返真。
载瞻星辰，载歌幽人。
流水今日，明月前身。
+++司空图
++++诗品二十四则 劲健
行神如空，行气如虹。
巫峡千寻，走云连风。
饮真茹强，蓄素守中。
喻彼行健，是谓存雄。
天地与立，神化攸同。
期之以实，御之以终。
+++司空图
++++诗品二十四则 绮丽
神存富贵，始轻黄金。
浓尽必枯，浅者屡深。
露馀山青，红杏在林。
月明华屋，画桥碧阴。
金尊酒满，共客弹琴。
取之自足，良殚美襟。
+++司空图
++++诗品二十四则 自然
俯拾即是，不取诸邻。
俱道适往，著手成春。
如逢花开，如瞻岁新。
真予不夺，强得易贫。
幽人空山，过水采蘋。
薄言情晤，悠悠天钧。
+++司空图
++++诗品二十四则 含蓄
不著一字，尽得风流。
语不涉难，已不堪忧。
是有真宰，与之沈浮。
如渌满酒，花时返秋。
悠悠空尘，忽忽海沤。
浅深聚散，万取一收。
+++司空图
++++诗品二十四则 豪放
观花匪禁，吞吐大荒。
由道返气，处得以狂。
天风浪浪，海山苍苍。
真力弥满，万象在旁。
前招三辰，后引凤凰。
晓策六鳌，濯足扶桑。
+++司空图
++++诗品二十四则 精神
欲返不尽，相期与来。
明漪绝底，奇花初胎。
青春鹦鹉，杨柳池台。
碧山人来，清酒满杯。
生气远出，不著死灰。
妙造自然，伊谁与裁？
+++司空图
++++诗品二十四则 缜密
是有真迹，如不可知。
意象欲生，造化已奇。
水流花开，清露未晞。
要路愈远，幽行为迟。
语不欲犯，思不欲痴。
犹春于绿，明月雪时。
+++司空图
++++诗品二十四则 疏野
惟性所宅，真取弗羁。
拾物自富，与率为期。
筑屋松下，脱帽看诗。
但知旦暮，不辨何时。
倘然适意，岂必有为。
若其天放，如是得之。
+++司空图
++++诗品二十四则 清奇
娟娟群松，下有漪流。
晴雪满汀，隔溪渔舟。
可人如玉，步屟寻幽。
载行载止，空碧悠悠。
神出古异，淡不可收。
如月之曙，如气之秋。
+++司空图
++++诗品二十四则 委曲
登彼太行，翠绕羊肠。
杳霭流玉，悠悠花香。
力之于时，声之于羌。
似往已回，如幽匪藏。
水理漩洑，鹏风翱翔。
道不自器，与之圆方。
+++司空图
++++诗品二十四则 实境
取语甚直，计思匪深。
忽逢幽人，如见道心。
晴涧之曲，碧松之阴。
一客荷樵，一客听琴。
情性所至，妙不自寻。
遇之自天，冷然希音。
+++司空图
++++诗品二十四则 悲慨
大风卷水，林木为摧。
意苦若死，招憩不来。
百岁如流，富贵冷灰。
大道日往，若为雄才。
壮士拂剑，浩然弥哀。
萧萧落叶，漏雨苍苔。
+++司空图
++++诗品二十四则 形容
绝伫灵素，少回清真。
如觅水影，如写阳春。
风云变态，花草精神。
海之波澜，山之嶙峋。
俱似大道，妙契同尘。
离形得似，庶几斯人。
+++司空图
++++诗品二十四则 超诣
匪神之灵，匪机之微。
如将白云，清风与归。
远引若至，临之已非。
少有道契，终与俗违。
乱山高木，碧苔芳晖。
诵之思之，其声愈稀。
+++司空图
++++诗品二十四则 飘逸
落落欲往，矫矫不群。
缑山之鹤，华顶之云。
高人画中，令色絪缊。
御风蓬叶，泛彼无垠。
如不可执，如将有闻。
识者已领，期之愈分。
+++司空图
++++诗品二十四则 旷达
生者百岁，相去几何？
欢乐苦短，忧愁实多。
何如尊酒，日往烟萝。
花覆茆檐，疏雨相过。
倒酒既尽，杖藜行过。
孰不有古，南山峨峨。
+++司空图
++++诗品二十四则 流动
若纳水輨，如转丸珠。
夫岂可道，假体遗愚。
荒荒坤轴，悠悠天枢。
载要其端，载同其符。
超超神明，返返冥无。
来往千载，是之谓乎。
+++司空图
++++句
忍事敌灾星。（以下《困学纪闻》）
物望倾心久，凶渠破胆频。（《咏房太尉》。自注：初琯建亲王分镇天下议，明皇从之，肃宗以是疑琯，受谗废。先是禄山见分镇诏书，附膺叹曰：“吾不得天下矣！”）
古鼎饫和方济，台阶润欲平。（《纬略》）
夜短猿悲减，风和鹊喜虚。
骅骝思故第，鹦鹉失佳人。
鲸鲵人海涸，魑魅棘林幽。
棋声花院闭，幡影石坛高。
地凉清鹤梦，林静肃僧仪。
晚妆留拜月，春睡更生香。
隔谷见鸡犬，山苗接楚田。
家寒食月，花影午时天。（见图与人论诗，举得意者二十二联，无全什者附记于此）
官路好禽声，轩车驻晚程。
南楼山最秀，北路邑偏清。（虞乡县楼）
多病形容五十三，谁怜借笏趁朝参。（华下乞归，见《摭言》）
十年太华无知己，只得虚中两首诗。（王禹偁云：人多以四皓、二疏目图，惟僧虚中赠图诗云：道装汀鹤识，春醉野人扶。言其操履检身，非傲世也。又云：有时看御札，特地挂朝衣。言其尊戴存诚，非邀君也。故图诗云云，言得其意趣）
看师逸迹两师宜，高适歌行李白诗。（赠𧦬光，见《宣和书谱》）

++下卷六百三十五
  
+++周繇
++++送边上从事
戎装佩镆铘，走马逐轻车。
衰草城边路，残阳垄上笳。
黄河穿汉界，青冢出胡沙。
提笔男儿事，功名立可夸。
+++周繇
++++送洛阳崔员外
塞诏除嵩洛，观图见废兴。
城迁周古鼎，地列汉诸陵。
日送归朝客，时招住岳僧。
郡斋台阁满，公退即吟登。
+++周繇
++++送人尉黔中
盘山行几驿，水路复通巴。
峡涨三川雪，园开四季花。
公庭飞白鸟，官俸请丹砂。
尉黔中后，高吟采物华。
+++周繇
++++送宇文虞
此别欲何往，未言归故林。
行车新岁近，落日乱山深。
野店寒无客，风巢动有禽。
潜知经目事，大半是愁吟。
+++周繇
++++题东林寺虎掊泉
胜致通幽感，灵泉有虎掊。
爪抬山脉断，掌托石心拗。
竹蔼疑相近，松阴盖亦交。
转令栖遁者，真境逾难抛。
+++周繇
++++登甘露寺
盘江上几层，峭壁半垂藤。
殿锁南朝像，龛禅外国僧。
海涛摏砌槛，山雨洒窗灯。
日暮疏钟起，声声彻广陵。
+++周繇
++++甘露寺东轩
每日怜晴眺，闲吟只自娱。
山从平地有，水到远天无。
老树多封楚，轻烟暗染吴。
虽居此廊下，入户亦踌蹰。
+++周繇
++++甘露寺北轩
晓色宜闲望，山风远益清。
白云连晋阁，碧树尽芜城。
少静沙痕出，烟消野火平。
最堪佳此境，为我长诗情。
+++周繇
++++咏萤
熠熠与娟娟，池塘竹树边。
乱飞同曳火，成聚却无烟。
微雨洒不灭，轻风吹欲燃。
旧曾书案上，频把作囊悬。
+++周繇
++++望海
苍茫空泛日，四顾绝人烟。
半浸中华岸，旁通异域船。
岛间应有国，波外恐无天。
欲作乘槎客，翻愁去隔年。
+++周繇
++++送杨环校书归广南
天南行李半波涛，滩树枝枝拂戏猱。
初著蓝衫从远峤，乍辞云署泊轻艘。
山村象踏桄榔叶，海外人收翡翠毛。
名宦两成归旧隐，遍寻亲友兴何饶。
+++周繇
++++经故宅有感
身没南荒雨露赊，朱门空锁旧繁华。
池塘凿就方通水，桃杏栽成未见花。
异代图书藏几箧，倾城罗绮散谁家。
昔年埏埴生灵地，今日生人为叹嗟。
+++周繇
++++送入蕃使
猎猎旗幡过大荒，敕书犹带御烟香。
滹沱河冻军回探，逻逤孤城雁著行。
远寨风狂移帐幕，平沙日晚卧牛羊。
早终册礼朝天阙，莫遣虬髭染塞霜。
+++周繇
++++白石潭秋霁作
潭心烟雾破斜晖，殷殷雷声隔翠微。
崖蹙盘涡翻蜃窟，滩吹白石上渔矶。
陵风舴艋讴哑去，出水鸬鹚薄泊飞。
秋霁更谁同此望，远钟时见一僧归。
+++周繇
++++题金陵栖霞寺赠月公
明家不要买山钱，施作清池种白莲。
松桧老依云外地，楼台深锁洞中天。
风经绝顶回疏雨，石倚危屏挂落泉。
欲结茅庵伴师住，肯饶多少薜萝烟。
+++周繇
++++嘲段成式（一作广阳公宴）
蹙鞠且徒为，宁如目送时。
报仇惭选耎，存想恨逶迟。
促坐疑辟咡，衔杯强朵颐。
恣情窥窈窕，曾恃好风姿。
色授应难夺，神交愿莫辞。
请君看曲谱，不负少年期。
+++周繇
++++送江州薛尚书
匡庐千万峰，影匝郡城中。
忽佩虎符去，遥疑鸟道通。
烟霞时满郭，波浪暮连空。
树翳楼台月，帆飞鼓角风。
郡斋多岳客，乡户半渔翁。
王事行春外，题诗寄远公。
+++周繇
++++津头望白水
晴江暗涨岸吹沙，山畔船冲树杪斜。
城郭半淹桥市闹，鹭鸶缭绕入人家。
+++周繇
++++公子行
青山薄薄漏春风，日暮鸣鞭柳影中。
回望玉楼人不见，酒旗深处勒花骢。
+++周繇
++++看牡丹赠段成式（柯古前看吝酒）
金蕊霞英叠彩香，初疑少女出兰房。
逡巡又是一年别，寄语集仙呼索郎。
+++周繇
++++以人参遗段成式
人形上品传方志，我得真英自紫团。
惭非叔子空持药，更请伯言审细看。
+++周繇
++++和段成式
回簪转黛喜猜防，粉署裁诗助酒狂。
若遇仙丹偕羽化，但随萧史亦何伤。
玉树琼筵映彩霞，澄虚楼阁似仙家。
只缘存想归兰室，不向春风看夜花。

++下卷六百三十六
  
+++聂夷中
++++杂兴
两叶能蔽目，双豆能塞聪。
理身不知道，将为天地聋。
扰扰造化内，茫茫天地中。
苟或有所愿，毛发亦不容。
+++聂夷中
++++杂怨（一作孟郊诗，题云征妇怨）
生在绮罗下，岂识渔阳道。
良人自戍来，夜夜梦中到。
渔阳万里远，近于中门限。
中门逾有时，渔阳常在眼。
君泪濡罗巾，妾泪滴路尘。
罗巾今在手，日得随妾身。
路尘如因风，得上君车轮。
+++聂夷中
++++行路难
莫言行路难，夷狄如中国。
谓言骨肉亲，中门如异域。
出处全在人，路亦无通塞。
门前两条辙，何处去不得。
+++聂夷中
++++大垂手
金刀剪轻云，盘用黄金缕。
装束赵飞燕，教来掌上舞。
舞罢飞燕死，片片随风去。
+++聂夷中
++++空城雀（一作孟郊诗）
一雀入官仓，所食能损几。
所虑往复频，官仓乃害尔。
鱼网不在天，鸟网不在水。
饮啄要自然，何必空城里。
+++聂夷中
++++胡无人行
男儿徇大义，立节不沽名。
腰间悬陆离，大歌胡无行。
不读战国书，不览黄石经。
醉卧咸阳楼，梦入受降城。
更愿生羽翼，飞身入青冥。
请携天子剑，斫下旄头星。
自然胡无人，虽有无战争。
悠哉典属国，驱羊老一生。
+++聂夷中
++++咏田家（一作伤田家）
二月卖新丝，五月粜新谷。
医得眼前疮，剜却心头肉。
我愿君王心，化作光明烛。
不照绮罗筵，只照逃亡屋。
+++聂夷中
++++燕台二首
燕台累黄金，上欲招儒雅。
贵得贤士来，更下于隗者。
自然乐毅徒，趋风走天下。
何必驰凤书，旁求向林野。
燕台高百尺，燕灭台亦平。
一种是亡国，犹得礼贤名。
何似章华畔，空馀禾黍生。
+++聂夷中
++++古兴
片玉一尘轻，粒粟山丘重。
唐虞贵民食，只是勤播种。
前圣后圣同，今人古人共。
一岁如苦饥，金玉何所用。
+++聂夷中
++++劝酒二首
白日无定影，清江无定波。
无百年寿，百年复如何。
堂上陈美酒，堂下列笙歌。
与君入醉乡，醉乡乐天和。
岁岁松柏茂，日日丘陵多。
君看终南山，万古青峨峨。
灞上送行客，听唱行客歌。
适来桥下水，已作渭川波。
人间荣乐少，四海别离多。
但恐别离泪，自成苦水河。
劝尔一杯酒，所赠无余多。
+++聂夷中
++++饮酒乐
日月似有事，一夜行一周。
草木犹须老，人生得无愁。
一饮解百结，再饮破百忧。
白发欺贫贱，不入醉人头。
我愿东海水，尽向杯中流。
安得阮步兵，同入醉乡游。
+++聂夷中
++++公子行二首
汉代多豪族，恩深益骄逸。
走马踏杀人，街吏不敢诘。
红楼宴青春，数里望云蔚。
金缸焰胜昼，不畏落晖疾。
美人尽如月，南威莫能匹。
芙蓉自天来，不向水中出。
飞琼奏云和，碧箫吹凤质。
唯恨鲁阳死，无人驻白日。
花树出墙头，花里谁家楼。
一行书不读，身封万户侯。
美人楼上歌，不是古凉州。
+++聂夷中
++++短歌
八月木阴薄，十叶三堕枝。
生过五十，亦已同此时。
朝出东郭门，嘉树郁参差。
暮出西郭门，原草已离披。
南邻好台榭，北邻善歌吹。
荣华忽销歇，四顾令人悲。
生死与荣辱，四者乃常期。
耻其名，没世无人知。
无言鬓似霜，勿谓事如丝。
耆年无一善，何殊食乳儿。
+++聂夷中
++++过比干墓
殷辛帝天下，厌为天下尊。
乾纲既一断，贤愚无二门。
佞是福身本，忠作丧己源。
饿虎不食子，人无骨肉恩。
日影不入地，下埋冤死魂。
腐骨不为土，应作石木根。
余来过此乡，下马吊此坟。
静念君臣间，有道谁敢论。
+++聂夷中
++++住京寄同志
有京如在道，日日先鸡起。
不离十二街，日行一百里。
役役大块上，周朝复秦市。
贵贱与贤愚，古今同一轨。
白兔落天西，赤鸦飞海底。
一日复一日，日日无终始。
自嫌性如石，不达荣辱理。
试问九十翁，吾今尚如此。
+++聂夷中
++++赠农（一作孟郊诗）
劝尔勤耕田，盈尔仓中粟。
劝尔无伐桑，减尔身上服。
清霜一委地，万草色不绿。
狂风一飘林，万叶不著木。
青春如不耕，何以自拘束。
+++聂夷中
++++客有追叹后时者作诗勉之
后达多晚荣，速得多疾倾。
君看构大厦，何曾一日成。
在暖须在桑，在饱须在耕。
君子贵弘道，道弘无不亨。
太阳垂好光，毛发悉见形。
我亦二十年，直似戴盆行。
荆山产美玉，石石皆坚贞。
未必尽有玉，玉且间石生。
精卫一微物，犹恐填海平。
+++聂夷中
++++访嵩阳道士不遇
先生五岳游，文焰灭金鼎。
日下鹤过时，人间空落影。
常言一粒药，不随死生境。
何当列御寇，去问仙人请。
+++聂夷中
++++早发邺北经古城
微月东南明，双牛耕古城。
但耕古城地，不知古城名。
当昔置此城，岂料今日耕。
蔓草已离披，狐兔何纵横。
秋云零落散，秋风萧条生。
对古良可叹，念今转伤情。
古人已冥冥，今人又营营。
不知马蹄下，谁家旧台亭。
+++聂夷中
++++题贾氏林泉
市朝束名利，林泉系清通。
岂知黄尘内，迥有白云踪。
轻流逗密蓧，直干入宽空。
高吟五君咏，疑对九华峰。
我知种竹心，欲扇清凉风。
我知决泉意，将明济物功。
有琴不张弦，众星列梧桐。
须知淡澹听，声在无声中。
地非樵者路，武陵又何逢。
只虑迷所归，池上日西东。
+++聂夷中
++++送友人归江南
泉州五更鼓，月落西南维。
此时有行客，别我孤舟归。
上国身无主，下第诚可悲。
+++聂夷中
++++秋夕
日往无复见，秋堂暮仍学。
玄发不知白，晓人寒铜觉。
为材未离群，有玉犹在璞。
谁把碧桐枝，刻作云门乐。
+++聂夷中
++++哭刘驾博士
出门四顾望，此日何徘徊。
终南旧山色，夫子安在哉。
君诗如门户，夕闭昼还开。
君名如四时，春尽夏复来。
原野多丘陵，累累如高台。
君坟须数尺，谁与夫子偕。
+++聂夷中
++++公子家（一作长安花，一作公子行）
种花满西园，花发青楼道。
花下一禾生，去之为恶草。
+++聂夷中
++++田家二首（后首一作李绅诗）
父耕原上田，子劚山下荒。
六月禾未秀，官家已修仓。
锄田当日午，汗滴禾下土。
谁念盘中餐，粒粒皆辛苦。
+++聂夷中
++++杂怨
良人昨日去，明月又不圆。
别时各有泪，零落青楼前。
+++聂夷中
++++乌夜啼
众鸟各归枝，乌乌尔不栖。
还应知妾恨，故向绿窗啼。
+++聂夷中
++++起夜来
念远心如烧，不觉中夜起。
桃花带露泛，立在月明里。
+++聂夷中
++++古别离（一作孟郊诗）
欲别牵郎衣，问郎游何处。
不恨归日迟，莫向临邛去。
+++聂夷中
++++长安道
此地无驻马，夜中犹走轮。
所以路傍草，少于衣上尘。
+++聂夷中
++++游子行
萱草生堂阶，游子行天涯。
慈亲倚门望，不见萱草花。
+++聂夷中
++++闻人说海北事有感
故乡归路隔高雷，见说年来事可哀。
村落日中眠虎豹，田园雨后长蒿莱。
海隅久已无春色，地底真成有劫灰。
荆棘满山行不得，不知当日是谁栽。

++下卷六百三十七
  
+++顾云
++++华清词
祥云皓鹤盘碧空，乔松稍稍韵微风。
绛节影来，朱幡响丁东，相公清斋朝蕊宫。
太上符箓龙蛇踪，散花天女侍香童。
隔烟遥望见云水，弹璈吹凤清珑珑。
丹砂黄金世可度，愿启一言告仙翁。
道门弟子山中客，长向山中礼空碧。
九色真龙上汉时，愿把霓幢引烟策。
+++顾云
++++天威行
蛮岭高，蛮海阔，去舸回艘投此歇。
一夜舟人得梦间，草草相呼一时发。
飓风忽起云颠狂，波涛摆掣鱼龙僵。
海神怕急上岸走，山燕股栗入石藏。
金蛇飞状霍闪过，白日倒挂银绳长。
轰轰砢砢雷车转，霹雳一声天地战。
风定云开始望看，万里青山分两片。
车遥遥，马阗阗，平如砥，直如弦。
云南八国万部落，皆知此路来朝天。
耿恭拜出井底水，广利刺开山上泉。
若论终古济物意，二将之功皆小焉。

+++顾云
++++筑城篇
三十六里西川地，围绕城郭峨天横。
一家人率一口甓，版筑才兴城已成。
役夫登登无倦色，馔饱觞酣方暂息。
不假神龟出指踪，尽凭心匠为筹画。
画阁团团真铁瓮，堵阔巉岩齐石壁。
风吹四面旌旗动，火焰相烧满天赤。
散花楼晚挂残虹，濯锦秋江澄倒碧。
西川父老贺子孙，从兹始是中华人。

+++顾云
++++苏君厅观韩干马障歌
杜甫歌诗吟不足，可怜曹霸丹青曲。
直言弟子韩干马，画马无骨但有肉。
今日披图见笔迹，始知甫也真凡目。
秦王学士居武功，六印名家声价雄。
乃孙屈迹宁百里，好奇学古有祖风。
竹厅斜日弈棋散，延我直入书斋中。
屹然六幅古屏上，欻见胡人牵入天厩之神龙。
麟鬐凤臆真相似，秋竹惨惨披两耳。
轻匀杏蕊糁皮毛，细捻银丝插鬃尾。
思量动步应千里，谁见初离渥洼水？
眼前只欠燕雪飞，蹄下如闻朔风起。
朱崖谪掾从亡殁，更有何人鉴奇物。
当时若遇燕昭王，肯把千金买枯骨。
+++顾云
++++苔歌
槛前溪夺秋空色，百丈潭心数砂砾。
松筠条条长碧苔，苔色碧于溪水碧。
波回梳开孔雀尾，根细贴著盘陀石。
拨浪轻拈出少时，一髻浓烟三四尺。
山光日华乱相射，静缕蓝鬐匀襞积。
试把临流抖擞看，琉璃珠子泪双滴。
如看玉女洗头处，解破云鬟收未得。
即是仙宫欲制六铢衣，染丝未倩鲛人织。
采之不敢盈筐箧，苦怕龙神河伯惜。
琼苏玉盐烂漫煮，咽入丹田续灵液。
会待功成插翅飞，蓬莱顶上寻仙客。

+++顾云
++++池阳醉歌赠匡庐处士姚岩杰
九华太守行春罢，高绛红筵压花榭。
四面繁英拂槛开，帖雪团霞坠枝亚。
空中焰若烧蓝天，万里滑静无纤烟。
弦索紧快管声脆，急曲碎拍声相连。
怜才多倾兴，许客酣歌露真性。
春酎香浓枝盏黏，一醉有时三日病。
鼋潭鳞粉解不去，鸦岭蕊花浇不醒。
肺枯似著炉鞲煽，脑热如遭锤凿钉。
蒙溪先生梁公孙，忽然示我十轴文。
展开一卷读一首，四顾特地无涯垠。
又开一轴读一帙，酒病豁若风驱云。
文锋斡破造化窟，心刃掘出兴亡根。
经疾史恙万片恨，墨炙笔针如有神。
呵叱潘陆鄙琐屑，提挈扬孟归孔门。
时时说及开元理，家风飒飒吹人耳。
吴兢纂出升平源，十事分明铺在纸。
裔孙才业今如此，谁人为奏明天子？
銮驾何当猎左冯，神鹰一掷望千里。

戏操狂翰涴蛮笺，傍人莫笑我率然。
+++顾云
++++咏柳二首
带露含烟处处垂，绽黄摇绿嫩参差。
长堤未见风飘絮，广陌初怜日映丝。
斜傍画筵偷舞态，低临妆阁学愁眉。
离亭不放到春暮，折尽拂檐千万枝。
闲花野草总争新，眉皱丝干独不匀。
乞取东风残气力，莫教虚度一年春。

++下卷六百三十八
  
+++张乔
++++宴边将
一曲梁州金石清，边风萧飒动江城。
座中有老沙场客，横笛休吹塞上声。
+++张乔
++++郢州即事
孤城临远水，千里见寒山。
白雪无人唱，沧洲尽日闲。
鸟归残烧外，帆出断云间。
此地秋风起，应随计吏还。
+++张乔
++++送宾贡金夷吾奉使归本国
渡海登仙籍，还家备汉仪。
孤舟无岸泊，万里有星随。
积水浮魂梦，流年半别离。
东风未回日，音信杳难期。
+++张乔
++++华山
谁将倚天剑，削出倚天峰。
众水背流急，他山相向重。
树黏青霭合，崖夹白云浓。
一夜盆倾雨，前湫起毒龙。
+++张乔
++++滕王阁
昔人登览处，遗阁大江隅。
叠浪有时有，闲云无日无。
早凉先燕去，返照后帆孤。
未得营归计，菱歌满旧湖。
+++张乔
++++寄处士梁烛
贤哉君子风，讽与古人同。
采药楚云里，移家湘水东。
星霜秋野阔，雨雹夜山空。
早晚相招隐，深耕老此中。
+++张乔
++++送许棠下第游蜀
天下猿多处，西南是蜀关。
马登青壁瘦，人宿翠微闲。
带雨逢残日，因江见断山。
行歌风月好，莫老锦城间。
+++张乔
++++题终南山白鹤观
上彻炼丹峰，求玄意未穷。
坛青草合，往事白云空。
仙境日月外，帝乡烟雾中。
间足烦暑，欲去恋松风。
+++张乔
++++赠边将
将军夸胆气，功在杀人多。
对酒擎钟饮，临风拔剑歌。
翻师平碎叶，掠地取交河。
应笑孔门客，年年羡四科。
+++张乔
++++吊建州李员外
铭旌归故里，猿鸟亦凄然。
已葬桐江月，空回建水船。
客传为郡日，僧说读书年。
恐有吟魂在，深山古木边。
+++张乔
++++送许棠及第归宣州
雅调一生吟，谁为晚达心。
傍人贺及第，独自却沾襟。
宴别喧天乐，家归碍日岑。
青门许攀送，故里接云林。
+++张乔
++++送庞百篇之任青阳县尉
都堂公试日，词翰独超群。
品秩台庭与，篇章圣主闻。
乡连三楚树，县封九华云。
多少青门客，临岐共羡君。
+++张乔
++++曲江春
寻春与送春，多绕曲江滨。
一片凫鹥水，千秋辇毂尘。
岸凉随众木，波影逐游人。
自是游人老，年年管吹新。
+++张乔
++++秦原春望
无穷名利尘，轩盖逐年新。
北阙东堂路，千山万水人。
云离僧榻曙，燕远凤楼春。
荏苒文明代，难归钓艇身。
+++张乔
++++游华山云际寺（一作游少华山甘露寺）
少华中峰寺，高秋众景归。
地连秦塞起，河隔晋山微。
晚木蝉相应，凉天雁并飞。
殷勤记岩石，只恐再来稀。
+++张乔
++++送棋待诏朴球归新罗
海东谁敌手，归去道应孤。
阙下传新势，船中覆旧图。
穷荒回日月，积水载寰区。
故国多年别，桑田复在无。
+++张乔
++++送郑谷先辈赴妆州辟命
看花兴未休，已散曲江游。
载笔离秦甸，从军过洛州。
嵩云将雨去，汝水背城流。
应念依门客，蒿莱满径秋。
+++张乔
++++赠敬亭清越上人
海上独随缘，归来二十年。
久闲时得句，渐老不离禅。
砌木欹临水，窗峰直倚天。
犹期向云里，别扫石床眠。
+++张乔
++++题灵山寺
树凉清岛寺，虚阁敞禅扉。
四面闲云入，中流独鸟归。
湖平幽径近，船泊夜灯微。
一宿秋风里，烟波隔捣衣。
+++张乔
++++吊栖白上人
今古递相送，几时无逝波。
篇章名不朽，寂灭理如何。
内殿留真影，闲房落贝多。
从兹高塔寺，惆怅懒经过。
+++张乔
++++北山书事
黄河一曲山，天半锁重关。
圣日雄藩静，秋风老将闲。
车舆穿谷口，市井响云间。
大野无飞鸟，元戎校猎还。
+++张乔
++++长安书事
出送乡人尽，沧洲未得还。
秋风五陵树，晴日六街山。
有景终年住，无机是处闲。
何当向云外，免老别离间。
+++张乔
++++送郑侍御赴汴州辟命
官从谏署清，暂去佐戎旌。
朝客多相恋，吟僧欲伴行。
河冰天际白，岳雪眼前明。
即见东风起，梁园听早莺。
+++张乔
++++吊造微上人
至人随化往，遗路自堪伤。
白塔收真骨，青山闭影堂。
钟残含细韵，烟灭有馀香。
松上斋乌在，迟迟立夕阳。
+++张乔
++++经隐岩旧居（一作怀旧游）
夜久村落静，徘徊杨柳津。
青山犹有路，明月已无人。
梦寐空前事，星霜倦此身。
尝期结茅处，来往蹑遗尘。
+++张乔
++++再题敬亭清越上人山房
重来访惠休，已是十年游。
向水千松老，空山一磬秋。
石窗清吹入，河汉夜光流。
久别多新作，长吟洗俗愁。
+++张乔
++++浮汴东归
日暖泗滨西，无穷岸草齐。
薄烟衰草树，微月迥城鸡。
水近沧浪急，山随绿野低。
羞将旧名姓，还向旧游题。
+++张乔
++++雨中宿僧院
千灯有宿因，长老许相亲。
夜永楼台雨，更深江海人。
劳生无了日，妄念起微尘。
不是真如理，何门静此身。
+++张乔
++++江行至沙浦
烟霞接杳冥，旅泊寄回汀。
夜雨雷电歇，春江蛟蜃腥。
城侵潮影白，峤截鸟行青。
遍欲探泉石，南须过洞庭。
+++张乔
++++送友人归江南
辛勤同失意，迢递独还家。
落日江边笛，残春岛上花。
亲安诚可喜，道在亦何嗟。
谁伴高吟处，晴天望九华。
+++张乔
++++刘补阙自九华山拜官因以寄献
冥鸿久不群，征拜动天文。
地主迎过郡，山僧送出云。
登车残月在，宿馆乱流分。
若更思林下，还须共致君。
+++张乔
++++岳阳即事
远色岳阳楼，湘帆数片愁。
竹风山上路，沙月水中洲。
力学桑田废，思归鬓发秋。
功名如不立，岂易狎汀鸥。
+++张乔
++++题兴善寺僧道深院
江峰峰顶人，受法老西秦。
法本无前业，禅非为后身。
院栽他国树，堂展祖师真。
甚愿依宗旨，求闲未有因。
+++张乔
++++送龙门令刘沧
去宰龙门县，应思变化年。
还将鲁儒政，又与晋人传。
峭壁开中古，长河落半天。
几乡因劝勉，耕稼满云烟。
+++张乔
++++送友人往宜春（一作江南）
落花兼柳絮，无处不纷纷。
远道空归去，流莺独自闻。
野桥喧磑水，山郭入楼云。
故里南陵曲，秋期更送君。
+++张乔
++++书边事
调角断清秋，征人倚戍楼。
春风对青冢，白日落梁州。
大汉无兵阻，穷边有客游。
蕃情似此水，长愿向南流。
+++张乔
++++送僧雅觉归东海
山川心地内，一念即千重。
老别关中寺，禅归海外峰。
鸟行来有路，帆影去无踪。
几夜波涛息，先闻本国钟。
+++张乔
++++和薛监察题兴善寺古松（薛一作崔）
种在法王城，前朝古寺名。
瘦根盘地远，香吹入云清。
鹤动池台影，僧禅雨雪声。
看来人旋老，因此叹浮生。
+++张乔
++++听琴
清月转瑶轸，弄中湘水寒。
能令坐来客，不语自相看。
静恐鬼神出，急疑风雨残。
几时归岭峤，更过洞庭弹。
+++张乔
++++送友人游蜀
此心知者稀，欲别倍相依。
无食拟同去，有家还未归。
巴山开国远，剑道入天微。
必恐临邛客，疑君学赋非。
+++张乔
++++闻仰山禅师往曹溪因赠
曹溪松下路，猿鸟重相亲。
四海求玄理，千峰绕定身。
异花天上堕，灵草雪中春。
自惜经行处，焚香礼旧真。
+++张乔
++++蓝溪夜坐
蓝水警尘梦，夜吟开草堂。
月临山霭薄，松滴露花香。
诗外真风远，人间静兴长。
明朝访禅侣，更上翠微房。
+++张乔
++++题郑侍御蓝田别业
秋山清若水，吟客静于僧。
小径通商岭，高窗见杜陵。
云霞朝入镜，猿鸟夜窥灯。
许作前峰侣，终来寄上层。
+++张乔
++++送友人进士许棠
离乡积岁年，归路远依然。
夜火山头市，春江树杪船。
干戈愁鬓改，瘴疠喜家全。
何处营甘旨，潮涛浸薄田。
+++张乔
++++秘省伴直
乔枝聚暝禽，叠阁锁遥岑。
待月当秋直，看书废夜吟。
残薪留火细，古井下瓶深。
纵欲抄前史，贫难遂此心。
+++张乔
++++宿昭应
夜忆开元寺，凄凉里巷间。
薄烟通魏阙，明月照骊山。
半壁空宫闭，连天白道闲。
清晨更回首，独向灞陵还。
+++张乔
++++送陆处士
樽前放浩歌，便起泛烟波。
舟楫故人少，江湖明月多。
孤峰经宿上，僻寺共云过。
若向仙岩住，还应著薜萝。
+++张乔
++++送韩处士归少室山
江外历千岑，还归少室吟。
地闲缑岭月，窗迥洛城砧。
石窦垂寒乳，松枝长别琴。
他年瀑泉下，亦拟置家林。
+++张乔
++++赠初上人
竹色覆禅栖，幽禽绕院啼。
空门无去住，行客自东西。
井气春来歇，庭枝雪后低。
相看念山水，尽日话曹溪。
+++张乔
++++送新罗僧
东来此学禅，多病念佛缘。
把锡离岩寺，收经上海船。
落帆敲石火，宿岛汲瓶泉。
永向扶桑老，知无再少年。
+++张乔
++++题山僧院
谿路曾来日，年多与旧同。
地寒松影里，僧老磬声中。
远水清风落，闲云别院通。
心源若无碍，何必更论空。
+++张乔
++++书梅福殿壁二首
梅真从羽化，万古是须臾。
此地名空在，西山云亦孤。
井痕平野水，坛级上春芜。
纵有双飞鹤，年多松已枯。
一自白云去，千秋坛月明。
我来思往事，谁更得长生。
雅韵磬钟远，真风楼殿清。
今来为尉者，天下有仙名。
+++张乔
++++荆楚道中
前程曾未到，岐路拟何为。
返照行人急，荒郊去鸟迟。
春宵多旅梦，夏闰远秋期。
处处牵愁绪，无穷是柳丝。
+++张乔
++++送南陵尉李频
重作东南尉，生涯尚似僧。
客程淮馆月，乡思海船灯。
晚雾看春毂，晴天见朗陵。
不应三考足，先授诏书征。
+++张乔
++++将归江淮书（一作冬归有感）
东风摇众木，即有看花期。
紫陌频来日，沧洲独去时。
郡因兵役苦，家为海翻移。
未老多如此，那堪鬓不衰。
+++张乔
++++沿汉东归
北去穷秦塞，南归绕汉川。
深山逢古迹，远道见新年。
绝壁云衔寺，空江雪洒船。
萦回还此景，多坐夜灯前。
+++张乔
++++送蜀客
剑阁缘空去，西南转几州。
丹霄行客语，明月杜鹃愁。
露带山花落，云随野水流。
相如曾醉地，莫滞少年游。
+++张乔
++++塞上（一作塞下曲）
勒兵辽水边，风急卷旌旃。
绝塞寒无树，平沙势尽天。
雪晴回探骑，月落控鸣弦。
永定山河誓，南归改汉年。
+++张乔
++++送友人归袁州
袁江猿鸟清，曾向此中行。
才子登科去，诸侯扫榻迎。
山藏明月浦，树绕白云城。
远想安亲后，秋风梦不惊。
+++张乔
++++赠别李山人
分合老西秦，年年梦白蘋。
曾为洞庭客，还送洞庭人。
语别惜残夜，思归愁见春。
遥知泊舟处，沙月自相亲。
+++张乔
++++思宜春寄友人
胜游虽隔年，魂梦亦依然。
瀑水喧秋思，孤灯动夜船。
断虹全岭雨，斜月半溪烟。
旧日吟诗侣，何人更不眠。
+++张乔
++++江行夜雨
江风木落天，游子感流年。
万里波连蜀，三更雨到船。
梦残灯影外，愁积苇丛边。
不及樵渔客，全家住岛田。
+++张乔
++++赠仰大师
仰山因久住，天下仰山名。
井邑身虽到，林泉性本清。
野云居处尽，江月定中明。
仿佛曾相识，今来隔几生。
+++张乔
++++江南逢洛下友人
洛下吟诗侣，南游只有君。
波涛归路见，蟋蟀在船闻。
晓月江城出，晴霞岛树分。
无穷怀古意，岂独绕湘云。
+++张乔
++++东湖赠僧子兰（一作题兰上人）
名利了无时，何人暂访师。
道情闲外见，心地语来知。
竹落穿窗叶，松寒荫井枝。
匡山许同社，愿卜挂帆期。
+++张乔
++++隐岩陪郑少师夜坐
幸喜陪驺驭，频来向此宵。
砚磨清涧石，厨爨白云樵。
竹外村烟细，灯中禁漏遥。
衣冠与文理，静语对前朝。
+++张乔
++++送三传赴长城尉（一作送前辈读三传任长城尉）
登科精鲁史，为尉及良时。
高论穷诸国，长才并几司。
地倾流水疾，山叠过云迟。
暇日琴书畔，何人对手棋。
+++张乔
++++送李道士归南岳
千峰隔湘水，迢递挂帆归。
扫月眠苍壁，和云著褐衣。
洞虚悬溜滴，径狭长松围。
只恐相寻日，人间旧识稀。
+++张乔
++++延福里秋怀
终年九陌行，要路迹皆生。
苦学犹难至，甘贫岂有成。
病携秋卷重，闲著暑衣轻。
一别林泉久，中宵御水声。
+++张乔
++++题玄哲禅师影堂
吾师视化身，一念即遗尘。
岩谷藏虚塔，江湖散学人。
云迷禅处石，院掩写来真。
寂寞焚香后，闲阶细草生。
+++张乔
++++登慈恩寺塔
窗户几层风，清凉碧落中。
世人来往别，烟景古今同。
列岫横秦断，长河极塞空。
斜阳越乡思，天末见归鸿。
+++张乔
++++送友人东归
远涉期秋卷，将行不废吟。
故乡芳草路，来往别离心。
挂席春风尽，开斋夏景深。
子规谁共听，江月上清岑。
+++张乔
++++送僧鸾归蜀宁亲
歌诗精外学，天子是知音。
坐夏宫钟近，宁亲剑阁深。
高名彻西国，旧迹寄东林。
自此栖禅者，因师满蜀吟。
+++张乔
++++送人归江南
贫归无定程，水宿与山行。
未有安亲计，难为去国情。
岛烟孤寺磬，江月远船筝。
思苦秋回日，多应吟更清。
+++张乔
++++将离江上作
白衣归树下，青草恋江边。
三楚足深隐，五陵多少年。
寂寥闻蜀魄，清绝怨湘弦。
岐路在何处，西行心渺然。
+++张乔
++++别李参军
王孙游不遇，况我五湖人。
野店难投宿，渔家独问津。
岭分中夜月，江隔两乡春。
静想青云路，还应寄此身。
+++张乔
++++送睦州张参军
重禄轻身日，清资近故乡。
因知送君后，转自惜年芳。
远水分林影，层峰起鸟行。
扁舟此中去，溪月有余光。
+++张乔
++++赠棋僧侣
机谋时未有，多向弈棋销。
已与山僧敌，无令海客饶。
静驱云阵起，疏点雁行遥。
夜雨如相忆，松窗更见招。
+++张乔
++++题湖上友人居
岂得恋樵渔，全家湖畔居。
远无潮客信，闲寄岳僧书。
野白梅繁后，山明雨散初。
逍遥向云水，莫与宦情疏。
+++张乔
++++送友人归宣州
失计复离愁，君归我独游。
乱花藏道发，春水绕乡流。
暝火丛桥市，晴山叠郡楼。
无为谢公恋，吟过晓蝉秋。
+++张乔
++++题古观
急景递衰老，此经谁养真。
松留千载鹤，碑隔六朝人。
洞水流花早，壶天闭雪春。
其如为名利，归踏五陵尘。
+++张乔
++++送友人及第归江南
岂易及归荣，辛勤致此名。
登车思往事，回首勉诸生。
路绕山光晓，帆通海气清。
秋期却闲坐，林下听江声。
+++张乔
++++送朴充侍御归海东
天涯离二纪，阙下历三朝。
涨海虽然阔，归帆不觉遥。
惊波时失侣，举火夜相招。
来往寻遗事，秦皇有断桥。
+++张乔
++++吊前水部贾员外
笼中江海禽，日夕有归心。
魏阙长谣久，吴山独往深。
别时群木落，终处乱猿吟。
李白坟前路，溪僧送入林。
+++张乔
++++题小松
松子落何年，纤枝长水边。
斫开深涧雪，移出远林烟。
带月栖幽鸟，兼花灌冷泉。
微风动清韵，闲听罢琴眠。
+++张乔
++++寄中岳颛顼先生
先生颛顼后，得道自何人。
松柏卑于寿，儿孙老却身。
夜窗峰顶曙，寒涧洞中春。
恋此逍遥境，云间不可亲。
+++张乔
++++送沈先辈尉昭应
馀才不废诗，佐邑喜闲司。
丹陛终须去，青山未可期。
叶凋温谷晚，云出古宫迟。
若草东封疏，君王到有时。
+++张乔
++++送友人游湖南
所投非旧知，亦似有前期。
路向长江上，帆扬细雨时。
春生南岳早，日转大荒迟。
尽采潇湘句，重来会近期。
+++张乔
++++江上送友人南游
何处积乡愁，天涯聚乱流。
岸长群岫晚，湖阔片帆秋。
买酒过渔舍，分灯与钓舟。
潇湘见来雁，应念独边游。
+++张乔
++++江南别友人
劳生故白头，头白未应休。
阙下难孤立，天涯尚旅游。
听猿吟岛寺，待月上江楼。
醉别醒惆怅，云帆满乱流。
+++张乔
++++商山道中
春去计秋期，长安在梦思。
多逢山好处，少值客行时。
云起争峰势，花交隐涧枝。
停骖一惆怅，应只岭猿知。
+++张乔
++++吴江旅次
行人愁落日，去鸟倦遥林。
旷野鸣流水，空山响暮砧。
旅途归计晚，乡树别年深。
寂寞逢村酒，渔家一醉吟。
+++张乔
++++寄南中友人
相梦如相见，相思去后频。
旧时行处断，华发别来新。
浪动三湘月，烟藏五岭春。
又无归北客，书札寄何人。
+++张乔
++++寄绩溪陈明府
古邑猿声里，空城只半存。
岸移无旧路，沙涨别成村。
鼓角喧京口，江山尽汝濆。
六朝兴废地，行子一销魂。
+++张乔
++++试月中桂
与月转洪濛，扶疏万古同。
根非生下土，叶不坠秋风。
每以圆时足，还随缺处空。
影高群木外，香满一轮中。
未种丹霄日，应虚玉兔宫。
何当因羽化，细得问玄功。
+++张乔
++++游歙州兴唐寺
山桥通绝境，到此忆天台。
竹里寻幽径，云边上古台。
鸟归残照出，钟断细泉来。
为爱澄溪月，因成隔宿回。
+++张乔
++++题诠律师院
院凉松雨声，相对有山情。
未许谿边老，犹思岳顶行。
纱灯留火细，石井灌瓶清。
欲问吾师外，何人得此生。
+++张乔
++++金山寺空上人院
已老金山顶，无心上石桥。
讲移三楚遍，梵译五天遥。
板阁禅秋月，铜瓶汲夜潮。
自惭昏醉客，来坐亦通宵。
+++张乔
++++题广信寺
亭北敞灵溪，林梢与槛齐。
野云来影远，沙鸟去行低。
晚渡明村火，晴山响郡鼙。
思乡值摇落，赖不有猿啼。

++下卷六百三十九
  
+++张乔
++++兴善寺贝多树
还应毫末长，始见拂丹霄。
得子从西国，成阴见昔朝。
势随双刹直，寒出四墙遥。
带月啼春鸟，连空噪暝蜩。
远根穿古井，高顶起凉飙。
影动悬灯夜，声繁过雨朝。
静迟松桂老，坚任雪霜凋。
永共终南在，应随劫火烧。
+++张乔
++++华山
青苍河一隅，气状杳难图。
卓杰三峰出，高奇四岳无。
力疑擎上界，势独压中区。
众水东西走，群山远近趋。
天回诸宿照，地耸百灵扶。
石壁烟霞丽，龙潭雨雹粗。
澄凝临甸服，险固束神都。
浅觉川原异，深应日月殊。
鹤归青霭合，仙去白云孤。
瀑漏斜飞冻，松长倒挂枯。
每来寻洞穴，不拟返江湖。
傥有芝田种，岩间老一夫。
+++张乔
++++送何道士归山
身非绝粒本清羸，束挂仙经杖一枝。
落叶独寻流水去，深山长与白云期。
树临丹灶寒花疾，坛近清岚夜月迟。
樵客若能随洞里，回归人世始应悲。
+++张乔
++++城东寓居寄知己
花木闲门苔藓生，浐川特去得吟情。
病来久绝洞庭信，年长却思庐岳耕。
落日独归林下宿，暮云多绕水边行。
干时退出长如此，频愧相忧道姓名。
+++张乔
++++再书边事
万里沙西寇已平，犬羊群外筑空城。
分营夜火烧云远，校猎秋雕掠草轻。
秦将力随胡马竭，蕃河流入汉家清。
羌戎不识干戈老，须贺当时圣主明。
+++张乔
++++游边感怀二首
贫游缭绕困边沙，却被辽阳战士嗟。
不是无家归不得，有家归去似无家。
兄弟江南身塞北，雁飞犹自半年馀。
夜来因得思乡梦，重读前秋转海书。
+++张乔
++++无题（一作赠友人）
九霄无诏下，何事触清尘。
宅带松萝僻，身惟猿鸟亲。
吟看仙掌月，期有洞庭人。
莫问烟霞句，悬知见岳神。
+++张乔
++++蝉
先秋蝉一悲，长是客行时。
曾感去年者，又鸣何处枝。
细听残韵在，回望旧声迟。
断续谁家树，凉风送别离。
+++张乔
++++江上逢进士许棠
诗人推上第，新榜又无君。
鹤发他乡老，渔歌故国闻。
平江流晓月，独鸟伴馀云。
且了髫年志，沙鸥未可群。
+++张乔
++++送河西从事
结束佐戎旃，河西住几年。
陇头随日去，碛里寄星眠。
水近沙连帐，程遥马入天。
圣朝思上策，重待奏安边。
+++张乔
++++河湟旧卒
少年随将讨河湟，头白时清返故乡。
十万汉军零落尽，独吹边曲向残阳。
+++张乔
++++促织
念尔无机自有情，迎寒辛苦弄梭声。
椒房金屋何曾识，偏向贫家壁下鸣。
+++张乔
++++猿（一作长安赠猿）
挂月栖云向楚林，取来全是为清音。
谁知系在黄金索，翻畏侯家不敢吟。
+++张乔
++++寄荐福寺栖白大师
高塔六街无不见，塔边名出只吾师。
尝闻朝客多相□，记得□□数句诗。
+++张乔
++++越中赠别
东越相逢几醉眠，满楼明月镜湖边。
别离吟断西陵渡，杨柳秋风两岸蝉。
+++张乔
++++寄清越上人（一作寄山僧）
大道本来无所染，白云那得有心期。
远公独刻莲花漏，犹向空山礼六时。
+++张乔
++++宿齐山僧舍
一宿经窗卧白波，万重归梦隔烟萝。
若言不得南宗要，长在禅床事更多。
+++张乔
++++春日游曲江
日暖鸳鸯拍浪春，蒹葭浦际聚青蘋。
若论来往乡心切，须是烟波岛上人。
+++张乔
++++渔家
拥棹思悠悠，更深泛积流。
唯将一星火，何处宿芦洲。
+++张乔
++++送人及第归海东
东风日边起，草木一时春。
自笑中华路，年年送远人。
+++张乔
++++题河中鹳雀楼
高楼怀古动悲歌，鹳雀今无野燕过。
树隔五陵秋色早，水连三晋夕阳多。
渔人遗火成寒烧，牧笛吹风起夜波。
十载重来值摇落，天涯归计欲如何。
+++张乔
++++宿洛都门
山川马上度边禽，一宿都门永夜吟。
客路不归秋又晚，西风吹动洛阳砧。
+++张乔
++++对月二首
圆魄上寒空，皆言四海同。
安知千里外，不有雨兼风。
盈缺青冥外，东风万古吹。
何人种丹桂，不长出轮枝。
+++张乔
++++赠友人
自说安贫归未得，竹边门掩小池冰。
典琴赊酒吟过寺，送客思乡上灞陵。
待月夜留烟岛客，忆云闲访翠微僧。
几时献了相如赋，共向嵩山采茯苓。
+++张乔
++++笛
剪雨裁烟一节秋，落梅杨柳曲中愁。
尊前暂借殷勤看，明日曾闻向陇头。
+++张乔
++++渔者
首戴圆荷发不梳，叶舟为宅水为居。
沙头聚看人如市，钓得澄江一丈鱼。
+++张乔
++++宿潺湲亭
走月流烟叠树西，听来愁甚听猿啼。
几时御水声边住，却梦潺湲宿此溪。
+++张乔
++++台城
宫殿馀基长草花，景阳宫树噪村鸦。
云屯雉堞依然在，空绕渔樵四五家。
+++张乔
++++寄山僧
闲倚蒲团向日眠，不能归老岳云边。
旧时僧侣无人在，惟有长松见少年。
+++张乔
++++题上元许棠所任王昌龄厅
琉璃堂里当时客，久绝吟声继后尘。
百四十年庭树老，如今重得见诗人。
+++张乔
++++自诮
每到花时恨道穷，一生光景半成空。
只应抱璞非良玉，岂得年年不至公。
+++张乔
++++赠河南诗友
山东令族玉无尘，裁剪烟花笔下春。
不把瑶华借风月，洛阳才子更何人。
+++张乔
++++寄维扬故人
离别河边绾柳条，千山万水玉人遥。
月明记得相寻处，城锁东风十五桥。
+++张乔
++++孤云
舒卷因风何所之，碧天孤影势迟迟。
莫言长是无心物，还有随龙作雨时。
+++张乔
++++咏棋子赠弈僧
黑白谁能用入玄，千回生死体方圆。
空门说得恒沙劫，应笑终年为一先。
+++张乔
++++谷口作
巴客青冥过岭尘，雪崖交映一川春。
晴朝采药寻源去，必恐云深见异人。
+++张乔
++++寄弟
故里行人战后疏，青崖萍寄白云居。
那堪又是伤春日，把得长安落第书。
+++张乔
++++春日有怀
高下寻花春景迟，汾阳台榭白云诗。
看山怀古翻惆怅，未胜遥传不到时。
+++张乔
++++鹭鸶障子
剪得机中如雪素，画为江上带丝禽。
闲来相对茅堂下，引出烟波万里心。
+++张乔
++++甘露寺僧房
临水登山路，重寻旅思劳。
竹阴行处密，僧腊别来高。
远岫明寒火，危楼响夜涛。
悲秋不成寐，明月上千舠。
+++张乔
++++宿江叟岛居
一家烟岛隈，竹里夜窗开。
数派分潮去，千樯聚月来。
石楼云断续，涧渚雁徘徊。
了得平生志，还归筑钓台。
+++张乔
++++江村
贫游无定踪，乡信转难逢。
寒渚暮烟阔，去帆归思重。
潮平低戌火，木落远山钟。
况是渔家宿，疏篱响夜舂。
+++张乔
++++赠进士顾云
潮槛烟波别钓津，西京同□荻□贫。
不知守道归何日，相对无言尽几春。
晴景远山花外暮，云边高盖水边□。
与君愁寂无消处，赊酒青门送楚人。
+++张乔
++++赠头陀僧
自说年深别石桥，遍游灵迹熟南朝。
已知世路皆虚幻，不觉空门是寂寥。
沧海附船浮浪久，碧山寻塔上云遥。
如今竹院藏衰老，一点寒灯弟子烧。
+++张乔
++++寻阳村舍
荒林寄远居，坐卧见樵渔。
夜火随船远，寒更出郡疏。
雪迷登岳路，风阻转江书。
寂寞高窗下，思乡岁欲除。
+++张乔
++++江楼作
凭槛见天涯，非秋亦可悲。
晚天帆去疾，春雪燕来迟。
山水分乡县，干戈足别离。
南人废耕织，早晚罢王师。
+++张乔
++++回鸾阁写望
古阁上空半，寥寥千里心。
多年为客路，尽日倚栏吟。
山压秦川重，河来虏塞深。
回銮今不见，烟雾杳沉沉。
+++张乔
++++题宣州开元寺
谁家烟径长莓苔，金碧虚栏竹上开。
流水远分山色断，清猿时带角声来。
六朝明月唯诗在，三楚空山有雁回。
达理始应尽惆怅，僧闲应得话天台。
+++张乔
++++题友人草堂
空山卜隐初，生计亦无馀。
三亩水边竹，一床琴畔书。
深林收晚果，绝顶拾秋蔬。
坚话长如此，何年献子虚。
+++张乔
++++七松亭
七松亭上望秦川，高鸟闲云满目前。
已比子真耕谷口，岂同陶令卧江边。
临崖把卷惊回烧，扫石留僧听远泉。
明月影中宫漏近，珮声应宿使朝天。
+++张乔
++++题友人林斋
乔木带凉蝉，来吟暑雨天。
不离高枕上，似宿远山边。
簟冷窗中月，茶香竹里泉。
吾庐近溪岛，忆别动经年。
+++张乔
++++经宣城元员外山居
无人袭仙隐，石室闭空山。
避烧猿犹到，随云鹤不还。
涧荒岩影在，桥断树阴闲。
但有黄河赋，长留在世间。
+++张乔
++++经九华山费征君故居
草堂芜没后，来往问樵翁。
断石荒林外，孤坟晚照中。
数溪分大野，九子立寒空。
烟壁曾行处，青云路不通。
+++张乔
++++题贾岛吟诗台
吟魂不复游，台亦似荒丘。
一径草中出，长江天外流。
暝烟寒鸟集，残月夜虫愁。
愿得生禾黍，锄平恨即休。
+++张乔
++++游南岳
入岩仙境清，行尽复重行。
若得闲无事，长来寄此生。
涧松闲易老，笼烛晚生明。
一宿泉声里，思乡梦不成。
+++张乔
++++寻桃源
武林春草齐，花影隔澄溪。
路远无人去，山空有鸟啼。
水垂青霭断，松偃绿萝低。
世上迷途客，经兹尽不迷。
+++张乔
++++青鸟泉
只此沉仙翼，瑶池似不遥。
有声悬翠壁，无势下丹霄。
净濑烟霞古，寒原草木凋。
山河几更变，幽咽到唐朝。
+++张乔
++++望巫山
溪叠云深转谷迟，暝投孤店草虫悲。
愁连远水波涛夜，梦断空山雨雹时。
边海故园荒后卖，入关玄发夜来衰。
东归未必胜羁旅，况是东归未有期。
+++张乔
++++省中偶作
二转郎曹自勉旃，莎阶吟步想前贤。
不如何逊无佳句，若比冯唐是壮年。
捧制名题黄纸尾，约僧心在白云边。
乳毛松雪春来好，直夜清闲且学禅。
+++张乔
++++秋夕
春恨复秋悲，秋悲难到时。
每逢明月夜，长起故山思。
巷僻行吟远，蛩多独卧迟。
溪僧与樵客，动别十年期。
+++张乔
++++山中冬夜
寒叶风摇尽，空林鸟宿稀。
涧冰妨鹿饮，山雪阻僧归。
夜坐尘心定，长吟语力微。
间去多事，何处梦柴扉。
+++张乔
++++宿刘温书斋
不掩盈窗月，天然格调高。
凉风移蟋蟀，落叶在离骚。
回笔挑灯烬，悬图见海涛。
因论三国志，空载几英豪。
+++张乔
++++归旧山
昔年山下结茅茨，村落重来野径移。
樵客相逢悲往事，林僧闲坐问归期。
异藤遍树无空处，幽草缘溪少歇时。
此景一抛吟欲老，可能文字圣朝知。
+++张乔
++++潭上作
竹岛残阳映翠微，雪翎禽过碧潭飞。
人间未有关身事，每到渔家不欲归。
+++张乔
++++杨花落
北斗南回春物老，红英落尽绿尚早。
韶风澹荡无所依，偏惜垂杨作春好。
此时可怜杨柳花，萦盈艳曳满人家。
人家女儿出罗幕，净扫玉除看花落。
宝环纤手捧更飞，翠羽轻裙承不著。
历历瑶琴舞袖陈，飞红拂黛怜玉人。
东园桃李芳已歇，犹有杨花娇暮春。
+++张乔
++++九华楼晴望
一夜江潭风雨后，九华晴望倚天秋。
重来此地知何日，欲别殷勤更上楼。
+++张乔
++++终南山
带雪复衔春，横天占半秦。
势奇看不定，景变写难真。
洞远皆通岳，川多更有神。
白云幽绝处，自古属樵人。
+++张乔
++++哭陈陶
先生抱衰疾，不起茂陵间。
夕临诸孤少，荒居吊客还。
遗文禅东岳，留语葬乡山。
多雨铭旌故，残灯素帐闲。
乐章谁与集，陇树即堪攀。
神理今难问，予将叫帝关。
+++张乔
++++长门怨
御泉长绕凤凰楼，自是恩波别处流。
闲揲舞衣归未得，夜来砧杵六宫秋。

++下卷六百四十
  
+++曹唐
++++升平词五首（一作薛能诗）
瑞气绕宫楼，皇居上苑游。
远冈连圣祚，平地载神州。
会合兼重译，潺湲近八流。
中兴岂假问，据此自千秋。
寥泬敞延英，朝班立位横。
宣传无草动，拜舞有衣声。
鸳瓦霜消湿，虫丝日照明。
辛勤自不到，遥见似前程。
处处是欢心，时康岁已深。
不同三尺剑，应似五弦琴。
寿笑山犹尽，明嫌日有阴。
何当怜一物，亦遣断愁吟。
日日听歌谣，区中尽祝尧。
虫蝗初不害，夷狄近全销。
史笔唯书瑞，天台绝见妖。
因令匹夫志，转欲事清朝。
五帝三皇主，萧曹魏邴臣。
文章唯返朴，戈甲尽生尘。
谏纸应无用，朝纲自有伦。
升平不可记，所见是闲人。
+++曹唐
++++洛东兰若归
一衲老禅床，吾生半异乡。
管弦愁里老，书剑梦中忙。
鸟急山初暝，蝉稀树正凉。
又归何处去，尘路月苍苍。
+++曹唐
++++仙都即景
黄帝登真处，青青不记年。
孤峰应碍日，一柱自擎天。
石怪长栖鹤，云闲若有仙。
鼎湖看不见，零落数枝莲。
+++曹唐
++++汉武帝将候西王母下降
昆仑凝想最高峰，王母来乘五色龙。
歌听紫鸾犹缥缈，语来青鸟许从容。
风回水落三清月，漏苦霜传五夜钟。
树影悠悠花悄悄，若闻箫管是行踪。
+++曹唐
++++汉武帝于宫中宴西王母
鳌岫云低太一坛，武皇斋洁不胜欢。
长生碧字期亲署，延寿丹泉许细看。
剑佩有声宫树静，星河无影禁花寒。
秋风袅袅月朗朗，玉女清歌一夜阑。
+++曹唐
++++刘晨阮肇游天台
树入天台石路新，云和草静迥无尘。
烟霞不省生前事，水木空疑梦后身。
往往鸡鸣岩下月，时时犬吠洞中春。
不知此地归何处，须就桃源问主人。
+++曹唐
++++刘阮洞中遇仙子
天和树色霭苍苍，霞重岚深路渺茫。
云实满山无鸟雀，水声沿涧有笙簧。
碧沙洞里乾坤别，红树枝前日月长。
愿得花间有人出，免令仙犬吠刘郎。
+++曹唐
++++仙子送刘阮出洞
殷勤相送出天台，仙境那能却再来。
云液每归须强饮，玉书无事莫频开。
花当洞口应长在，水到人间定不回。
惆怅溪头从此别，碧山明月闭苍苔。
+++曹唐
++++仙子洞中有怀刘阮
不将清瑟理霓裳，尘梦那知鹤梦长。
洞里有天春寂寂，人间无路月茫茫。
玉沙瑶草连溪碧，流水桃花满涧香。
晓露风灯零落尽，此生无处访刘郎。
+++曹唐
++++刘阮再到天台不复见仙子
再到天台访玉真，青苔白石已成尘。
笙歌冥寞闲深洞，云鹤萧条绝旧邻。
草树总非前度色，烟霞不似昔年春。
桃花流水依然在，不见当时劝酒人。
+++曹唐
++++织女怀牵牛
北斗佳人双泪流，眼穿肠断为牵牛。
封题锦字凝新恨，抛掷金梭织旧愁。
桂树三春烟漠漠，银河一水夜悠悠。
欲将心向仙郎说，借问榆花早晚秋。
+++曹唐
++++王远宴麻姑蔡经宅
好风吹树杏花香，花下真人道姓王。
大篆龙蛇随笔札，小天星斗满衣裳。
闲抛南极归期晚，笑指东溟饮兴长。
要唤麻姑同一醉，使人沽酒向馀杭。
+++曹唐
++++萼绿华将归九疑留别许真人
九点秋烟黛色空，绿华归思颇无穷。
每悲驭鹤身难任，长恨临霞语未终。
河影暗吹云梦月，花声闲落洞庭风。
蓝丝重勒金条脱，留与人间许侍中。
+++曹唐
++++穆王宴王母于九光流霞馆
桑叶扶疏闭日华，穆王邀命宴流霞。
霓旌著地云初驻，金奏掀天月欲斜。
歌咽细风吹粉蕊，饮馀清露湿瑶砂。
不知白马红缰解，偷吃东田碧玉花。
+++曹唐
++++紫河张休真
琪树扶疏压瑞烟，玉皇朝客满花前。
山川到处成三月，丝竹经时即万年。
树石冥茫初缩地，杯盘狼藉未朝天。
东风小饮人皆醉，从听黄龙枕水眠。
+++曹唐
++++张硕重寄杜兰香
碧落香销兰露秋，星河无梦夜悠悠。
灵妃不降三清驾，仙鹤空成万古愁。
皓月隔花追款别，瑞烟笼树省淹留。
人间何事堪惆怅，海色西风十二楼。
+++曹唐
++++玉女杜兰香下嫁于张硕
天上人间两渺茫，不知谁识杜兰香。
来经玉树三山远，去隔银河一水长。
怨入清尘愁锦瑟，酒倾玄露醉瑶觞。
遗情更说何珍重，擘破云鬟金凤凰。
+++曹唐
++++萧史携弄玉上升
岂是丹台归路遥，紫鸾烟驾不同飘。
一声洛水传幽咽，万片宫花共寂寥。
红粉美人愁未散，清华公子笑相邀。
缑山碧树青楼月，肠断春风为玉箫。
+++曹唐
++++皇初平将入金华山
莫道真游烟景赊，潇湘有路入京华。
溪头鹤树春常在，洞口人家日易斜。
一水暗鸣闲绕涧，五云长往不还家。
白羊成队难收拾，吃尽溪边巨胜花。
+++曹唐
++++汉武帝思李夫人
惆怅冰颜不复归，晚秋黄叶满天飞。
迎风细荇传香粉，隔水残霞见画衣。
白玉帐寒鸳梦绝，紫阳宫远雁书稀。
夜深池上兰桡歇，断续歌声彻太微。
+++曹唐
++++送羽人王锡归罗浮
风前整顿紫荷巾，常向罗浮保养神。
石磴倚天行带月，铁桥通海入无尘。
龙蛇出洞闲邀雨，犀象眠花不避人。
最爱葛洪寻药处，露苗烟蕊满山春。
+++曹唐
++++送刘尊师祗诏阙庭三首
海风叶叶驾霓旌，天路悠悠接上清。
锦诰凄凉遗去恨，玉箫哀绝醉离情。
五湖夜月幡幢湿，双阙清风剑珮轻。
从此暂辞华表柱，便应千载是归程。
五峰已别隔人间，双阙何年许再还。
既扫山川收地脉，须留日月驻天颜。
霞觞共饮身虽在，风驭难陪迹未闲。
从此枕中唯有梦，梦魂何处访三山。
仙老闲眠碧草堂，帝书征入白云乡。
龟台欲署长生籍，鸾殿还论不死方。
红露想倾延命酒，素烟思爇降真香。
五千言外无文字，更有何词赠武皇。
+++曹唐
++++三年冬大礼五首
皇帝斋心洁素诚，自朝真祖报升平。
华山秋草多归马，沧海寒波绝洗兵。
银箭水残河势断，玉炉烟尽日华生。
千官整肃三天夜，剑佩初闻入太清。
海日西飞度禁林，太清宫殿月沉沉。
不闻北斗倾尧酒，空觉南风入舜琴。
歌压钧天闲梦尽，诏归秋水道情深。
雪风更起古杉叶，时送步虚清磬音。
太一天坛降紫君，属车龙鹤夜成群。
春浮玉藻寒初落，露拂金茎曙欲分。
三代乐回风入律，四溟歌驻水成文。
千官不动旌旗下，日照南山万树云。
山拥飞云海水清，天坛未夕仗先成。
千官不起金縢议，万国空瞻玉藻声。
禁火曙然烟焰袅，宫衣寒拂雪花轻。
侧闻左右皆周吕，看取从容致太平。
太和琴暖发南薰，水阔风高得细闻。
沧海举歌夔是相，历山回禅舜为君。
翠微呼处生丹障，清净封中起白云。
今日病身惭小隐，欲将泉石勒移文。
+++曹唐
++++暮春戏赠吴端公
年少英雄好丈夫，大家望拜执金吾。
闲眠晓日听鶗鴂，笑倚春风仗辘轳。
深院吹笙闻汉婢，静街调马任奚奴。
牡丹花下帘钩外，独凭红肌捋虎须。
+++曹唐
++++奉送严大夫再领容府二首
海风卷树冻岚消，忧国宁辞岭外遥。
自顾勤劳甘百战，不将功业负三朝。
剑澄黑水曾芟虎，箭劈黄云惯射雕。
代北天南尽成事，肯将心许霍嫖姚。
日照双旌射火山，笑迎宾从却南还。
风云暗发谈谐外，感会潜生气概间。
蕲竹水翻台榭湿，刺桐花落管弦闲。
无因得靸真珠履，亲从新侯定八蛮。
+++曹唐
++++赠南岳冯处士二首
白石溪边自结庐，风泉满院称幽居。
鸟啼深树劚灵药，花落闲窗看道书。
烟岚晚过鹿裘湿，水月夜明山舍虚。
支颐冷笑缘名出，终日王门强曳裾。
寂寥深木闭烟霞，洞里相知有几家。
笑看潭鱼吹水沫，醉嗔溪鹿吃蕉花。
穿厨历历泉声细，绕屋悠悠树影斜。
夜静著灰封釜灶，自添文武养丹砂。
+++曹唐
++++题子侄书院双松
自种双松费几钱，顿令院落似秋天。
能藏此地新晴雨，却惹空山旧烧烟。
枝压细风过枕上，影笼残月到窗前。
莫教取次成闲梦，使汝悠悠十八年。
+++曹唐
++++羽林贾中丞
四十年前百战身，曾驱虎队扫胡尘。
风悲鼓角榆关暮，日暖旌旗陇草春。
铁马惯牵邀上客，金鱼多解乞佳人。
胸中别有安边计，谁睬髭须白似银。
+++曹唐
++++送康祭酒赴轮台
灞水桥边酒一杯，送君千里赴轮台。
霜粘海眼旗声冻，风射犀文甲缝开。
断碛簇烟山似米，野营轩地鼓如雷。
分明会得将军意，不斩楼兰不拟回。
+++曹唐
++++南游
尽兴南游卒未回，水工舟子不须催。
政思碧树关心句，难放红螺蘸甲杯。
涨海潮生阴火灭，苍梧风暖瘴云开。
芦花寂寂月如练，何处笛声江上来。
+++曹唐
++++哭陷边许兵马使
北风裂地黯边霜，战败桑干日色黄。
故国暗回残士卒，新坟空葬旧衣裳。
散牵细马嘶青草，任去佳人吊白杨。
除却阴符与兵法，更无一物在仪床。
+++曹唐
++++和周侍御买剑
将军溢价买吴钩，要与中原静寇仇。
试挂窗前惊电转，略抛床下怕泉流。
青天露拔云霓泣，黑地潜擎鬼魅愁。
见说夜深星斗畔，等闲期克月支头。
+++曹唐
++++病马五首呈郑校书章三吴十五先辈
騄耳何年别渥洼，病来颜色半泥沙。
四啼不凿金砧裂，双眼慵开玉箸斜。
堕月兔毛干觳觫，失云龙骨瘦牙槎。
平原好放无人放，嘶向秋风苜蓿花。
陇上沙葱叶正齐，腾黄犹自跼羸啼。
尾蟠夜雨红丝脆，头捽秋风白练低。
力惫未思金络脑，影寒空望锦障泥。
阶前莫怪垂双泪，不遇孙阳不敢嘶。
不剪焦毛鬣半翻，何人别是古龙孙。
霜侵病骨无骄气，土蚀骢花见卧痕。
未喷断云归汉苑，曾追轻练过吴门。
一朝千里心犹在，争肯潜忘秣饲恩。
空被秋风吹病毛，无因濯浪刷洪涛。
卧来总怪龙蹄跙，瘦尽谁惊虎口高。
追电有心犹款段，逢人相骨强嘶号。
欲将鬐鬣重裁剪，乞借新成利铰刀。
病久无人著意看，玉华衫色欲凋残。
饮惊白露泉花冷，吃怕清秋豆叶寒。
长襜敢辞红锦重，旧缰宁畏紫丝蟠。
王良若许相抬策，千里追风也不难。
+++曹唐
++++长安客舍叙邵陵旧宴，寄永州萧使君五首
邵陵佳树碧葱茏，河汉西沈宴未终。
残漏五更传海月，清笳三会揭天风。
香熏舞席云鬟绿，光射头盘蜡烛红。
今日却怀行乐处，两床丝竹水楼中。
不知何路却飞翻，虚受贤侯郑重恩。
五夜清歌敲玉树，三年洪饮倒金尊。
招携永感双鱼在，报答空知一剑存。
狼藉梨花满城月，当时长醉信陵门。
粉堞彤轩画障西，水云红树窣璇题。
鹧鸪欲绝歌声定，鸲鹆初惊舞袖齐。
坐对玉山空甸线，细听金石怕低迷。
东风夜月三年饮，不省非时不似泥。
木鱼金钥锁春城，夜上红楼纵酒情。
竹叶水繁更漏促，桐花风软管弦清。
百分散打银船溢，十指宽催玉箸轻。
星斗渐稀宾客散，碧云犹恋艳歌声。
三年身逐汉诸侯，宾榻容居最上头。
饱听笙歌陪痛饮，熟寻云水纵闲游。
朱门锁闭烟岚暮，铃阁清泠水木秋。
月满前山圆不动，更邀诗客上高楼。
+++曹唐
++++勖剑
古物神光雪见羞，未能擎出恐泉流。
暗临黑水蛟螭泣，潜倚空山鬼魅愁。
生怕雷霆号涧底，长闻风雨在床头。
垂情不用将闲气，恼乱司空犯斗牛。
+++曹唐
++++仙都即景
蟠桃花老华阳东，轩后登真谢六宫。
旌节暗迎归碧落，笙歌遥听隔崆峒。
衣冠留葬桥山月，剑履将随浪海风。
看却龙髯攀不得，红霞零落鼎湖空。
+++曹唐
++++望九华寄池阳杜员外
戴月早辞三秀馆，迟明初识九华峰。
差差玉剑寒铓利，袅袅青莲翠叶重。
奇状却疑人画出，岚光如为客添浓。
行春若到五溪上，此处褰帷正面逢。

++下卷六百四十一
  
+++曹唐
++++小游仙诗九十八首
玉箫金瑟发商声，桑叶枯干海水清。
净扫蓬莱山下路，略邀王母话长生。
上元元日豁明堂，五帝望空拜玉皇。
万树琪花千圃药，心知不敢辄形相。
骑龙重过玉溪头，红叶还春碧水流。
省得壶中见天地，壶中天地不曾秋。
真王未许久从容，立在花前别甯封。
手把玉箫头不举，自愁如醉倚黄龙。
金殿无人锁绛烟，玉郎并不赏丹田。
白龙蹀躞难回跋，争下红绡碧玉鞭。
玄洲草木不知黄，甲子初开浩劫长。
无限万年年少女，手攀红树满残阳。
宫阙重重闭玉林，昆仑高辟彩云深。
黄龙掉尾引郎去，使妾月明何处寻。
风满涂山玉蕊稀，赤龙闲卧鹤东飞。
紫梨烂尽无人吃，何事韩君去不归。
武帝徒劳厌暮年，不曾清净不精专。
上元少女绝还往，满灶丹成白玉烟。
百辟朝回闭玉除，露风清宴桂花疏。
西归使者骑金虎，亸鞚垂鞭唱步虚。
南斗阑珊北斗稀，茅君夜著紫霞衣。
朝骑白鹿趁朝去，凤押笙歌逐后飞。
焚香独自上天坛，桂树风吹玉简寒。
长怕嵇康乏仙骨，与将仙籍再寻看。
冰屋朱扉晓未开，谁将金策扣琼台。
碧花红尾小仙犬，闲吠五云嗔客来。
酒酽春浓琼草齐，真公饮散醉如泥。
朱轮轧轧入云去，行到半天闻马嘶。
白石山中自有天，竹花藤叶隔溪烟。
朝来洞口围棋了，赌得青龙直几钱。
海水西飞照柏林，青云斜倚锦云深。
水风暗入古山叶，吹断步虚清磬音。
玉诏新除沈侍郎，便分茅土镇东方。
不知今夕游何处，侍从皆骑白凤凰。
洞里烟霞无歇时，洞中天地足金芝。
月明朗朗溪头树，白发老人相对棋。
饥即餐霞闷即行，一声长啸万山青。
穿花渡水来相访，珍重多才阮步兵。
东妃闲著翠霞裙，自领笙歌出五云。
清思密谈谁第一，不过邀取小茅君。
月影悠悠秋树明，露吹犀簟象床轻。
嫔妃久立帐门外，暗笑夫人推酒声。
九天天路入云长，燕使何由到上方。
玉女暗来花下立，手挼裙带问昭王。
玉皇赐妾紫衣裳，教向桃源嫁阮郎。
烂煮琼花劝君吃，恐君毛鬓暗成霜。
花底休倾绿玉卮，云中含笑向安期。
穷阳有数不知数，大似人间年少儿。
玉色雌龙金络头，真妃骑出纵闲游。
昆仑山上桃花底，一曲商歌天地秋。
偷来洞口访刘君，缓步轻抬玉线裙。
细擘桃花逐流水，更无言语倚彤云。
西汉夫人下太虚，九霞裙幅五云舆。
欲将碧字相教示，自解盘囊出素书。
天上鸡鸣海日红，青腰侍女扫朱宫。
洗花蒸叶滤清酒，待与夫人邀五翁。
汗漫真游实可奇，人间天上几人知。
周王不信长生话，空使苌弘碧泪垂。
青锦缝裳绿玉珰，满身新带五云香。
闲依碧海攀鸾驾，笑就苏君觅橘尝。
鹤不西飞龙不行，露干云破洞箫清。
少年仙子说闲事，遥隔彩云闻笑声。
洞里烟深木叶粗，乘风使者降玄都。
隔花相见遥相贺，擎出怀中赤玉符。
芝蕙芸花烂漫春，瑞香烟露湿衣巾。
玉童私地夸书札，偷写云谣暗赠人。
天上邀来不肯来，人间双鹤又空回。
秦皇汉武死何处，海畔红桑花自开。
紫羽麾幢下玉京，却邀真母入三清。
白龙久住浑相恋，斜倚祥云不肯行。
鹤叫风悲竹叶疏，谁来五岭拜云车。
人间肉马无轻步，踏破先生一卷书。
夜降西坛宴已终，花残月榭雾朦胧。
谁游八海门前过，空洞一声风雨中。
忘却教人锁后宫，还丹失尽玉壶空。
嫦娥若不偷灵药，争得长生在月中。
旸谷先生下宴时，月光初冷紫琼枝。
凄清金石揭天地，事在世间人不知。
共爱初平住九霞，焚香不出闭金华。
白羊成队难收拾，吃尽溪头巨胜花。
酒尽香残夜欲分，青童拜问紫阳君。
月光悄悄笙歌远，马影龙声归五云。
海树灵风吹彩烟，丹陵朝客欲升天。
无央公子停鸾辔，笑泥娇妃索玉鞭。
八景风回五凤车，昆仑山上看桃花。
若教使者沽春酒，须觅馀杭阿母家。
叔卿遍览九天春，不见人间故旧人。
怪得蓬莱山下水，半成沙土半成尘。
欲饮尊中云母浆，月明花里合笙簧。
更教小奈将龙去，便向金坛取阮郎。
海上桃花千树开，麻姑一去不知来。
辽东老鹤应慵惰，教探桑田便不回。
昨夜相邀宴杏坛，等闲乘醉走青鸾。
红云塞路东风紧，吹破芙蓉碧玉冠。
云鹤冥冥去不分，落花流水恨空存。
不知玉女无期信，道与留门却闭门。
采女平明受事回，暗交丹契锦囊开。
欲书密诏防人见，佯喝青虬使莫来。
太一元君昨夜过，碧云高髻绾婆娑。
手抬玉策红于火，敲断金鸾使唱歌。
碧瓦彤轩月殿开，九天花落瑞风来。
玉皇欲著红龙衮，亲唤金妃下手裁。
长房自贵解飞翻，五色云中独闭门。
看却桑田欲成海，不知还往几人存。
赤龙停步彩云飞，共道真王海上归。
千岁红桃香破鼻，玉盘盛出与金妃。
碧海灵童夜到时，徒劳相唤上琼池。
因循天子能闲事，纵与青龙不解骑。
且欲留君饮桂浆，九天无事莫推忙。
青龙举步行千里，休道蓬莱归路长。
侍女亲擎玉酒卮，满卮倾酒劝安期。
等闲相别三千岁，长忆水边分枣时。
万岁蛾眉不解愁，旋弹清瑟旋闲游。
忽闻下界笙箫曲，斜倚红鸾笑不休。
去住楼台一任风，十三天洞暗相通。
行厨侍女炊何物，满灶无烟玉炭红。
风动闲天清桂阴，水精帘箔冷沉沉。
西妃少女多春思，斜倚彤云尽日吟。
王母相留不放回，偶然沉醉卧瑶台。
凭君与向萧郎道，教著青龙取妾来。
绛节笙歌绕殿飞，紫皇欲到五云归。
细腰侍女瑶花外，争向红房报玉妃。
闻君新领八霞司，此别相逢是几时。
妾有一觥云母酒，请君终宴莫推辞。
方士飞轩驻碧霞，酒寒风冷月初斜。
不知谁唱归春曲，落尽溪头白葛花。
方朔朝来到我家，欲将灵树出丹霞。
三千年后知谁在，拟种红桃待放花。
水满桑田白日沈，冻云干霰湿重阴。
辽东归客闲相过，因话尧年雪更深。
朝回相引看红鸾，不觉风吹鹤氅偏。
好是兴来骑白鹤，文妃为伴上重天。
公子闲吟八景文，花南拜别上阳君。
金鞭遥指玉清路，龙影马嘶归五云。
一百年中是一春，不教日月辄移轮。
金鳌头上蓬莱殿，唯有人间炼骨人。
笑擎云液紫瑶觥，共请云和碧玉笙。
花下偶然吹一曲，人间因识董双成。
东皇长女没多年，从洗金芝到水边。
无事伴他棋一局，等闲输却卖花钱。
红草青林日半斜，闲乘小凤出彤霞。
略寻旧路过西国，因得冰园一尺瓜。
树下星沉月欲高，前溪水影湿龙毛。
洞天云冷玉花发，公子尽披双锦袍。
紫水风吹剑树寒，水边年少下红鸾。
未知百一穷阳数，略请先生止的看。
武皇含笑把金觥，更请霓裳一两声。
护帐宫人最年少，舞腰时挈绣裙轻。
琼树扶疏压瑞烟，玉皇朝客满花前。
东风小饮人皆醉，短尾青龙枕水眠。
彤阁钟鸣碧鹭飞，皇君催熨紫霞衣。
丹房玉女心慵甚，贪看投壶不肯归。
昆仑山上自鸡啼，羽客争升碧玉梯。
因驾五龙看较艺，白鸾功用不如妻。
沙野先生闭玉虚，焚香夜写紫微书。
供承童子闲无事，教剉琼花喂白驴。
云陇琼花满地香，碧沙红水遍朱堂。
外人欲压长生籍，拜请飞琼报玉皇。
玉洞长春风景鲜，丈人私宴就芝田。
笙歌暂向花间尽，便是人间一万年。
青童传语便须回，报道麻姑玉蕊开。
沧海成尘等闲事，且乘龙鹤看花来。
绛树彤云户半开，守花童子怪人来。
青牛卧地吃琼草，知道先生朝未回。
石洞沙溪二十年，向明杭日夜朝天。
白矾烟尽水银冷，不觉小龙床下眠。
紫微深锁敞丹轩，太帝亲谈不死门。
从此百寮俱拜后，走龙鞭虎下昆仑。
云衫玉带好威仪，三洞真人入奏时。
频着金鞭打龙角，为嗔西去上天迟。
太子真娥相领行，当天合曲玉箫清。
梨花新折东风软，犹在缑山乐笑声。
洞里月明琼树风，画帘青室影朦胧。
香残酒冷玉妃睡，不觉七真归海中。
青苑红堂压瑞云，月明闲宴九阳君。
不知昨夜谁先醉，书破明霞八幅裙。
东溟两度作尘飞，一万年来会面稀。
千树梨花百壶酒，共君论饮莫论诗。
沧海令抛即未能，且缘鸾鹤立相仍。
蔡家新妇莫嫌少，领取真珠三五升。
溪影沉沙树影清，人家皆踏五音行。
可怜三十六天路，星月满空琼草青。
北斗西风吹白榆，穆公相笑夜投壶。
花前玉女来相问，赌得青龙许赎无。
九天王母皱蛾眉，惆怅无言倚桂枝。
悔不长留穆天子，任将妻妾住瑶池。
暂随凫伯纵闲游，饮鹿因过翠水头。
宫殿寂寥人不见，碧花菱角满潭秋。
新授金书八素章，玉皇教妾主扶桑。
与君一别三千岁，却厌仙家日月长。
八海风凉水影高，上卿教制赤霜袍。
蛟丝玉线难裁割，须借玉妃金剪刀。
海上风来吹杏枝，昆仑山上看花时。
红龙锦襜黄金勒，不是元君不得骑。
绛阙夫人下北方，细环清佩响丁当。
攀花笑入春风里，偷折红桃寄阮郎。
+++曹唐
++++又游仙诗一绝（见《唐诗纪事》）
靖节先生几代孙，青娥曾接玉郎魂。
春风流水还无赖，偷放桃花出洞门。
+++曹唐
++++题武陵洞五首
此生终使此身闲，不是春时且要还。
寄语桃花与流水，莫辞相送到人间。
溪口回舟日已昏，却听鸡犬隔前村。
殷勤重与秦人别，莫使桃花闭洞门。
却恐重来路不通，殷勤回首谢春风。
白鸡黄犬不将去，且寄桃花深洞中。
桃花夹岸杳何之，花满春山水去迟。
三宿武陵溪上月，始知人世有秦时。
渡水傍山寻绝壁，白云飞处洞天开。
仙人来往无行迹，石径春风长绿苔。
+++曹唐
++++句
斩蛟青海上，射虎黑山头。（见《纪事》）
箫声欲尽月色苦，依旧汉家宫树秋。
一曲哀歌茂陵道，汉家天子葬秋风。
谁知汉武无仙骨，满灶黄金成白烟。（见张为《主客图》）

++下卷六百四十二
  
+++来鹄
++++圣政纪颂
三皇不书，五帝不纪。
有圣有神，风销日已。
何教何师，生来死止。
无典无法，顽肩奡比。
三皇实作，五帝实治。
成天造地，不昏不圯。
言得非排，文得圣齿。
表表如见者，莫若乎史。
是知朴绳休结，正简斯若。
君诰臣箴，觚编毫络。
前书后经，规善鉴恶。
国之大章，如何寝略。
呜呼！贞观多吁，永徽多俞。
廷日发论，殿日发谟。
牙孽不作，鸟鼠不除。
论出不盖，谟行不纡。
楹然史臣，蛇然史裾。
瞠瞠而视，逶逶而窭。
翘笔当面，决防纳污。
不梏尔智，不息我愚。
执言直注，史文直敷。
故得粲粲朝典，落落廷謇。
圣牍既多，尧风不浅。
颂编坦轴，君出臣显。
若俨见旒，若俯见冕。
无闲殿旷廷，无尸安素宴。
三皇不亡，五帝不翦。
太宗得之，史焉斯展。
暨乎后相图身，天子专问。
我独以言，史不得近。
丘明见嫌，倚相在摈。
秉笔如今，随班不进。
班退史归，惘然畴依。
奏问莫睹，嘉谟固稀。
取彼诰命，禄为国肥。
炯哉时皇，言必成章。
德宣五帝，道奥三皇。
如何翌臣，嚵肉嗜衁。
觜距磨抉，楅衡拘长。
控截僚位，占护阳光。
垣私藩已，远史廋唐。
俾德音嘉访，默缩暗亡。
咽典噤法，盖圣笼昌。
曷以致此，史文不张。
后必非笑，将来否臧。
谓乎殿空扆逸，朝懵廷荒。
不知奸蔽，文失汪洋。
有贞观业，有永徽纲。
亦匿匪见，亦寝匪彰。
赖有后臣，斯言不佞。
伊尹真心，太甲须圣。
事既可书，史何不命。
乃具前欺，大陈不敬。
曰逐史之喻，请以物并。
且十夫树杨，一夫欲竞。
栽既未牢，摒岂能盛！
帝业似栽，逐史似摒。
穆宗怃然，若疚若醟。
昔何臣斯，隐我祖正。
不传亲问，不写密诤。
孰示来朝，以光神政。
由是天呼震吸，征奔召急。
史题笔来，叱廷而入。
端耳抗目，不撝不挹。
獬豸侧头，螭虬摆湿。
握管绝怡，当殿而立。
君也尽问，臣也倒诚。
磊磊其事，镗镗其声。
大何不显，细何不明。
语未绝绪，史已录成。
谓之何书，以政纪名。
伊纪清芳，可昭典坟。
师官鸟，昔圣官云。
方之我后，录里书分。
录有君法，书有君文。
君法君文，在圣政纪云。
殿无闲时，廷无旷日。
云诹波访，倦编刓笔。
君劬臣劳，上讨下述。
惟勤惟明，在圣政纪出。
至德何比，至教焉如？
孰窥孰测，外夷内储。
谓君有道乎，臣有谟欤？
有道有谟，在圣政纪书。
一体列秩，同力翼戴。
祈福去邪，绝防无碍。
国章可披，唐文可爱。
善咨不偷，嘉论不盖。
不偷不盖，在圣政纪载。
谅夫！总斯不朽，可悬魏阙。
愚得是言，非讪非伐。
实谓医臣浑沌，开君日月。
妖物雰死，天文光发。
惟我之有颂兮，奚斯跃而董狐蹶。
+++来鹄
++++宛陵送李明府罢任归江州
菊花村晚雁来天，共把离觞向水边。
官满便寻垂钓侣，家贫已用卖琴钱。
浪生湓浦千层雪，云起炉峰一炷烟。
倘见吾乡旧知己，为言憔悴过年年。
+++来鹄
++++清明日与友人游玉粒塘庄
几宿春山逐陆郎，清明时节好烟光。
归穿细荇船头滑，醉踏残花屐齿香。
风急岭云飘迥野，雨馀田水落方塘。
不堪吟罢东回首，满耳蛙声正夕阳。
+++来鹄
++++寒食山馆书情
独把一杯山馆中，每经时节恨飘蓬。
侵阶草色连朝雨，满地梨花昨夜风。
蜀魄啼来春寂寞，楚魂吟后月朦胧。
分明记得还家梦，徐孺宅前湖水东。
+++来鹄
++++病起
春初一卧到秋深，不见红芳与绿阴。
窗下展书难久读，池边扶杖欲闲吟。
藕穿平地生荷叶，笋过东家作竹林。
在舍浑如远乡客，诗僧酒伴镇相寻。
+++来鹄
++++鄂渚除夜书怀
鹦鹉洲头夜泊船，此时形影共凄然。
难归故国干戈后，欲告何人雨雪天。
箸拨冷灰书闷字，枕陪寒席带愁眠。
自嗟落魄无成事，明日春风又一年。
+++来鹄
++++鄂渚清明日与乡友登头陀山
冷酒一杯相劝频，异乡相遇转相亲。
落花风里数声笛，芳草烟中无限人。
都大此时深怅望，岂堪高处更逡巡。
思量费子真仙子，不作头陀山下尘。
+++来鹄
++++蚕妇
晓夕采桑多苦辛，好花时节不闲身。
若教解爱繁华事，冻杀黄金屋里人。
+++来鹄
++++题庐山双剑峰
倚天双剑古今闲，三尺高于四面山。
若使火云烧得动，始应农器满人间。
+++来鹄
++++云
千形万象竟还空，映水藏山片复重。
无限旱苗枯欲尽，悠悠闲处作奇峰。
+++来鹄
++++金钱花
也无棱郭也无神，露洗还同铸出新。
青帝若教花里用，牡丹应是得钱人。
+++来鹄
++++晓鸡
黯黯严城罢鼓鼙，数声相续出寒栖。
不嫌惊破纱窗梦，却怕为妖半夜啼。
+++来鹄
++++山中避难作
山头烽火水边营，鬼哭人悲夜夜声。
唯有碧天无一事，日还西下月还明。
+++来鹄
++++早春
新历才将半纸开，小庭犹聚爆竿灰。
偏憎杨柳难钤辖，又惹东风意绪来。
+++来鹄
++++鹭鸶
袅丝翘足傍澄澜，消尽年光伫思间。
若使见鱼无羡意，向人姿态更应闲。
+++来鹄
++++子规
雨恨花愁同此冤，啼时闻处正春繁。
千声万血谁哀尔，争得如花笑不言。
+++来鹄
++++新安官舍闲坐
寂寞空阶草乱生，簟凉风动若为情。
不知独坐闲多少，看得蜘蛛结网成。
+++来鹄
++++除夜
事关休戚已成空，万里相思一夜中。
愁到晓鸡声绝后，又将憔悴见春风。
+++来鹄
++++游鱼
弄萍隈荇思夷犹，掉尾扬鬐逐慢流。
应怕碧岩岩下水，浮藤如线月如钩。
+++来鹄
++++鹦鹉
色白还应及雪衣，嘴红毛绿语仍奇。
年年锁在金笼里，何似陇山闲处飞。
+++来鹄
++++偶题二首
近来灵鹊语何疏，独凭栏干恨有殊。
一夜绿荷霜剪破，赚他秋雨不成珠。
水边箕踞静书空，欲解愁肠酒不浓。
可惜青天好雷雹，只能驱趁懒蛟龙。
+++来鹄
++++惜花
东风渐急夕阳斜，一树夭桃数日花。
为惜红芳今夜里，不知和月落谁家。
+++来鹄
++++洞庭隐
高卧洞庭三十春，芰荷香里独垂纶。
莫嫌无事闲销日，有事始怜无事人。
+++来鹄
++++古剑池
秋水莲花三四枝，我来慷慨步迟迟。
不决浮云斩邪佞，直成龙去欲何为。
+++来鹄
++++梅花
枝枝倚槛照池冰，粉薄香残恨不胜。
占得早芳何所利，与他霜雪助威棱。
+++来鹄
++++闻蝉
绿槐阴里一声新，雾薄风轻力未匀。
莫道闻时总惆怅，有愁人有不愁人。
+++来鹄
++++卖花谣
紫艳红苞价不同，匝街罗列起香风。
无言无语呈颜色，知落谁家池馆中。
+++来鹄
++++子规
月落空山闻数声，此时孤馆酒初醒。
投人语若似伊泪，口畔血流应始听。
+++来鹄
++++句
回眸绿水波初起，合掌白莲花未开。（观忏会夫人，见《墨庄漫录》）

++下卷六百四十三
  
+++李山甫
++++菊
篱下霜前偶得存，忍教迟晚避兰荪。
也销造化无多力，未受阳和一点恩。
栽处不容依玉砌，要时还许上金尊。
陶潜殁后谁知己，露滴幽丛见泪痕。
+++李山甫
++++风
喜怒寒暄直不匀，终无形状始无因。
能将尘土平欺客，爱把波澜枉陷人。
飘乐递香随日在，绽花开柳逐年新。
深知造化由君力，试为吹嘘借与春。
+++李山甫
++++月
狡兔顽蟾死复生，度云经汉澹还明。
夜长虽耐对君坐，年少不禁随尔行。
玉桂影摇乌鹊动，金波寒注鬼神惊。
人间半被虚抛掷，唯向孤吟客有情。
+++李山甫
++++秋
傍雨依风冷渐匀，更凭青女事精神。
来时将得几多雁，到处愁他无限人。
能被绿杨深懊恼，谩偎黄菊送殷勤。
邹家不用偏吹律，到底荣枯也自均。
+++李山甫
++++松
地耸苍龙势抱云，天教青共众材分。
孤标百尺雪中见，长啸一声风里闻。
桃李傍他真是佞，藤萝攀尔亦非群。
平生相爱应相识，谁道修篁胜此君。
+++李山甫
++++读汉史
四百年间反覆寻，汉家兴替好沾襟。
每逢奸诈须挼手，真遇英雄始醒心。
王莽弄来曾半破，曹公将去便平沈。
当时虚受君恩者，谩向青编作鬼林。
+++李山甫
++++上元怀古二首
南朝天子爱风流，尽守江山不到头。
总是战争收拾得，却因歌舞破除休。
尧行道德终无敌，秦把金汤可自由。
试问繁华何处有，雨苔烟草古城秋。
争帝图王德尽衰，骤兴驰霸亦何为。
君臣都是一场笑，家国共成千载悲。
排岸远樯森似槊，落波残照赫如旗。
今朝城上难回首，不见楼船索战时。
+++李山甫
++++隋堤柳
曾傍龙舟拂翠华，至今凝恨倚天涯。
但经春色还秋色，不觉杨家是李家。
背日古阴从北朽，逐波疏影向南斜。
年年只有晴风便，遥为雷塘送雪花。
+++李山甫
++++蒲关西道中作
国东王气凝蒲关，楼台帖出晴空间。
紫烟横捧大舜庙，黄河直打中条山。
地锁咽喉千古壮，风传歌吹万家闲。
来来去去身依旧，未及潘年鬓已斑。
+++李山甫
++++送李秀才入军
弱柳贞松一地栽，不因霜霰自难媒。
书生只是平时物，男子争无乱世才。
铁马已随红旆去，同人犹著白衣来。
到头功业须如此，莫为初心首重回。
+++李山甫
++++送蕲州裴员外
正作南宫第一人，暂随霓旆怆离群。
晓从阙下辞天子，春向江头待使君。
五马尚迷青琐路，双鱼犹惹翠兰芬。
明朝无路寻归处，禁树参差隔紫云。
+++李山甫
++++代孔明哭先主
忆昔南阳顾草庐，便乘雷电捧乘舆。
酌量诸夏须平取，期刻群雄待遍锄。
南面未能成帝业，西陵那忍送宫车。
九疑山下频惆怅，曾许微臣水共鱼。
+++李山甫
++++送职方王郎中吏部刘员外自太原郑相公幕继奉征书归省署
双凤衔书次第飞，玉皇催促列仙归。
云开日月临青琐，风卷烟霞上紫微。
莲影一时空俭府，兰香同处扑尧衣。
此生长扫朱门者，每向人间梦粉闱。
+++李山甫
++++寒食二首
柳带东风一向斜，春阴澹澹蔽人家。
有时三点两点雨，到处十枝五枝花。
万井楼台疑绣画，九原珠翠似烟霞。
年年今日谁相问，独卧长安泣岁华。
风烟放荡花披猖，秋千女儿飞短墙。
绣袍驰马拾遗翠，锦袖斗鸡喧广场。
天地气和融霁色，池台日暖烧春光。
自怜尘土无他事，空脱荷衣泥醉乡。
+++李山甫
++++又代孔明哭先主
鲸鬣翻腾四海波，始将天意用干戈。
尽驱神鬼随鞭策，全罩英雄入网罗。
提剑尚残吴郡国，垂衣犹欠魏山河。
鼎湖无路追仙驾，空使群臣泣血多。
+++李山甫
++++贫女
平生不识绣衣裳，闲把荆钗亦自伤。
镜里只应谙素貌，人间多自信红妆。
当年未嫁还忧老，终日求媒即道狂。
两意定知无说处，暗垂珠泪湿蚕筐。
+++李山甫
++++寓怀
万古交驰一片尘，思量名利孰如身。
长疑好事皆虚事，却恐闲人是贵人。
老逐少来终不放，辱随荣后直须匀。
劝君不用夸头角，梦里输赢总未真。
+++李山甫
++++蜀中寓怀
千里烟霞锦水头，五丁开得也风流。
春装宝阙重重树，日照仙州万万楼。
蛙似公孙虽不守，龙如诸葛亦须休。
此中无限英雄鬼，应对江山各自羞。
+++李山甫
++++下第卧疾卢员外召游曲江
眼前何事不伤神，忍向江头更弄春。
桂树既能欺贱子，杏花争肯采闲人。
麻衣未掉浑身雪，皂盖难遮满面尘。
珍重列星相借问，嵇康慵病也天真。
+++李山甫
++++司天台
拂云朱槛捧昭回，静对铜浑水镜开。
太史只知频奏瑞，苍生无计可防灾。
景公进德星曾退，汉帝推诚日为回。
何事旷官全不语，好天良月锁高台。
+++李山甫
++++落花
落拓东风不藉春，吹开吹谢两何因。
当时曾见笑筵主，今日自为行路尘。
颜色却还天上女，馨香留与世间人。
明年寒食重相见，零泪无端又满巾。
+++李山甫
++++赴举别所知
腰剑囊书出户迟，壮心奇命两相疑。
麻衣尽举一双手，桂树只生三两枝。
黄祖不怜鹦鹉客，志公偏赏麒麟儿。
叔牙忧我应相痛，回首天涯寄所思。
+++李山甫
++++贺邢州卢员外
紫泥飞诏下金銮，列象分明世仰观。
北省谏书藏旧草，南宫郎署握新兰。
春归凤沼恩波暖，晓入鸳行瑞气寒。
偏是此生栖息者，满衣零泪一时干。
+++李山甫
++++方干隐居
咬咬嘎嘎水禽声，露洗松阴满院清。
溪畔印沙多鹤迹，槛前题竹有僧名。
问人远岫千重意，对客闲云一片情。
早晚尘埃得休去，且将书剑事先生。
+++李山甫
++++早春微雨
怪来莺蝶似凝愁，不觉看花暂湿头。
疏影未藏千里树，远阴微翳万家楼。
青罗舞袖纷纷转，红脸啼珠旋旋收。
岁旱且须教济物，为霖何事爱风流。
+++李山甫
++++谒翰林刘学士不遇
梦绕清华宴地深，洞宫横锁晓沈沈。
鹏飞碧海终难见，鹤入青霄岂易寻。
六尺羁魂迷定止，两行愁血谢知音。
平生只耻凌风翼，随得鸣珂上禁林。
+++李山甫
++++答刘书记见赠
吟近秋光思不穷，酷探骚雅愧无功。
茫然心苦千篇拙，暝坐神凝万象空。
月上开襟当北户，竹边回首揖西风。
知音频有新诗赠，白雪纷纷落郢中。
+++李山甫
++++贺友人及第
得水蛟龙失水鱼，此心相对两何如。
敢辞今日须行卷，犹喜他年待荐书。
松桂也应情未改，萍蓬争奈迹还疏。
春风不见寻花伴，遥向青云泥子虚。
+++李山甫
++++雨后过华岳庙
华山黑影霄崔嵬，金天□□门未开。
雨淋鬼火灭不灭，风送神香来不来。
墙外素钱飘似雪，殿前阴柏吼如雷。
知君暗宰人间事，休把苍生梦里裁。
+++李山甫
++++赠弹琴李处士
情知此事少知音，自是先生枉用心。
世上几时曾好古，人前何必更沾襟。
致身不似笙竽巧，悦耳宁如郑卫淫。
三尺焦桐七条线，子期师旷两沈沈。
+++李山甫
++++刘员外寄移菊
秋来缘树复缘墙，怕共平芜一例荒。
颜色不能随地变，风流唯解逐人香。
烟含细叶交加碧，露拆寒英次第黄。
深谢栽培与知赏，但惭终岁待重阳。
+++李山甫
++++南山
钝碧顽青几万秋，直无天地始应休。
莫嫌尘土佯遮面，能向楼台强出头。
霁色陡添千尺翠，夕阳闲放一堆愁。
假饶不是神仙骨，终抱琴书向此游。
+++李山甫
++++山中览刘书记新诗
记室新诗相寄我，蔼然清绝更无过。
溪风满袖吹骚雅，岩瀑无时滴薜萝。
云外山高寒色重，雪中松苦夜声多。
静酬嘉唱对幽景，苍鹤羸栖古木柯。
+++李山甫
++++早秋山中作
荣枯无路入千峰，肥遁谁谐此志同。
司寇亦曾遭鲁黜，步兵何事哭途穷。
桧松瘦健滴秋露，户牖虚明生晚风。
山思更清人影绝，陇云飞入草堂中。
+++李山甫
++++赋得寒月寄齐已
松下清风吹我襟，上方钟磬夜沈沈。
已知庐岳尘埃绝，更忆寒山雪月深。
高谢万缘消祖意，朗吟千首亦师心。
岂知名出遍诸夏，石上栖禅竹影侵。
+++李山甫
++++曲江二首
南山低对紫云楼，翠影红阴瑞气浮。
一种是春长富贵，大都为水也风流。
争攀柳带千千手，间插花枝万万头。
独向江边最惆怅，满衣尘土避王侯。
江色沈天万草齐，暖烟晴霭自相迷。
蜂怜杏蕊细香落，莺坠柳条浓翠低。
千队国娥轻似雪，一群公子醉如泥。
斜阳怪得长安动，陌上分飞万马蹄。
+++李山甫
++++迁居清溪和刘书记见示
担锡归来竹绕溪，过津曾笑鲁儒迷。
端居味道尘劳息，扣寂眠云心境齐。
还似村家无宠禄，时将邻叟话幽栖。
山衣毳烂唯添野，石井源清不贮泥。
祖意岂从年腊得，松枝肯为雪霜低。
晚天吟望秋光重，雨阵横空蔽断霓。
+++李山甫
++++阴地关崇徽公主手迹
一拓纤痕更不收，翠微苍藓几经秋。
谁陈帝子和番策，我是男儿为国羞。
寒雨洗来香已尽，澹烟笼著恨长留。
可怜汾水知人意，旁与吞声未忍休。
+++李山甫
++++题李员外厅
石砌蛩吟响，草堂人语稀。
道孤思绝唱，年长渐知非。
名利终成患，烟霞亦可依。
高丘松盖古，闲地药苗肥。
猿鸟啼嘉景，牛羊傍晚晖。
幽栖还自得，清啸坐忘机。
爱彼人深处，白云相伴归。
+++李山甫
++++山中寄梁判官
归卧东林计偶谐，柴门深向翠微开。
更无尘事心头起，还有诗情象外来。
康乐公应频结社，寒山子亦患多才。
星郎雅是道中侣，六艺拘牵在隗台。
+++李山甫
++++禅林寺作寄刘书记
坐近松风骨自寒，茅斋直拶白雪边。
玄关不闭何人到，此事谁论在佛先。
天竺老师留一句，曹溪行者答全篇。
今朝林下忘言说，强把新诗寄谪仙。
+++李山甫
++++山中病后作
卧病厌厌三伏尽，商飙初自水边来。
高峰枯槁骨偏峭，野树扶疏叶未摧。
时序追牵从鬓改，蝉声酸急是谁催。
云门不闭全无事，心外沈然一聚灰。
+++李山甫
++++寄卫别驾
晓屐归来岳寺深，尝思道侣会东林。
昏沈天竺看经眼，萧索净名老病心。
云盖数重横陇首，苔花千点遍松阴。
知君超达悟空旨，三径闲行抱素琴。
+++李山甫
++++遣怀
长松埋涧底，郁郁未出原。
孤云飞陇首，高洁不可攀。
古道贵拙直，时事不足言。
莫饮盗泉水，无为天下先。
智者与愚者，尽归北邙山。
唯有东流水，年光不暂闲。
+++李山甫
++++酬刘书记一二知己见寄
见说金台客，相逢只论诗。
坐来残暑退，吟许野僧知。
自喜幽栖僻，唯惭道义亏。
身闲偏好古，句冷不求奇。
晦迹全无累，安贫自得宜。
同人终念我，莲社有归期。
+++李山甫
++++山中依韵答刘书记见赠
幽居少人事，三径草不开。
隐几虚室静，闲云入坐来。
至道非内外，讵言才不才。
宝月当秋空，高洁无纤埃。
心灭百虑减，诗成万象回。
亦有吾庐在，寂寞旧山隈。
从容未归去，满地生青苔。
谢公寄我诗，清奇不可陪。
白雪飞不尽，碧云欲成堆。
惊风出地户，虩虩似震雷。
吟哦山岳动，令人心胆摧。
思君览章句，还复如望梅。
慷慨追古意，旷望登高台。
何当陶渊明，远师劝倾杯。
流年将老来，华发自相催。
野寺连屏障，左右相裴回。
+++李山甫
++++山中答刘书记寓怀
贵门多冠冕，日与荣辱并。
山中有独夫，笑傲出衰盛。
正直任天真，鬼神亦相敬。
之子贲丘园，户牖松萝映。
骨将槁木齐，心同止水净。
笔头指金波，座上横玉柄。
芙蓉出秋渚，绣段流清咏。
高古不称时，沈默岂相竞。
穷搜万籁息，危坐千峰静。
林僧继嘉唱，风前亦为幸。
+++李山甫
++++项羽庙
为虏为王尽偶然，有何羞见汉江船。
停分天下犹嫌少，可要行人赠纸钱。
+++李山甫
++++春日商山道中作
一径春光里，扬鞭入翠微。
风来花落帽，云过雨沾衣。
谷鸟衔枝去，巴人负笈归。
残阳更惆怅，前路客亭稀。
+++李山甫
++++古石砚
追琢他山石，方圆一勺深。
抱真唯守墨，求用每虚心。
波浪因文起，尘埃为废侵。
凭君更研究，何啻直千金。
+++李山甫
++++惜花
未会春风意，开君又落君。
一年今烂漫，几日便缤纷。
别艳那堪赏，馀香不忍闻。
尊前恨无语，应解作朝云。
+++李山甫
++++别杨秀才
因乱与君别，相逢悲且惊。
开襟魂自慰，拭泪眼空明。
故国已无业，旧交多不生。
如何又分袂，难话别离情。
+++李山甫
++++自叹拙
自怜心计拙，欲语更悲辛。
世乱僮欺主，年衰鬼弄人。
镜中颜欲老，江上业长贫。
不是刘公乐，何由变此身。
+++李山甫
++++乱后途中
乱离寻故园，朝市不如村。
恸哭翻无泪，颠狂觉少魂。
诸侯贪割据，群盗恣并吞。
为问登坛者，何年答汉恩。
+++李山甫
++++燕
每岁同辛苦，看人似有情。
乱飞春得意，幽语夜闻声。
整羽庄姜恨，回身汉后轻。
豪家足金弹，不用污雕楹。
+++李山甫
++++题慈云寺僧院
帝城深处寺，楼殿压秋江。
红叶去寒树，碧峰来晓窗。
烟霞生净土，苔藓上高幢。
欲问吾师语，心猿不肯降。
+++李山甫
++++闻子规
冤禽名杜宇，此事更难知。
昔帝一时恨，后人千古悲。
断肠思故国，啼血溅芳枝。
况是天涯客，那堪□□眉。
+++李山甫
++++送刘将军入关讨贼
世人多恃武，何者是真雄。
欲灭黄巾贼，须凭黑槊公。
指星忧国计，望气识天风。
明日凌云上，期君第一功。
+++李山甫
++++陪郑先辈华山罗谷访张隐者
白云闲洞口，飞盖入岚光。
好鸟共人语，异花迎客香。
谷风闻鼓吹，苔石见文章。
不是陪仙侣，无因访阮郎。
+++李山甫
++++兵后寻边三首
千里烟沙尽日昏，战馀烧罢闭重门。
新成剑戟皆农器，旧著衣裳尽血痕。
卷地朔风吹白骨，柱天青气泣幽魂。
自怜长策无人问，羞戴儒冠傍塞垣。
旗头指处见黄埃，万马横驰鹘翅回。
剑戟远腥凝血在，山河先暗阵云来。
角声恶杀悲于哭，鼓势争强怒若雷。
日暮却登寒垒望，饱鸱清啸伏尸堆。
风怒边沙迸铁衣，胡儿胡马正骄肥。
将军对阵谁教入，战士辞营不道归。
新血溅红黏蔓草，旧骸堆白映寒晖。
胸中纵有销兵术，欲向何门说是非。
+++李山甫
++++沧浪峡
走毂飞蹄过此傍，几人留意问沧浪。
烟波莫笑趋名客，为爱朝宗日夜忙。
+++李山甫
++++公子家二首
曾是皇家几世侯，入云高第照神州。
柳遮门户横金锁，花拥弦歌咽画楼。
锦袖妒姬争巧笑，玉衔骄马索闲游。
麻衣酷献平生业，醉倚春风不点头。
柳底花阴压露尘，醉烟轻罩一团春。
鸳鸯占水能嗔客，鹦鹉嫌笼解骂人。
騕褭似龙随日换，轻盈如燕逐年新。
不知买尽长安笑，活得苍生几户贫。
+++李山甫
++++山下残夏偶作
等闲三伏后，独卧此高丘。
残暑炎于火，林风爽带秋。
声名何要出，吟咏亦堪休。
自许红尘外，云溪好漱流。
+++李山甫
++++夜吟
除却闲吟外，人间事事慵。
更深成一句，月冷上孤峰。
穷理多瞑目，含毫静倚松。
终篇浑不寐，危坐到晨钟。
+++李山甫
++++代崇徽公主意
金钗坠地鬓堆云，自别朝阳帝岂闻。
遣妾一身安社稷，不知何处用将军。
+++李山甫
++++下第献所知三首
偶向江头别钓矶，等闲经岁与心违。
虚教六尺受辛苦，枉把一身忧是非。
青桂本来无欠负，碧霄何处有因依。
春风不用相催促，回避花时也解归。
不识人间巧路岐，只将端拙泥神祇。
与他名利本无分，却共水云曾有期。
大抵物情应莫料，近来天意也须疑。
自怜心计今如此，凭仗春醪为解颐。
十年磨镞事锋铓，始逐朱旗入战场。
四海风云难际会，一生肝胆易开张。
退飞莺谷春零落，倒卓龙门路渺茫。
今日惭知也惭命，笑馀歌罢忽凄凉。
+++李山甫
++++寄太常王少卿
别后西风起，新蝉坐卧闻。
秋天静如水，远岫碧侵云。
雅饮纯和气，清吟冰雪文。
想思重回首，梧叶下纷纷。
+++李山甫
++++游侠儿
好把雄姿浑世尘，一场闲事莫因循。
荆轲只为闲言语，不与燕丹了得人。
+++李山甫
++++下第出春明门
曾和秋雨驱愁入，却向春风领恨回。
深谢灞陵堤畔柳，与人头上拂尘埃。
+++李山甫
++++望思台
君父昏蒙死不回，谩将平地筑高台。
九层黄土是何物，销得向前冤恨来。
+++李山甫
++++病中答刘书记见赠
病来双树下，云脚上禅袍。
频有琼瑶赠，空瞻雪月高。
已知捐俗态，时许话风骚。
衰疾未能起，相思徒自劳。
+++李山甫
++++早秋山中作
谁到山中语，雨馀风气秋。
烟岚出涧底，瀑布落床头。
至道亦非远，僻诗须苦求。
千峰有嘉景，拄杖独巡游。
+++李山甫
++++别墅
此地可求息，开门足野情。
窗明雨初歇，日落风更清。
苍藓槎根匝，碧烟水面生。
玩奇心自乐，暑月听蝉声。
+++李山甫
++++柳十首
灞岸江头腊雪消，东风偷软入纤条。
春来不忍登楼望，万架金丝著地娇。
受尽风霜得到春，一条条是逐年新。
寻常送别无馀事，争忍攀将过与人。
长恨阳和也世情，把香和艳与红英。
家家只是栽桃李，独自无根到处生。
只为遮楼又拂桥，被人摧折好枝条。
假饶张绪如今在，须把风流暗里销。
弱带低垂可自由，傍他门户倚他楼。
金风不解相抬举，露压烟欺直到秋。
终日堂前学画眉，几人曾道胜花枝。
试看三月春残后，门外青阴是阿谁。
也曾飞絮谢家庭，从此风流别有名。
不是向人无用处，一枝愁杀别离情。
从来只是爱花人，杨柳何曾占得春。
多向客亭门外立，与他迎送往来尘。
强扶柔态酒难醒，殢著春风别有情。
公子王孙且相伴，与君俱得几时荣。
无赖秋风斗觉寒，万条烟草一时干。
游人若要春消息，直向江头腊后看。
+++李山甫
++++酬刘书记见赠
独在西峰末，怜君和气多。
劳生同朽索，急景似倾波。
禅者行担锡，樵师语隔坡。
旱□生赤藓，古木架青萝。
石涧新蝉脱，茅檐旧燕窠。
篇章蒙见许，松月好相过。
思苦通真理，吟清合大和。
□□□□□，风起送渔歌。
+++李山甫
++++赠徐三十（一本作酬刘书记见赠第二首）
春满南宫白日长，夜来新值锦衣郎。
朱排六相助神耸，玉衬一厅侵骨凉。
砌竹拂袍争草色，庭花飘艳妒兰香。
从今不羡乘槎客，曾到三星列宿傍。
+++李山甫
++++牡丹
邀勒春风不早开，众芳飘后上楼台。
数苞仙艳火中出，一片异香天上来。
晓露精神妖欲动，暮烟情态恨成堆。
知君也解相轻薄，斜倚阑干首重回。
+++李山甫
++++赠宿将
校猎燕山经几春，雕弓白羽不离身。
年来马上浑无力，望见飞鸿指似人。

++下卷六百四十四
  
+++李咸用
++++水仙操
大波相拍流水鸣，蓬山鸟兽多奇形。
琴心不喜亦不惊，安弦缓爪何泠泠。
水仙缥缈来相迎，伯牙从此留嘉名。
峄阳散木虚且轻，重华斧下知其声。
檿丝相纠成凄清，调和引得薰风生。
指底先王长养情，曲终天下称太平。
后人好事传其曲，有时声足意不足。
始峨峨兮复洋洋，但见山青兼水绿。
成连入海移人情，岂是本来无嗜欲。
琴兮琴兮在自然，不在徽金将轸玉。
+++李咸用
++++鸡鸣曲
海树相扶乌影翘，戴红拍翠声胶胶。
鸳瓦冻危金距趫，夸雄斗气争相高。
漏残雨急风萧萧，患乱忠臣欺宝刀。
霜浓月薄星昭昭，太平才子能歌谣。
山翁梦断出衡茅，谷口雾中饥虎号，离人枕上心忉忉。

+++李咸用
++++西门行
劳禽不择枝，饥虎不畏槛。
君子当固穷，无为仲由滥。
尔奋空拳彼击剑，水纵长澜火飞焰。
汉高偶试神蛇验，武王龟筮惊人险。
四龙或跃犹依泉，小狐勿恃冲波胆。
+++李咸用
++++轻薄怨
花骢躞蹀游龙骄，连连宝节挥长鞘。
凤雏麟子皆至交，春风相逐垂杨桥。
捻笙软玉开素苞，画楼闪闪红裾摇。
碧蹄偃蹇连金镳，狂情十里飞相烧。
西母青禽轻飘飘，分环破璧来往劳。
黄金千镒新一宵，少年心事风中毛。
明朝何处逢娇饶，门前桃树空夭夭。
+++李咸用
++++长歌行
要衣须破束，欲炙须解牛。
当年不快意，徒为他人留。
百岁之约何悠悠，华发星星稀满头。
峨眉螓首聊我仇，圆红阙白令人愁。
何不夕引清奏，朝登翠楼，逢花便折，闻胜即游？
鼓腕腾棍晴雷收，舞腰困褭垂杨柔。
象箸击折歌勿休，玉山未到非风流。
眼前有物俱是梦，莫将身作黄金仇。
死生同域不用惧，富贵在天何足忧！
+++李咸用
++++巫山高
通蜀连秦山十二，中有妖灵会人意。
斗艳传情世不知，楚王魂梦春风里。
雨态云容多似是，色荒见物皆成媚。
露泫烟愁岩上花，至今犹滴相思泪。
西眉南脸人中美，或者皆闻无所利。
忍听凭虚巧佞言，不求万寿翻求死。
+++李咸用
++++公无渡河
有叟有叟何清狂，行搔短发提壶浆。
乱流直涉神洋洋，妻止不听追沈湘。
偕老不偕死，箜篌遗凄凉。
刳松轻稳琅玕长，连呼急榜庸何妨。
见溺不援能语狼，忍听丽玉传悲伤。

+++李咸用
++++春雨
大帝闲吹破冻风，青云融液流长空。
天人醉引玄酒注，倾香旋入花根土。
湿尘轻舞唐唐春，神娥无迹莓苔新。
老农私与牧童论，纷纷便是仓箱本。
+++李咸用
++++石版歌
云根劈裂雷斧痕，龙泉切璞青皮皴。
直方挺质贞且真，当庭卓立凝顽神。
春雨流膏成立文，主人性静看长新。
明月夜来回短影，何如照冷太湖滨。
+++李咸用
++++春宫词
风和气淑宫殿春，感阳体解思君恩。
眼光滴滴心振振，重瞳不转忧生民。
女当为妾男当臣，男力百岁在，
女色片时新。用不用，唯一人。敢放天宠私微身，
六宫万国教谁宾？
+++李咸用
++++富贵曲
画藻雕山金碧彩，鸳鸯叠翠眠晴霭。
编珠影里醉春庭，团红片下攒歌黛。
革咽丝烦欢不改，缴绛垂缇忽如晦。
活花起舞夜春来，蜡焰煌煌天日在。
雪暖瑶杯凤髓融，红拖象箸猩唇细。
空中汉转星移盖，火城拥出随朝会。
车如雷兮马如龙，鬼神辟易不敢害。
冠峨剑重锵环珮，步入天门相真宰。
开口长为爵禄筌，回眸便是公卿罪。
珍珠索得龙宫贫，膏腴刮下苍生背。
九野干戈指著心，威福满拳犹未快。
我闻周公贵为天子弟，富有半四海，蔑有骄奢贻后悔。
红锦障收，珊瑚树碎，至今笑石崇王恺。
+++李咸用
++++独鹄吟
碧玉喙长丹顶圆，亭亭危立风松间。
啄萍吞鳞意已阑，举头咫尺轻重天。
黑翎白本排云烟，离群脱侣孤如仙。
披霜唳月惊婵娟，逍遥忘却还青田。
鸢寒鸦晚空相喧，时时侧耳清泠泉。

+++李咸用
++++煌煌京洛行
长安近甸巡游遍，洛阳寻有黄龙见。
千乘万骑如雷转，差差清跸祥云卷。
百司旧分当玉殿，太平官属无遗彦。
歌钟沸激香尘散，晨旗隐隐罗轩冕。
周公旧迹生红藓，瀍涧波光春照晚。
但听嵩山万岁声，将军旗鼓何时偃。
+++李咸用
++++升天行
堂堂削玉青蝇喧，寒鸦啄鼠愁飞鸾。
梳玄洗白逡巡间，兰言花笑俄衰残。
盘金束紫身属官，强仁小德终无端。
不如服取长流丹，潜神却入黄庭闲。
志定功成飞九关，逍遥长揖辞人寰。
空中龙驾时回旋，左云右鹤翔翩联。
双童树节当风翻，常娥倚桂开朱颜。
河边牛子星郎牵，三清宫殿浮晴烟。
玉皇据案方凝然，仙官立仗森幢幡。
引余再拜归仙班，清声妙色视听安。
餐和饮顺中肠宽，虚无之乐不可言。

+++李咸用
++++绯桃花歌
上帝春宫思丽绝，夭桃变态求新悦。
便是花中倾国容，牡丹露泣长门月。
野树滴残龙战血，曦车碾下朝霞屑。
惆怅东风未解狂，争教此物芳菲歇。
+++李咸用
++++短歌行
一樽绿酒绿于染，拍手高歌天地险。
上得青云下不难，下在黄埃上须渐。
少年欢乐须及时，莫学懦夫长泣岐。
白日欲沈犹未沈，片月已来天半垂。
坎鼓铿钟杀愁贼，挼碎是非佯不识。
长短高卑不可求，莫叹人生头雪色。
+++李咸用
++++小松歌
幽人不喜凡草生，秋锄劚得寒青青。
庭闲土瘦根脚狞，风摇雨拂精神醒。
短影月斜不满尺，清声细入鸣蛩翼。
天人戏剪苍龙髯，参差簇在瑶阶侧。
金精水鬼欺不得，长与东皇逞颜色。
劲节暂因君子移，贞心不为麻中直。
+++李咸用
++++大雪歌
同云惨惨如天怒，寒龙振鬣飞乾雨。
玉圃花飘朵不匀，银河风急惊砂度。
谢客凭轩吟未住，望中顿失纵横路。
应是羲和倦晓昏，暂反元元归太素。归太素，
不知归得人心否？
+++李咸用
++++塘上行
横塘日澹秋云隔，浪织轻飔罗幂幂。
红绡撇水荡舟人，画桡掺掺柔荑白。
鲤鱼虚掷无消息，花老莲疏愁未摘。
却把金钗打绿荷，懊恼露珠穿不得。
+++李咸用
++++寓意
直道荆棘生，斜径红尘起。
苍苍杳无言，麒麟回瑞趾。
东风如未来，飞雪终不已。
不知姜子牙，何处钓流水。
+++李咸用
++++剑喻
黯黯秋水寒，至刚非可缺。
风胡不出来，摄履人相蔑。
纵挺倚天形，谁是躬提挈。
愿将百炼身，助我王臣节。
+++李咸用
++++苍颉台
先贤忧民诈，观迹成纲纪。
自有书契来，争及结绳理。
+++李咸用
++++荆山
良工指君疑，真玉却非玉。
寄言怀宝人，不须伤手足。
+++李咸用
++++自君之出矣
自君之出矣，鸾镜空尘生。
思君如明月，明月逐君行。
+++李咸用
++++妾薄命
妾命何太薄，不及宫中水。
时时对天颜，声声入君耳。
+++李咸用
++++君子行
君子慎所履，小人多所疑。
尼甫至圣贤，犹为匡所縻。
+++李咸用
++++铜雀台
但见西陵惨明月，女妓无因更相悦。
有虞曾不有遗言，滴尽湘妃眼中血。
+++李咸用
++++婕妤怨
莫恃芙蓉开满面，更有身轻似飞燕。
不得团圆长近君，珪月鈋时泣秋扇。
+++李咸用
++++悲哉行
云色阴沈弄秋气，危叶高枝恨深翠。
用却春风力几多，微霜逼迫何容易。
+++李咸用
++++携手曲
携手春复春，未尝渐离别。
夭夭风前花，纤纤日中雪。
不敢怨于天，唯惊添岁月。
不敢怨于君，只怕芳菲歇。
芳菲若长然，君恩应不绝。
+++李咸用
++++空城雀
啾啾空城雀，一啄数跳跃。
宁寻覆辙馀，岂比巢危幕。
茫茫九万鹏，百雉且为乐。
+++李咸用
++++放歌行
蠢蠢荼蓼虫，薨薨避葵荠。
悠悠狷者心，寂寂厌清世。
如何不食甘，命合苦其噬。
如何不趣时，分合辱其体。
至哉先哲言，于物不凝滞。
+++李咸用
++++猛虎行
猛虎不怯敌，烈士无虚言。
怯敌辱其班，虚言负其恩。
爪牙欺白刃，果敢无前阵。
须知易水歌，至死无悔吝。
+++李咸用
++++陇头行
行人何彷徨，陇头水呜咽。
寒沙战鬼愁，白骨风霜切。
薄日朦胧秋，怨气阴云结。
杀成边将名，名著生灵灭。
+++李咸用
++++关山月
离离天际云，皎皎关山月。
羌笛一声来，白尽征人发。
嘹唳孤鸿高，萧索悲风发。
雪压塞尘清，雕落沙场阔。
何当胡无人，荷戈朝凤阙。
+++李咸用
++++览友生古风
伯牙鸣玉琴，幽音随指发。
不是钟期听，俗耳安能别。
高山闲巍峨，流水声呜咽。
一卷冰雪言，清泠冷心骨。
分明古雅声，讽谕成凄切。
皴皵老松根，晃朗骊龙窟。
荆璞且深藏，珉石方如雪。
金多丑女妍，木朽良工拙。
奸宄欺雷霆，魑魅嫌日月。
蝶迷桃李香，鲋惘江湖阔。
不寐孤灯前，舒卷忘饥渴。
+++李咸用
++++题友生丛竹
菊华寒露浓，兰愁晓霜重。
指佞不长生，蒲萐今无种。
安如植丛篁，他年待栖凤。
大则化龙骑，小可钓璜用。
留烟伴独醒，回阴冷闲梦。
何妨积雪凌，但为清风动。
乃知子猷心，不与常人共。
+++李咸用
++++石版
高人好自然，移得它山碧。
不磨如版平，大巧非因力。
古藓小青钱，尘中看野色。
冷倚砌花春，静伴疏篁直。
山僧若转头，如逢旧相识。
+++李咸用
++++江南曲
江南四月薰风低，江南女儿芳步齐。
晚云接水共渺瀰，远沙叠草空萋萋。
白苎不堪论古意，数花犹可醉前溪。
孤舟有客归未得，乡梦欲成山鸟啼。
+++李咸用
++++临川逢陈百年
麻姑山下逢真士，玄肤碧眼方瞳子。
自言混沌凿不死，大笑老彭非久视。
强争龙虎是狂人，不保元和虚叩齿。
桃花雨过春光腻，劝我一杯灵液味。
教我无为礼乐拘，利路名场多忌讳。
不如含德反婴儿，金玉满堂真可贵。
+++李咸用
++++寄修睦上人
衣服田方无内客，一入庐云断消息。
应为山中胜概偏，惠持惠远多踪迹。
寻阳有个虚舟子，相忆由来无一事。
江边月色到岩前，此际心情必相似。
似不似，寄数字。
+++李咸用
++++读修睦上人歌篇
李白亡，李贺死，陈陶赵睦寻相次。
须知代不乏骚人，贯休之后，惟修睦而已矣。
睦公睦公真可畏，开口向人无所忌。
才似烟霞生则媚，直如屈轶佞则指。
意下纷纷造化机，笔头滴滴文章髓。
明月清风三十年，被君驱使如奴婢。
劝君休，莫容易，世俗由来稀则贵。
珊瑚高架五云毫，小小不须烦藻思。
+++李咸用
++++远公亭牡丹
雁门禅客吟春亭，牡丹独逞花中英。
双成腻脸偎云屏，百般姿态因风生。
延年不敢歌倾城，朝云暮雨愁娉婷。
蕊繁蚁脚黏不行，甜迷蜂醉飞无声。
庐山根脚含精灵，发妍吐秀丛君庭。
湓江太守多闲情，栏朱绕绛留轻盈。
潺潺绿醴当风倾，平头奴子啾银笙。
红葩艳艳交童星，左文右武怜君荣，白铜鞮上惭清明。

+++李咸用
++++谢僧寄茶
空门少年初志坚，摘芳为药除睡眠。
匡山茗树朝阳偏，暖萌如爪拏飞鸢。
枝枝膏露凝滴圆，参差失向兜罗绵。
倾筐短甑蒸新鲜，白纻眼细匀于研。
砖排古砌春苔干，殷勤寄我清明前。
金槽无声飞碧烟，赤兽呵冰急铁喧。
林风夕和真珠泉，半匙青粉搅潺湲。
绿云轻绾湘娥鬟，尝来纵使重支枕，胡蝶寂寥空掩关。

+++李咸用
++++送人
少皞开宫行帝业，无刃金风剪红叶。
雁别边沙入暖云，蛩辞败草鸣香阁。
有客为儒二十霜，酣歌郢雪时飘扬。
不甘长在诸生下，束书携剑离家乡。
利爪鞲上鹰，雄文雾中豹。
可堪长与乌鸢噪，是宜摩碧汉以遐飞，出南山而远蹈。
况今大朝公道，天子文明，团团月树悬青青。
燕中有马如龙行，不换黄金无骏名。
荆山有玉犹在璞，未遇良工虚掷鹊。
一壶清酒酌离情，休向蒿中随雀跃。

+++李咸用
++++古意论交
择友如淘金，沙尽不得宝。
结交如乾银，产竭不成道。
我生四十年，相识苦草草。
多为势利朋，少有岁寒操。
通财能几何，闻善宁相告。
茫然同夜行，中路自不保。
常恐管鲍情，参差忽终老。
今来既见君，青天无片云。
语直瑟弦急，行高山桂芬。
约我为交友，不觉心醺醺。
见义必许死，临危当指囷。
无令后世士，重广孝标文。

++下卷六百四十五
  
+++李咸用
++++春风
青帝使和气，吹嘘万国中。
发生宁有异，先后自难同。
辇草不消力，岩花应费功。
年年三十骑，飘入玉蟾宫。
+++李咸用
++++自愧
多负悬弧礼，危时隐薜萝。
有心明俎豆，无力执干戈。
壮士难移节，贞松不改柯。
缨尘徒自满，欲濯待清波。
+++李咸用
++++夜吟
白兔轮当午，儒家业敢慵。
竹轩吟未已，锦帐梦应重。
落笔思成虎，悬梭待化龙。
景清神自爽，风递远楼钟。
+++李咸用
++++昭君
古帝修文德，蛮夷莫敢侵。
不知桃李貌，能转虎狼心。
日暮边风急，程遥碛雪深。
千秋青冢骨，留怨在胡琴。
+++李咸用
++++秋夕
寥廓秋云薄，空庭月影微。
树寒栖鸟密，砌冷夜蛩稀。
晓鼓军容肃，疏钟客梦归。
吟馀何所忆，圣主尚宵衣。
+++李咸用
++++秋日与友生言别
利名心未已，离别恨难休。
为个文儒业，致多岐路愁。
数花篱菊晚，片叶井梧秋。
又决出门计，一尊期少留。
+++李咸用
++++边城听角
戍楼鸣画角，寒露滴金枪。
细引云成阵，高催雁著行。
唤回边将梦，吹薄晓蟾光。
未遂终军志，何劳思故乡。
+++李咸用
++++秋日访同人
忽忆金兰友，携琴去自由。
远寻寒涧碧，深入乱山秋。
见后却无语，别来长独愁。
幸逢三五夕，露坐对冥搜。
+++李咸用
++++寄楚琼上人
遥知无事日，静对五峰秋。
鸟隔寒烟语，泉和夕照流。
凭栏疏磬尽，瞑目远云收。
几句出人意，风高白雪浮。
+++李咸用
++++游寺
无家自身在，时得到莲宫。
秋觉暑衣薄，老知尘世空。
幽情怜水石，野性任萍蓬。
是处堪闲坐，与僧行止同。
+++李咸用
++++春日
浩荡东风里，裴回无所亲。
危城三面水，古树一边春。
衰世难修道，花时不称贫。
滔滔天下者，何处问通津。
+++李咸用
++++论交
行亏何必富，节在不妨贫。
易得笑言友，难逢终始人。
松篁贞管鲍，桃李艳张陈。
少见岁寒后，免为霜雪尘。
+++李咸用
++++秋兴
木叶乱飞尽，故人犹未还。
心虽游紫阙，时合在青山。
近寺僧邻静，临池鹤对闲。
兵戈如未息，名位莫相关。
+++李咸用
++++山居
草堂书一架，苔径竹千竿。
难世投谁是，清贫且自安。
邻居皆学稼，客至亦无官。
焦尾何人听，凉宵对月弹。
+++李咸用
++++遣兴
风细酒初醒，凭栏别有情。
蝉稀秋树瘦，雨尽晚云轻。
旅鬓一丝出，乡心寸火生。
子牟魂欲断，何日是升平。
+++李咸用
++++待旦
檐静燕雏语，窗虚蟾影过。
时情因客老，归梦入秋多。
蔽日群山雾，滔天四海波。
吾皇思壮士，谁应大风歌。
+++李咸用
++++送从兄坤载
忍泪不敢下，恐兄情更伤。
别离当乱世，骨肉在他乡。
语尽意不尽，路长愁更长。
那堪回首处，残照满衣裳。
+++李咸用
++++惜别
细雨妆行色，霏霏入户来。
须知相识喜，却是别愁媒。
白刃方盈国，黄金不上台。
俱为邹鲁士，何处免尘埃。
+++李咸用
++++早秋游山寺
闲卧云岩稳，攀缘笑戏猱。
静于诸境静，高却众山高。
至理无言了，浮生一梦劳。
清风朝复暮，四海自波涛。
+++李咸用
++++秋日疾中寄诸同志
闲居无胜事，公干卧来心。
门静秋风晚，人稀古巷深。
花疏篱菊色，叶减井梧阴。
赖有斯文在，时时得强寻。
+++李咸用
++++赠山僧
荣枯虽在目，名利不关身。
高出城隍寺，野为云鹤邻。
松声寒后远，潭色雨馀新。
岂住空空里，空空亦是尘。
+++李咸用
++++宿隐者居
永日连清夜，因君识躁君。
竹扉难掩月，岩树易延云。
曙鸟枕前起，寒泉梦里闻。
又须随计吏，鸡鹤迥然分。
+++李咸用
++++送钱契明尊师归庐山
瘦倚青竹杖，炉峰指欲归。
霜黏行日屦，风暖到时衣。
凭槛云还在，攀松鹤不飞。
何曾有别恨，杨柳自依依。
+++李咸用
++++送进士刘松
滔滔皆鲁客，难得是心知。
到寺多同步，游山未失期。
云低春雨后，风细暮钟时。
忽别垂杨岸，遥遥望所之。
+++李咸用
++++赠任肃
玄发难姑息，青云有路岐。
莫言多事日，虚掷少年时。
松色雪中出，人情难后知。
圣朝公道在，中鹄勿差池。
+++李咸用
++++题陈正字山居
怪来忘禄位，习学近潇湘。
见处云山好，吟中岁月长。
花光笼晚雨，树影浸寒塘。
几日凭栏望，归心自不忙。
+++李咸用
++++赠来进士鹏
语玄人不到，星汉在灵空。
若使无良遇，虚言有至公。
月明千峤雪，滩急五更风。
此际若吟力，分将造化功。
+++李咸用
++++送曹税
掺袂向春风，何时约再逢。
若教相见密，肯恨别离重。
芳草渔家路，残阳水寺钟。
落帆当此处，吟兴不应慵。
+++李咸用
++++赠来鹏
默坐非关闷，凝情只在诗。
庭闲花落后，山静月明时。
答客言多简，寻僧步稍迟。
既同和氏璧，终有玉人知。
+++李咸用
++++途中作
瘦马倦行役，斜阳劝著鞭。
野桥寒树亚，山店暮云连。
退鹢风虽急，攀龙志已坚。
路人休莫笑，百里有时贤。
+++李咸用
++++秋晚
斜阳山雨外，秋色思无穷。
柳叶飘干翠，枫枝撼碎红。
鬓毛看似雪，生计尚如蓬。
不及樵童乐，蒹葭一笛风。
+++李咸用
++++晓望
露惊松上鹤，晓色动扶桑。
碧浪催人老，红轮照物忙。
世情随日变，利路与天长。
好驾觥船去，陶陶入醉乡。
+++李咸用
++++寄友生
交情应不变，何事久离群。
圆月思同步，寒泉忆共闻。
雪霜松色在，风雨雁行分。
每见人来说，窗前改旧文。
+++李咸用
++++江行
潇湘无事后，征棹复呕哑。
高岫留斜照，归鸿背落霞。
鱼残沙岸草，蝶寄洑流槎。
共说干戈苦，汀洲减钓家。
+++李咸用
++++题王氏山居
檐有烟岚色，地多松竹风。
自言离乱后，不到鼓鼙中。
径柳拂云绿，山樱带雪红。
南边青嶂下，时见采芝翁。
+++李咸用
++++送别
别意说难尽，离杯深莫辞。
长歌终此席，一笑又何时。
棹入寒潭急，帆当落照迟。
远书如不寄，无以慰相思。
+++李咸用
++++览文僧卷
虽无先圣耳，异代得闻韶。
怪石难为古，奇花不敢妖。
调高非郢雪，思静碍箕瓢。
未可重吟过，云山兴转饶。
+++李咸用
++++望仰山忆玄泰上人
晴岚凝片碧，知在此中禅。
见面定何日，无书已一年。
高秋关静梦，良夜入新篇。
仰德心如是，清风不我传。
+++李咸用
++++闻泉
淅淅梦初惊，幽窗枕簟清。
更无人共听，只有月空明。
急想穿岩曲，低应过石平。
欲将琴强写，不是自然声。
+++李咸用
++++酬郑进士九江新居见寄
蹑屐扣柴关，因成尽日闲。
独听黄鸟语，深似白云间。
萍沼宽于井，莎城绿当山。
前期招我作，此景得吟还。
+++李咸用
++++九江和人赠陈生
天畏斯文坠，凭君助素风。
意深皆可补，句逸不因功。
暮替云愁远，秋惊月占空。
寄家当瀑布，时得笑言同。
+++李咸用
++++登楼值雨二首
共讶高楼望，匡庐色已空。
白云横野阔，遮岳与天同。
数点雨入酒，满襟香在风。
远江吟得出，方下郡斋东。
江徼多佳景，秋吟兴未穷。
送来松槛雨，半是蓼花风。
浪猛惊翘鹭，烟昏叫断鸿。
不知今夜客，几处卧鸣篷。
+++李咸用
++++送赵舒处士归庐山
归岫香炉碧，行吟步益迟。
诸侯师不得，樵客偶相随。
思旧江云断，谈玄岳月移。
只应张野辈，异代作心知。
+++李咸用
++++僧院蔷薇
客引擎茶看，离披晒锦红。
不缘开净域，争忍负春风。
小片当吟落，清香入定空。
何人来此植，应固恼休公。
+++李咸用
++++友生携修睦上人诗见访
雪中敲竹户，袖出岳僧诗。
语尽景皆活，吟阑角独吹。
意如将俗背，业必少人知。
共约冰销日，云边访所思。
+++李咸用
++++冬夕喜友生至
天涯行欲遍，此夜故人情。
乡国别来久，干戈还未平。
灯残偏有焰，雪甚却无声。
多少新闻见，应须语到明。
+++李咸用
++++牡丹
少见南人识，识来嗟复惊。
始知春有色，不信尔无情。
恐是天地媚，暂随云雨生。
缘何绝尤物，更可比妍明。
+++李咸用
++++送春
四时为第一，一岁一重来。
好景应难胜，馀花虚自开。
相思九个月，得信数枝梅。
不向东门送，还成负酒杯。
+++李咸用
++++送边将
天骄频犯塞，铁骑又征西。
臣节轻乡土，雄心生鼓鼙。
地寒花不艳，沙远日难低。
渐喜秋弓健，雕翻白草齐。
+++李咸用
++++春晴
檐滴春膏绝，凭栏晚吹生。
良朋在何处，高树忽流莺。
游寺期应定，寻芳步已轻。
新诗吟未稳，迟日又西倾。
+++李咸用
++++冬夜与修睦上人宿远公亭，寄南岳玄泰禅师
丈室掩孤灯，更深霰雹增。
相看云梦客，共忆祝融僧。
语合茶忘味，吟欹卷有棱。
楚南山水秀，行止岂无凭。
+++李咸用
++++落花
拾得移时看，重思造化功。
如何飘丽景，不似遇春风。
满地馀香在，繁枝一夜空。
只应公子见，先忆坠楼红。
+++李咸用
++++寄嵩阳隐者
昔年江上别，初入乱离中。
我住匡山北，君之少室东。
信来经险道，诗半忆皇风。
何事犹高卧，岩边梦未通。
+++李咸用
++++早蝉
门柳不连野，乍闻为早蝉。
游人无定处，入耳更应先。
暂默斜阳雨，重吟远岸烟。
前年湘竹里，风激绕离筵。
+++李咸用
++++酬蕴微
白衣经乱世，相遇一开颜。
得句禅思外，论交野步间。
举朝无旧识，入眼只青山。
几度斜阳寺，访君还独还。
+++李咸用
++++萱草
芳草比君子，诗人情有由。
只应怜雅态，未必解忘忧。
积雨莎庭小，微风藓砌幽。
莫言开太晚，犹胜菊花秋。
+++李咸用
++++访友人不遇
出门无至友，动即到君家。
空掩一庭竹，去看何寺花。
短僮应捧杖，稚女学擎茶。
吟罢留题处，苔阶日影斜。
+++李咸用
++++苔
几年风雨迹，叠在石孱颜。
生处景长静，看来情尽闲。
吟亭侵坏壁，药院掩空关。
每忆东行径，移筇独自还。
+++李咸用
++++红薇
春雨有五色，洒来花旋成。
欲留池上景，别染草中英。
画出看还欠，蓪为插未轻。
王孙多好事，携酒寄吟倾。
+++李咸用
++++别所知
有路有西东，天涯自恨同。
却须深酌酒，况不比飘蓬。
帆冒新秋雨，鼓传微浪风。
闰牵寒气早，何浦值宾鸿。
+++李咸用
++++小雪
散漫阴风里，天涯不可收。
压松犹未得，扑石暂能留。
阁静萦吟思，途长拂旅愁。
崆峒山北面，早想玉成丘。
+++李咸用
++++和修睦上人听猿
禅客闻犹苦，是声应是啼。
自然无稳梦，何必到巴溪。
疏雨洒不歇，回风吹暂低。
此宵秋欲半，山在二林西。
+++李咸用
++++庭竹
嫩绿与老碧，森然庭砌中。
坐销三伏景，吟起数竿风。
叶影重还密，梢声远或通。
更期春共看，桃映小花红。
+++李咸用
++++早行
家国三千里，中宵算去程。
困才成蝶梦，行不待鸡鸣。
马首摇残月，鸦群起古城。
发来经几堠，村寺远钟声。
+++李咸用
++++哭所知
朝作青云士，暮为玄夜人。
风灯无定度，露薤亦逡巡。
乘马惊新冢，书帷摆旧尘。
只应从此去，何处福生民。
+++李咸用
++++分题雪霁望炉峰
雪霁上庭除，炉峰势转孤。
略无烟作带，独有影沈湖。
冷触归鸿急，明凝落照俱。
□□□□□，□□□□□。
+++李咸用
++++雪十二韵
六出凝阴气，同云指上天。
结时风乍急，集处霰长先。
草穗翘祥燕，陂桩叶白莲。
犬狂南陌上，竹醉小池前。
樵径花黏屦，渔舟玉帖舷。
阵经旸谷薄，势想朔方偏。
楼面光摇锡，篱头晓列钱。
石苔青鹿卧，殿网素蛾穿。
嘶马应思塞，蹲乌似为燕。
童痴为兽捏，僧爱用茶煎。
念物希周穆，含毫愧惠连。
吟阑馀兴逸，还忆剡溪船。
+++李咸用
++++庐山
非岳不言岳，此山通岳言。
高人居乱世，几处满前轩。
秀作神仙宅，灵为风雨根。
馀阴铺楚甸，一柱表吴门。
静得八公侣，雄临九子尊。
对犹青熨眼，到必冷凝魂。
势受重湖让，形难七泽吞。
黑岩藏昼电，紫雾泛朝暾。
莲堕宁唯华，玉焚堪小昆。
倒松微发罅，飞瀑远成痕。
叠见云容衬，棱收雪气昏。
裁诗曾困谢，作赋偶无孙。
流碍星光撇，惊冲雁阵翻。
峰奇寒倚剑，泉曲旋如盆。
草短分雏雉，林明露掷猿。
秋枫红叶散，春石谷雷奔。
月好虎溪路，烟深栗里源。
醉吟长易醒，梦去亦销烦。
有觉南方重，无疑厚地掀。
轻扬闻旧俗，端用镇元元。
+++李咸用
++++和吴处士题村叟壁
因阅乡居景，归心寸火然。
吾家依碧嶂，小槛枕清川。
远雨笼孤戍，斜阳隔断烟。
沙虚遗虎迹，水洑聚蛟涎。
粝曲芟汀蓼，甘茶挈石泉。
霜朝巡栗树，风夜探渔船。
戏日鱼呈腹，翘滩鹭并肩。
棋寻盘石净，酒傍野花妍。
器以锄为利，家惟竹直钱。
饭香同豆熟，汤暖摘松煎。
睡岛凫藏足，攀藤狖冻拳。
浅茅鸣斗雉，曲枿啸寒鸢。
秋果楂梨涩，晨羞笋蕨鲜。
衣蓑留冷阁，席草种闲田。
椎髻担铺饷，庞眉识稔年。
吓鹰刍戴笠，驱犊筱充鞭。
不重官于社，常尊食作天。
谷深青霭蔽，峰迥白云缠。
每忆关魂梦，长夸表爱怜。
览君书壁句，诱我率成篇。
+++李咸用
++++谢友生遗端溪砚瓦
寻常濡翰次，恨不到端溪。
得自新知己，如逢旧解携。
玩馀轻照乘，谢欲等悬黎。
静对胜凡客，闲窥忆好题。
娲天补剩石，昆剑切来泥。
著指痕犹湿，停旬水未低。
呵云润柱础，笔彩饮虹霓。
鹆眼工谙谬，羊肝士乍刲。
连澌光比镜，囚墨腻于䃜。
书信成池黑，吟须到日西。
正夸忧盗窃，将隐怯攀跻。
捧受同交印，矜持过秉珪。
草颠终近旭，懒癖必无嵇。
用合缘鹦鹉，珍应负会稽。
贞姿还落落，寒韵落凄凄。
风月情相半，烟花思岂迷。
宜从方袋挈，枉把短行批。
浅小金为斗，泓澄玉作堤。
遇人依我惜，想尔与天齐。
□□□□□，行时只独赍。
+++李咸用
++++和殷衙推春霖即事
东风吹暖雨，润下不能休。
道云横白，移时客共愁。
绿沈莎似藻，红泛叶为舟。
忽起江湖兴，疑邻畎浍流。
此时无胜会，何处滞奇游。
阵急如酣战，点粗成乱沤。
竹因添洒落，松得长飕飗。
花惨闲庭晚，兰深曲径幽。
丝牵汀鸟足，线挂岳猿头。
天地昏同醉，寰区浩欲浮。
柳眉低带泣，蒲剑锐初抽。
石燕翻空重，虫罗缀滴稠。
荷倾蛟泪尽，岩拆电鞭收。
岂直望尧喜，却怀微禹忧。
树滋堪采菌，矶没懒垂钩。
腥觉闻龙气，寒宜拥豹裘。
名膏那作沴，思稔必通侯。
蚌鹬徒喧竞，笙歌罢献酬。
山川藏秀媚，草木逞调柔。
极目非吾意，行吟独下楼。

++下卷六百四十六
  
+++李咸用
++++题陈将军别墅
明王猎士犹疏在，岩谷安居最有才。
高虎壮言知鬼伏，葛龙闲卧待时来。
云藏山色晴还媚，风约溪声静又回。
不独春光堪醉客，庭除长见好花开。
+++李咸用
++++湘浦有怀
鸿雁哀哀背朔方，馀霞倒影画潇湘。
长汀细草愁春浪，古渡寒花倚夕阳。
鬼树夜分千炬火，渔舟朝卷一蓬霜。
侬家本是持竿者，为爱明时入帝乡。
+++李咸用
++++题陈处士山居
莲绕闲亭柳绕池，蝉吟暮色一枝枝。
未逢皇泽搜遗逸，赢得青山避乱离。
花圃春风邀客醉，茅檐秋雨对僧棋。
樵童牧竖劳相问，岩穴从来出帝师。
+++李咸用
++++和蒋进士秋日
晚雨霏微思杪秋，不堪才子尚羁游。
尘随别骑东西急，波促年华日夜流。
凉月云开光自远，古松风在韵难休。
男儿但得功名立，纵是深恩亦易酬。
+++李咸用
++++陈正字山居
一叶闲飞斜照里，江南仲蔚在蓬蒿。
天衢云险驽骀蹇，月桂风和梦想劳。
绕枕泉声秋雨细，对门山色古屏高。
此中即是神仙地，引手何妨一钓鳌。
+++李咸用
++++与刘三礼陈孝廉言志
真宰无私造化均，年年分散月中春。
皆期早蹑青云路，谁肯长为白社人。
宋国高风休敛翼，圣朝公道易酬身。
大须审固穿杨箭，莫遣参差鬓雪新。
+++李咸用
++++秋日送严湘侍御归京
蟾影珪圆湖始波，楚人相别恨偏多。
君有路升霄汉，独我无由出薜萝。
虽道危时难进取，到逢清世又如何。
谁听甯戚敲牛角，月落星稀一曲歌。
+++李咸用
++++题王处士山居
云木沈沈夏亦寒，此中幽隐几经年。
无多别业供王税，大半生涯在钓船。
蜀魄叫回芳草色，鹭鸶飞破夕阳烟。
干戈猬起能高卧，只个逍遥是谪仙。
+++李咸用
++++谢所知
狂歌狂舞慰风尘，心下多端亦懒言。
早是乱离轻岁月，谁能愁悴过朝昏。
圣朝公道如长在，贱子谋身自有门。
却愧此时叨厚遇，他年何以报深恩。
+++李咸用
++++秋望
云阴惨澹柳阴稀，游子天涯一望时。
风闪雁行疏又密，地回江势急还迟。
荣枯物理终难测，贵贱人生自不知。
未达谁能多叹息，尘埃争损得男儿。
+++李咸用
++++送谭孝廉赴举
鼓鼙声里寻诗礼，戈戟林间入镐京。
好事尽从难处得，少年无向易中轻。
也知贵贱皆前定，未见疏慵遂有成。
吾道近来稀后进，善开金口答公卿。
+++李咸用
++++途中逢友人
大道将穷阮籍哀，红尘深翳步迟回。
皇天有意自寒暑，白日无情空往来。
霄汉何年征赋客，烟花随处作愁媒。
相逢且快眼前事，莫厌狂歌酒百杯。
+++李咸用
++++和人湘中作
湘川湘岸两荒凉，孤雁号空动旅肠。
一棹寒波思范蠡，满尊醇酒忆陶唐。
年华蒲柳雕衰鬓，身迹萍蓬滞别乡。
不及东流趋广汉，臣心日夜与天长。
+++李咸用
++++赠陈望尧
若说精通事艺长，词人争及孝廉郎。
秋萤短焰难盈案，邻烛馀光不满行。
鹄箭亲疏虽异的，桂花高下一般香。
明时公道还堪信，莫遣锥锋久在囊。
+++李咸用
++++宿渔家
促杼声繁萤影多，江边秋兴独难过。
云遮月桂几枝恨，烟罩渔舟一曲歌。
难世斯人虽隐遁，明时公道复如何。
陶家壁上精灵物，风雨未来终是梭。
+++李咸用
++++旅馆秋夕
牢落生涯在水乡，只思归去泛沧浪。
秋风萤影随高柳，夜雨蛩声上短墙。
百岁易为成荏苒，丹霄谁肯借梯航。
若教名路无知己，匹马尘中是自忙。
+++李咸用
++++悼范摅处士
家在五云溪畔住，身游巫峡作闲人。
安车未至柴关外，片玉已藏坟土新。
虽有公卿闻姓字，惜无知己脱风尘。
到头积善成何事，天地茫茫秋又春。
+++李咸用
++++送人
一轴烟花满口香，诸侯相见肯相忘。
未闻珪璧为人弃，莫倦江山去路长。
盈耳暮蝉催别骑，数杯浮蚁咽离肠。
眼前多少难甘事，自古男儿当自强。
+++李咸用
++++春暮途中
细雨如尘散暖空，数峰春色在云中。
须知触目皆成恨，纵道多文争那穷。
飞燕有情依旧阁，垂杨无力受东风。
谁能会得乾坤意，九土枯荣自不同。
+++李咸用
++++题陈正字林亭
晓烟轻翠拂帘飞，黄叶飘零弄所思。
正是低摧吾道日，不堪惆怅异乡时。
家林蛇豕方群起，宫沼龟龙未有期。
赖有平原怜贱子，满亭山色惜吟诗。
+++李咸用
++++送从兄入京
柳转春心梅艳香，相看江上恨何长。
多情流水引归思，无赖严风促别觞。
大抵男儿须振奋，近来时事懒思量。
云帆高挂一挥手，目送烟霄雁断行。
+++李咸用
++++秋夕书怀寄所知
秋萤一点雨中飞，独立黄昏思所知。
三岛路遥身汩没，九天风急羽差池。
年华逐浪催霜发，旅恨和云拂桂枝。
不向故人言此事，异乡谁更念栖迟。
+++李咸用
++++酬进士秦颙若
莺默平林燕别轩，相逢相笑话生前。
低飞旅恨看霜叶，曲写归情向暮川。
在野孤云终捧日，朝宗高浪本蒙泉。
何劳怅望风雷便，且混鱼龙黩武年。
+++李咸用
++++山中夜坐寄故里友生
展转檐前睡不成，一床山月竹风清。
虫声促促催乡梦，桂影高高挂旅情。
祸福既能知倚伏，行藏争不要分明。
可怜任永真坚白，净洗双眸看太平。
+++李咸用
++++物情
谁分万类二仪间，禀性高卑各自然。
野鹤不栖葱蒨树，流莺长喜艳阳天。
李斯溷鼠心应动，庄叟泥龟意已坚。
成是败非如赋命，更教何处认愚贤。
+++李咸用
++++金谷园
石家旧地聊登望，宠辱从兹信可惊。
鸟度野花迷锦障，蝉吟古树想歌声。
虽将玉貌同时死，却羡苍头此日生。
多积黄金买刑戮，千秋成得绿珠名。
+++李咸用
++++投所知
手欠东堂桂一枝，家书不敢便言归。
挂檐晚雨思山阁，拂岸烟岚忆钓矶。
公道甚平才自薄，丹霄好上力犹微。
谁能借与抟扶势，万里飘飘试一飞。
+++李咸用
++++赠友弟
萤焰烧心雪眼劳，未逢佳梦见三刀。
他时讵有盐梅味，今日犹疑腹背毛。
金埒晓羁千里骏，玉轮寒养一枝高。
谁能终岁摇赪尾，唯唯洋洋向碧涛。
+++李咸用
++++春日喜逢乡人刘松
故人不见五春风，异地相逢岳影中。
旧业久抛耕钓侣，新闻多说战争功。
生民有恨将谁诉，花木无情只自红。
莫把少年愁过日，一尊须对夕阳空。
+++李咸用
++++夏日别余秀才
岳麓云深麦雨秋，满倾杯酒对湘流。
沙边细柳牵行色，水面轻烟画别愁。
敢待傅岩成好梦，任从磻石挂纤钩。
镜机冲漠非吾事，自要青云识五侯。
+++李咸用
++++庐陵九日
菊花山在碧江东，冷酒清吟兴莫穷。
四十三年秋里过，几多般事乱来空。
虽惊故国音书绝，犹喜新知语笑同。
竟日开门无客至，笛声迢递夕阳中。
+++李咸用
++++和人游东林
一从张野卧云林，胜概谁人更解寻。
黄鸟不能言往事，白莲虚发至如今。
年年上国荣华梦，世世高流水石心。
始欲共君重怅望，紫霄峰外日沈沈。
+++李咸用
++++和彭进士秋日游靖居山寺
秋山入望已无尘，况得闲游谢事频。
问著尽能言祖祖，见时应不是真真。
添瓶野水遮还急，伴塔幽花落又新。
自笑未曾同逸步，终非宗炳社中人。
+++李咸用
++++和彭进士感怀
人生谁肯便甘休，遇酒逢花且共游。
若向云衢陪骥尾，直须天畔落旄头。
三编大雅曾关兴，一册南华旋解忧。
四海英雄多独断，不知何者是长筹。
+++李咸用
++++寄题从兄坤载村居
邻并无非樵钓者，庄生物论宛然齐。
雨中寒树愁鸱立，江上残阳瘦马嘶。
说与众佣同版筑，吕将群叟共磻溪。
覆巢破卵方堪惧，取次梧桐凤且栖。
+++李咸用
++++送黄宾于赴举
秋风昨夜满潇湘，衰柳残蝉思客肠。
早是乱来无胜事，更堪江上揖离觞。
澄潭跃鲤摇轻浪，落日飞凫趁远樯。
渔父不须探去意，一枝春褭月中央。
+++李咸用
++++冬日喜逢吴价
垂杨烟薄井梧空，千里游人驻断蓬。
志意不因多事改，鬓毛难与别时同。
莺迁犹待销冰日，鹏起还思动海风。
穷达他年如赋命，且陶真性一杯中。
+++李咸用
++++题刘处士居
压破岚光半亩馀，竹轩兰砌共清虚。
泉经小槛声长急，月过修篁影旋疏。
溪鸟时时窥户牖，山云往往宿庭除。
干戈谩道因天意，渭水高人自钓鱼。
+++李咸用
++++送李尊师归临川
蟠桃一别几千春，谪下人间作至人。
尘外烟霞吟不尽，鼎中龙虎伏初驯。
除存紫府无他意，终向青冥举此身。
辞我麻姑山畔去，蔡经踪迹必相亲。
+++李咸用
++++投知
西望长安路几千，迟回不为别家难。
酌量才地心虽动，点检囊装意又阑。
自是远人多蹇滞，近来仙榜半孤寒。
嘶风重诉牵盐耻，伯乐何妨转眼看。
+++李咸用
++++吴处士寄香兼劝入道
谢寄精专一捻香，劝予朝礼仕虚皇。
须知十极皆臣妾，岂止遗生奉混茫。
空挂黄衣宁续寿，曾闻玄教在知常。
但居平易俟天命，便是长生不死乡。
+++李咸用
++++草虫
如缲如织暮㗀㗀，应节催年使我愁。
行客语停孤店月，高人梦断一床秋。
风低藓径疑偏急，雨咽槐亭得暂休。
须付画堂兰烛畔，歌怀醉耳两悠悠。
+++李咸用
++++咏柳
日近烟饶还有意，东垣西掖几千株。
牵仍别恨知难尽，夸衒春光恐更无。
解引人情长婉约，巧随风势强盘纡。
天应绣出繁华景，处处茸丝惹路衢。
+++李咸用
++++寄所知
曾将俎豆为儿戏，争奈干戈阻素心。
遁去不同秦客逐，病来还作越人吟。
名流古集典衣买，僻寺奇花贳酒寻。
从道趣时身计拙，如非所好肯开襟。
+++李咸用
++++雪
上帝无私意甚微，欲教霖雨更光辉。
也知出处花相似，可到贫家影便稀。
云汉风多银浪溅，昆山火后玉灰飞。
高楼四望吟魂敛，却忆明皇月殿归。
+++李咸用
++++绯桃花
茫茫天意为谁留，深染夭桃备胜游。
未醉已知醒后忆，欲开先为落时愁。
痴蛾乱扑灯难灭，跃鲤傍惊电不收。
何事梨花空似雪，也称春色是悠悠。
+++李咸用
++++同友人秋日登庾楼
兰摧菊暗不胜秋，倚著高楼思莫收。
六代风光无问处，九条烟水但凝愁。
谁能百岁长闲去，只个孤帆岂自由。
欲学仲宣知是否，臂弓腰剑逐时流。
+++李咸用
++++和人咏雪
轻轻玉叠向风加，襟袖谁能认六葩。
高岫人迷千尺布，平林天与一般花。
横空络绎云遗屑，扑浪翩联蝶寄槎。
公子樽前流远思，不知何处客程赊。
+++李咸用
++++和友人喜相遇十首
为儒自愧已多年，文赋歌诗路不专。
肯信披沙难见宝，只怜苫草易成编。
燕昭寤寐常求骏，郭隗寻思未是贤。
且固初心希一试，箭穿正鹄岂无缘。
揣情摩意已无功，只把篇章助国风。
宋玉谩夸云雨会，谢连宁许梦魂通。
愁成旅鬓千丝乱，吟得寒缸短焰终。
难世好居郊野地，出门常喜与人同。
惠子休惊学五车，沛公方起斩长蛇。
六雄互欲吞诸国，四海终须作一家。
自古经纶成世务，暂时朱绿比朝霞。
人生心口宜相副，莫使尧阶草势斜。
不傍江烟访所思，更应无处展愁眉。
数杯竹阁花残酒，一局松窗日午棋。
多病却疑天与便，自愚潜喜众相欺。
非穷非达非高尚，冷笑行藏只独知。
闲吟闲坐道相应，远想南华亦自矜。
抛掷家乡轻似梦，寻常心地冷于僧。
和羹使用非胥靡，忆鲙言词小季鹰。
唯仗十篇金玉韵，此中高旨莫阶升。
已向丘门老此躯，可堪空作小人儒。
吟中景象千般有，书外囊装一物无。
润屋必能知早散，辉山应是不轻沽。
短衣宁倦重修谒，谁识高阳旧酒徒。
松桂寒多众木分，轻浮如叶自纷纭。
韶咸古曲教谁爱，山水清音喜独闻。
上国共知传大宝，旧交宁复在青云。
相逢莫厌杯中酒，同醉同醒只有君。
还淳反朴已难期，依德依仁敢暂违。
寡欲自应刚正立，无私翻觉友朋稀。
旄头影莫侵黄道，傅说星终近紫微。
年纪少他蘧伯玉，幸因多难早知非。
麻衣未识帝城尘，四十为儒是病身。
有恨不关衔国耻，无愁直为倚家贫。
齐轻东海二高士，汉重商山四老人。
一种爱闲闲不得，混时行止却应真。
任说天长海影沈，友朋情比未为深。
唯应乐处无虚日，大半危时得道心。
命达夭殇同白首，价高砖瓦即黄金。
他年有要玄珠者，赤水萦纡试一寻。
+++李咸用
++++依韵修睦上人山居十首
生身便在乱离间，遇柳寻花作麽看。
老去转谙无是事，本来何处有多般。
长怜蠛蠓能随暖，独笑梧桐不耐寒。
覆载我徒争会得，大鹏飞尚未知宽。
云泉日日长松寺，丝管年年细柳营。
静躁殊途知自识，荣枯一贯亦何争。
道傍病树人从老，溪上新苔我独行。
若见净名居士语，逍遥全不让庄生。
莫言天道终难定，须信人心尽自轻。
宣室三千虽有恨，成周八百岂无情。
柏缘执性长时瘦，梅为多知两番生。
不是不同明主意，懒将唇舌与齐烹。
不论轩冕及渔樵，性与情违渐渐遥。
季子祸从怜富贵，颜生道在乐箪瓢。
清闲自可齐三寿，忿恨还须戒一朝。
好学尧民偎舜日，短裁孤竹理云韶。
春风春雨一何频，望极空江觉损神。
莺有来由重入谷，柳无情绪强依人。
汉庭谒者休言事，鲁国诸生莫问津。
赖是水乡樗栎贱，满炉红焰且相亲。
三十年来要自观，履春冰恐未为难。
自于南国同埋剑，谁向东门便挂冠。
早是人情飞絮薄，可堪时令太行寒。
多惭幸住匡山下，偷得秾岚坐卧看。
畹兰未必因香折，湖象多应为齿焚。
兼济直饶同巨楫，自由何似学孤云。
秋深栎菌樵来得，木末山鼯梦断闻。
闲凭竹轩游子过，替他愁见日西曛。
何事深山啸复歌，短弓长剑不如他。
且图青史垂名稳，从道前贤自滞多。
𩿪鷃敢辞栖短棘，凤凰犹解怯高罗。
人生若得逢尧舜，便是巢由亦易过。
太玄太易小窗明，古义寻来醉复醒。
西伯纵逢头已白，步兵如在眼应青。
寒猿断后云为槛，宿鸟惊时月满庭。
此景得闲闲去得，人间无事不曾经。
壮气虽同德不同，项王何似王江东。
乡歌寂寂荒丘月，渔艇年年古渡风。
难世斯人犹不达，此时吾道岂能通。
吟君十首山中作，方觉多端总是空。
+++李咸用
++++同友生春夜闻雨
春雨三更洗物华，乱和丝竹响豪家。
滴繁知在长条柳，点重愁看破朵花。
檐静尚疑兼雾细，灯摇应是逐风斜。
此时童叟浑无梦，为喜流膏润谷芽。
+++李咸用
++++同友生题僧院杜鹃花（得春字）
若比众芳应有在，难同上品是中春。
牡丹为性疏南国，朱槿操心不满旬。
留得却缘真达者，见来宁作独醒人。
鹤林太盛今空地，莫放枝条出四邻。
+++李咸用
++++春日题陈正字林亭
周回胜异似仙乡，稍减愁人日月长。
幕绕虚檐高岫色，镜临危槛小池光。
丝垂杨柳当风软，玉折含桃倚径香。
南北近来多少事，数声横笛怨斜阳。
+++李咸用
++++送河南韦主簿归京
岩风爱日泪阑干，去住情途各万端。
世乱敢言离别易，时清犹道路行难。
舟维晚雨湘川暗，袖拂晴岚岘首寒。
见说满朝亲友在，肯教憔悴出长安。
+++李咸用
++++喻道
汉武秦皇漫苦辛，那思俗骨本含真。
不知流水潜催老，未悟三山也是尘。
牢落沙丘终古恨，寂寥函谷万年春。
长生客待仙桃饵，月里婵娟笑煞人。
+++李咸用
++++山中
一簇烟霞荣辱外，秋山留得傍檐楹。
朝钟暮鼓不到耳，明月孤云长挂情。
世上路岐何缭绕，水边蓑笠称平生。
寻思阮籍当时意，岂是途穷泣利名。
+++李咸用
++++同玄昶上人观山榴
病随支遁偶行行，正见榴花独满庭。
瘦竹成林人不看，却应著得强青青。
+++李咸用
++++别李将军
一拜虬髭便受恩，宫门细柳五摇春。
男儿自古多离别，懒对英雄泪满巾。
+++李咸用
++++早鸡
锦翅朱冠惊四邻，稻粱恩重职司晨。
不知下土兵难戢，但报明时向国人。
+++李咸用
++++别友
北吹微微动旅情，不堪分手在平明。
寒鸡不待东方曙，唤起征人蹋月行。

++下卷六百四十七
  
+++胡曾
++++草檄答南蛮有咏
辞天出塞阵云空，雾卷霞开万里通。
亲受虎符安宇宙，誓将龙剑定英雄。
残霜敢冒高悬日，秋叶争禁大段风。
为报南蛮须屏迹，不同蜀将武侯功。
+++胡曾
++++寒食都门作
二年寒食住京华，寓目春风万万家。
金络马衔原上草，玉颜人折路傍花。
轩车竞出红尘合，冠盖争回白日斜。
谁念都门两行泪，故园寥落在长沙。
+++胡曾
++++薄命妾
阿娇初失汉皇恩，旧赐罗衣亦罢薰。
倚枕夜悲金屋雨，卷帘朝泣玉楼云。
宫前叶落鸳鸯瓦，架上尘生翡翠裙。
龙骑不巡时渐久，长门空掩绿苔纹。
+++胡曾
++++独不见
玉关一自有氛埃，年少从军竟未回。
门外尘凝张乐榭，水边香灭按歌台。
窗残夜月人何处，帘卷春风燕复来。
万里寂寥音信绝，寸心争忍不成灰。
+++胡曾
++++交河塞下曲
交河冰薄日迟迟，汉将思家感别离。
塞北草生苏武泣，陇西云起李陵悲。
晓侵雉堞乌先觉，春入关山雁独知。
何处疲兵心最苦，夕阳楼上笛声时。
+++胡曾
++++车遥遥
自从车马出门朝，便入空房守寂寥。
玉枕夜残鱼信绝，金钿秋尽雁书遥。
脸边楚雨临风落，头上春云向日销。
芳草又衰还不至，碧天霜冷转无憀。
+++胡曾
++++早发潜水驿谒郎中员外
半床秋月一声鸡，万里行人费马蹄。
青野雾销凝晋洞，碧山烟散避秦溪。
楼台稍辨乌城外，更漏微闻鹤柱西。
已是大仙怜后进，不应来向武陵迷。
+++胡曾
++++赠渔者
不愧人间万户侯，子孙相继老扁舟。
往来南越谙鲛室，生长东吴识蜃楼。
自为钓竿能遣闷，不因萱草解销忧。
羡君独得逃名趣，身外无机任白头。
+++胡曾
++++自岭下泛鹢到清远峡作
乘船浮鹢下韶水，绝境方知在岭南。
薜荔雨馀山自黛，蒹葭烟尽岛如蓝。
旦游萧帝新松寺，夜宿嫦娥桂影潭。
不为箧中书未献，便来兹地结茅庵。
+++胡曾
++++题周瑜将军庙
共说生前国步难，山川龙战血漫漫。
交锋魏帝旌旂退，委任君王社稷安。
庭际雨馀春草长，庙前风起晚光残。
功勋碑碣今何在，不得当时一字看。
+++胡曾
++++咏史诗 乌江
争帝图王势已倾，八千兵散楚歌声。
乌江不是无船渡，耻向东吴再起兵。
+++胡曾
++++咏史诗 章华台
茫茫衰草没章华，因笑灵王昔好奢。
台土未干箫管绝，可怜身死野人家。
+++胡曾
++++咏史诗 细腰宫
楚王辛苦战无功，国破城荒霸业空。
唯有青春花上露，至今犹泣细腰宫。
+++胡曾
++++咏史诗 沙苑
冯翊南边宿雾开，行人一步一裴回。
谁知此地凋残柳，尽是高欢败后栽。
+++胡曾
++++咏史诗 石城
古郢云开白雪楼，汉江还绕石城流。
何人知道寥天月，曾向朱门送莫愁。
+++胡曾
++++咏史诗 荆山
抱玉岩前桂叶稠，碧谿寒水至今流。
空山落日猿声叫，疑是荆人哭未休。
+++胡曾
++++咏史诗 阳台
楚国城池飒已空，阳台云雨过无踪。
何人更有襄王梦，寂寂巫山十二重。
+++胡曾
++++咏史诗 居延
漠漠平沙际碧天，问人云此是居延。
停骖一顾犹魂断，苏武争禁十九年。
+++胡曾
++++咏史诗 沛宫
汉高辛苦事干戈，帝业兴隆俊杰多。
犹恨四方无壮士，还乡悲唱大风歌。
+++胡曾
++++咏史诗 金谷园
一自佳人坠玉楼，繁华东逐洛河流。
唯馀金谷园中树，残日蝉声送客愁。
+++胡曾
++++咏史诗 湘川
虞舜南捐万乘君，灵妃挥涕竹成纹。
不知精魄游何处，落日潇湘空白云。
+++胡曾
++++咏史诗 夷门
六龙冉冉骤朝昏，魏国贤才杳不存。
唯有侯嬴在时月，夜来空自照夷门。
+++胡曾
++++咏史诗 黄金台
北乘羸马到燕然，此地何人复礼贤。
若问昭王无处所，黄金台上草连天。
+++胡曾
++++咏史诗 夷陵
夷陵城阙倚朝云，战败秦师纵火焚。
何事三千珠履客，不能西御武安君。
+++胡曾
++++咏史诗 汉江
汉江一带碧流长，两岸春风起绿杨。
借问胶船何处没，欲停兰棹祀昭王。
+++胡曾
++++咏史诗 苍梧
有虞龙驾不西还，空委箫韶洞壑间。
无计得知陵寝处，愁云长满九疑山。
+++胡曾
++++咏史诗 陈宫
陈国机权未可涯，如何后主恣娇奢。
不知即入宫中井，犹自听吹玉树花。
+++胡曾
++++咏史诗 南阳
世乱英雄百战馀，孔明方此乐耕锄。
蜀王不自垂三顾，争得先生出旧庐。
+++胡曾
++++咏史诗 即墨
即墨门开纵火牛，燕师营里血波流。
固存不得田单术，齐国寻成一土丘。
+++胡曾
++++咏史诗 渭滨
岸草青青渭水流，子牙曾此独垂钓。
当时未入非熊兆，几向斜阳叹白头。
+++胡曾
++++咏史诗 五湖
东上高山望五湖，雪涛烟浪起天隅。
不知范蠡乘舟后，更有功臣继踵无。
+++胡曾
++++咏史诗 易水
一旦秦皇马角生，燕丹归北送荆卿。
行人欲识无穷恨，听取东流易水声。
+++胡曾
++++咏史诗 长平
长平瓦震武安初，赵卒俄成戏鼎鱼。
四十万人俱下世，元戎何用读兵书。
+++胡曾
++++咏史诗 西园
月满西园夜未央，金风不动邺天凉。
高情公子多秋兴，更领诗人入醉乡。
+++胡曾
++++咏史诗 长沙
江上南风起白蘋，长沙城郭异咸秦。
故乡犹自嫌卑湿，何况当时赋鵩人。
+++胡曾
++++咏史诗 圯桥
庙算张良独有馀，少年逃难下邳初。
逡巡不进泥中履，争得先生一卷书。
+++胡曾
++++咏史诗 铜雀台
魏武龙舆逐逝波，高台空按望陵歌。
遏云声绝悲风起，翻向樽前泣翠娥。
+++胡曾
++++咏史诗 东晋
石头城下浪崔嵬，风起声疑出地雷。
何事苻坚太相小，欲投鞭策过江来。
+++胡曾
++++咏史诗 吴江
子胥今日委东流，吴国明朝亦古丘。
大笑夫差诸将相，更无人解守苏州。
+++胡曾
++++咏史诗 函谷关
寂寂函关锁未开，田文车马出秦来。
朱门不养三千客，谁为鸡鸣得放回。
+++胡曾
++++咏史诗 武关
战国相持竟不休，武关才掩楚王忧。
出门若取灵均语，岂作咸阳一死囚。
+++胡曾
++++咏史诗 垓下
拔山力尽霸图隳，倚剑空歌不逝骓。
明月满营天似水，那堪回首别虞姬。
+++胡曾
++++咏史诗 郴县
义帝南迁路入郴，国亡身死乱山深。
不知埋恨穷泉后，几度西陵片月沉。
+++胡曾
++++咏史诗 东海
东巡玉辇委泉台，徐福楼船尚未回。
自是祖龙先下世，不关无路到蓬莱。
+++胡曾
++++咏史诗 故宜城
武安南伐勒秦兵，疏凿功将夏禹并。
谁谓长渠千载后，水流犹入故宜城。
+++胡曾
++++咏史诗 成都
杜宇曾为蜀帝王，化禽飞去旧城荒。
年年来叫桃花月，似向春风诉国亡。
+++胡曾
++++咏史诗 檀溪
三月襄阳绿草齐，王孙相引到檀溪。
的卢何处埋龙骨，流水依前绕大堤。
+++胡曾
++++咏史诗 青冢
玉貌元期汉帝招，谁知西嫁怨天骄。
至今青冢愁云起，疑是佳人恨未销。
+++胡曾
++++咏史诗 李陵台
北入单于万里疆，五千兵败滞穷荒。
英雄不伏蛮夷死，更筑高台望故乡。
+++胡曾
++++咏史诗 河梁
汉家英杰出皇都，携手河梁话入胡。
不是子卿全大节，也应低首拜单于。
+++胡曾
++++咏史诗 轵道
汉祖西来秉白旄，子婴宗庙委波涛。
谁怜君有翻身术，解向秦宫杀赵高。
+++胡曾
++++咏史诗 汉宫
明妃远嫁泣西风，玉箸双垂出汉宫。
何事将军封万户，却令红粉为和戎。
+++胡曾
++++咏史诗 豫让桥
豫让酬恩岁已深，高名不朽到如今。
年年桥上行人过，谁有当时国士心。
+++胡曾
++++咏史诗 华亭
陆机西没洛阳城，吴国春风草又青。
惆怅月中千岁鹤，夜来犹为唳华亭。
+++胡曾
++++咏史诗 东山
五马南浮一化龙，谢安入相此山空。
不知携妓重来日，几树莺啼谷口风。
+++胡曾
++++咏史诗 杀子谷
举国贤良尽泪垂，扶苏屈死树边时。
至今谷口泉呜咽，犹似秦人恨李斯。
+++胡曾
++++咏史诗 马陵
坠叶萧萧九月天，驱兵独过马陵前。
路傍古木虫书处，记得将军破敌年。
+++胡曾
++++咏史诗 玉门关
西戎不敢过天山，定远功成白马闲。
半夜帐中停烛坐，唯思生入玉门关。
+++胡曾
++++咏史诗 滹沱河
光武经营业未兴，王郎兵革正凭陵。
须知后汉功臣力，不及滹沱一片冰。
+++胡曾
++++咏史诗 黄河
博望沉埋不复旋，黄河依旧水茫然。
沿流欲共牛郎语，只得灵槎送上天。
+++胡曾
++++咏史诗 凤凰台
秦娥一别凤凰台，东入青冥更不回。
空有玉箫千载后，遗声时到世间来。
+++胡曾
++++咏史诗 五丈原
蜀相西驱十万来，秋风原下久裴回。
长星不为英雄住，半夜流光落九垓。
+++胡曾
++++咏史诗 平城
汉帝西征陷虏尘，一朝围解议和亲。
当时已有吹毛剑，何事无人杀奉春。
+++胡曾
++++咏史诗 汴水
千里长河一旦开，亡隋波浪九天来。
锦帆未落干戈起，惆怅龙舟更不回。
+++胡曾
++++咏史诗 兰台宫
迟迟春日满长空，亡国离宫蔓草中。
宋玉不忧人事变，从游那赋大王风。
+++胡曾
++++咏史诗 金牛驿
山岭千重拥蜀门，成都别是一乾坤。
五丁不凿金牛路，秦惠何由得并吞。
+++胡曾
++++咏史诗 望思台
太子衔冤去不回，临皋从筑望思台。
至今汉武销魂处，犹有悲风木上来。
+++胡曾
++++咏史诗 邯郸
晓入邯郸十里春，东风吹下玉楼尘。
青娥莫怪频含笑，记得当年失步人。
+++胡曾
++++咏史诗 箕山
寂寂箕山春复秋，更无人到此溪头。
弃瓢岩畔中宵月，千古空闻属许由。
+++胡曾
++++咏史诗 会稽山
越王兵败已山栖，岂望全生出会稽。
何事夫差无远虑，更开罗网放鲸鲵。
+++胡曾
++++咏史诗 不周山
共工争帝力穷秋，因此捐生触不周。
遂使世间多感客，至今哀怨水东流。
+++胡曾
++++咏史诗 虞坂
悠悠虞坂路欹斜，迟日和风簇野花。
未省孙阳身没后，几多骐骥困盐车。
+++胡曾
++++咏史诗 秦庭
楚国君臣草莽间，吴王戈甲未东还。
包胥不动咸阳哭，争得秦兵出武关。
+++胡曾
++++咏史诗 延平津
延平津路水溶溶，峭壁巍岑一万重。
昨夜七星潭底见，分明神剑化为龙。
+++胡曾
++++咏史诗 瑶池
阿母瑶池宴穆王，九天仙乐送琼浆。
漫矜八骏行如电，归到人间国已亡。
+++胡曾
++++咏史诗 铜柱
一柱高标险塞垣，南蛮不敢犯中原。
功成自合分茅土，何事翻衔薏苡冤。
+++胡曾
++++咏史诗 关西
杨震幽魂下北邙，关西踪迹遂荒凉。
四知美誉留人世，应与乾坤共久长。
+++胡曾
++++咏史诗 高阳池
古人未遇即衔杯，所贵愁肠得酒开。
何事山公持玉节，等闲深入醉乡来。
+++胡曾
++++咏史诗 泸水
五月驱兵入不毛，月明泸水瘴烟高。
誓将雄略酬三顾，岂惮征蛮七纵劳。
+++胡曾
++++咏史诗 细柳营
文帝銮舆劳北征，条侯此地整严兵。
辕门不峻将军令，今日争知细柳营。
+++胡曾
++++咏史诗 叶县
叶公丘墓已尘埃，云矗崇墉亦半摧。
借问往年龙见日，几多风雨送将来。
+++胡曾
++++咏史诗 杜邮
自古功成祸亦侵，武安冤向杜邮深。
五湖烟月无穷水，何事迁延到陆沉。
+++胡曾
++++咏史诗 柯亭
一宿柯亭月满天，笛亡人没事空传。
中郎在世无甄别，争得名垂尔许年。
+++胡曾
++++咏史诗 葛陂
长房回到葛陂中，人已登真竹化龙。
莫道神仙难顿学，嵇生自是不遭逢。
+++胡曾
++++咏史诗 博浪沙
嬴政鲸吞六合秋，削平天下虏诸侯。
山东不是无公子，何事张良独报仇。
+++胡曾
++++咏史诗 陇西
乘春来到陇山西，隗氏城荒碧草齐。
好笑王元不量力，函关那受一丸泥。
+++胡曾
++++咏史诗 白帝城
蜀江一带向东倾，江上巍峨白帝城。
自古山河归圣主，子阳虚共汉家争。
+++胡曾
++++咏史诗 牛渚
温峤南归辍棹晨，燃犀牛渚照通津。
谁知万丈洪流下，更有朱衣跃马人。
+++胡曾
++++咏史诗 朝歌
长嗟墨翟少风流，急管繁弦似寇仇。
若解闻韶知肉味，朝歌欲到肯回头。
+++胡曾
++++咏史诗 谷口
一旦天真逐水流，虎争龙战为诸侯。
子真独有烟霞趣，谷口耕锄到白头。
+++胡曾
++++咏史诗 武陵溪
一溪春水彻云根，流出桃花片片新。
若道长生是虚语，洞中争得有秦人。
+++胡曾
++++咏史诗 大泽
白蛇初断路人通，汉祖龙泉血刃红。
不是咸阳将瓦解，素灵那哭月明中。
+++胡曾
++++咏史诗 渑池
日照荒城芳草新，相如曾此挫强秦。
能令百二山河主，便作樽前击缶人。
+++胡曾
++++咏史诗 岘山
晓日登临感晋臣，古碑零落岘山春。
松间残露频频滴，酷似当时堕泪人。
+++胡曾
++++咏史诗 荥阳
汉祖东征屈未伸，荥阳失律纪生焚。
当时天下方龙战，谁为将军作诔文。
+++胡曾
++++咏史诗 长城
祖舜宗尧自太平，秦皇何事苦苍生。
不知祸起萧墙内，虚筑防胡万里城。
+++胡曾
++++咏史诗 赤壁
烈火西焚魏帝旗，周郎开国虎争时。
交兵不假挥长剑，已挫英雄百万师。
+++胡曾
++++咏史诗 田横墓
古墓崔巍约路岐，歌传薤露到今时。
也知不去朝黄屋，只为曾烹郦食其。
+++胡曾
++++咏史诗 青门
汉皇提剑灭咸秦，亡国诸侯尽是臣。
唯有东陵守高节，青门甘作种瓜人。
+++胡曾
++++咏史诗 姑苏台
吴王恃霸弃雄才，贪向姑苏醉醁醅。
不觉钱塘江上月，一宵西送越兵来。
+++胡曾
++++咏史诗 息城
息亡身入楚王家，回首春风一面花。
感旧不言长掩泪，只应翻恨有容华。
+++胡曾
++++咏史诗 上蔡
上蔡东门狡兔肥，李斯何事忘南归。
功成不解谋身退，直待云阳血染衣。
+++胡曾
++++咏史诗 武昌
王浚戈鋋发上流，武昌鸿业土崩秋。
思量铁锁真儿戏，谁为吴王画此筹。
+++胡曾
++++咏史诗 鸿沟
虎倦龙疲白刃秋，两分天下指鸿沟。
项王不觉英雄挫，欲向彭门醉玉楼。
+++胡曾
++++咏史诗 褒城
恃宠娇多得自由，骊山举火戏诸侯。
只知一笑倾人国，不觉胡尘满玉楼。
+++胡曾
++++咏史诗 金陵
侯景长驱十万人，可怜梁武坐蒙尘。
生前不得空王力，徒向金田自舍身。
+++胡曾
++++咏史诗 洛阳（一作司空图诗）
石勒童年有战机，洛阳长啸倚门时。
晋朝不是王夷甫，大智何由得预知。
+++胡曾
++++咏史诗 番禺
重冈复岭势崔巍，一卒当关万卒回。
不是大夫多辨说，尉他争肯筑朝台。
+++胡曾
++++咏史诗 汨罗
襄王不用直臣筹，放逐南来泽国秋。
自向波间葬鱼腹，楚人徒倚济川舟。
+++胡曾
++++咏史诗 彭泽
英杰那堪屈下僚，便栽门柳事萧条。
凤凰不共鸡争食，莫怪先生懒折腰。
+++胡曾
++++咏史诗 涿鹿
涿鹿茫茫白草秋，轩辕曾此破蚩尤。
丹霞遥映祠前水，疑是成川血尚流。
+++胡曾
++++咏史诗 洞庭
五月扁舟过洞庭，鱼龙吹浪水云腥。
轩辕黄帝今何在，回首巴山芦叶青。
+++胡曾
++++咏史诗 嶓冢
夏禹崩来一万秋，水从嶓冢至今流。
当时若诉胼胝苦，更使何人别九州。
+++胡曾
++++咏史诗 涂山
大禹涂山御座开，诸侯玉帛走如雷。
防风谩有专车骨，何事兹辰最后来。
+++胡曾
++++咏史诗 商郊
莺啭商郊百草新，殷汤遗迹在荒榛。
谁知继桀为天子，便是当初祝网人。
+++胡曾
++++咏史诗 傅岩
岩前版筑不求伸，方寸那希据要津。
自是武丁安寝夜，一宵宫里梦贤人。
+++胡曾
++++咏史诗 钜桥
积粟成尘竟不开，谁知拒谏剖贤才。
武王兵起无人敌，遂作商郊一聚灰。
+++胡曾
++++咏史诗 首阳山
孤竹夷齐耻战争，望尘遮道请休兵。
首阳山倒为平地，应始无人说姓名。
+++胡曾
++++咏史诗 孟津
秋风飒飒孟津头，立马沙边看水流。
见说武王东渡日，戎衣曾此叱阳侯。
+++胡曾
++++咏史诗 流沙
七雄戈戟乱如麻，四海无人得坐家。
老氏却思天竺住，便将徐甲去流沙。
+++胡曾
++++咏史诗 邓城
邓侯城垒汉江干，自谓深根百世安。
不用三甥谋楚计，临危方觉噬脐难。
+++胡曾
++++咏史诗 召陵
小白匡周入楚郊，楚王雄霸亦咆哮。
不思管仲为谋主，争取言征缩酒茅。
+++胡曾
++++咏史诗 绵山
亲在要君召不来，乱山重叠使空回。
如何坚执尤人意，甘向岩前作死灰。
+++胡曾
++++咏史诗 鲁城
鲁公城阙已丘墟，荒草无由认玉除。
因笑臧孙才智少，东门钟鼓祀鶢鶋。
+++胡曾
++++咏史诗 骕骦陂
行行西至一荒陂，因笑唐公不见机。
莫惜骕骦输令尹，汉东宫阙早时归。
+++胡曾
++++咏史诗 夹谷
夹谷莺啼三月天，野花芳草整相鲜。
来时不见侏儒死，空笑齐人失措年。
+++胡曾
++++咏史诗 吴宫
草长黄池千里馀，归来宗庙已丘墟。
出师不听忠臣谏，徒耻穷泉见子胥。
+++胡曾
++++咏史诗 摩笄山
春草绵绵岱日低，山边立马看摩笄。
黄莺也解追前事，来向夫人死处啼。
+++胡曾
++++咏史诗 房陵
赵王一旦到房陵，国破家亡百恨增。
魂断丛台归不得，夜来明月为谁升。
+++胡曾
++++咏史诗 濮水
青春行役思悠悠，一曲汀蒲濮水流。
正见涂中龟曳尾，令人特地感庄周。
+++胡曾
++++咏史诗 柏举
野田极目草茫茫，吴楚交兵此路傍。
谁料伍员入郢后，大开陵寝挞平王。
+++胡曾
++++咏史诗 望夫山
一上青山便化身，不知何代怨离人。
古来节妇皆销朽，独尔不为泉下尘。
+++胡曾
++++咏史诗 金义岭
凿开山岭引湘波，上去昭回不较多。
无限鹊临桥畔立，适来天道过天河。
+++胡曾
++++咏史诗 云云亭
一上高亭日正晡，青山重叠片云无。
万年松树不知数，若个虬枝是大夫。
+++胡曾
++++咏史诗 阿房宫
新建阿房壁未干，沛公兵已入长安。
帝王苦竭生灵力，大业沙崩固不难。
+++胡曾
++++咏史诗 沙丘
年年游览不曾停，天下山川欲遍经。
堪笑沙丘才过处，銮舆风过鲍鱼腥。
+++胡曾
++++咏史诗 咸阳
一朝阎乐统群凶，二世朝廷扫地空。
唯有渭川流不尽，至今犹绕望夷宫。
+++胡曾
++++咏史诗 废丘山
此水虽非禹凿开，废丘山下重萦回。
莫言只解东流去，曾使章邯自杀来。
+++胡曾
++++咏史诗 广武山
数罪楚师应夺气，底须多论破深艰。
仓皇斗智成何语，遗笑当时广武山。
+++胡曾
++++咏史诗 长安
关东新破项王归，赤帜悠扬日月旗。
从此汉家无敌国，争教彭越受诛夷。
+++胡曾
++++咏史诗 鸿门
项籍鹰扬六合晨，鸿门开宴贺亡秦。
樽前若取谋臣计，岂作阴陵失路人。
+++胡曾
++++咏史诗 汉中
荆棘苍苍汉水湄，将坛烟草覆馀基。
适来投石空江上，犹似龙颜纳谏时。
+++胡曾
++++咏史诗 泜水
韩信经营按镆铘，临戎叱咤有谁加。
犹疑转战逢勍敌，更向军中问左车。
+++胡曾
++++咏史诗 云梦
汉祖听谗不可防，伪游韩信果罹殃。
十处辛苦平天下，何事生擒入帝乡。
+++胡曾
++++咏史诗 高阳
路入高阳感郦生，逢时长揖便论兵。
最怜伏轼东游日，下尽齐王七十城。
+++胡曾
++++咏史诗 四皓庙
四皓忘机饮碧松，石岩云殿隐高踪。
不知俱出龙楼后，多在商山第几重。
+++胡曾
++++咏史诗 霸陵
原头日落雪边云，犹放韩卢逐兔群。
况是四方无事日，霸陵谁识旧将军。
+++胡曾
++++咏史诗 昆明池
欲出昆明万里师，汉皇习战此穿池。
如何一面图攻取，不念生灵气力疲。
+++胡曾
++++咏史诗 回中
武皇无路及昆丘，青鸟西沈陇树秋。
欲问生前躬祀日，几烦龙驾到泾州。
+++胡曾
++++咏史诗 东门
何人知足反田庐，玉管东门饯二疏。
岂是不荣天子禄，后贤那使久闲居。
+++胡曾
++++咏史诗 射熊馆
汉帝荒唐不解忧，大夸田猎废农收。
子云徒献长杨赋，肯念高皇沐雨秋。
+++胡曾
++++咏史诗 昆阳
师克由来在协和，萧王兵马固无多。
谁知大敌昆阳败，却笑前朝困楚歌。
+++胡曾
++++咏史诗 七里滩
七里青滩映碧层，九天星象感严陵。
钓鱼台上无丝竹，不是高人谁解登。
+++胡曾
++++咏史诗 颍川
古贤高尚不争名，行止由来动杳冥。
今日浪为千里客，看花惭上德星亭。
+++胡曾
++++咏史诗 江夏
黄祖才非长者俦，祢衡珠碎此江头。
今来鹦鹉洲边过，惟有无情碧水流。
+++胡曾
++++咏史诗 官渡
本初屈指定中华，官渡相持勒虎牙。
若使许攸财用足，山河争得属曹家。
+++胡曾
++++咏史诗 灞岸
长安城外白云秋，萧索悲风灞水流。
因想汉朝离乱日，仲宣从此向荆州。
+++胡曾
++++咏史诗 濡须桥
徒向濡须欲受降，英雄才略独无双。
天心不与金陵便，高步何由得渡江。
+++胡曾
++++咏史诗 豫州
策马行行到豫州，祖生寂寞水空流。
当时更有三年寿，石勒寻为关下囚。
+++胡曾
++++咏史诗 八公山
苻坚举国出西秦，东晋危如累卵晨。
谁料此山诸草木，尽能排难化为人。
+++胡曾
++++咏史诗 下第
翰苑何时休嫁女，文昌早晚罢生儿。
上林新桂年年发，不许平人折一枝。
+++胡曾
++++咏史诗 赠薛涛（一作王建诗）
万里桥边女校书，枇杷花下闭门居。
扫眉才子知多少，管领春风总不如。

++下卷六百四十八
  
+++方干
++++采莲
采莲女儿避残热，隔夜相期侵早发。
指剥春葱腕似雪，画桡轻拨蒲根月。
兰舟尺速有输赢，先到河湾赌何物。
才到河湾分首去，散在花间不知处。
+++方干
++++寄李频
众木又摇落，望群还不还。
轩车在何处，雨雪满前山。
思苦文星动，乡遥钓渚闲。
明年见名姓，唯我独何颜。
+++方干
++++东溪别业寄吉州段郎中
前山含远翠，罗列在窗中。
尽日人不到，一尊谁与同。
凉随莲叶雨，暑避柳条风。
岂分长岑寂，明时有至公。
+++方干
++++怀州客舍
误饮覃怀酒，谁知滞去程。
朝昏太行色，坐卧沁河声。
白道穿秦甸，严鼙似戍城。
邻鸡莫相促，游子自晨征。
+++方干
++++中路寄喻凫先辈
求名如未遂，白首亦难归。
送我尊前酒，典君身上衣。
寒芜随楚尽，落叶渡淮稀。
莫叹干时晚，前心岂便非。
+++方干
++++送赵明府还北
故园终不住，剑鹤在扁舟。
尽室无馀俸，还家得白头。
钟催吴岫晓，月绕渭河流。
曾是栖安邑，恩期异日酬。
+++方干
++++过朱协律故山
地下无馀恨，人间得盛名。
残篇续大雅，稚子托诸生。
度日山空暮，缘溪鹤自鸣。
难收故交意，寒笛一声声。
+++方干
++++途中寄刘沆（一作寄朱特）
登车误相远，谈笑亦何因。
路入潇湘树，书随巴蜀人。
敛衣寒犯雪，倾箧病看春。
莫负髫年志，清朝作献臣。
+++方干
++++送班主簿入谒荆南韦常侍（一作卢尚书）
束书成远去，还计莫经春。
倒箧唯求醉，登舟自笑贫。
波移彭蠡月，树没汉陵人。
试吏曾趋府，旌幢自可亲。
+++方干
++++夏日登灵隐寺后峰
绝顶无烦暑，登临三伏中。
深萝难透日，乔木更含风。
山叠云霞际，川倾世界东。
那知兹夕兴，不与古人同。
+++方干
++++听新蝉寄张昼
细声频断续，审听亦难分。
仿佛应移处，从容却不闻。
兰栖朝咽露，树隐暝吟云。
莫遣乡愁起，吾怀只是君。
+++方干
++++送喻坦之下第还江东
文战偶未胜，无令移壮心。
风尘辞帝里，舟楫到家林。
过楚寒方尽，浮淮月正沈。
持杯话来日，不听洞庭砧。
+++方干
++++送姚舒下第游蜀
蜀路何迢递，怜君独去游。
风烟连北虏，山水似东瓯。
九折盘荒坂，重江绕汉州。
临邛一壶酒，能遣长卿愁。
+++方干
++++旅次钱塘
此地似乡国，堪为朝夕吟。
云藏吴相庙，树引越山禽。
潮落海人散，钟迟秋寺深。
我来无旧识，谁见寂寥心。
+++方干
++++别喻凫
知心似古人，岁久分弥亲。
离别波涛阔，留连槐柳新。
蟆陵寒贳酒，渔浦夜垂纶。
自此星居后，音书岂厌频。
+++方干
++++送相里烛
相逢未作期，相送定何之。
不得长年少，那堪远别离。
泛湖乘月早，践雪过山迟。
永望多时立，翻如在梦思。
+++方干
++++君不来
闲花未零落，心绪已纷纷。
久客无人见，新禽何处闻。
舟随一水远，路出万山分。
夜月生愁望，孤光必照君。
+++方干
++++将谒商州吕郎中，道出楚州，留献章中丞
江流盘复直，浮棹出家林。
商洛路犹远，山阳春已深。
青云应有望，白发未相侵。
才小知难荐，终劳许郭心。
+++方干
++++金州客舍
卷箔群峰暮，萧条未掩关。
江流嶓冢雨，路入汉家山。
落叶欹眠后，孤砧倚望间。
此情偏耐醉，难遣酒罍闲。
+++方干
++++途中逢孙辂因得李频消息
灞上寒仍在，柔条亦自新。
山河虽度腊，雨雪未知春。
正忆同袍者，堪逢共国人。
衔杯益无语，与尔转相亲。
+++方干
++++送从兄郜（一作韦郜，一作途中别孙璐）
道路本无限，又应何处逢。
流年莫虚掷，华发不相容。
野渡波摇月，空城雨翳钟。
此心随去马，迢递过千峰。
+++方干
++++送许温（一作浑）
壮岁分罙切，少年心正同。
当闻千里去，难遣一尊空。
翳烛蒹葭雨，吹帆橘柚风。
明年见亲族，尽集在怀中。
+++方干
++++镜中别业二首（一作镜湖西岛闲居）
寒山压镜心，此处是家林。
梁燕窥春醉，岩猿学夜吟。
云连平地起，月向白波沈。
犹自闻钟角，栖身可在深。
世人如不容，吾自纵天慵。
落叶凭风扫，香粳倩水舂。
花期连郭雾，雪夜隔湖钟。
身外无能事，头宜白此峰。
+++方干
++++经周处士故居
愁吟与独行，何事不伤情。
久立钓鱼处，唯闻啼鸟声。
山蔬和草嫩，海树入篱生。
吾在兹溪上，怀君恨不平。
+++方干
++++赠喻凫
所得非众语，众人那得知。
才吟五字句，又白几茎髭。
月阁欹眠夜，霜轩正坐时。
沈思心更苦，恐作满头丝。
+++方干
++++早发洞庭
长天接广泽，二气共含秋。
举目无平地，何心恋直钩。
孤钟鸣大岸，片月落中流。
却忆鸱夷子，当时此泛舟。
+++方干
++++贻钱塘县路明府
志业不得力，到今犹苦吟。
吟成五字句，用破一生心。
世路屈声远，寒溪怨气深。
前贤多晚达，莫怕鬓霜侵。
+++方干
++++湖上言事寄长城喻明府
吟霜与卧云，此兴亦甘贫。
吹箭落翠羽，垂丝牵锦鳞。
满湖风撼月，半日雨藏春。
却笑萦簪组，劳心字远人。
+++方干
++++涵碧亭（洋州于中丞宰东阳日置）
高低竹杂松，积翠复留风。
路极阴溪里，寒生暑气中。
闲云低覆草，片水静涵空。
方见洋源牧，心侔造化功。
+++方干
++++除夜
永怀难自问，此夕众愁兴。
晓韵侵春角，寒光隔岁灯。
心燃一寸火，泪结两行冰。
煦育诚非远，阳和又欲升。
+++方干
++++赠许牍山人
才子醉更逸，一吟倾一觞。
支颐忍有得，摇笔便成章。
王粲实可重，祢衡争不狂。
何时应会面，梦里是潇湘。
+++方干
++++赠功成将
定难在明略，何曾劳战争。
飞书谕强寇，计日下重城。
深雪移军夜，寒笳出塞情。
苦心殊易老，新发早年生。
+++方干
++++白艾原客
原上桑柘瘦，再来还见贫。
沧州几年隐，白发一茎新。
败叶平空堑，残阳满近邻。
闲言说知己，半是学禅人。
+++方干
++++朔管
寥寥落何处，一夜过胡天。
送苦秋风外，吹愁白发边。
望乡皆下泪，久戍尽休眠。
寂寞空沙晓，开眸片月悬。
+++方干
++++忆故山
旧山长系念，终日卧边亭。
道路知已远，梦魂空再经。
秋泉凉好引，乳鹤静宜听。
独上高楼望，蓬身且未宁。
+++方干
++++冬夜泊僧舍
江东寒近腊，野寺水天昏。
无酒能消夜，随僧早闭门。
照墙灯焰细，著瓦雨声繁。
漂泊仍千里，清吟欲断魂。
+++方干
++++新秋独夜寄戴叔伦
遥夜独不卧，寂寥庭户中。
河明五陵上，月满九门东。
万里亲朋散，故园沧海空。
归怀正南望，此夕起秋风。
+++方干
++++送沛县司马丞之任
举酒一相劝，逢春聊尽欢。
羁游故交少，远别后期难。
路上野花发，雨中青草寒。
悠悠两都梦，小沛与长安。
+++方干
++++送卢评事东归（一作戴叔伦诗，题云送友人东归）
万里杨柳色，出关随故人。
轻烟覆流水，落日照行尘。
积梦江湖阔，忆家兄弟贫。
裴回灞亭上，不语共伤春。
+++方干
++++清明日送邓芮还乡（一作戴叔伦诗）
钟鼓喧离室，车徒促夜装。
晓榆新变火，轻柳暗飞霜。
转镜看华发，传杯话故乡。
每嫌儿女泪，今日自沾裳。

++下卷六百四十九
  
+++方干
++++送崔拾遗出使江东
九门思谏诤，万里采风谣。
关外逢秋月，天涯过晚潮。
雁飞云杳杳，木落浦萧萧。
空怨他乡别，回舟暮寂寥。
+++方干
++++重阳日送洛阳李丞之任
为文通绝境，从宦及良辰。
洛下知名早，腰边结绶新。
且倾浮菊酒，聊拂染衣尘。
独恨沧州侣，愁来别故人。
+++方干
++++江州送李侍御归东洛
独乘骢马去，不并旅人还。
中外名卿贵，田园高步闲。
暮春经楚县，新月上淮山。
道路空瞻望，轩车不敢攀。
+++方干
++++送郭太祝归江东
乡人去欲尽，北雁又南飞。
京洛风尘久，江淮音信稀。
旧山知独往，一醉莫相违。
未得解羁旅，无劳问是非。
+++方干
++++送李恬及第后还贝州
成名年少日，就业圣人书。
擢桂谁相比，籝金已不如。
东城送归客，秋日待征车。
若到清潭畔，儒风变里闾。
+++方干
++++收两京后还上都兼访一二亲故
离堂千里客，归骑五陵人。
路转函关晚，烟开上苑新。
天涯将野服，阙下见乡亲。
问得存亡事，裁诗寄海滨。
+++方干
++++送汶上王明府之任
何时到故乡，归去佩铜章。
亲友移家尽，闾阎百战伤。
背关馀草木，出塞足风霜。
遗老应相贺，知君不下堂。
+++方干
++++湖南使院遣情送江夏贺侍郎
云雨一消散，悠悠关复河。
俱从泛舟役，遂隔洞庭波。
楚水去不尽，秋风今更过。
无由得相见，却恨寄书多。
+++方干
++++过申州作
万人曾死战，几户免刀兵。
井邑初安堵，儿童未长成。
凉风吹古木，野火烧残营。
寥落千馀里，山高水复清。
+++方干
++++汝南过访田评事
移家近汉阴，不复问华簪。
买酒宜城远，烧田梦泽深。
暮山逢鸟入，寒水见鱼沈。
与物皆无累，终年惬本心。
+++方干
++++送道上人游方
律仪通外学，诗思入玄关。
烟景随人别，风姿与物闲。
贯花留静室，咒水度空山。
谁识浮云意，悠悠天地间。
+++方干
++++送饶州王司法之任兼寄朱处士
莫辞还作吏，且喜速回车。
留醉悲残岁，含情寄远书。
共看衰老近，转觉宦名虚。
遥想清溪畔，幽人得自如。
+++方干
++++詹碏山居
爱此栖心静，风尘路已赊。
十馀茎野竹，一两树山花。
绕石开泉细，穿罗引径斜。
无人会幽意，来往在烟霞。
+++方干
++++晓角
画角吹残月，寒声发戍楼。
立霜嘶马怨，攒碛泣兵愁。
燕雁鸣云畔，胡风冷草头。
罢闻三会后，天迥晓星流。
+++方干
++++冬日
烧火掩关坐，穷居客访稀。
冻云愁暮色，寒日淡斜晖。
穿牖竹风满，绕庭云叶飞。
已嗟周一岁，羁寓尚何依。
+++方干
++++残秋送友
早为千里别，况复是秋残。
木叶怨先老，江云愁暮寒。
交情如水淡，离酒泛杯宽。
料想还家后，休吟行路难。
+++方干
++++客行
藕叶缀为衣，东西泣路岐。
乡心日落后，身计酒醒时。
触目多添感，凝情足所思。
羁愁难尽遣，行坐一低眉。
+++方干
++++秋夜
度鸿惊睡醒，欹枕已三更。
梦破寂寥思，灯残零落明。
空窗闲月色，幽壁静虫声。
况是离乡久，依然无限情。
+++方干
++++新月
入夜天西见，蛾眉冷素光。
潭鱼惊钓落，云雁怯弓张。
隐隐临珠箔，微微上粉墙。
更怜三五夕，仙桂满轮芳。
+++方干
++++滁上怀周贺
就枕忽不寐，孤怀兴叹初。
南谯收旧历，上苑绝来书。
暝雪细声积，晨钟寒韵疏。
侯门昔弹铗，曾共食江鱼。
+++方干
++++寄石湓清越上人
寺处唯高僻，云生石枕前。
静吟因得句，独夜不妨禅。
窗接停猿树，岩飞浴鹤泉。
相思有书札，俱倩猎人传。
+++方干
++++陈式水墨山水
造化有功力，平分归笔端。
溪如冰后听，山似烧来看。
立意雪髯出，支颐烟汗干。
世间从尔后，应觉致名难。
+++方干
++++陈秀才亭际木兰
昔见初栽日，今逢成树时。
存思心更感，绕看步还迟。
蝶舞摇风蕊，莺啼含露枝。
裴回不忍去，应与醉相宜。
+++方干
++++赠镜公（一作旅次钱塘）
幽独度遥夜，夜清神更闲。
高风吹越树，细露湿湖山。
月皎微吟后，钟鸣不寐间。
如教累簪组，此兴岂相关。
+++方干
++++登雪窦僧家（一作书窦云禅者壁）
登寺寻盘道，人烟远更微。
石窗秋见海，山霭暮侵衣。
众木随僧老，高泉尽日飞。
谁能厌轩冕，来此便忘机。
+++方干
++++途中逢进士许巢
声望去已远，门人无不知。
义行相识处，贫过少年时。
妨寐夜吟苦，爱闲身达迟。
难求似君者，我去更逢谁。
+++方干
++++赠玛瑙山禅者（一作赠玛瑙禅师归京）
芿草不停兽，因师山更灵。
村林朝乞食，风雨夜开扃。
井味兼松粉，云根着净瓶。
尘劳如醉梦，对此暂能醒。
+++方干
++++酬故人陈乂都
远别那无梦，重游自有期。
半年乡信到，两地赤心知。
坐久吟移调，更长砚结凘。
文人才力薄，终怕阿戎欺。
+++方干
++++闰春
幂幂复苍苍，微和傍早阳。
前春寒已尽，待闰日犹长。
柳变虽因雨，花迟岂为霜。
自兹延圣历，谁不驻年光。
+++方干
++++方著作画竹
叠叶与高节，俱从毫末生。
流传千古誉，研炼十年情。
向月本无影，临风疑有声。
吾家钓台畔，似此两三茎。
+++方干
++++题友人山花
平明方发尽，为待好风吹。
不见移来日，先愁落去时。
浓香薰叠叶，繁朵压卑枝。
坐看皆终夕，游蜂似有期。
+++方干
++++赠诗僧怀静
几生馀习在，时复作微吟。
坐夏莓苔合，行禅桧柏深。
入山成白首，学道是初心。
心地不移变，徒云寒暑侵。
+++方干
++++赠许牍秀才
理论与妙用，皆从人外来。
山河澄正气，雪月助宏才。
傲世寄渔艇，藏名归酒杯。
升沈在方寸，即恐起风雷。
+++方干
++++送于丹
至业是至宝，莫过心自知。
时情如甚畅，天道即无私。
入洛霜霰苦，离家兰菊衰。
焚舟不回顾，薄暮又何之。
+++方干
++++送人游日本国
苍茫大荒外，风教即难知。
连夜扬帆去，经年到岸迟。
波涛含左界，星斗定东维。
或有归风便，当为相见期。
+++方干
++++东溪言事寄于丹
日月昼夜转，年光难驻留。
轩窗才过雨，枕簟即知秋。
草际鸟行出，溪中虹影收。
唯君壮心在，应笑卧沧洲。
+++方干
++++暮发七里滩夜泊严光台下
一瞬即七里，箭驰犹是难。
樯边走岚翠，枕底失风湍。
但讶猿鸟定，不知霜月寒。
前贤竟何益，此地误垂竿。
+++方干
++++处州洞溪
气象四时清，无人画得成。
众山寒叠翠，两派绿分声。
坐月何曾夜，听松不似晴。
混元融结后，便有此溪名。
+++方干
++++称心寺中岛
水木深不极，似将星汉连。
中州唯此地，上界别无天。
雪折停猿树，花藏浴鹤泉。
师为终老意，日日复年年。
+++方干
++++岁晚苦寒
地气寒不畅，严风无定时。
挑灯青烬少，呵笔尺书迟。
白兔没已久，晨鸡僵未知。
伫看开圣历，喧煦立为期。
+++方干
++++杜鹃花
未问移栽日，先愁落地时。
疏中从间叶，密处莫烧枝。
郢客教谁探，胡蜂是自知。
周回两三步，常有醉乡期。
+++方干
++++山中
散拙亦自遂，粗将猿鸟同。
飞泉高泻月，独树迥含风。
果落盘盂上，云生箧笥中。
未甘明圣日，终作钓渔翁。
+++方干
++++路支使小池
儿童戏穿凿，咫尺见津涯。
藓岸和纤草，松泉溅浅沙。
光含半床月，影入一枝花。
到此无醒日，当时有习家。
+++方干
++++清源标公
师为众人重，始得众人师。
年到白头日，行如新戒时。
瓶添放鱼涧，窗迥袅猿枝。
此地堪终老，迷痴自不知。
+++方干
++++题雪窦禅师壁（一作赠雪窦峰禅师）
飞泉溅禅石，瓶注亦生苔。
海上山不浅，天边人自来。
长年随桧柏，独夜任风雷。
猎者闻疏磬，知师入定回。
+++方干
++++重寄金山寺僧
风涛匝山寺，磬韵达渔船。
此处别师久，远怀无信传。
月华妨静烛，鸟语答幽禅。
已见如如理，灰心应不然。
+++方干
++++哭胡珪
才高登上第，孝极殁庐茔。
一命何无定，片言徒有声。
故园花自发，新冢月初明。
寂寞重泉里，岂知春物荣。
+++方干
++++与清溪赵明府
清规暂趋府，独立与谁亲。
遂性无非酒，求闲却爱贫。
林泉应入梦，印绶莫留人。
王事闻多暇，吟来几首新。
+++方干
++++送剡县陈永秩满归越
俸禄三年后，程途一月间。
舟中非客路，镜里是家山。
密雪沾行袂，离杯变别颜。
唯贺满，今挈解由还。
+++方干
++++示乡叟
暮齿甘衰谢，逢人惜别离。
青山前代业，老树此身移。
买药将衣尽，寻方见字迟。
如何镊残鬓，览镜变成丝。
+++方干
++++游竹林寺
得路到深寺，幽虚曾识名。
藓浓阴砌古，烟起暮香生。
曙月落松翠，石泉流梵声。
闻僧说真理，烦恼自然轻。
+++方干
++++陆处士别业
问道远相访，无人觉路长。
夜深回钓楫，月影出书床。
蝉噪蓼花发，禽来山果香。
多时欲归去，西望又斜阳。
+++方干
++++赠中岳僧
坐来丛木大，谁见入岩年。
多病长留药，无忧亦是禅。
支床移片石，舂粟引高泉。
尽愿求心法，逢谁即拟传。
+++方干
++++寄普州贾司仓岛
乱山重复叠，何路访先生。
岂料多才者，空垂不世名。
闲曹犹得醉，薄俸亦胜耕。
莫问吟诗石，年年芳草平。
+++方干
++++送镜空上人游江南
去住如云鹤，飘然不可留。
何山逢后夏，一食在孤舟。
细雨莲塘晚，疏蝉橘岸秋。
应怀旧溪月，夜过石窗流。
+++方干
++++新正
荜门惆怅内，时节暗来频。
每见新正雪，长思故国春。
云西斜去雁，江上未归人。
又一年为客，何媒得到秦。
+++方干
++++夜听步虚
寂寂永宫里，天师朝礼声。
步虚闻一曲，浑欲到三清。
瑞草秋风起，仙阶夜月明。
多年远尘意，此地欲铺平。
+++方干
++++题碧溪山禅老（一作赠鹤隐寺僧）
师步有云随，师情唯鹤知。
萝迷收朮路，雪隔出溪时。
竹狖窥沙井，岩禽停桧枝。
由来傲卿相，卧稳答书迟。
+++方干
++++寒食宿先天寺无可上人房
双扉桧下开，寄宿石房苔。
幡北灯花动，城西雪霰来。
收棋想云梦，罢茗议天台。
同忆前年腊，师初白阁回。
+++方干
++++中秋月
凉霄烟霭外，三五玉蟾秋。
列野星辰正，当空鬼魅愁。
泉澄寒魄莹，露滴冷光浮。
未折青青桂，吟看不忍休。
+++方干
++++暮冬书怀呈友人（一作喻凫诗）
空为梁甫吟，谁竟是知音。
风雪生寒夜，乡园来旧心。
沧江孤棹迥，白阁一钟深。
君子久忘我，此怀甘自沈。
+++方干
++++赠江南僧
忘机室亦空，禅与沃州同。
唯有半庭竹，能生竟日风。
思山海月上，出定印香终。
继后传衣者，还须立雪中。
+++方干
++++柳
摇曳惹风吹，临堤软胜丝。
态浓谁为识，力弱自难持。
学舞枝翻袖，呈妆叶展眉。
如何一攀折，怀友又题诗。
+++方干
++++送姚合员外赴金州
受诏从华省，开旗发帝州。
野烟新驿曙，残照古山秋。
树势连巴没，江声入楚流。
唯应化行后，吟句上闲楼。
+++方干
++++送江阴霍明府之任
遥遥去舸新，浸郭苇兼蘋。
树列巢滩鹤，乡多钓浦人。
虹分阳羡雨，浪隔广陵春。
竟三年秩，琴书外是贫。
+++方干
++++送友及第归浙东
南行无俗侣，秋雁与寒云。
野趣自多惬，乡名人共闻。
吴山中路断，浙水半江分。
此地登临惯，摅情一送君。
+++方干
++++山中即事
趋世非身事，山中适性情。
野花多异色，幽鸟少凡声。
树影搜凉卧，苔光破碧行。
闲寻采药处，仙路渐分明。
+++方干
++++过黄州作
弭节齐安郡，孤城百战残。
傍村林有虎，带郭县无官。
暮角梅花怨，清江桂影寒。
黍离缘底事，撩我起长叹。

++下卷六百五十
  
+++方干
++++元日
晨鸡两遍报更阑，刁斗无声晓漏干。
暖日映山调正气，东风入树舞残寒。
轩车欲识人间感，献岁须来帝里看。
才酌屠苏定年齿，坐中惟笑鬓毛斑。
+++方干
++++别从兄郜
展翅开帆只待风，吹嘘成事古今同。
已呼断雁归行里，全胜枯鳞在辙中。
若许死前恩少报，终期言下命潜通。
临岐再拜无馀事，愿取文章达圣聪。
+++方干
++++寄江陵王少府
分手频曾变寒暑，迢迢远意各何如。
波涛一阻两乡梦，岁月无过双鲤鱼。
吟处落花藏笔砚，睡时斜雨湿图书。
此来俗辈皆疏我，唯有故人心不疏。
+++方干
++++题睦州乌龙山禅居
曙后月华犹冷湿，自知坐卧逼天宫。
晨鸡未暇鸣山底，早日先来照屋东。
世驱驰方丈内，海波摇动一杯中。
伴师长住应难住，归去仍须入俗笼。
+++方干
++++寄杭州于郎中
虽云圣代识贤明，自是山河应数生。
大雅篇章无弟子，高门世业有公卿。
入楼早月中秋色，绕郭寒潮半夜声。
白屋青云至悬阔，愚儒肝胆若为倾。
+++方干
++++寄灵武胡常侍
青云直上路初通，已在明君倚注中。
欲遣为霖安九有，先令作相赞东宫。
自从忠谠承天眷，更用文篇续国风。
最是何人感恩德，谢敷星下钓渔翁。
+++方干
++++上张舍人
海内芳声谁可并，承家三代相门深。
剖符已副东人望，援笔曾传圣主心。
此地清廉惟饮水，四方焦热待为霖。
他年莫学鸱夷子，远泛扁舟用铸金。
+++方干
++++题慈溪张丞壁
因君贰邑蓝溪上，遣我维舟红叶时。
共向乡中非半面，俱惊鬓里有新丝。
伫看孤洁成三考，应笑愚疏舍一枝。
貌似故人心尚喜，相逢况是旧相知。
+++方干
++++赠邻居袁明府
隔竹每呼皆得应，二心亲熟更如何。
文章锻炼犹相似，年齿参差不校多。
雨后卷帘看越岭，更深欹枕听湖波。
朝昏幸得同醒醉，遮莫光阴自下坡。
+++方干
++++孙氏林亭
池亭才有二三亩，风景胜于千万家。
瑟瑟林排全巷竹，猩猩血染半园花。
并床欹枕逢春尽，援笔持杯到日斜。
丱角相知成白首，而今欢笑莫咨嗟。
+++方干
++++漳州阳亭言事寄于使君
谢守登城对远峰，金英泛泛满金钟。
楼头风景八九月，床下水云千万重。
红旆朝昏虽许近，清才今古定难逢。
鲤鱼纵是凡鳞鬣，得在膺门合作龙。
+++方干
++++别胡中丞
二年朝夜见双旌，心魄知恩梦亦惊。
幽贱粗能分菽麦，从容岂合遇公卿。
吹嘘若自毫端出，羽翼应从肉上生。
却恨此身唯一死，空将一死报犹轻。
+++方干
++++游张公洞寄陶校书
步步势穿江底去，此中危滑转身难。
下蒸阴气松萝湿，外制温风杖屦寒。
数里烟云方觉异，前程世界更应宽。
由来委曲寻仙路，不似先生换骨丹。
+++方干
++++题睦州郡中千峰榭
岂知平地似天台，朱户深沈别径开。
曳响露蝉穿树去，斜行沙鸟向池来。
窗中早月当琴榻，墙上秋山入酒杯。
何事此中如世外，应缘羊祜是仙才。
+++方干
++++登新城县楼赠蔡明府
杨震东来是宦游，政成登此自消忧。
草中白道穿村去，树里清溪照郭流。
纵目四山宜永日，开襟五月似高秋。
不知县籍添新户，但见川原桑柘稠。
+++方干
++++和于中丞登扶风亭
避石攀萝去不迷，行时举步似丹梯。
东轩海日已先照，下界晨鸡犹未啼。
郭里云山全占寺，村前竹树半藏溪。
谢公吟望多来此，此地应将岘首齐。
+++方干
++++赠信州高员外
溪势盘回绕郡流，饶阳春色满溪楼。
岂唯啼鸟催人醉，更有繁花笑客愁。
蹇拙命中迷直道，仁慈风里驻扁舟。
膺门若感深恩去，终杀微躯未足酬。
+++方干
++++漳州于使君罢郡如之任漳南去上国二十四州…亲故
漳南罢郡如之任，二十四州相次迎。
泊岸旗幡邮吏拜，连山风雨探人行。
月中倚棹吟渔浦，花底垂鞭醉凤城。
圣主此时思共理，又应何处救苍生。
+++方干
++++送弟子伍秀才赴举
天遣相门延积庆，今同太庙荐嘉宾。
柳条此日同谁折，桂树明年为尔春。
倚棹寒吟渔浦月，垂鞭醉入凤城尘。
由来不要文章得，要且文章出众人。
+++方干
++++贻高谠
都缘相府有宗兄，却恐妨君正路行。
石上长松自森秀，雪中孤玉更凝明。
西陵晓月中秋色，北固军鼙半夜声。
幸有清才与洪笔，何愁高节不公卿。
+++方干
++++题长洲陈明府小亭
坐看孤峭却劳神，还是微吟到日曛。
松鹤认名呼得下，沙蝉飞处听犹闻。
夜阑亦似深山月，雨后唯关满屋云。
便此消遥应不易，朱衣红旆未容君。
+++方干
++++送朱二十赴涟水
到县却应嫌水阔，离家终是见山疏。
笙歌不驻难辞酒，舟楫将行负担书。
为政必能安楚老，向公犹可钓淮鱼。
鸾凰取便多如此，掠地斜飞上太虚。
+++方干
++++德政上睦州胡中丞
上德由来合动天，旌旗到日是丰年。
群书已熟无人似，五字研成举世传。
莫道政声同宇宙，须知紫气满山川。
岂唯里巷皆苏息，犹有恩波及钓船。
+++方干
++++袁明府以家酝寄余余以山梅答赠非唯四韵兼亦双关
封匏寄酒提携远，织笼盛梅答赠迟。
九度搅和谁用法，四边窥摘自攀枝。
樽罍泛蚁堪尝日，童稚驱禽欲熟时。
毕卓醉狂潘氏少，倾来掷去恰相宜。
+++方干
++++上杭州姚郎中
能除疾瘼似良医，一郡乡风当日移。
身贵久离行药伴，才高独作后人师。
春游下马皆成宴，吏散看山即有诗。
借问公方与文道，而今中夏更传谁。
+++方干
++++送叶秀才赴举兼呈吕少监
君辞旧里一年期，艺至心身亦自知。
尊尽离人看北斗，月寒惊鹊绕南枝。
书回册市砧应绝，棹出村潭菊未衰。
与尔相逢终不远，昨闻秘监在台墀。
+++方干
++++自缙云赴郡溪流百里轻棹一发曾不崇朝…段郎中
激箭溪湍势莫凭，飘然一叶若为乘。
仰瞻青壁开天罅，斗转寒湾避石棱。
巢鸟夜惊离岛树，啼猿昼怯下岩藤。
此中明日寻知己，恐似龙门不易登。
+++方干
++++胡中丞早梅
不独闲花不共时，一株寒艳尚参差。
凌晨未喷含霜朵，应候先开亚水枝。
芬郁合将兰并茂，凝明应与雪相宜。
谢公吟赏愁飘落，可得更拈长笛吹。
+++方干
++++牡丹
借问庭芳早晚栽，座中疑展画屏开。
花分浅浅胭脂脸，叶堕殷殷腻粉腮。
红砌不须夸芍药，白蘋何用逞重台。
殷勤为报看花客，莫学游蜂日日来。
+++方干
++++观项信水墨
险峭虽从笔下成，精能皆自意中生。
倚云孤桧知无朽，挂壁高泉似有声。
转扇惊波连岸动，回灯落日向山明。
小年师祖过今祖，异域应传项信名。
+++方干
++++书桃花坞周处士壁
醉吟雪月思深苦，思苦神劳华发生。
自学古贤修静节，唯应野鹤识高情。
细泉出石飞难尽，孤烛和云湿不明。
何事懒于嵇叔夜，更无书札答公卿。
+++方干
++++题桐庐谢逸人江居
少小高眠无一事，五侯勋盛欲如何。
湖边倚杖寒吟苦，石上横琴夜醉多。
鸟自树梢随果落，人从窗外卸帆过。
由来朝市为真隐，可要栖身向薜萝。
+++方干
++++叙雪寄喻凫
密片无声急复迟，纷纷犹胜落花时。
从容不觉藏苔径，宛转偏宜傍柳丝。
透室虚明非月照，满空回散是风吹。
高人坐卧才方逸，援笔应成六出词。
+++方干
++++叙雪寄喻凫（一作杜荀鹤）
密片繁声旋不销，萦风杂霰转飘飖。
澄江莫蔽长流色，衰柳难黏自动条。
湿气添寒酤酒夜，素花迎曙卷帘朝。
此时明径无行迹，唯望徽之问寂寥。
+++方干
++++哭秘书姚少监
寒空此夜落文星，星落文留万古名。
入室几人成弟子，为儒是处哭先生。
家无谏草逢明代，国有遗篇续正声。
晓向平原陈葬礼，悲风吹雨湿铭旌。
+++方干
++++送人宰永泰
北人虽泛南流水，称意南行莫恨赊。
道路先经毛竹岭，风烟渐近刺桐花。
舟停渔浦犹为客，县入樵溪似到家。
下马政声王事少，应容闲吏日高衙。
+++方干
++++旅次洋州寓居郝氏林亭
举目纵然非我有，思量似在故山时。
鹤盘远势投孤屿，蝉曳残声过别枝。
凉月照窗欹枕倦，澄泉绕石泛觞迟。
青云未得平行去，梦到江南身旅羁。
+++方干
++++茅山赠洪拾遗
圣代谏臣停谏舌，求归故里傲云霞。
溪头讲树缆渔艇，箧里朝衣输酒家。
但爱身闲辞禄俸，那嫌岁计在桑麻。
我来幸与诸生异，问答时容近绛纱。
+++方干
++++睦州吕郎中郡中环溪亭
为是仙才登望处，风光便似武陵春。
闲花半落犹迷蝶，白鸟双飞不避人。
树影兴馀侵枕簟，荷香坐久著衣巾。
暂来此地非多日，明主那容借寇恂。
+++方干
++++赠华阴隐者
少微夜夜当仙掌，更有何人在此居。
花月旧应看浴鹤，松萝本自伴删书。
素琴醉去经宵枕，衰发寒来向日梳。
故国多年归未遂，因逢此地忆吾庐。
+++方干
++++上杭州杜中丞
昔用雄才登上第，今将重德合明君。
苦心多为安民术，援笔皆成出世文。
寒角细吹孤峤月，秋涛横卷半江云。
掠天逸势应非久，一鹗那栖众鸟群。
+++方干
++++赠处州段郎中
幸见仙才领郡初，郡城孤峭似仙居。
杉萝色里游亭榭，瀑布声中阅簿书。
德重自将天子合，情高元与世人疏。
寒潭是处清连底，宾席何心望食鱼。
+++方干
++++书法华寺上方禅壁
砌下松巅有鹤栖，孤猿亦在鹤边啼。
卧闻雷雨归岩早，坐见星辰去地低。
一径穿缘应就郭，千花掩映似无溪。
是非生死多忧恼，此日蒙师为破迷。
+++方干
++++书吴道隐林亭
藓榭莎亭萝筱阴，依稀气象似山林。
橘枝亚路黄苞重，井脉牵湖碧甃深。
稚子遮门留熟客，惊蝉入座避游禽。
四邻不见孤高处，翻笑腾腾只醉吟。
+++方干
++++陪王大夫泛湖
去去凌晨回见星，木兰舟稳画桡轻。
白波潭上鱼龙气，红树林中鸡犬声。
蜜炬烧残银汉昃，羽觞飞急玉山倾。
此时检点诸名士，却是渔翁无姓名。
+++方干
++++赠会稽张少府
高节何曾似任官，药苗香洁备常餐。
一分酒户添犹得，五字诗名隐即难。
笑我无媒生鹤发，知君有意忆渔竿。
明年莫便还家去，镜里云山且共看。
+++方干
++++送郑台处士归绛岩
荣启先生挟琴去，厌寻灵胜忆岩栖。
白猿垂树窗边月，红鲤惊钩竹外溪。
惯采药苗供野馔，曾书蕉叶寄新题。
古贤犹怆河梁别，未可匆匆便解携。
+++方干
++++因话天台胜异仍送罗道士
积翠千层一径开，遥盘山腹到琼台。
藕花飘落前岩去，桂子流从别洞来。
石上丛林碍星斗，窗边瀑布走风雷。
纵云孤鹤无留滞，定恐烟萝不放回。
+++方干
++++哭喻凫先辈
日夜役神多损寿，先生下世未中年。
撰碑纵托登龙伴，营奠应支卖鹤钱。
孤垄阴风吹细草，空窗湿气渍残篇。
人间别更无冤事，到此谁能与问天。
+++方干
++++湖北有茅斋湖西有松岛轻棹往返颇谐素心因成四韵
湖北湖西往复还，朝昏只处自由间。
暑天移榻就深竹，月夜乘舟归浅山。
绕砌紫鳞欹枕钓，垂檐野果隔窗攀。
古贤暮齿方如此，多笑愚儒鬓未斑。
+++方干
++++鉴湖西岛言事
慵拙幸便荒僻地，纵听猿鸟亦何愁。
偶斟药酒欺梅雨，却著寒衣过麦秋。
岁计有时添橡实，生涯一半在渔舟。
世人若便无知己，应向此溪成白头。
+++方干
++++山中言事
欹枕亦吟行亦醉，卧吟行醉更何营。
贫来犹有故琴在，老去不过新发生。
山鸟踏枝红果落，家童引钓白鱼惊。
潜夫自有孤云侣，可要王侯知姓名。
+++方干
++++赠萧山彭少府
作尉孜孜更寒苦，操心至癖不为清。
虽将剑鹤支残债，犹有歌篇取盛名。
尽拟勤求为弟子，皆将疑义问先生。
与君相识因儒术，岁月弥多别有情。
+++方干
++++赠式上人
纵居鼙角喧阗处，亦共云溪邃僻同。
万虑全离方寸内，一生多在五言中。
芰荷叶上难停雨，松桧枝间自有风。
莫笑旅人终日醉，吾将大醉与禅通。
+++方干
++++赠钱塘湖上唐处士
我爱君家似洞庭，冲湾泼岸夜波声。
蟾蜍影里清吟苦，舴艋舟中白发生。
常共酒杯为伴侣，复闻纱帽见公卿。
莫言举世无知己，自有孤云识此情。

++下卷六百五十一
  
+++方干
++++山中言事
日与村家事渐同，烧松啜茗学邻翁。
池塘月撼芙蕖浪，窗户凉生薜荔风。
书幌昼昏岚气里，巢枝俯折雪声中。
山阴钓叟无知己，窥镜撏多鬓欲空。
+++方干
++++题陶详校书阳羡隐居
芸香署里从容步，阳羡山中啸傲情。
竿底紫鳞输钓伴，花边白犬吠流莺。
长潭五月含冰气，孤桧中宵学雨声。
便泛扁舟应未得，鸱夷弃相始垂名。
+++方干
++++秋晚林中寄宾幕
八月萧条九月时，沙蝉海燕各分飞。
杯盂未称尝生酒，砧杵先催试熟衣。
泉漱玉声冲石窦，橘垂朱实压荆扉。
无过纵有家山思，印绶留连争得归。
+++方干
++++与乡人鉴休上人别
此日因师话乡里，故乡风土我偏谙。
一枝竹叶如溪北，半树梅花似岭南。
山夜猎徒多信犬，雨天村舍未催蚕。
如今休作还家意，两须垂丝已不堪。
+++方干
++++送王霖赴举
自古主司看荐士，明年应是不参差。
须凭吉梦为先兆，必恐长才偶盛时。
北阙上书冲雪早，西陵中酒趁潮迟。
郄诜可要真消息，只向春前便得知。
+++方干
++++思越中旧游寄友
甸外山川无越国，依稀只似剑门西。
镜中叠浪摇星斗，城上繁花咽鼓鼙。
断臂青猿啼玉笥，成行白鸟下耶溪。
此中曾是同游处，迢递寻君梦不迷。
+++方干
++++陪胡中丞泛湖
仙舟仙乐醉行春，上界稀逢下界人。
绮绣峰前闻野鹤，旌旗影里见游鳞。
澄潭彻底齐心镜，杂树含芳让锦茵。
凡许从容谁不幸，就中光显是州民。
+++方干
++++叙雪献员外
纷纭宛转更堪看，压竹摧巢井径漫。
风柳细条黏不得，春溪绿色蔽应难。
清辉直认中庭月，湿气偏添半夜寒。
谢守来吟才更逸，郢词先至彩毫端。
+++方干
++++王将军
大志无心守章句，终怀上略致殊功。
保宁帝业青萍在，投弃儒书绛帐空。
密雪曙连葱岭道，青松夜起柳营风。
将星依旧当文座，应念愚儒命未通。
+++方干
++++阳亭言事献漳州于使君
重叠山前对酒樽，腾腾兀兀度朝昏。
平明疏磬白云寺，遥夜孤砧红叶村。
去鸟岂知烟树远，惊鱼应觉露荷翻。
旅人寄食逢黄菊，每见故人思故园。
+++方干
++++海石榴
亭际夭妍日日看，每朝颜色一般般。
满枝犹待春风力，数朵先欺腊雪寒。
舞蝶似随歌拍转，游人只怕酒杯干。
久长年少应难得，忍不丛边到夜观。
+++方干
++++嘉兴许明府
檇李转闻风教好，重门夜不上重关。
腰悬墨绶三年外，身去青云一步间。
勤苦字人酬帝力，从容对客问家山。
升沈路别情犹在，不忘乡中旧往还。
+++方干
++++再题路支使南亭
行处避松兼碍石，即须门径落斜开。
爱邀旧友看渔钓，贪听新禽驻酒杯。
树影不随明月去，溪声常送落花来。
睡时分得江淹梦，五色毫端弄逸才。
+++方干
++++路支使小池
广狭偶然非制定，犹将方寸像沧溟。
一泓春水无多浪，数尺晴天几个星。
露满玉盘当半夜，匣开金镜在中庭。
主人垂钓常来此，虽把鱼竿醉未醒。
+++方干
++++哭江西处士陈陶
寿尽天年命不通，钓溪吟月便成翁。
虽云挂剑来坟上，亦恐藏书在壁中。
巢父精灵归大夜，客儿才调振遗风。
南华至理须齐物，生死即应无异同。
+++方干
++++越中言事二首（咸通八年琅琊公到任后作）
异术闲和合圣明，湖光浩气共澄清。
郭中云吐啼猿寺，山上花藏调角城。
香起荷湾停棹饮，丝垂柳陌约鞭行。
游人今日又明日，不觉镜中新发生。
云霞水木共苍苍，元化分功秀一方。
百里湖波轻撼月，五更军角慢吹霜。
沙边贾客喧鱼市，岛上潜夫醉笋庄。
终岁逍遥仁术内，无名甘老买臣乡。
+++方干
++++题龙瑞观兼呈徐尊师
或雨或云常不定，地灵云雨自无时。
世人莫识神方字，仙鸟偏栖药树枝。
远壑度年如晦暝，阴溪入夏有凌澌。
此中唯有师知我，未得寻师即梦师。
+++方干
++++送陈秀才将游霅上便议北归
婆娑恋酒山花尽，绕缭还家水路通。
转楫拟从青草岸，吹帆犹是白蘋风。
淮边欲暝军鼙急，洛下先寒苑树空。
诗句因余更孤峭，书题不合忘江东。
+++方干
++++送吴彦融赴举
用心精至自无疑，千万人中似汝稀。
上国才将五字去，全家便待一枝归。
西陵柳路摇鞭尽，北固潮程挂席飞。
想见明年榜前事，当时分散著来衣。
+++方干
++++同萧山陈长官县楼登望
坐看南北与西东，远近无非礼义中。
一县繁花香送雨，五株垂柳绿牵风。
寒涛背海喧还静，驿路穿林断复通。
仲叔受恩多感恋，裴回却怕酒壶空。
+++方干
++++送何道者
何事忽来还忽去，孤云不定鹤情高。
真经与术添年寿，灵药分功入鬓毛。
必拟一身生羽翼，终看陆地作波涛。
遍寻岩洞求仙者，即恐无人似尔曹。
+++方干
++++酬将作于少监
由来至宝出毫端，五色炎光照室寒。
仰望孤峰知耸峻，前临积水见波澜。
冰丝织络经心久，瑞玉雕磨措手难。
不是散斋兼拭目，寻常未便借人看。
+++方干
++++雪中寄殷道士
大片纷纷小片轻，雨和风击更纵横。
园林入夜寒光动，窗户凌晨湿气生。
蔽野吞村飘未歇，摧巢压竹密无声。
山阴道士吟多兴，六出花边五字成。
+++方干
++++宋从事
出众仙才是谪仙，裁霞曳绣一篇篇。
虽将洁白酬知己，自有风流助少年。
欹枕卧吟荷叶雨，持杯坐醉菊花天。
冥搜太苦神应乏，心在虚无更那边。
+++方干
++++出山寄苏从事
寸心似火频求荐，两鬓如霜始息机。
隔岸鸡鸣春耨去，邻家犬吠夜渔归。
倚松长啸宜疏拙，拂石欹眠绝是非。
多谢元瑜怜野贱，时回车马发光辉。
+++方干
++++送杭州李员外
政成何用满三年，上界群仙待谪仙。
便赴新恩归紫禁，还从旧路上青天。
笙歌怨咽当离席，更漏丁东在画船。
必恐驻班留立位，前程一步是炉烟。
+++方干
++++赠李支使
药成平地是寥天，三十人中最少年。
白雪振声来辇下，青云开路到床前。
公卿位近应翘足，荀宋才微可拍肩。
一等孔门为弟子，愚儒独自赋归田。
+++方干
++++卢卓山人画水
常闻画石不画水，画水至难君得名。
海色未将蓝汁染，笔锋犹傍墨花行。
散吞高下应无岸，斜蹙东南势欲倾。
坐久神迷不能决，却疑身在小蓬瀛。
+++方干
++++废宅
主人何处独裴回，流水自流花自开。
若见故交皆散去，即应新燕不归来。
入门缭绕穿荒竹，坐石逡巡染绿苔。
应是曾经恶风雨，修桐半折损琴材。
+++方干
++++题宝林山禅院
山捧亭台郭绕山，遥盘苍翠到山巅。
岩中古井虽通海，窟里阴云不上天。
罗列众星依木末，周回万室在檐前。
我来可要归禅老，一寸寒灰已达玄。
+++方干
++++题越州袁秀才林亭
清邃林亭指画开，幽岩别派像天台。
坐牵蕉叶题诗句，醉触藤花落酒杯。
白鸟不归山里去，红鳞多自镜中来。
终年此地为吟伴，早起寻君薄暮回。
+++方干
++++题龟山穆上人院
修持百法过半百，日往月来心更坚。
床上水云随坐夏，林西山月伴行禅。
寒蜩远韵来窗里，白鸟斜行起砌边。
我爱寻师师访我，只应寻访是因缘。
+++方干
++++赠美人四首
直缘多艺用心劳，心路玲珑格调高。
舞袖低徊真蛱蝶，朱唇深浅假樱桃。
粉胸半掩疑晴雪，醉眼斜回小样刀。
才会雨云须别去，语惭不及琵琶槽。
严冬忽作看花日，盛暑翻为见雪时。
坐上弄娇声不转，尊前掩笑意难知。
含歌媚盼如桃叶，妙舞轻盈似柳枝。
年几未多犹怯在，些些私语怕人疑。
酒蕴天然自性灵，人间有艺总关情。
剥葱十指转筹疾，舞柳细腰随拍轻。
常恐胸前春雪释，惟愁座上庆云生。
若教梅尉无仙骨，争得仙娥驻玉京。
昔日仙人今玉人，深冬相见亦如春。
倍酬金价微含笑，才发歌声早动尘。
昔岁曾为萧史伴，今朝应作宋家邻。
百年别后知谁在，须遣丹青画取真。
+++方干
++++听段处士弹琴
几年调弄七条丝，元化分功十指知。
泉迸幽音离石底，松含细韵在霜枝。
窗中顾兔初圆夜，竹上寒蝉尽散时。
唯有此时心更静，声声可作后人师。
+++方干
++++初归镜中寄陈端公
去岁离家今岁归，孤帆梦向鸟前飞。
必知芦笋侵沙井，兼被藤花占石矶。
云岛采茶常失路，雪龛中酒不关扉。
故交若问逍遥事，玄冕何曾胜苇衣。
+++方干
++++再题龙泉寺上方
牛斗正齐群木末，鸟行横截众山腰。
路盘砌下兼穿竹，井在岩头亦统潮。
海岸四更看日出，石房三月任花烧。
未能割得繁华去，难向此中甘寂寞。
+++方干
++++于秀才小池
一泓潋滟复澄明，半日功夫劚小庭。
占地未过四五尺，浸天唯入两三星。
鹢舟草际浮霜叶，渔火沙边驻小萤。
才见规模识方寸，知君立意象沧溟。
+++方干
++++叙钱塘异胜
暖景融融寒景清，越台风送晓钟声。
四郊远火烧烟月，一道惊波撼郡城。
夜雪未知东岸绿，春风犹放半江晴。
谢公吟处依稀在，千古无人继盛名。
+++方干
++++赠中岩王处士
垂杨袅袅草芊芊，气象清深似洞天。
援笔便成鹦鹉赋，洗花须用桔槔泉。
商於避世堪同日，渭曲逢时必有年。
直恐刚肠闲未得，醉吟争奈被才牵。
+++方干
++++初归故里献侯郎中
常思旧里欲归难，已作归心即自宽。
此日早知无爵位，当时便合把渔竿。
朝昏入闰春将逼，城邑多山夏却寒。
不是幽愚望荣忝，君侯异礼亦何安。
+++方干
++++归睦州中路寄侯郎中
颜巷萧条知命后，膺门感激受恩初。
却容鹤发还蜗舍，犹梦渔竿从隼旟。
新定暮云吞故国，会稽春草入贫居。
乡中自古为儒者，谁得公侯降尺书。
+++方干
++++题报恩寺上方
来来先上上方看，眼界无穷世界宽。
岩溜喷空晴似雨，林萝碍日夏多寒。
众山迢递皆相叠，一路高低不记盘。
清峭关心惜归去，他时梦到亦难判。
+++方干
++++送永嘉王令之任二首
定拟孜孜化海边，须判素发侮流年。
波涛不应双溪水，分野长如二月天。
浮客若容开荻地，钓翁应免税苔田。
前贤未必全堪学，莫读当时归去篇。
虽展县图如到县，五程犹入缙云东。
山间阁道盘岩底，海界孤峰在浪中。
礼法未闻离汉制，土宜多说似吴风。
字人若用非常术，唯要旬时便立功。
+++方干
++++盐官王长官新创瑞隐亭
指画便分元化力，周回秀绝自清机。
孤云恋石寻常住，落絮萦风特地飞。
雏鸟啼花催酿酒，惊鱼溅水误沾衣。
明年秩满难将去，何似先教画取归。
+++方干
++++李户曹小妓天得善击越器以成曲章
越器敲来曲调成，腕头匀滑自轻清。
随风摇曳有馀韵，测水浅深多泛声。
昼漏丁当相续滴，寒蝉计会一时鸣。
若教进上梨园去，众乐无由更擅名。
+++方干
++++岁晚言事寄乡中亲友
急景苍茫昼若昏，夜风干峭触前轩。
寒威半入龙蛇窟，暖气全归草树根。
蜡烬凝来多碧焰，香醪滴处有冰痕。
尺书未达年应老，先被新春入故园。
+++方干
++++赠孙百篇
御题百首思纵横，半日功夫举世名。
羽翼便从吟处出，珠玑续向笔头生。
莫嫌黄绶官资小，必料青云道路平。
才子风流复年少，无愁高卧不公卿。
+++方干
++++赠夏侯评事
傍窥盛德与高节，缅想应无前后人。
讲论参同深到骨，停腾姹女立成银。
棋功过却杨玄宝，易义精于梅子真。
朱紫侯门犹不见，可知岐路有风尘。
+++方干
++++送郑端公
圣主伫知宣室事，岂容才子滞长沙。
随珠此去方酬德，赵璧当时误指瑕。
骢马将离江浦月，绣衣却照禁中花。
应怜寂寞沧洲客，烟汉尘泥相去赊。
+++方干
++++题故人废宅二首
举目凄凉入破门，鲛人一饭尚知恩。
闲花旧识犹含笑，怪石无情更不言。
樵叟和巢伐桃李，牧童兼草踏兰荪。
壶觞笑咏随风去，唯有声声蜀帝魂。
寒莎野树入荒庭，风雨萧萧不掩扃。
旧径已知无孟竹，前溪应不浸荀星。
精灵消散归寥廓，功业传留在志铭。
薄暮停车更凄怆，山阳邻笛若为听。
+++方干
++++寄于少监
修持清苦振佳声，众鸟那知一鹗情。
蹑履三千皆后学，抟风九万即前程。
名将日月同时朽，身是山河应数生。
从此云泥更悬阔，渔翁不合见公卿。
+++方干
++++和剡县陈明府登县楼
郭里人家如掌上，檐前树木映窗棂。
烟霞若接天台地，分野应侵婺女星。
驿路古今通北阙，仙溪日夜入东溟。
彩衣才子多吟啸，公退时时见画屏。
+++方干
++++项洙处士画水墨钓台
画石画松无两般，犹嫌瀑布画声难。
虽云智惠生灵府，要且功夫在笔端。
泼处便连阴洞黑，添来先向朽枝干。
我家曾寄双台下，往往开图尽日看。

++下卷六百五十二
  
+++方干
++++赠天台叶尊师
莫见平明离少室，须知薄暮入天台。
常时爱缩山川去，有夜自携星月来。
灵药不知何代得，古松应是长年栽。
先生暗笑看棋者，半局棋边白发催。
+++方干
++++寄台州孙从事百篇（登第初授华亭尉）
圣世科名酬志业，仙州秀色助神机。
梅真入仕提雄笔，阮瑀从军著彩衣。
昼寝不知山雪积，春游应趁夜潮归。
相思莫讶音书晚，鸟去犹须叠日飞。
+++方干
++++送睦州侯郎中赴阙
昔著政声闻国外，今留儒术化江东。
青云旧路归仙掖，白凤新词入圣聪。
弦管未知银烛晓，旌旗已侍锦帆风。
郡人难议酬恩德，遍在三年礼遇中。
+++方干
++++朱秀才庭际蔷薇
绣难相似画难真，明媚鲜妍绝比伦。
露压盘条方到地，风吹艳色欲烧春。
断霞转影侵西壁，浓麝分香入四邻。
看取后时归故里，庭花应让锦衣新。
+++方干
++++登龙瑞观北岩
纵目下看浮世事，方知峭崿与天通。
湖边风力归帆上，岭顶云根在雪中。
促韵寒钟催落照，斜行白鸟入遥空。
前人去后后人至，今古异时登眺同。
+++方干
++++送婺州许录事
之官便是还乡路，白日堂堂著锦衣。
八咏遗风资逸兴，二溪寒色助清威。
曙星没尽提纲去，暝角吹残锁印归。
笑我中年更愚僻，醉醒多在钓渔矶。
+++方干
++++题龙泉寺绝顶
未明先见海底日，良久远鸡方报晨。
树含风长带雨，寒岩四月始知春。
中天气爽星河近，下界时丰雷雨匀。
前后登临思无尽，年年改换去来人。
+++方干
++++赠上虞胡少府百篇
求仙不在炼金丹，轻举由来别有门。
日晷未移三十刻，风骚已及四千言。
宏才尚遣居卑位，公道何曾雪至冤。
敛板尘中无恨色，应缘利禄副晨昏。
+++方干
++++上郑员外
为郡至公兼至察，古今能有几多人。
忧民一似清吟苦，守节还如未达贫。
利刃从前堪切玉，澄潭到底不容尘。
潜夫岂合干旌旆，甘棹渔舟下钓纶。
+++方干
++++桐庐江阁
风烟百变无定态，缅想画人虚损心。
卷箔槛前沙鸟散，垂钩床下锦鳞沈。
白云野寺凌晨磬，红树孤村遥夜砧。
此地四时抛不得，非唯盛暑事开襟。
+++方干
++++题澄圣塔院上方
地灵直是饶风雨，杉桧老于云雨间。
只讶窗中常见海，方知砌下更多山。
远泉势曲犹须引，野果枝低可要攀。
若把重门谕玄寂，何妨善闭却无关。
+++方干
++++僧院小泉井
亦恐浅深同禹穴，兼云制度象污樽。
窥寻未见泉来路，缅想应穿石裂痕。
片段似冰犹可把，澄清如镜不曾昏。
欲知到底无尘染，堪与吾师比性源。
+++方干
++++过姚监故居（一作经陆补阙故居）
不敢要君徵亦起，致君全得似唐虞。
谠言昨叹离天听，新冢今闻入县图。
琴锁坏窗风自触，鹤归乔木月难呼。
学书弟子何人在，检点犹逢谏草无。
+++方干
++++陪李郎中夜宴
间世星郎夜宴时，丁丁寒漏滴声稀。
琵琶弦促千般语，鹦鹉杯深四散飞。
遍请玉容歌白雪，高烧红蜡照朱衣。
人间有此荣华事，争遣渔翁恋钓矶。
+++方干
++++狂寇后上刘尚书
孙武倾心与万夫，削平妖孽在斯须。
才施偃月行军令，便见台星逼座隅。
独柱支天寰海正，雄名盖世古今无。
圣君争不酬功业，仗下高悬破贼图。
+++方干
++++尚书新创敌楼二首
下马政成无一事，应须胜地过朝昏。
笙歌引出桃花洞，罗绣拥来金谷园。
十里水云吞半郭，九秋山月入千门。
常闻大厦堪栖息，燕雀心知不敢言。
异境永为欢乐地，歌钟夜夜复年年。
平明旭日生床底，薄暮残霞落酒边。
虽向槛前窥下界，不知窗里是中天。
直须分付丹青手，画出旌幢绕谪仙。
+++方干
++++赠李郢端公
非唯孤峭与世绝，吟处斯须能变通。
物外搜罗归大雅，毫端剪削有馀功。
山川正气侵灵府，雪月清辉引思风。
别得人间上升术，丹霄路在五言中。
+++方干
++++送孙百篇游天台
东南云路落斜行，入树穿村见赤城。
远近常时皆药气，高低无处不泉声。
映岩日向床头没，湿烛云从柱底生。
更有仙花与灵鸟，恐君多半未知名。
+++方干
++++陆山人画水
毫末用功成一水，水源山脉固难寻。
逡巡便可见波浪，咫尺不能知浅深。
但有片云生海口，终无明月在潭心。
我来拟学磻溪叟，白首钓璜非陆沈。
+++方干
++++郭中山居
莫见一瓢离树上，犹须四壁在林间。
沈吟不寐先闻角，屈曲登高自有山。
溅石迸泉听未足，亚窗红果卧堪攀。
公卿若便遗名姓，却与禽鱼作往还。
+++方干
++++雪中寄李知诲判官
聚散联翩急复迟，解将华发两相欺。
虽云竹重先藏路，却讶巢倾不损枝。
入户便从风起后，照窗翻似月明时。
此时门巷无行迹，尘满尊罍谁得知。
+++方干
++++途中言事寄居远上人
举目时时似故园，乡心自动向谁言。
白云晓湿寒山寺，红叶夜飞明月村。
震泽风帆归橘岸，钱塘水府抵城根。
羡师了达无牵束，竹径生苔掩竹门。
+++方干
++++雪中寄薛郎中
野禽未觉巢枝仄，稚子先忧径竹摧。
半夜忽明非月午，前庭旋释被春催。
碎花若入樽中去，清气应归笔底来。
深拥红炉听仙乐，忍教愁坐画寒灰。
+++方干
++++题盛令新亭
举目岂知新智慧，存思便是小天台。
偶尝嘉果求枝去，因问名花寄种来。
春物诱才归健笔，夜歌牵醉入丛杯。
此中难遇逍遥事，计日应为印绶催。
+++方干
++++赠郑仁规
一石雄才独占难，应分二斗借人寰。
澄心不出风骚外，落笔全归教化间。
莲幕未来须更聘，桂枝才去即先攀。
可怜丽句能飞动，荀宋精灵亦厚颜。
+++方干
++++送缙陵王少府赴举
相看不忍尽离觞，五两牵风速去樯。
远驿新砧应弄月，初程残角未吹霜。
越山直下分吴苑，淮水横流入楚乡。
珍重郄家好兄弟，明年禄位在何方。
+++方干
++++路入剡中作
截湾冲濑片帆通，高枕微吟到剡中。
掠草并飞怜燕子，停桡独饮学渔翁。
波涛漫撼长潭月，杨柳斜牵一岸风。
便拟乘槎应去得，仙源直恐接星东。
+++方干
++++东山瀑布
遥夜看来疑月照，平明失去被云迷。
挂岩远势穿松岛，击石残声注稻畦。
素色喷成三伏雪，馀波流作万年溪。
不缘真宰能开决，应向前山杂淤泥。
+++方干
++++水墨松石
三世精能举世无，笔端狼藉见功夫。
添来势逸阴崖黑，泼处痕轻灌木枯。
垂地寒云吞大漠，过江春雨入全吴。
兰堂坐久心弥惑，不道山川是画图。
+++方干
++++献浙东王大夫二首
出镇当时移越俗，致君何日不尧年。
到来唯饮长溪水，归去应将一个钱。
吟处美人擎笔砚，行时飞鸟避旌旃。
四方皆是分忧寄，独有东南戴二天。
王臣夷夏仰清名，领镇犹为失意行。
已见玉璜曾上钓，何愁金鼎不和羹。
誉将星月同时朽，身应山河满数生。
泥滓云霄至悬阔，渔翁不合见公卿。
+++方干
++++越州使院竹
莫见凌风飘粉箨，须知碍石作盘根。
细看枝上蝉吟处，犹是笋时虫蚀痕。
月送绿阴斜上砌，露凝寒色湿遮门。
列仙终日逍遥地，鸟雀潜来不敢喧。
+++方干
++++题赠李校书
名场失手一年年，月桂尝闻到手边。
谁道高情偏似鹤，自云长啸不如蝉。
众花交艳多成实，深井通潮半杂泉。
却是偶然行未到，元来有路上寥天。
+++方干
++++送王侍郎浙东入朝
自将苦节酬清秩，肯要庞眉一个钱。
恩爱已苏句践国，程途却上大罗天。
鱼池菊岛还公署，沙鹤松栽入画船。
密奏无非经济术，从容几刻在炉烟。
+++方干
++++赠黄处士
闭户先生无是非，竹湾松树藕苗衣。
愁吟密雪思难尽，醉倒残花扶不归。
若出薜萝迎鹤简，应抛舴艋别渔矶。
到头苦节终何益，空改文星作少微。
+++方干
++++献王大夫二首
都缘声价振皇州，高卧中条不自由。
早副急征来凤沼，常陪内宴醉龙楼。
锵金五字能援笔，钓玉三年信直钩。
必恐借留终不遂，越人相顾已先愁。
功成犹自更行春，塞路旌旗十里尘。
只用篇章为教化，不知夷夏望陶钧。
金章照耀浮光动，玉面生狞细步匀。
历任圣朝清峻地，至今依是少年身。
+++方干
++++赠五牙山人洗修白
变通唯在片时间，此事全由一粒丹。
若取寿长延至易，如嫌地远缩何难。
先生阔别能轻举，弟子才来学不餐。
箧里生尘是闲药，外沾犹可救衰残。
+++方干
++++处州献卢员外
才下轺车即岁丰，方知盛德与天通。
清声渐出寰瀛外，喜气全归教化中。
落地遗金终日在，经年滞狱当时空。
直缘后学无功业，不虑文翁不至公。
+++方干
++++石门瀑布
奔倾漱石亦喷苔，此是便随元化来。
长片挂岩轻似练，远声离洞咽于雷。
气含松桂千枝润，势画云霞一道开。
直是银河分派落，兼闻碎滴溅天台。
+++方干
++++题仙岩瀑布呈陈明府
方知激蹙与喷飞，直恐古今同一时。
远壑流来多石脉，寒空扑碎作凌澌。
谢公岩上冲云去，织女星边落地迟。
聚向山前更谁测，深沉见底是澄漪。
+++方干
++++赠山阴崔明府
用心何况两衙间，退食孜孜亦不闲。
压酒晒书犹检点，修琴取药似交关。
笙歌入夜舟中月，花木知春县里山。
平叔正堪汤饼试，风流不合问年颜。
+++方干
++++山井
滟滟湿光凌竹树，寥寥清气袭衣襟。
不知测穴通潮信，却讶轻涟动镜心。
夜久即疑星影过，早来犹见石痕深。
辘轳用智终何益，抱瓮遗名亦至今。
+++方干
++++偶作
直为篇章非动众，遂令轩盖不经过。
未妨溪上泛渔艇，又为门前张雀罗。
夜学事须凭雪照，朝厨争奈绝烟何。
若于岩洞求伦类，今古疏愚似我多。
+++方干
++++贼退后赠刘将军
非唯吴起与穰苴，今古推排尽不如。
白马知无髀上肉，黄巾泣向箭头书。
二年战地成桑茗，千里荒榛作比闾。
功业更多身转贵，伫看幢节引戎车。
+++方干
++++感时三首
不觉年华似箭流，朝看春色暮逢秋。
正嗟新冢垂青草，便见故交梳白头。
虽道了然皆是梦，应还达者即无愁。
破除生死须齐物，谁向穹苍问事由。
日乌往返无休息，朝出扶桑暮却回。
夜雨旋驱残热去，江风吹送早寒来。
才怜饮处飞花片，又见书边聚雪堆。
莫恃少年欺白首，须臾还被老相催。
世途扰扰复憧憧，真恐华夷事亦同。
岁月自消寒暑内，荣枯尽在是非中。
今朝犹作青襟子，明日还成白首翁。
堪笑愚夫足纷竞，不知流水去无穷。
+++方干
++++牡丹
不逢盛暑不冲寒，种子成丛用法难。
醉眼若为抛去得，狂心更拟折来看。
凌霜烈火吹无艳，裛露阴霞晒不干。
莫道娇红怕风雨，经时犹自未凋残。
+++方干
++++赠进士章碣
织锦虽云用旧机，抽梭起样更新奇。
何如且破望中叶，未可便攀低处枝。
藉地落花春半后，打窗斜雪夜深时。
此时才子吟应苦，吟苦鬼神知不知。
+++方干
++++与桐庐郑明府
字人心苦达神明，何止重门夜不扃。
莫道耕田全种秫，兼闻退食亦逢星。
映林顾兔停琴望，隔水寒猿驻笔听。
却恐南山尽无石，南山有石合为铭。
+++方干
++++谢王大夫奏表
非唯言下变荣衰，大海可倾山可移。
如剖夜光归暗室，似驱春气入寒枝。
死灰到底翻腾焰，朽骨随头却长肥。
便杀微躬复何益，生成恩重报无期。
+++方干
++++送道人归旧岩
旧岩终副却归期，岩下有人应识师。
目睹婴孩成老叟，手栽松柏有枯枝。
前山低校无多地，东海浅于初去时。
若把古今相比类，姓丁仙鹤亦如斯。
+++方干
++++送钱特卿赴职天台
路入仙溪气象清，垂鞭树石罅中行。
雾昏不见西陵岸，风急先闻瀑布声。
山下县寮张乐送，海边津吏棹舟迎。
诗家弟子无多少，唯只于余别有情。
+++方干
++++题新竹
青苔劚破植贞坚，细碧竿排郁眼鲜。
小凤凰声吹嫩叶，短蛟龙尾袅轻烟。
节环腻色端匀粉，根拔秋光暗长鞭。
怪得入门肌骨冷，缀风黏月满庭前。
+++方干
++++哭王大夫
俗人皆嫉谢临川，果中常情□□□。
为政旧规方利国，降生直性已归天。
岘亭惋咽知无极，渭曲馨香莫计年。
从此心丧应毕世，忍看坟草读残篇。
+++方干
++++赠乾素上人
苦用贞心传弟子，即应低眼看公卿。
水中明月无踪迹，风里浮云可计程。
庭际孤松随鹤立，窗间清磬学蝉鸣。
料师多劫长如此，岂算前生与后生。
+++方干
++++题应天寺上方兼呈谦上人
中天坐卧见人寰，峭石垂藤不易攀。
晴卷风雷归故壑，夜和猿鸟锁寒山。
势横绿野苍茫外，影落平湖潋滟间。
师在西岩最高处，路寻之字见禅关。
+++方干
++++题法华寺绝顶禅家壁
苍翠岧峣逼窅冥，下方雷雨上方晴。
飞流便向砌边挂，片月影从窗外行。
驯鹿不知谁结侣，野禽都是自呼名。
只应禅者无来去，坐看千山白发生。
+++方干
++++春日
春去春来似有期，日高添睡是归时。
虽将细雨催芦笋，却用东风染柳丝。
重雾已应吞海色，轻霜犹自剉花枝。
此时野客因花醉，醉卧花间应不知。
+++方干
++++上越州杨严中丞
连枝棣萼世无双，未秉鸿钧拥大邦。
折桂早闻推独步，分忧暂辍过重江。
晴寻凤沼云中树，思绕稽山枕上窗。
试把十年辛苦志，问津求拜碧油幢。
+++方干
++++月
桂轮秋半出东方，巢鹊惊飞夜未央。
海上风云摇皓影，空中露气湿流光。
斜临户牖通宵烛，回照阶墀到晓霜。
庾亮恃才高更逸，方闻墨翰已成章。
+++方干
++++早春
运行元化不参差，四极中华共一时。
正气才随灰律变，残寒便被柳条欺。
冰融大泽朝阳觉，草绿陈根夜雨知。
不信风光疾于箭，年来年去变霜髭。
+++方干
++++对花
清晓入花如步障，恋花行步步迟迟。
含风欲绽中心朵，似火应烧外面枝。
野客须拚终日醉，流莺自有隔年期。
使君坐处笙歌合，便是列仙身不知。
+++方干
++++除夜
玉漏斯须即达晨，四时吹转任风轮。
寒灯短烬方烧腊，画角残声已报春。
明日便为经岁客，昨朝犹是少年人。
新正定数随年减，浮世惟应百遍新。
+++方干
++++题松江驿
便向中流出太阳，兼疑大岸逼浮桑。
门前白道通丹阙，浪里青山占几乡。
帆势落斜依浦溆，钟声断续在沧茫。
古今悉不知天意，偏把云霞媚一方。
+++方干
++++思桐庐旧居便送鉴上人
莫道东南路不赊，思归一步是天涯。
林中夜半双台月，洲上春深九里花。
绿树绕村含细雨，寒潮背郭卷平沙。
闻师却到乡中去，为我殷勤谢酒家。
+++方干
++++送僧归日本
四极虽云共二仪，晦明前后即难知。
西方尚在星辰下，东域已过寅卯时。
大海浪中分国界，扶桑树底是天涯。
满帆若有归风便，到岸犹须隔岁期。
+++方干
++++宁国寺（新城县）
深僻孤高无四邻，白云明月自相亲。
海中日出山先晓，世上寒轻谷未春。
窗逼野溪闻唳鹤，林通村径见樵人。
此时惟有雷居士，不厌篮舆去住频。

++下卷六百五十三
  
+++方干
++++山中寄吴磻十韵
莫问终休否，林中事已成。
盘餐怜火种，岁计付刀耕。
掬水皆花气，听松似雨声。
书空翘足卧，避险侧身行。
果傍闲轩落，蒲连湿岸生。
禅生知见理，妻子笑无名。
更拟教诗苦，何曾待酒清。
石溪鱼不大，月树鹊多惊。
砌下通樵路，窗间见县城。
云山任重叠，难隔故交情。
+++方干
++++嘉兴县内池阁
指画应心成，周回气象清。
床前沙鸟语，案下锦鳞惊。
细柳风吹旋，新荷露压倾。
微芳缘岸落，迸笋入波生。
舴艋舟中醉，莓苔径上行。
高人莫归去，此处胜蓬瀛。
+++方干
++++镜湖西岛言事寄陶校书
樵猎两三户，凋疏是近邻。
风雷前壑雨，花木后岩春。
文字不得力，桑麻难救贫。
山禽欺稚子，夜犬吠渔人。
未必圣明代，长将云水亲。
音不延荐，何路出泥尘。
+++方干
++++赠赵崇侍御（一作赠赵常六韵）
贵达合逢明圣日，风流又及少年时。
才因出众人皆嫉，势欲摩霄自不知。
正直早年闻苦节，从容此日见清规。
却教鹦鹉呼桃叶，便遣婵娟唱竹枝。
闲话篇章停烛久，醉迷歌舞出花迟。
云鸿别有回翔便，应笑啁啾燕雀卑。
+++方干
++++叙龙瑞观胜异寄于尊师
混元融结致功难，山下平湖湖上山。
万倾涵虚寒潋滟，千寻耸翠秀孱颜。
芰荷香入琴棋处，雷雨声离栋牖间。
但有五云依鹤岭，曾无陆路向人寰。
夜溪漱玉常堪听，仙树垂珠可要攀。
若弃荣名便居此，自然浮浊不相关。
+++方干
++++侯郎中新置西湖
远近利民因智力，周回润物像心源。
菰蒲纵感生成惠，鳣鲔那知广大恩。
潋滟清辉吞半郭，萦纡别派入遥村。
砂泉绕石通山脉，岸木黏萍是浪痕。
已见澄来连镜底，兼知极处浸云根。
波涛不起时方泰，舟楫徐行日易昏。
烟雾未应藏岛屿，凫鹥亦解避旌幡。
虽云桃叶歌还醉，却被荷花笑不言。
孤鹤必应思凤诏，凡鱼岂合在龙门。
能将盛事添元化，一夕机谟万古存。
+++方干
++++许员外新阳别业
兰汀橘岛映亭台，不是经心即手栽。
满阁白云随雨去，一池寒月逐潮来。
小松出屋和巢长，新径通村避笋开。
柳絮风前欹枕卧，荷花香里棹舟回。
园中认叶封林草，檐下攀枝落野梅。
莫恣高情求逸思，须防急诏用长材。
若因萤火终残卷，便把渔歌送几杯。
多谢郢中贤太守，常时谈笑许追陪。

+++方干
++++李侍御上虞别业
满目亭台嘉木繁，燕蝉吟语不为喧。
昼潮势急吞诸岛，暑雨声回露半村。
真为援毫方掩卷，常因按曲便开尊。
若将明月为俦侣，应把清风遗子孙。
绣羽惊弓离果上，红鳞见饵出蒲根。
寻君未要先敲竹，且棹渔舟入大门。
+++方干
++++题悬溜岩隐者居
世人如要问生涯，满架堆床是五车。
谷鸟暮蝉声四散，修篁灌木势交加。
蒲葵细织团圆扇，薤叶平铺合遝花。
却用水荷苞绿李，兼将寒井浸甘瓜。
惯缘嶮峭收松粉，常趁芳鲜掇茗芽。
池上树阴随浪动，窗前月影被巢遮。
坐云独酌杯盘湿，穿竹微吟路径斜。
见说公卿访遗逸，逢迎亦是戴乌纱。

+++方干
++++山中言事八韵寄李支使
岂知经史深相误，两鬓垂丝百事休。
受业几多为弟子，成名一半作公侯。
前时射鹄徒抛箭，此日求鱼未上钩。
竹里断云来枕上，岩边片月在床头。
过庭急雨和花落，绕舍澄泉带叶流。
缅想远书聆鹊喜，窥寻嘉果觉猿偷。
旧诗改处空留韵，新酝尝来不满篘。
阮瑀如能问寒馁，风光当日入沧洲。

+++方干
++++山中言事寄赠苏判官
寸心似火频求荐，两鬓如霜始息机。
隔岸鸡鸣春耨去，邻家犬吠夜渔归。
倚松长啸成疏拙，拂石欹眠绝是非。
执爨纵曾炊橡实，纫针曾解补荷衣。
常凭早月来张烛，亦假清风为掩扉。
多是元瑜怜野贱，时回车马发光辉。
+++方干
++++献王大夫
高情不与俗人知，耻学诸生取桂枝。
荀宋五言行世早，巢由三诏出溪迟。
操心已在精微域，落笔皆成典诰词。
一鹗难成燕雀伍，非熊本是帝王师。
贤臣虽蕴经邦术，明主终无谏猎时。
莫道百僚忧礼绝，兼闻七郡怕天移。
直缘材力头头赡，专被文星步步随。
不信重言通造化，须臾便可变荣衰。

+++方干
++++浅井
夜入明河星似少，曙摇澄碧扇风翻。
细泉细脉难来到，应觉添瓶耗旧痕。
+++方干
++++与徐温话别
去去何时却见君，悠悠烟水似天津。
明年今夜有明月，不是今年看月人。
+++方干
++++出东阳道中作
马首寒山黛色浓，一重重尽一重重。
醉醒已在他人界，犹忆东阳昨夜钟。
+++方干
++++酬孙发
锦价转高花更巧，能将旧手弄新梭。
从来一字为褒贬，二十八言犹太多。
+++方干
++++送乡中故人
少小与君情不疏，听君细话胜家书。
如今若到乡中去，道我垂钩不钓鱼。
+++方干
++++思江南
昨日草枯今日青，羁人又动望乡情。
夜来有梦登归路，不到桐庐已及明。
+++方干
++++题宝林寺禅者壁（山名飞来峰）
邃岩乔木夏藏寒，床下云溪枕上看。
台殿渐多山更重，却令飞去即应难。
+++方干
++++过李群玉故居
讦直上书难遇主，衔冤下世未成翁。
琴尊剑鹤谁将去，惟锁山斋一树风。
+++方干
++++题玉笥山强处士
酒里藏身岩里居，删繁自是一家书。
世人呼尔为渔叟，尔学钓璜非钓鱼。
+++方干
++++君不来
远路东西欲问谁，寒来无处寄寒衣。
去时初种庭前树，树已胜巢人未归。
+++方干
++++经旷禅师旧院
谷鸟散啼如有恨，庭花含笑似无情。
更名变貌难休息，去去来来第几生。
+++方干
++++江南闻新曲
席上新声花下杯，一声声被拍声摧。
乐工不识长安道，尽是书中寄曲来。
+++方干
++++经故侯郎中旧居
一朝寂寂与冥冥，垄树未长坟草青。
高节雄才向何处，夜阑空锁满池星。
+++方干
++++越中逢孙百篇
上才乘酒到山阴，日日成篇字字金。
镜水周回千万顷，波澜倒泻入君心。
+++方干
++++寄谢麟
越国云溪秀发时，蒋京词赋谢麟诗。
后来若要知优劣，学圃无过老圃知。
+++方干
++++与长洲陈子美长官
枕上愁多百绪牵，常时睡觉在溪前。
人前尽是交亲力，莫道升沈总信天。
+++方干
++++新安殷明府家乐方响
葛溪铁片梨园调，耳底丁东十六声。
彭泽主人怜妙乐，玉杯春暖许同倾。
+++方干
++++别殷明府
许教门馆久踟蹰，仲叔怀恩对玉壶。
唯有离心欲销客，空垂双泪不成珠。
+++方干
++++送水墨项处士归天台
仙峤倍分元化功，揉蓝翠色一重重。
还家莫更寻山水，自有云山在笔峰。
+++方干
++++赠会稽杨长官
直钩终日竟无鱼，钟鼓声中与世疏。
若向湖边访幽拙，萧条四壁是闲居。
+++方干
++++赠申长官
言下随机见物情，看看狱路草还生。
旅人莫怪无鱼食，直为寒江水至清。
+++方干
++++将归湖上留别陈宰
归去春山逗晚晴，萦回树石罅中行。
明时不是无知己，自忆湖边钓与耕。
+++方干
++++贻亮上人
秋水一泓常见底，涧松千尺不生枝。
人间学佛知多少，净尽心花只有师。
+++方干
++++贻曦上人
四十年来多少人，一分零落九成尘。
与师犹得重相见，亦是枯株勉强春。
+++方干
++++书原上鲍处士屋壁
水阔坐看千万里，青芜盖地接天津。
祢衡莫爱山中静，绕舍山多却碍人。
+++方干
++++别孙蜀
吴越思君意易伤，别君添我鬓边霜。
由来浙水偏堪恨，截断千山作两乡。
+++方干
++++赠江上老人
潭底锦鳞多识钓，未投香饵即先知。
欲教鱼目无分别，须学揉蓝染钓丝。
+++方干
++++赠东溪贫道
非唯剑鹤独难留，触事皆闻被债收。
赖是豪家念寒馁，却还渔岛与渔舟。
+++方干
++++咏花
狂心醉眼共裴回，一半先开笑未开。
此日不能偷折去，胡蜂直恐趁人来。
+++方干
++++路入金州江中作
棹寻椒岸萦回去，数里时逢一两家。
知是从来贡金处，江边牧竖亦披沙。
+++方干
++++夜会郑氏昆季林亭
卷帘圆月照方塘，坐久尊空竹有霜。
白犬吠风惊雁起，犹能一一旋成行。
+++方干
++++题黄山人庭前孤桂
映窗孤桂非手植，子落月中闻落时。
仙客此时头不白，看来看去有枯枝。
+++方干
++++送僧南游
三秋万里五溪行，风里孤云不计程。
若念猩猩解言语，放生先合放猩猩。
+++方干
++++惜花
可怜妍艳正当时，刚被狂风一夜吹。
今日流莺来旧处，百般言语殢空枝。
+++方干
++++题天柱观鱼尊师旧院
早识吾师频到此，芝童药犬亦相迎。
今师一去无来日，花洞石坛空月明。
+++方干
++++东阳道中作（一作寒食日）
百花香气傍行人，花底垂鞭日易醺。
野父不知寒食节，穿林转壑自烧云。
+++方干
++++题画建溪图
六幅轻绡画建溪，刺桐花下路高低。
分明记得曾行处，只欠猿声与鸟啼。
+++方干
++++蜀中
游子去游多不归，春风酒味胜馀时。
闲来却伴巴儿醉，豆蔻花边唱竹枝。
+++方干
++++衢州别李秀才
千山红树万山云，把酒相看日又曛。
一曲骊歌两行泪，更知何处再逢君。
+++方干
++++题君山
曾于方外见麻姑，闻说君山自古无。
元是昆仑山顶石，海风吹落洞庭湖。
+++方干
++++题严子陵祠二首（后首一作杜荀鹤诗）
物色旁求至汉庭，一宵同寝见交情。
先生不入云台像，赢得桐江万古名。
苍翠云峰开俗眼，泓澄烟水浸尘心。
惟将道业为芳饵，钓得高名直到今。
+++方干
++++失题
十六声中运手轻，一声声似自然声。
不缘精妙过流辈，争得江南别有名。
+++方干
++++句
弟子已攀桂，先生犹卧云。（寄李频及第，见《鉴戒录》）
把得新诗草里论。（干师徐凝，常刺凝云云，反语为村里老也）
枯井夜闻邻果落，废巢寒见别禽来。（贻天目中峰客，以上见《纪事》）

++下卷六百五十四
  
+++罗邺
++++岁仗
玉帛朝元万国来，鸡人晓唱五门开。
春排北极迎仙驭，日捧南山入寿杯。
歌舜薰风铿剑佩，祝尧嘉气霭楼台。
可怜四海车书共，重见萧曹佐汉材。
+++罗邺
++++牡丹
落尽春红始著花，花时比屋事豪奢。
买栽池馆恐无地，看到子孙能几家。
门倚长衢攒绣毂，幄笼轻日护香霞。
歌钟满座争欢赏，肯信流年鬓有华。
+++罗邺
++++长城
当时无德御乾坤，广筑徒劳万古存。
谩役生民防极塞，不知血刃起中原。
珠玑旋见陪陵寝，社稷何曾保子孙。
降虏至今犹自说，冤声夜夜傍城根。
+++罗邺
++++秋夕寄友人
秋夕苍茫一雁过，西风白露满宫莎。
昨来京洛逢归客，犹说轩车未渡河。
莫把少年空倚赖，须知孤立易蹉跎。
想君怀抱哀吟夜，铜雀台前皓月多。
+++罗邺
++++冬夕江上言事五首
叶落才悲草又生，看看少壮是衰形。
关中秋雨书难到，江上春寒酒易醒。
多少系心身未达，寻思举目泪堪零。
几时抛得归山去，松下看云读道经。
喔喔晨鸡满树霜，喧喧晓渡簇舟航。
数星昨夜寒炉火，一阵谁家腊瓮香。
久别羁孤成潦倒，回看书剑更苍黄。
逢人举止皆言命，至竟谋闲可胜忙。
野堂吟罢独行行，点水微微冻不鸣。
十里溪山新雪后，千家襟袖晓寒生。
只宜醉梦依华寝，可称羸蹄赴宿程。
日苦几多心下见，那堪岁晏又无成。
僻居多与懒相宜，吟拥寒炉过腊时。
风柳欲生阳面叶，冻梅先绽岭头枝。
山川自小抛耕钓，骨肉无因免别离。
赖有陶情一尊酒，愁中相向展愁眉。
一带长溪渌浸门，数声幽鸟啄云根。
松亭尽日唯空坐，难得儒翁共讨论。
+++罗邺
++++春日宿崇贤里
柳暗榆飞春日深，水边门巷独来寻。
旧山共是经年别，新句相逢竟夕吟。
枕近禁街闻晓鼓，月当高竹见栖禽。
劳歌莫问秋风计，恐起江河垂钓心。
+++罗邺
++++征人
青楼一别戍金微，力尽秋来破虏围。
锦字莫辞连夜织，塞鸿长是到春归。
正怜汉月当空照，不奈胡沙满眼飞。
唯有梦魂南去日，故乡山水路依稀。
+++罗邺
++++莺
暖辞云谷背残阳，飞下东风翅渐长。
却笑金笼是羁绊，岂知瑶草正芬芳。
晓逢溪雨投红树，晚啭宫楼泣旧妆。
何事离人不堪听，灞桥斜日袅垂杨。
+++罗邺
++++槐花
行宫门外陌铜驼，两畔分栽此最多。
欲到清秋近时节，争开金蕊向关河。
层楼寄恨飘珠箔，骏马怜香撼玉珂。
愁杀江湖随计者，年年为尔剩奔波。
+++罗邺
++++自蜀入关
文战连输未息机，束书携剑定前非。
近来从听事难得，休去且无山可归。
匹马出门还怅望，孤云何处是因依。
斜阳驿路西风紧，遥指人烟宿翠微。
+++罗邺
++++上阳宫
春半上阳花满楼，太平天子昔巡游。
千门虽对嵩山在，一笑还随洛水流。
深锁笙歌巢燕听，遥瞻金碧路人愁。
翠华却自登仙去，肠断宫娥望不休。
+++罗邺
++++旧侯家
台阁层层倚半空，绕轩澄碧御沟通。
金钿座上歌春酒，画蜡尊前滴晓风。
岁月不知成隙地。
子孙谁更系殊功。
人间若算无荣辱，却是扁舟一钓翁。
+++罗邺
++++宿武安山有怀
野店暮来山畔逢，寒芜漠漠露华浓。
窗间灯在犬惊吠，溪上月沈人罢舂。
远别只愁添雪鬓，此生何计隐云峰。
离心却羡南飞翼，独过吴江更数重。
+++罗邺
++++谒宁祠
春生溪岭雪初开，下马云亭酹一杯。
好是精灵偏有感，能于乡里不为灾。
九江贾客应遥祝，五夜神兵数此来。
尽室唯求多降福，新年归去便风催。
+++罗邺
++++经故洛城
一片危墙势恐人，墙边日日走蹄轮。
筑时驱尽千夫力，崩处空为数里尘。
长恨往来经此地，每嗟兴废欲沾巾。
那堪又向荒城过，锦雉惊飞麦陇春。
+++罗邺
++++老将
百战辛勤归帝乡，南班班里最南行。
弓欺猿臂秋无力，剑泣虬髯晓有霜。
千古耻非书玉帛，一心犹自向河湟。
年年宿卫天颜近，曾把功勋奏建章。
+++罗邺
++++曲江春望
故国东归泽国遥，曲江晴望忆渔樵。
都缘北阙春先到，不是南山雪易消。
瑞影玉楼开组绣，欢声丹禁奏云韶。
虽然未得陪鸳鸯，亦酹金觞祝帝尧。
+++罗邺
++++帝里
喧喧蹄毂走红尘，南北东西暮与晨。
谩道青云难得路，何曾紫陌有闲人。
杯倾竹叶侯门月，马落桃花御水春。
只合咏歌来大国，况逢文景化惟新。
+++罗邺
++++新安城
若算防边久远名，新安岂更胜长城。
谩兴他役悲荒垒，何似从今实取兵。
圣德便应同险固，人心自不向忠贞。
但将死节酬尧禹，版筑无劳寇已平。
+++罗邺
++++自遣
四十年来诗酒徒，一生缘兴滞江湖。
不愁世上无人识，唯怕村中没酒沽。
春巷摘桑喧姹女，江船吹笛舞蛮奴。
焚鱼酌醴醉尧代，吟向席门聊自娱。
+++罗邺
++++流水
漾漾悠悠几派分，中浮短艇与鸥群。
天街带雨淹芳草，玉洞漂花下白云。
静称一竿持处见，急宜孤馆觉来闻。
隋家柳畔偏堪恨，东入长淮日又曛。
+++罗邺
++++送张逸人
自说归山人事赊，素琴丹灶是生涯。
床头残药鼠偷尽，溪上破门风摆斜。
石井晴垂青葛叶，竹篱荒映白茅花。
遥知此去应稀出，独卧晴窗梦晓霞。
+++罗邺
++++春晚渡河有怀
烟收绿野远连空，戍垒依稀入望中。
万里山河星拱北，百年人事水归东。
扁舟晚济桃花浪，走马晴嘶柳絮风。
乡思正多羁思苦，不须回首问渔翁。
+++罗邺
++++春望梁石头城
柳碧桑黄破国春，残阳微雨望归人。
江山不改兴亡地，冠盖自为前后尘。
帆势挂风轻若翅，浪声吹岸叠如鳞。
六朝无限悲愁事，欲下荒城回首频。
+++罗邺
++++早发宜陵即事
霜白山村月落时，一声鸡后又登岐。
居人犹自掩关在，行客已愁驱马迟。
身事不堪空感激，鬓毛看著欲凋衰。
青萍委匣休哮吼，未有恩仇拟报谁。
+++罗邺
++++鸳鸯
红闲碧霁瑞烟开，锦翅双飞去又回。
一种鸟怜名字好，尽缘人恨别离来。
暖依牛渚汀莎媚，夕宿龙池禁漏催。
相对若教春女见，便须携向凤凰台。
+++罗邺
++++春闺
愁坐兰闺日过迟，卷帘巢燕羡双飞。
管弦楼上春应在，杨柳桥边人未归。
玉笛岂能留舞态，金河犹自浣戎衣。
梨花满院东风急，惆怅无言倚锦机。
+++罗邺
++++赠东川梓桐县韦德孙长官
前代高门今宰邑，怀才重义古来无。
笙歌厌听吟清句，京洛思归展画图。
蜀酝天寒留客醉，陇禽山晓隔帘呼。
何年期拜朱幡贵，马上论诗在九衢。
+++罗邺
++++题水帘洞
乱泉飞下翠屏中，名共真珠巧缀同。
一片长垂今与古，半山遥听水兼风。
虽无舒卷随人意，自有潺湲济物功。
每向暑天来往见，疑将仙子隔房栊。
+++罗邺
++++野花
拂露丛开血色殷，枉无名字对空山。
时逢舞蝶寻香至，少有行人辍棹攀。
若在侯门看不足，为生江岸见如闲。
结根毕竟输桃李，长近都城紫陌间。
+++罗邺
++++芦花
如练如霜干复轻，西风处处拂江城。
长垂钓叟看不足，暂泊王孙愁亦生。
好傍翠楼装月色，枉随红叶舞秋声。
最宜群鹭斜阳里，闲捕纤鳞傍尔行。
+++罗邺
++++山阳贻友人
性僻多将云水便，山阳酒病动经年。
行迟暖陌花拦马，睡重春江雨打船。
闲弄玉琴双鹤舞，静窥庭树一猱悬。
结茅更莫期深隐，声价如今满日边。
+++罗邺
++++长安惜春
千门共惜放春回，半锁楼台半复开。
公子不能留落日，南山遮莫倚高台。
残红似怨皇州雨，细绿犹藏画蜡灰。
毕竟思量何足叹，明年时节又还来。
+++罗邺
++++谢友人遗华阳巾
剪露裁烟胜角冠，来从玉洞五云端。
醉宜薤叶欹斜影，稳称菱花子细看。
野客爱留笼鹤发，溪翁争乞配渔竿。
真仙首饰劳相寄，尘土翻惭戴去难。
+++罗邺
++++早梅
缀雪枝条似有情，凌寒澹注笑妆成。
冻香飘处宜春早，素艳开时混月明。
迁客岭头悲袅袅，美人帘下妒盈盈。
满园桃李虽堪赏，要且东风晚始生。
+++罗邺
++++留题张逸人草堂（一作杜牧诗）
长悬青紫与芳枝，尘路无因免别离。
马上多于在家日，尊前堪惜少年时。
关河客梦还乡后，雨雪山程出店迟。
却羡高人此中老，轩车过尽不知谁。
+++罗邺
++++钟陵崔大夫罢镇攀随再经匡庐寺宿
一抛文战学从公，两逐旌旗宿梵宫。
酒醒月移窗影畔，夜凉身在水声中。
侯门聚散真如梦，花界登临转悟空。
明发不堪山下路，几程愁雨又愁风。
+++罗邺
++++留献彭门郭常侍
受得彭门拥信旗，一家将谓免羁离。
到来门馆空归去，羞向交亲说受知。
层构尚无容足地，尺波宁有跃鳞时。
到头忍耻求名是，须向青云觅路岐。
+++罗邺
++++洛水
一道潺湲溅暖莎，年年惆怅是春过。
莫言行路听如此，流入深宫怅更多。
桥畔月来清见底，柳边风紧绿生波。
纵然满眼添归思，未把渔竿奈尔何。
+++罗邺
++++闻杜鹃
花时一宿碧山前，明月东风叫杜鹃。
孤馆觉来听夜半，羸僮相对亦无眠。
汝身哀怨犹如此，我泪纵横岂偶然。
争得苍苍知有恨，汝身成鹤我成仙。
+++罗邺
++++趁职单于留别阙下知己
职忝翩翩逐建牙，笈随征骑入胡沙。
定将千里书凭雁，应看三春雪当花。
年长有心终报国，时清到处便营家。
逢秋不拟同张翰，为忆鲈鱼却叹嗟。
+++罗邺
++++落第书怀寄友人
清世谁能便陆沈，相逢休作忆山吟。
若教仙桂在平地，更有何人肯苦心。
去国汉妃还似玉，亡家石氏岂无金。
且安怀抱莫惆怅，瑶瑟调高尊酒深。
+++罗邺
++++鹦鹉咏
玉槛瑶轩任所依，东风休忆岭头归。
金笼共惜好毛羽，红觜莫教多是非。
便向郄堂夸饮啄，还应祢笔发光辉。
乘时得路何须贵，燕雀鸾凰各有机。
+++罗邺
++++题沧浪峡
门向红尘日日开，入门襟袖远尘埃。
暗香惹步涧花发，晚景逼檐溪鸟回。
不为市朝行路近，有谁车马看山来。
可怜严子持竿处，云水终年锁绿苔。
+++罗邺
++++白角簟
叠玉骈珪巧思长，露华烟魄让清光。
休摇雉尾当三伏，似展龙鳞在一床。
高价不唯标越绝，冷纹疑似卧潇湘。
杜陵他日重归去，偏称醉眠松桂堂。
+++罗邺
++++秋日怀江上友人
行子岂知烟水劳，西风独自泛征艘。
酒醒孤馆秋帘卷，月满寒江夜笛高。
黄叶梦馀归朔塞，青山家在极波涛。
去年今日逢君处，雁下芦花猿正号。
+++罗邺
++++题笙
筠管参差排凤翅，月堂凄切胜龙吟。
最宜轻动纤纤玉，醉送当观滟滟金。
缑岭独能征妙曲，嬴台相共吹清音。
好将宫徵陪歌扇，莫遣新声郑卫侵。
+++罗邺
++++下第
谩把青春酒一杯，愁襟未信酒能开。
江边依旧空归去，帝里还如不到来。
门掩残阳鸣鸟雀，花飞何处好池台。
此时惆怅便堪老，何用人间岁月催。
+++罗邺
++++秋晚
残星残月一声钟，谷际岩隈爽气浓。
不向碧台惊醉梦，但来清镜促愁容。
繁金露洁黄笼菊，独翠烟凝远涧松。
闲步幽林与苔径，渐移栖鸟及鸣蛩。
+++罗邺
++++长安春夕旅怀
几年栖旅寄西秦，不识花枝醉过春。
短艇闲思五湖浪，羸蹄愁傍九衢尘。
关河风雨迷归梦，钟鼓朝昏老此身。
忽向太平时节过，一竿持去老遗民。
+++罗邺
++++洛阳春望
洛阳春霁绝尘埃，嵩少烟岚画障开。
草色花光惹襟袖，箫声歌响隔楼台。
心但觉闲多少，马足方知倦往来。
愁上中桥桥上望，碧波东去夕阳催。
+++罗邺
++++惜春
燕归巢后即离群，吟倚东风恨日曛。
一别一年方见我，游来游去不禁君。
莺花御苑看将尽，丝竹侯家亦少闻。
独坐南楼正惆怅，柳塘花絮更纷纷。
+++罗邺
++++冬日旅怀
乌焰才沈桂魄生，霜阶拥褐暂吟行。
闲思江市白醪满，静忆僧窗绿绮横。
尘土自怜长失计，云帆尤觉有归情。
几多怅望无穷事，空画炉灰坐到明。
+++罗邺
++++春夕寄友人时有与歌者南北
芳径春归花半开，碧山波暖雁初回。
满楼月色还依旧，昨夜歌声自不来。
愁眼向谁零玉箸，征蹄何处驻红埃。
中宵吟罢正惆怅，从此兰堂锁绿苔。
+++罗邺
++++春夜赤水驿旅怀
一星残烛照离堂，失计游心归渺茫。
不自寻思无道路，为谁辛苦竞时光。
九衢春色休回首，半夜溪声正梦乡。
却羡去年买山侣，月斜渔艇倚潇湘。
+++罗邺
++++春山山馆旅怀
山馆吟馀山月斜，东风摇曳拂窗华。
岂知驱马无闲日，长在他人后到家。
孤剑向谁开壮节，流年催我自堪嗟。
灯前结束又前去，晓出石林啼乱鸦。
+++罗邺
++++秋夕旅怀
阶前月色与蛩声，阶上愁人坐复行。
秦谷入霜空有梦，越山无计可归耕。
穷途若遣长堪恸，华发无因肯晚生。
不似扁舟钓鱼者，免将心事算浮荣。
+++罗邺
++++春过白遥岭
鸟道穿云望峡遥，羸蹄经宿在岧峣。
到来山下春将半，上得林端雪未消。
返驾王尊何足叹，哭途阮籍谩无聊。
未知遇此凄惶者，泣向东风鬓欲凋。
+++罗邺
++++别夜
秋入江天河汉清，迢迢钟漏出孤城。
金波千里别来夜，玉箸两行流到明。
若在人间须有恨，除非禅伴始无情。
人间谁有□□□，聚散自然惆怅生。
+++罗邺
++++费拾遗书堂
满袖归来天桂香，紫泥重降旧书堂。
自怜苇带同巢许，不驾蒲轮佐禹汤。
怪石尽含千古秀，奇花多吐四时芳。
何人更肯追高躅，唯有樵童戏藓床。
+++罗邺
++++溪上春望
无端溪上看兰桡，又是东风断柳条。
双鬓多于愁里镊，四时须向酬中销。
行人骏马嘶香陌，独我残阳倚野桥。
吟水咏山心未已，可能终不胜渔樵。
+++罗邺
++++献池州庾员外
曾降瑶缄荐姓名，攀云几合到蓬瀛。
须存彭寿千年在，终见茅公九转成。
鲲海已知劳鹤使，萤窗不那梦霓旌。
琪花玉蔓应相笑，未得歌吟从酒行。
+++罗邺
++++春风
每岁东来助发生，舞空悠飏遍寰瀛。
暗添芳草池塘色，远递高楼箫管声。
帘透骊宫偏带恨，花催上苑剩多情。
如何一瑞车书日，吹取青云道路平。
+++罗邺
++++冬日寄献庾员外
曾谒仙宫最上仙，西风许醉桂花前。
争欢酒蚁浮金爵，从听歌尘扑翠蝉。
秋霁卷帘凝锦席，夜阑吹笛称江天。
却思紫陌觥筹地，兔缺乌沈欲半年。
+++罗邺
++++钓翁（一作郑谷诗）
来往烟波非定居，生涯蓑褐外无馀。
闲垂两鬓任如鹤，只系一竿时得鱼。
月浦扣船歌皎洁，雨蓬隈岸卧萧疏。
行人误话金张贵，笑指北邙丘与墟。
+++罗邺
++++闻友人入越幕因以诗赠
稽岭春生酒冻销，烟鬟红袖恃娇饶。
岸边丛雪晴香老，波上长虹晚影遥。
正哭阮途归未得，更闻江笔赴嘉招。
人间荣瘁真堪恨，坐想征轩鬓欲凋。
+++罗邺
++++东归
日日唯忧行役迟，东归可是有家归。
都缘桂玉无门住，不算山川去路危。
秦树梦愁黄鸟啭，吴江钓忆锦鳞肥。
桃夭李艳清明近，惆怅当年意尽违。
+++罗邺
++++入关
古道槐花满树开，入关时节一蝉催。
出门唯恐不先到，当路有谁长待来。
似箭年光还可惜，如蓬生计更堪哀。
故园若有渔舟在，应挂云帆早个回。
+++罗邺
++++览陈丕卷
雪宫词客燕宫游，一轴烟花象外搜。
谩把蜀纹当昼展，徒夸湘碧带春流。
吟时致我寒侵骨，得处疑君白尽头。
从北南归明月夜，岭猿滩鸟更悠悠。
+++罗邺
++++巴南旅舍言怀
万浪千岩首未回，无憀相倚上高台。
家山如画不归去，客舍似仇谁遣来。
红泪罢窥连晓烛，碧波休引向春杯。
后时若有青云望，何事偏教羽翼摧。
+++罗邺
++++登凌歊台
高台今日竟长闲，因想兴亡自惨颜。
四海已归新雨露，六朝空认旧江山。
槎翘独鸟沙汀畔，风递连墙雪浪间。
好是轮蹄来往便，谁人不向此跻攀。
+++罗邺
++++仆射陂晚望
离人到此倍堪伤，陂水芦花似故乡。
身事未知何日了，马蹄唯觉到秋忙。
田园牢落东归晚，道路辛勤北去长。
却羡无愁是沙鸟，双双相趁下斜阳。
+++罗邺
++++芳草
废苑墙南残雨中，似袍颜色正蒙茸。
微香暗惹游人步，远绿才分斗雉踪。
三楚渡头长恨见，五侯门外却难逢。
年年纵有春风便，马迹车轮一万重。
+++罗邺
++++秋日留题蒋亭
西风才起一蝉鸣，便算关河马上程。
碧浪鹢舟从此别，丹霄鹄箭忍无成。
二年芳思随云雨，几日离歌恋旆旌。
回首横塘更东望，露荷烟菊倍伤情。
+++罗邺
++++早发
一点灯残鲁酒醒，已携孤剑事离程。
愁看飞雪闻鸡唱，独向长空背雁行。
白草近关微有路，浊河连底冻无声。
此中来往本迢递，况是驱羸客塞城。
+++罗邺
++++雁二首
暮天新雁起汀洲，红蓼花开水国愁。
想得故园今夜月，几人相忆在江楼。
早背胡霜过戍楼，又随寒日下汀洲。
江南江北多离别，忍报年年两地愁。
+++罗邺
++++萤二首
水殿清风玉户开，飞光千点去还来。
无风无月长门夜，偏到阶前点绿苔。
裴回无烛冷无烟，秋径莎庭入夜天。
休向书窗来照字，近来红蜡满歌筵。
+++罗邺
++++看花
花开只恐看来迟，及到愁如未看时。
家在楚乡身在蜀，一年春色负归期。
+++罗邺
++++柳絮
处处东风扑晚阳，轻轻醉粉落无香。
就中堪恨隋堤上，曾惹龙舟舞凤凰。
+++罗邺
++++云
纷纷霭霭遍江湖，得路为霖岂合无。
莫使悠飏只如此，帝乡还更暖苍梧。
+++罗邺
++++芳草
曲江岸上天街里，两地纵生车马多。
不似萋萋南浦见，晚来烟雨半相和。
+++罗邺
++++出都门
青门春色一花开，长到花时把酒杯。
自觉无家似潮水，不知归处去还来。
+++罗邺
++++宫中二首
芳草长含玉辇尘，君王游幸此中频。
今朝别有承恩处，鹦鹉飞来说似人。
虽然自小属梨园，不识先皇玉殿门。
还是当时歌舞曲，今来何处最承恩。
+++罗邺
++++河湟
河湟何计绝烽烟，免使征人更戍边。
尽放农桑无一事，遣教知有太平年。
+++罗邺
++++闻子规
蜀魄千年尚怨谁，声声啼血向花枝。
满山明月东风夜，正是愁人不寐时。
+++罗邺
++++望仙
千金垒土望三山，云鹤无踪羽卫还。
若说神仙求便得，茂陵何事在人间。
+++罗邺
++++放鹧鸪
好傍青山与碧溪，刺桐毛竹待双栖。
花时迁客伤离别，莫向相思树上啼。
+++罗邺
++++骊山
风摇岩桂露闻香，白鹿惊时出绕墙。
不向骊山锁宫殿，可知仙去是明皇。
+++罗邺
++++梅花
繁如瑞雪压枝开，越岭吴溪免用栽。
却是五侯家未识，春风不放过江来。
+++罗邺
++++鸡冠花
一枝秾艳对秋光，露滴风摇倚砌傍。
晓景乍看何处似，谢家新染紫罗裳。
+++罗邺
++++汴河
炀帝开河鬼亦悲，生民不独力空疲。
至今呜咽东流水，似向清平怨昔时。
+++罗邺
++++渡江有感
岸落残红锦雉飞，渡江船上夕阳微。
一枝犹负平生意，归去何曾胜不归。
+++罗邺
++++题终南山僧堂
九衢终日见南山，名利何人肯掩关。
唯有吾师达真理，坐看霜树老云间。
+++罗邺
++++大散岭
过往长逢日色稀，雪花如掌扑行衣。
岭头却望人来处，特地身疑是鸟飞。
+++罗邺
++++嘉陵江
嘉陵南岸雨初收，江似秋岚不煞流。
此地终朝有行客，无人一为棹扁舟。
+++罗邺
++++早行
雨洒江声风又吹，扁舟正与睡相宜。
无端戍鼓催前去，别却青山向晓时。
+++罗邺
++++黄河晓渡
大河平野正穷秋，羸马羸僮古渡头。
昨夜莲花峰下月，隔帘相伴到明愁。
+++罗邺
++++温泉
一条春水漱莓苔，几绕玄宗浴殿回。
此水贵妃曾照影，不堪流入旧宫来。
+++罗邺
++++秋怨
梦断南窗啼晓乌，新霜昨夜下庭梧。
不知帘外如珪月，还照边城到晓无。
+++罗邺
++++叹别
北来南去几时休，人在光阴似箭流。
直待江山尽无路，始因抛得别离愁。
+++罗邺
++++送春
欲别东风剩黯然，亦知春去有明年。
世间争那人先老，更对残花一醉眠。
+++罗邺
++++蜡烛
暖香红焰一时燃，缇幕初垂月落天。
堪恨兰堂别离夜，如珠似泪滴樽前。
+++罗邺
++++陈宫
白玉尊前紫桂香，迎春阁上燕双双。
陈王半醉贵妃舞，不觉隋兵夜渡江。
+++罗邺
++++水帘
万点飞泉下白云，似帘悬处望疑真。
若将此水为霖雨，更胜长垂隔路尘。
+++罗邺
++++赏春（一作芳草，一作春游郁然有怀赋）
芳草和烟暖更青，闲门要路一时生。
年年点检人间事，唯有春风不世情。
+++罗邺
++++叹平泉（一作伤平泉庄）
生前几到此亭台，寻叹投荒去不回。
若遣春风会人意，花枝尽合向南开。
+++罗邺
++++长安春雨
兼风飒飒洒皇州，能滞轻寒阻胜游。
半夜五侯池馆里，美人惊起为花愁。
+++罗邺
++++驾蜀回
上皇西幸却归秦，花木依然满禁春。
唯有贵妃歌舞地，月明空殿锁香尘。
+++罗邺
++++吴王古宫井二首
古宫荒井曾平后，见说耕人又凿开。
拾得玉钗镌敕字，当时恩泽赐谁来。
含青薜荔随金甃，碧砌磷磷生绿苔。
莫言数尺无波水，曾与如花并照来。
+++罗邺
++++江帆
别离不独恨蹄轮，渡口风帆发更频。
何处青楼方凭槛，半江斜日认归人。
+++罗邺
++++为人感赠
歌舞从来最得名，如今老寄洛阳城。
当时醉送龙骧曲，留与谁家唱月明。
+++罗邺
++++春江恨别
望断长川一叶舟，可堪归路更沿流。
重来别处无人见，芳草斜阳满渡头。
+++罗邺
++++叹流水二首
人间莫谩惜花落，花落明年依旧开。
却最堪悲是流水，便同人事去无回。
龙跃虬蟠旋作潭，绕红溅绿下东南。
春风散入侯家去，漱齿花前酒半酣。
+++罗邺
++++落第东归
年年春色独怀羞，强向东归懒举头。
莫道还家便容易，人间多少事堪愁。
+++罗邺
++++镜
昔岁相知别有情，几回磨拭始将行。
如今老去愁无限，抱向闲窗却怕明。
+++罗邺
++++南行
腊晴江暖鸊鹈飞，梅雪香黏越女衣。
鱼市酒村相识遍，短船歌月醉方归。
+++罗邺
++++公子行
金鞍玉勒照花明，过后春风特地生。
半醉五侯门里出，月高犹在禁街行。
+++罗邺
++++春日偶题城南韦曲
韦曲城南锦绣堆，千金不惜买花栽。
谁知豪贵多羁束，落尽春红不见来。
+++罗邺
++++上东川顾尚书
轻财重义真公子，长策沈机继武侯。
龙节坐持兵十万，可怜三蜀尽无忧。
+++罗邺
++++过王濬墓
埋骨千年近路尘，路傍碑号晋将军。
当时若使无功业，早个耕桑到此坟。
+++罗邺
++++灞上感别
灞水何人不别离，无家南北倚空悲。
十年此路花时节，立马沾襟酒一卮。
+++罗邺
++++春日与友人话别
酌坐对芳草，东风吹旅衣。
最嫌驱马倦，自未有山归。
华发将时逼，青云计又非。
离襟一沾洒，回首正残晖。
+++罗邺
++++竹
翠叶才分细细枝，清阴犹未上阶墀。
蕙兰虽许相依日，桃李还应笑后时。
抱节不为霜霰改，成林终与凤凰期。
渭滨若更征贤相，好作渔竿系钓丝。
+++罗邺
++++边将
马上乘秋欲建勋，飞狐夜斗出师频。
若无紫塞烟尘事，谁识青楼歌舞人。
战骨沙中金镞在，贺筵花畔玉盘新。
由来边卒皆如此，只是君门合杀身。
+++罗邺
++++巴南旅泊
巴山惨别魂，巴水彻荆门。
此地若重到，居人谁复存。
落帆红叶渡，驻马白云村。
却羡南飞雁，年年到故园。
+++罗邺
++++河上逢友人
知君意不浅，立马问生涯。
薄业无归地，他乡便是家。
宵吟怜桂魄，朝起怯菱花。
语尽黄河上，西风日又斜。
+++罗邺
++++偶题离亭
万般名利不关身，况待山平海变尘。
五月波涛争下峡，满堂金玉为何人。
谩夸浮世青云贵，未尽离杯白发新。
谁似雨蓬蓬底客，渚花汀鸟自相亲。
+++罗邺
++++夏晚望嵩亭有怀
正怜云水与心违，湖上亭高对翠微。
尽日不妨凭槛望，终年未必有家归。
青蝉渐傍幽丛噪，白鸟时穿返照飞。
此地又愁无计住，一竿何处是因依。
+++罗邺
++++途中寄友人
秋庭怅望别君初，折柳分襟十载馀。
相见或因中夜梦，寄来多是隔年书。
携樽座外花空老，垂钓江头柳渐疏。
裁得诗凭千里雁，吟来宁不忆吾庐。
+++罗邺
++++伤侯第
世间荣辱半相和，昨日权门今雀罗。
万古明君方纳谏，九江迁客更应多。
碧池草熟人偷钓，画戟春闲莺乱过。
几许乐僮无主后，不离邻巷教笙歌。
+++罗邺
++++春日过寿安山馆
旧国多将泉石亲，西游爱此拂行尘。
帘开山色离亭午，步入松香别岛春。
谁肯暂安耕钓地，相逢谩叹路岐身。
归期不及桃花水，江上何曾鲙雪鳞。
+++罗邺
++++吴门再逢方干处士
天上高名世上身，垂纶何不驾蒲轮。
一朝卿相俱前席，千古篇章冠后人。
稽岭不归空挂梦，吴宫相值欲沾巾。
吾王若致升平化，可独成周只渭滨。
+++罗邺
++++蝉
才入新秋百感生，就中蝉噪最堪惊。
能催时节凋双鬓，愁到江山听一声。
不傍管弦拘醉态，偏依杨柳挠离情。
故园闻处犹惆怅，况是经年万里行。
+++罗邺
++++秋日留别义初上人
塞寺穷秋别远师，西风一雁倍伤悲。
每嗟尘世长多事，重到禅斋是几时。
霜岭自添红叶恨，月溪休和碧云词。
关河回首便千里，飞锡南归讵可知。
+++罗邺
++++夏日宿灵岩寺宗公院
寺入千岩石路长，孤吟一宿远公房。
卧听半夜杉坛雨，转觉中峰枕簟凉。
花界已无悲喜念，尘襟自足是非妨。
他年纵使重来此，息得心猿鬓已霜。
+++罗邺
++++冬日庙中书事呈栖白上人
日高荒庙掩双扉，杉径无人鸟雀悲。
昨日江潮起归思，满窗风雨觉来时。
何堪身计长如此，闲尽炉灰却是疑。
赖有碧云吟句客，禅馀相访说新诗。
+++罗邺
++++夏日题远公北阁
危阁压山冈，晴空疑鸟行。
胜搜花界尽，响益梵音长。
有月堪先到，无风亦自凉。
烟纷绕绕，诸树共苍苍。
榻恋高楼语，瓯怜昼茗香。
此身闲未得，驱马入残阳。
+++罗邺
++++秋蝶二首
秦楼花发时，秦女笑相随。
及到秋风日，飞来欲问谁。
似厌栖寒菊，翩翩占晚阳。
愁人如见此，应下泪千行。
+++罗邺
++++秋别
别路垂杨柳，秋风凄管弦。
青楼君去后，明月为谁圆。
+++罗邺
++++共友人看花
愁将万里身，来伴看花人。
何事独惆怅，故园还又春。
+++罗邺
++++行次
终日长程复短程，一山行尽一山青。
路傍君子莫相笑，天上由来有客星。
+++罗邺
++++凤州北楼
城上层楼北望时，闲云远水自相宜。
人人尽道堪图画，枉遣山翁醉习池。
+++罗邺
++++赠僧
繁华举世皆如梦，今古何人肯暂闲。
唯有东林学禅客，白头闲坐对青山。

++下卷六百五十五
  
+++罗隐
++++曲江春感（一题作归五湖）
江头日暖花又开，江东行客心悠哉。
高阳酒徒半凋落，终南山色空崔嵬。
圣代也知无弃物，侯门未必用非才。
一船明月一竿竹，家住五湖归去来。
+++罗隐
++++皇陂
皇陂潋滟深复深，陂西下马聊登临。
垂杨风轻弄翠带，鲤鱼日暖跳黄金。
三月穷途无胜事，十年流水见归心。
输他谷口郑夫子，偷得闲名说至今。
+++罗隐
++++寄郑补阙
夫子门前数仞墙，每经过处忆游梁。
路从青琐无因见，恩在丹心不可忘。
未必便为谗口隔，只应贪草谏书忙。
别来愁悴知多少，两度槐花马上黄。
+++罗隐
++++牡丹花
似共东风别有因，绛罗高卷不胜春。
若教解语应倾国，任是无情亦动人。
芍药与君为近侍，芙蓉何处避芳尘。
可怜韩令功成后，辜负秾华过此身。
+++罗隐
++++黄河
莫把阿胶向此倾，此中天意固难明。
解通银汉应须曲，才出昆仑便不清。
高祖誓功衣带小，仙人占斗客槎轻。
三千年后知谁在，何必劳君报太平。
+++罗隐
++++汴河
当时天子是闲游，今日行人特地愁。
柳色纵饶妆故国，水声何忍到扬州。
乾坤有意终难会，黎庶无情岂自由。
应笑秦皇用心错，谩驱神鬼海东头。
+++罗隐
++++西京崇德里居
进乏梯媒退又难，强随豪贵殢长安。
风从昨夜吹银汉，泪拟何门落玉盘。
抛掷红尘应有恨，思量仙桂也无端。
锦鳞赪尾平生事，却被闲人把钓竿。
+++罗隐
++++投所思
憔悴长安何所为，旅魂穷命自相疑。
满川碧嶂无归日，一榻红尘有泪时。
雕琢只应劳郢匠，膏肓终恐误秦医。
浮生七十今三十，从此凄惶未可知。
+++罗隐
++++经张舍人旧居（一题作河中经故翰林张舍人所居）
行尘不是昔时尘，谩向朱门忆侍臣。
一榻已无开眼处，九泉应有爱才人。
文馀吐凤他年诏，树想栖鸾旧日春。
从此恩深转难报，夕阳衰草泪沾巾。
+++罗隐
++++雒城作
大卤旌旗出洛滨，此中烟月已埃尘。
更无楼阁寻行处，只有山川识野人。
早得铸金夸范蠡，旋闻垂钓哭平津。
旧游难得时难遇，回首空城百草春。
+++罗隐
++++姑苏城南湖陪曹使君游
水蓼花红稻穗黄，使君兰棹泛回塘。
倚风荇藻先开路，迎旆凫鷖尽著行。
手里兵符神与术，腰间金印彩为囊。
少年太守勋庸盛，应笑燕台两鬓霜。
+++罗隐
++++秋日有寄姑苏曹使君
多病无因棹小舟，阖闾城下谒名侯。
水寒不见双鱼信，风便唯闻五袴讴。
早说用兵长暗合，近传观稼亦闲游。
须知谢奕依前醉，闲阻清谈又一秋。
+++罗隐
++++送章碣赴举
苹鹿歌中别酒催，粉闱星彩动昭回。
久经罹乱心应破，乍睹升平眼渐开。
顾我昔年悲玉石，怜君今日蕴风雷。
龙门盛事无因见，费尽黄金老隗台。
+++罗隐
++++寄杨秘书
湖水平来见鲤鱼，偶因烹处得琼琚。
披寻藻思千重后，吟想冰光万里馀。
漳浦病来情转薄，赤城吟苦意何如。
锦衣公子怜君在，十载兵戈从板舆。
+++罗隐
++++往年进士赵能卿尝话金庭胜事，见示叙
会稽诗客赵能卿，往岁相逢话石城。
正恨故人无上寿，喜闻良宰有高情。
山朝佐命层层耸，水接飞流步步清。
两火一刀罹乱后，会须乘兴雪中行。
+++罗隐
++++得宣州窦尚书书因投寄二首
双鱼迢递到江滨，伤感南陵旧主人。
万里朝台劳寄梦，十年侯国阻趋尘。
寻知乱后尝辞禄，共喜闲来得养神。
时见齐山敬亭客，不堪戎马战征频。
曾逐旌旗过板桥，世途多难竟蓬飘。
步兵校尉辞公府，车骑将军忆本朝。
醉里旧游还历历，病中衰鬓奈萧萧。
遗簪堕履应留念，门客如今只下僚。
+++罗隐
++++雪
细玉罗纹下碧霄，杜门颜巷落偏饶。
巢居只恐高柯折，旅客愁闻去路遥。
撅冻野蔬和粉重，扫庭松叶带酥烧。
寒窗呵笔寻诗句，一片飞来纸上销。
+++罗隐
++++暇日有寄姑苏曹使君兼呈张郎中郡中宾僚
嘉植阴阴覆剑池，此中能政动神祇。
湖边观稼雨迎马，城外犒军风满旗。
融酒徒夸无算爵，俭莲还少最高枝。
珊瑚笔架真珠履，曾和陈王几首诗。
+++罗隐
++++寄右省王谏议
耳边要静不得静，心里欲闲终未闲。
自是宿缘应有累，可能时事更相关。
鱼惭张翰辞东府，鹤怨周颙负北山。
看却金庭芝朮老，又驱车入七人班。
+++罗隐
++++焚书坑
千载遗踪一窖尘，路傍耕者亦伤神。
祖龙算事浑乖角，将谓诗书活得人。
+++罗隐
++++始皇陵
荒堆无草树无枝，懒向行人问昔时。
六国英雄漫多事，到头徐福是男儿。
+++罗隐
++++送沈先辈归送上嘉礼（一作送沈光及第后东归兼赴嘉礼）
青青月桂触人香，白苎衫轻称沈郎。
好继马卿归故里，况闻山简在襄阳。
杯倾别岸应须醉，花傍征车渐欲芳。
拟把金钱赠嘉礼，不堪栖屑困名场。
+++罗隐
++++春日叶秀才曲江
江花江草暖相隈，也向江边把酒杯。
春色恼人遮不得，别愁如疟避还来。
安排贱迹无良策，裨补明时望重才。
一曲吴歌齐拍手，十年尘眼未曾开。
+++罗隐
++++西京道德里
秦树团团夕结阴，此中庄舄动悲吟。
一枝丹桂未入手，万里苍波长负心。
老去渐知时态薄，愁来唯愿酒杯深。
七雄三杰今何在，休为闲人泪满襟。
+++罗隐
++++忆夏口
汉阳渡口兰为舟，汉阳城下多酒楼。
当年不得尽一醉，别梦有时还重游。
襟带可怜吞楚塞，风烟只好狎江鸥。
月明更想曾行处，吹笛桥边木叶秋。
+++罗隐
++++武牢关
楚人曾此限封疆，不见清阴六里长。
一壑暮声何怨望，数峰秋势自颠狂。
由来四皓须神伏，大抵秦皇谩气强。
欲学鸡鸣试关吏，太平时节懒思量。
+++罗隐
++++途中献晋州孟中丞
太平天子念蒲东，又委星郎养育功。
昨日隼旟辞阙下，今朝珠履在河中。
楼移庾亮千山月，树待袁宏一扇风。
不及政成应入拜，晋州何足展清通。
+++罗隐
++++长安秋夜
远闻天子似羲皇，偶舍渔乡入帝乡。
五等列侯无故旧，一枝仙桂有风霜。
灯欹短焰烧离鬓，漏转寒更滴旅肠。
归计未知身已老，九衢双阙夜苍苍。
+++罗隐
++++春晚寄钟尚书
宰府初开忝末尘，四年谈笑隔通津。
官资肯便矜中路，酒醆还应忆故人。
江畔旧游秦望月，槛前公事镜湖春。
如今莫问西禅坞，一炷寒香老病身。
+++罗隐
++++秋晓寄友人
洞庭霜落水云秋，又泛轻涟任去留。
世界高谈今已得，宦途清贵旧曾游。
手中彩笔夸题凤，天上泥封奖狎鸥。
更见南来钓翁说，醉吟还上木兰舟。
+++罗隐
++++秋日有酬（一作寄王师范）
旧业传家有宝刀，近闻馀力更挥毫。
腰间印佩黄金重，卷里诗裁白雪高。
宴罢嘉宾迎凤藻，猎归诸将问龙韬。
分茅列土才三十，犹拟回头赌锦袍。
+++罗隐
++++所思
梁王兔苑荆榛里，炀帝鸡台梦想中。
只觉惘然悲谢傅，未知何以报文翁。
生灵不幸台星拆，造化无情世界空。
划尽寒灰始堪叹，满庭霜叶一窗风。
+++罗隐
++++送魏校书兼呈曹使君
乱离无计驻生涯，又事东游惜岁华。
村店酒旗沽竹叶，野桥梅雨泊芦花。
雠书发迹官虽屈，负米安亲路不赊。
应见使君论世旧，扫门重得向曹家。
+++罗隐
++++四皓庙
汉惠秦皇事已闻，庙前高木眼前云。
楚王谩费闲心力，六里青山尽属君。
+++罗隐
++++浮云
溶溶曳曳自舒张，不向苍梧即帝乡。
莫道无心便无事，也曾愁杀楚襄王。
+++罗隐
++++早发
北去南来无定居，此生生计竟何如。
酷怜一觉平明睡，长被鸡声恶破除。
+++罗隐
++++香
沈水良材食柏珍，博山烟暖玉楼春。
怜君亦是无端物，贪作馨香忘却身。
+++罗隐
++++邺城
台上年年掩翠蛾，台前高树夹漳河。
英雄亦到分香处，能共常人较几多。

++下卷六百五十六
  
+++罗隐
++++七夕
络角星河菡萏天，一家欢笑设红筵。
应倾谢女珠玑箧，尽写檀郎锦绣篇。
香帐簇成排窈窕，金针穿罢拜婵娟。
铜壶漏报天将晓，惆怅佳期又一年。
+++罗隐
++++送臧濆下第谒窦鄜州
赋得长杨不直钱，却来京口看莺迁。
也知绛灌轻才子，好谒尤常醉少年。
万里故乡云缥缈，一春生计泪澜汍。
多情柱史应相问，与话归心正浩然。
+++罗隐
++++清明日曲江怀友
君与田苏即旧游，我于交分亦绸缪。
二年隔绝黄泉下，尽日悲凉曲水头。
鸥鸟似能齐物理，杏花疑欲伴人愁。
寡妻稚子应寒食，遥望江陵一泪流。
+++罗隐
++++送郑州严员外
欲将刀笔润王猷，东去先分圣主忧。
满扇好风吹郑圃，一车甘雨别皇州。
尚书碛冷鸿声晚，仆射陂寒树影秋。
从此文星在何处，武牢关外庾公楼。
+++罗隐
++++孙员外赴阙后重到三衢
远山高枝思悠哉，重倚危楼尽一杯。
谢守已随征诏入，鲁儒犹逐断蓬来。
地寒谩忆移暄手，时急方须济世才。
宣室夜阑如有问，可能全忘未然灰。
+++罗隐
++++衡阳泊木居士庙下作（一题作题木居士庙）
乌噪残阳草满庭，此中枯木似人形。
只应神物长为主，未必浮槎即有灵。
八月风波飘不去，四时黍稷荐惟馨。
南朝庾信无因赋，牢落祠前水气腥。
+++罗隐
++++钟陵见杨秀才（一题作见进士杨寻）
孺亭滕阁少踟蹰，三度南游一事无。
只觉流年如鸟逝，不知何处有龙屠。
云归洪井枝柯敛，水下漳江气色粗。
赖得与君同此醉，醒来愁被鬼揶揄。
+++罗隐
++++自湘川东下立春泊夏口阻风登孙权城
吴门此去逾千里，湘浦离来想数旬。
只见风师长占路，不知青帝已行春。
危怜坏堞犹遮水，狂爱寒梅欲傍人。
事往时移何足问，且凭村酒暖精神。
+++罗隐
++++春日忆湖南旧游寄卢校书
旅榜前年过洞庭，曾提刀笔事甘宁。
玳筵离隔将军幕，朱履频窥处士星。
恩重匣中孤剑在，梦馀江畔数峰青。
金貂见服嘉宾散，回首昭丘一涕零。
+++罗隐
++++贺淮南节度卢员外赐绯
俭莲高贵九霄闻，粲粲朱衣降五云。
骢马早年曾避路，银鱼今日且从军。
御题彩服垂天眷，袍展花心透縠纹。
应笑当年老莱子，鲜华都自降明君。
+++罗隐
++++春日独游禅智寺
树远连天水接空，几年行乐旧隋宫。
花开花谢还如此，人去人来自不同。
鸾凤调高何处酒，吴牛蹄健满车风。
思量只合腾腾醉，煮海平陈一梦中。
+++罗隐
++++和淮南李司空同转运员外（一作同转运卢员外赐绯）
层层高阁旧瀛洲，此地须征第一流。
丞相近年萦倚望，重才今日喜遨游。
荣持健笔金黄贵，恨咽离筵管吹秋。
谁继伊皋送行句，梁王诗好郢人愁。
+++罗隐
++++后土庙
四海兵戈尚未宁，始于云外学仪形。
九天玄女犹无圣，后土夫人岂有灵。
一带好云侵鬓绿，两层危岫拂眉青。
韦郎年少知何在，端坐思量太白经。
+++罗隐
++++金陵夜泊
冷烟轻淡傍衰丛，此夕秦淮驻断蓬。
栖雁远惊沽酒火，乱鸦高避落帆风。
地销王气波声急，山带秋阴树影空。
六代精灵人不见，思量应在月明中。
+++罗隐
++++上江州陈员外
寒江九派转城楼，东下钟陵第一州。
自中台方贵盛，地从西晋即风流。
旧班久望鹓晴翥，馀力犹闻虎夜浮。
应恨属官无健令，异时佳节阻闲游。
+++罗隐
++++广陵开元寺阁上作
满槛山川漾落晖，槛前前事去如飞。
云中鸡犬刘安过，月里笙歌炀帝归。
江蹙海门帆散去，地吞淮口树相依。
红楼翠幕知多少，长向东风有是非。
+++罗隐
++++上鄂州韦尚书
往岁先皇驭九州，侍臣才业最风流。
文穷典诰虽馀力，俗致雍熙尽密谋。
兰省换班青作绶，柏台前引绛为鞲。
都缘未负江山兴，开济生灵校一秋。
+++罗隐
++++早春巴陵道中
远雪亭亭望未销，岳阳春浅似相饶。
短芦冒土初生笋，高柳偷风已弄条。
波泛洞庭猵獭健，谷连荆楚鬼神妖。
中流菱唱泊何处，一只画船兰作桡。
+++罗隐
++++广陵秋日酬进士臧濆见寄
驿西斜日满窗前，独凭秋栏思渺绵。
数尺断蓬惭故国，一轮清镜泣流年。
已知世事真徒尔，纵有心期亦偶然。
空愧荀家好兄弟，雁来鱼去是因缘。
+++罗隐
++++淮南送李司空朝觐
圣君宵旰望时雍，丹诏西来雨露浓。
宣父道高休叹凤，武侯才大本吟龙。
九州似鼎终须负，万物为铜只待熔。
腊后春前更何事，便看经度奏东封。
+++罗隐
++++秋日禅智寺见裴郎中题名寄韦瞻
野寺疏钟万木秋，偶寻题处认名侯。
官离南郡应闲暇，地胜东山想驻留。
百醆浓醪成别梦，两行垂露浣羁愁。
心知只有韦公在，更对真踪话旧游。
+++罗隐
++++广陵春日忆池阳有寄
烟水濛濛接板桥，数年经历驻征桡。
醉凭危槛波千顷，愁倚长亭柳万条。
别后故人冠獬豸，病来知己赏鹪鹩。
清流夹宅千家住，会待闲乘一信潮。
+++罗隐
++++春中湘中题岳麓寺僧舍
蟾宫虎穴两皆休，来凭危栏送远愁。
多事林莺还谩语，薄情边雁不回头。
春融只待乾坤醉，水阔深知世界浮。
欲共高僧话心迹，野花芳草奈相尤。
+++罗隐
++++出试后投所知
此日蓬壶两日程，当时消息甚分明。
桃须曼倩催方熟，橘待洪崖遣始行。
岛外音书应有意，眼前尘土渐无情。
莫教更似山西鼠，啮破愁肠恨一生。
+++罗隐
++++湘南春日怀古
晴江春暖兰蕙薰，凫鹥苒苒鸥著群。
洛阳贾谊自无命，少陵杜甫兼有文。
空阔远帆遮落日，苍茫野树碍归云。
松醪酒好昭潭静，闲过中流一吊君。
+++罗隐
++++江州望庐山
东南苍翠何崔嵬，横流一望幽抱开。
影寒已令水底去，脚阔欲过湖心来。
深处不唯容鬼怪，暗中兼恐有风雷。
仙人往往今谁在，红杏花香重首回。
+++罗隐
++++金陵寄窦尚书
二年岐路有西东，长忆优游楚驿中。
虎帐谈高无客继，马卿官傲少人同。
世危肯使依刘表，山好犹能忆谢公。
此去此恩言不得，谩将闲泪对春风。
+++罗隐
++++清溪江令公宅
蛮笺象管夜深时，曾赋陈宫第一诗。
宴罢风流人不见，废来踪迹草应知。
莺怜胜事啼空巷，蝶恋馀香舞好枝。
还有往年金甃井，牧童樵叟等闲窥。
+++罗隐
++++郑州献卢舍人（时本官王令公收复两京后）
海槎闲暇阆风轻，不是安流不肯行。
鸡省露浓汤饼熟，凤池烟暖诏书成。
渔筹已合光儒梦，尧印何妨且治兵。
会待两都收复后，右图仪表左题名。
+++罗隐
++++别池阳所居
黄尘初起此留连，火耨刀耕六七年。
雨夜老农伤水旱，雪晴渔父共舟船。
已悲世乱身须去，肯愧途危迹屡迁。
却是九华山有意，列行相送到江边。
+++罗隐
++++送内使周大夫自杭州朝贡
八都上将近平戎，便附輶轩奏圣聪。
三接驾前朝觐礼，一函江表战征功。
云间阆苑何时见，水底瑶池触处通。
知有殿庭馀力在，莫辞消息寄西风。
+++罗隐
++++酬黄从事怀旧见寄
旧游不合到心中，把得君诗意亦同。
水馆酒阑清夜月，香街人散白杨风。
长绳系日虽难绊，辨口谈天不易穷。
世事自随蓬转在，思量何处是飞蓬。
+++罗隐
++++绣
一片丝罗□□□，洞房西室女工劳。
花随玉指添春色，鸟逐金针长羽毛。
蜀锦谩夸声自贵，越绫虚说价功高。
可中用作鸳鸯被，红叶枝枝不碍刀。
+++罗隐
++++西施
家国兴亡自有时，吴人何苦怨西施。
西施若解倾吴国，越国亡来又是谁。
+++罗隐
++++自遣
得即高歌失即休，多愁多恨亦悠悠。
今朝有酒今朝醉，明日愁来明日愁。
+++罗隐
++++白角篦
白似琼瑶滑似苔，随梳伴镜拂尘埃。
莫言此个尖头物，几度撩人恶发来。
+++罗隐
++++铜雀台
强歌强舞竟难胜，花落花开泪满膺。
只合当年伴君死，免交憔悴望西陵。
+++罗隐
++++鹦鹉
莫恨雕笼翠羽残，江南地暖陇西寒。
劝君不用分明语，语得分明出转难。
+++罗隐
++++金钱花
占得佳名绕树芳，依依相伴向秋光。
若教此物堪收贮，应被豪门尽劚将。
+++罗隐
++++梅
天赐胭脂一抹腮，盘中磊落笛中哀。
虽然未得和羹便，曾与将军止渴来。

++下卷六百五十七
  
+++罗隐
++++钱尚父生日
大昴分光降斗牛，兴唐宗社作诸侯。
伊夔事业扶千载，韩白机谋冠九州。
贵盛上持龙节钺，延长应续鹤春秋。
锦衣玉食将何报，更俟庄椿一举头。
+++罗隐
++++寄前户部陆郎中
出驯桑雉入朝簪，箫洒清名映士林。
近日篇章欺白雪，早年词赋得黄金。
桂堂纵道探龙颔，兰省何曾驻鹤心。
离乱事多人不会，酒浓花暖且闲吟。
+++罗隐
++++登瓦棺寺阁
下盘空迹上云浮，偶逐僧行步步愁。
暂憩已知须用意，渐来争忍不回头。
烟中树老重江晚，铎外风轻四境秋。
懒指台城更东望，鹊飞龙斗尽荒丘。
+++罗隐
++++九华山费征君所居
草堂何处试徘徊，见说遗踪向此开。
蟾桂自归三径后，鹤书曾降九天来。
白云事迹依前在，青琐光阴竟不回。
尽夕为君思曩日，野泉呜咽路莓苔。
+++罗隐
++++途中寄怀
不知何处是前程，合眼腾腾信马行。
两鬓已衰时未遇，数峰虽在病相撄。
尘埃巩洛虚光景，诗酒江湖漫姓名。
试哭军门看谁问，旧来还似祢先生。
+++罗隐
++++京口见李侍郎
傞傞江柳欲矜春，铁瓮城边见故人。
屈指不堪言甲子，披风常记是庚申。
别来且喜身俱健，乱后休悲业尽贫。
还有杖头沽酒物，待寻山寺话逡巡。
+++罗隐
++++秋日酬张特玄
病寄南徐两度秋，故人依约亦扬州。
偶因雁足思闲事，拟棹孤舟访旧游。
风急几闻江上笛，月高谁共酒家楼。
平生意气消磨尽，甘露轩前看水流。
+++罗隐
++++登高咏菊尽（一作李山甫诗）
篱畔霜前偶得存，苦教迟晚避兰荪。
能销造化几多力，不受阳和一点恩。
生处岂容依玉砌，要时还许上金樽。
陶公没后无知己，露滴幽丛见泪痕。
+++罗隐
++++登夏州城楼
寒城猎猎戍旗风，独倚危楼怅望中。
万里山河唐土地，千年魂魄晋英雄。
离心不忍听边马，往事应须问塞鸿。
好脱儒冠从校尉，一枝长戟六钧弓。
+++罗隐
++++水边偶题
野水无情去不回，水边花好为谁开。
只知事逐眼前去，不觉老从头上来。
穷似丘轲休叹息，达如周召亦尘埃。
思量此理何人会，蒙邑先生最有才。
+++罗隐
++++故洛阳公镇大梁时隐得游门下今之经历事往…以伤以谢
孤舟欲泊思何穷，曾忆西来值雪中。
珠履少年初满座，白衣游子也从公。
狂抛赋笔琉璃冷，醉倚歌筵玳瑁红。
今日斯文向谁说，泪碑棠树两成空。
+++罗隐
++++杜陵秋思
南望商於北帝都，两堪栖托两无图。
只闻斥逐张公子，不觉悲同楚大夫。
岩畔早凉生紫桂，井边疏影落高梧。
一杯渌酒他年忆，沥向清波寄五湖。
+++罗隐
++++隐尝在江陵忝故中令白公叨蒙知遇…遂成长句
往岁酂侯镇渚宫，曾将清律暖孤蓬。
才怜曼倩三冬后，艺许由基一箭中。
言重不能轻薄命，地寒终是泣春风。
凤凰池涸台星拆，回首岐山忆至公。
+++罗隐
++++夜泊毗陵无锡县有寄
草虫幽咽树初团，独系孤舟夜已阑。
浊浪势奔吴苑急，疏钟声彻惠山寒。
愁催鬓发凋何易，贫恋家乡别渐难。
他日亲朋应大笑，始知书剑是无端。
+++罗隐
++++桃花
暖触衣襟漠漠香，间梅遮柳不胜芳。
数枝艳拂文君酒，半里红欹宋玉墙。
尽日无人疑怅望，有时经雨乍凄凉。
旧山山下还如此，回首东风一断肠。
+++罗隐
++++筹笔驿
抛掷南阳为主忧，北征东讨尽良筹。
时来天地皆同力，运去英雄不自由。
千里山河轻孺子，两朝冠剑恨谯周。
唯馀岩下多情水，犹解年年傍驿流。
+++罗隐
++++重过随州故兵部李侍郎恩知因抒长句
庄周高论伯牙琴，闲夜思量泪满襟。
四海共谁言近事，九原从此负初心。
鸥翻汉浦风波急，雁下郧溪雾雨深。
惭愧苍生还有意，解歌襦袴至如今。
+++罗隐
++++商於驿楼东望有感
山川去接汉江东，曾伴隋侯醉此中。
歌绕夜梁珠宛转，舞娇春席雪朦胧。
棠遗善政阴犹在，薤送哀声事已空。
惆怅知音竟难得，两行清泪白杨风。
+++罗隐
++++寄南城韦逸人
杜甫诗中韦曲花，至今无赖尚豪家。
美人晓折露沾袖，公子醉时香满车。
万里丹青传不得，二年风雨恨无涯。
羡他南涧高眠客，春去春来任物华。
+++罗隐
++++梅花
吴王醉处十馀里，照野拂衣今正繁。
经雨不随山鸟散，倚风疑共路人言。
愁怜粉艳飘歌席，静爱寒香扑酒樽。
欲寄所思无好信，为人惆怅又黄昏。
+++罗隐
++++淮南高骈所造迎仙楼
鸾音鹤信杳难回，凤驾龙车早晚来。
仙境是谁知处所，人间空自造楼台。
云侵朱槛应难到，虫网闲窗永不开。
子细思量成底事，露凝风摆作尘埃。
+++罗隐
++++和禅月大师见赠
高僧惠我七言诗，顿豁尘心展白眉。
秀似谷中花媚日，清如潭底月圆时。
应观法界莲千叶，肯折人间桂一支。
漂荡秦吴十馀载，因循犹恨识师迟。
+++罗隐
++++谒文宣王庙
晚来乘兴谒先师，松柏凄凄人不知。
九仞萧墙堆瓦砾，三间茅殿走狐狸。
雨淋状似悲麟泣，露滴还同叹凤悲。
傥使小儒名稍立，岂教吾道受栖迟。
+++罗隐
++++代文宣王答
三教之中儒最尊，止戈为武武尊文。
吾今尚自披蓑笠，你等何须读典坟。
释氏宝楼侵碧汉，道家宫殿拂青云。
若教颜闵英灵在，终不羞他李老君。
+++罗隐
++++重送朗州张员外
朱轮此去正春风，且驻青云听断蓬。
一榻早年容孺子，双旌今日别文翁。
诚知汲善心长在，争奈干时迹转穷。
酬德酬恩两无路，谩劳惆怅凤城东。
+++罗隐
++++广陵秋夜读进士常修三篇因题
入蜀归吴三首诗，藏于笥箧重于师。
剑关夜读相如听，瓜步秋吟炀帝悲。
景物也知输健笔，时情谁不许高枝。
明年二月春风里，江岛闲人慰所思。
+++罗隐
++++逼试投所知
桃在仙翁旧苑傍，暖烟轻霭扑人香。
十年此地频偷眼，二月春风最断肠。
曾恨梦中无好事，也知囊里有仙方。
寻思仙骨终难得，始与回头问玉皇。
+++罗隐
++++汉江上作
汉江波浪渌于苔，每到江边病眼开。
半雨半风终日恨，无名无迹几时回。
云生岸谷秋阴合，树接帆樯晚思来。
对此空惭圣明代，忍教缨上有尘埃。
+++罗隐
++++秋夜寄进士顾荣
秋河耿耿夜沈沈，往事三更尽到心。
多病谩劳窥圣代，薄才终是费知音。
家山梦后帆千尺，尘土搔来发一簪。
空羡良朋尽高价，可怜东箭与南金。
+++罗隐
++++寄渭北徐从事
暖云慵堕柳垂条，骢马徐郎过渭桥。
官秩旧参荀秘监，樽罍今伴霍嫖姚。
科随鹄箭频曾中，礼向侯弓以重招。
莫恨东风促行李，不多时节却归朝。
+++罗隐
++++徐寇南逼感事献江南知己次韵
酒阑离思浩无穷，西望维扬忆数公。
万里飘零身未了，一家知奖意曾同。
云横晋国尘应暗，路转吴江信不通。
今日便成卢子谅，满襟珠泪堕霜风。
+++罗隐
++++寄三衢孙员外
小敷文伯见何时，南望三衢渴复饥。
天子未能崇典诰，诸生徒欲恋旌旗。
风高绿野苗千顷，露冷平楼酒满卮。
尽是数旬陪奉处，使君争肯不相思。
+++罗隐
++++淮南送卢端公归台
凤鸾势逸九霄宽，北去南来任羽翰。
朱绂两参王俭府，绣衣三领杜林官。
道从上国曾匡济，才向牢盆始重难。
应笑张纲谩生事，埋轮不得在长安。
+++罗隐
++++炀帝陵
入郭登桥出郭船，红楼日日柳年年。
君王忍把平陈业，只博雷塘数亩田。
+++罗隐
++++马嵬坡
佛屋前头野草春，贵妃轻骨此为尘。
从来绝色知难得，不破中原未是人。
+++罗隐
++++柳
灞岸晴来送别频，相偎相倚不胜春。
自家飞絮犹无定，争解垂丝绊路人。
+++罗隐
++++隋堤柳
夹路依依千里遥，路人回首认隋朝。
春风未借宣华意，犹费工夫长绿条。
+++罗隐
++++孟浩然墓
数步荒榛接旧蹊，寒江漠漠草凄凄。
鹿门黄土无多少，恰到书生冢便低。
+++罗隐
++++秦纪
长策东鞭及海隅，鼋鼍奔走鬼神趋。
怜君未到沙丘日，肯信人间有死无。
+++罗隐
++++仙掌
掌前流水驻无尘，掌下轩车日日新。
谩向山头高举手，何曾招得路行人。

++下卷六百五十八
  
+++罗隐
++++咏月
湖上风高动白蘋，暂延清景此逡巡。
隔年违别成何事，半夜相看似故人。
蟾向静中矜爪距，兔隈明处弄精神。
嫦娥老大应惆怅，倚泣苍苍桂一轮。
+++罗隐
++++宿荆州江陵驿
西游象阙愧知音，东下荆溪称越吟。
风动芰荷香四散，月明楼阁影相侵。
闲欹别枕千般梦，醉送征帆万里心。
薜荔衣裳木兰楫，异时烟雨好追寻。
+++罗隐
++++抚州别阮兵曹
雪晴天外见诸峰，幽轧行轮有去踪。
内史宅边今独恨，步兵厨畔旧相容。
十年别鬓疑朝镜，千里归心著晚钟。
若不他时更青眼，未知谁肯荐临邛。
+++罗隐
++++新安投所知
少年容易舍樵渔，曾辱明公荐子虚。
汉殿夜寒时不食，宋都风急命何疏。
云埋野艇吟归去，草没山田赋遂初。
长剑一寻歌一奏，此心争肯为鲈鱼。
+++罗隐
++++江边有寄
江边旧业半雕残，每轸归心即万端。
狂折野梅山店暖，醉吹村笛酒楼寒。
只言圣代谋身易，争奈贫儒得路难。
同病同忧更何事，为君提笔画渔竿。
+++罗隐
++++送友人归夷门
二年流落大梁城，每送君归即有情。
别路算来成底事，旧游言著似前生。
苑荒懒认词人会，门在空怜烈士名。
至竟男儿分应定，不须惆怅谷中莺。
+++罗隐
++++湘中见进士乔诩
吴公台下别经秋，破虏城边暂驻留。
一笑有情堪解梦，数年无故不同游。
云牵楚思横鱼艇，柳送乡心入酒楼。
且酌松醪依旧醉，谁能相见向春愁。
+++罗隐
++++上霅川裴郎中
贵提金印出咸秦，潇洒江城两度春。
一派水清疑见胆，数重山翠欲留人。
望崇早合归黄阁，诗好何妨恋白蘋。
自是受恩心未足，却垂双翅羡吴均。
+++罗隐
++++钱塘江潮
怒声汹汹势悠悠，罗刹江边地欲浮。
漫道往来存大信，也知反覆向平流。
任抛巨浸疑无底，猛过西陵只有头。
至竟朝昏谁主掌，好骑赪鲤问阳侯。
+++罗隐
++++送人赴职任褒中
物态时情难重陈，夫君此去莫伤春。
男儿只要有知己，才子何堪更问津。
万转江山通蜀国，两行珠翠见褒人。
海棠花谢东风老，应念京都共苦辛。
+++罗隐
++++临川投穆中丞
试将生计问蓬根，心委寒灰首戴盆。
翅弱未知三岛路，舌顽虚掉五侯门。
啸烟白狖沈高木，捣月清砧触旅魂。
家在碧江归不得，十年鱼艇长苔痕。
+++罗隐
++++早春送张坤归大梁（一题作早春送大梁卢从事）
萧萧羸马正尘埃，又送輶轩向吹台。
别酒莫辞今夜醉，故人知是几时回。
泉经华岳犹应冻，花到梁园始合开。
为谢东门抱关吏，不堪惆怅满离杯。
+++罗隐
++++东归途中作
松橘苍黄覆钓矶，早年生计近年违。
老知风月终堪恨，贫觉家山不易归。
别岸客帆和雁落，晚程霜叶向人飞。
买臣严助精灵在，应笑无成一布衣。
+++罗隐
++++送进士臧濆下第后归池州
赋成无处换黄金，却向春风动越吟。
天子爱才虽仄席，诸生多病又沾襟。
柳攀灞岸狂遮袂，水忆池阳渌满心。
珍重彩衣归正好，莫将闲事系升沈。
+++罗隐
++++湘中赠范郧
丹桂无心彼此谙，二年疏懒共江潭。
愁知酒醆终难舍，老觉人情转不堪。
云外鸳鸯非故旧，眼前胶漆似烟岚。
劳歌一曲霜风暮，击折湘妃白玉簪。
+++罗隐
++++寄张侍郎
衰羸岂合话荆州，争奈思多不自由。
无路重趋桓典马，有诗曾上仲宣楼。
尘销别迹堪垂泪，树拂他门懒举头。
一种人间太平日，独教零落忆沧洲。
+++罗隐
++++渚宫秋思
楚城日暮烟霭深，楚人驻马还登临。
襄王台下水无赖，神女庙前云有心。
千载是非难重问，一江风雨好闲吟。
欲招屈宋当时魄，兰败荷枯不可寻。
+++罗隐
++++闲居早秋
槐杪清蝉烟雨馀，萧萧凉叶堕衣裾。
噪槎乌散沈苍岭，弄杵风高上碧虚。
百岁梦生悲蛱蝶，一朝香死泣芙蕖。
六宫谁买相如赋，团扇恩情日日疏。
+++罗隐
++++建康
潮平远岸草侵沙，东晋衰来最可嗟。
庾舅已能窥帝室，王都还是预人家。
山寒老树啼风曲，泉暖枯骸动芷牙。
欲起九原看一遍，秦淮声急日西斜。
+++罗隐
++++送舒州宿松县傅少府（一题作送宿松傅少府）
江蓠漠漠树重重，东过清淮到宿松。
县好也知临浣水，官闲应得看灊峰。
春生绿野吴歌怨，雪霁平郊楚酒浓。
留取馀杯待张翰，明年归棹一从容。
+++罗隐
++++经故洛阳城
败垣危堞迹依稀，试驻羸骖吊落晖。
跋扈以成梁冀在，简书难问杜乔归。
由来世事须翻覆，未必馀才解是非。
千载昆阳好功业，与君门下作恩威。
+++罗隐
++++夏州胡常侍
百尺高台勃勃州，大刀长戟汉诸侯。
征鸿过尽边云阔，战马闲来塞草秋。
国计已推肝胆许，家财不为子孙谋。
仍闻陇蜀由多事，深喜将军未白头。
+++罗隐
++++寄进士卢休
半年池口恨萍蓬，今日思量已梦中。
游子马蹄难重到，故人尊酒与谁同。
山横翠后千重绿，蜡想歌时一烬红。
从此客程君不见，麦秋梅雨遍江东。
+++罗隐
++++赠先辈令狐补阙
中间声迹早薰然，阻避钧衡过十年。
碧海浪高终济物，苍梧云好已归天。
花迎彩服离莺谷，柳傍东风触马鞭。
应念凄凉洞庭客，夜深双泪忆渔船。
+++罗隐
++++送秦州从事
一枝何足解人愁，抛却还随定远侯。
紫陌红尘今别恨，九衢双阙夜同游。
芳时易失劳行止，良会难期且驻留。
若到边庭有来使，试批书尾话梁州。
+++罗隐
++++湖州裴郎中赴阙后投简寄友生
锦帐郎官塞诏年，汀洲曾驻木兰船。
祢衡酒醒春瓶倒，柳恽诗成海月圆。
歌蹙远山珠滴滴，漏催香烛泪涟涟。
使君入拜吾徒在，宣室他时岂偶然。
+++罗隐
++++秋日泊平望驿寄太常裴郎中
蘋洲重到杳难期，西倚邮亭忆往时。
北海尊中常有酒，东阳楼上岂无诗。
地清每负生灵望，官重方升礼乐司。
闻说江南旧歌曲，至今犹自唱吴姬。
+++罗隐
++++西塞山（在武昌界，孙吴以之为西塞）
吴塞当时指此山，吴都亡后绿孱颜。
岭梅乍暖残妆恨，沙鸟初晴小队闲。
波阔鱼龙应混杂，壁危猿狖奈奸顽。
会将一副寒蓑笠，来与渔翁作往还。
+++罗隐
++++秋日汴河客舍酬友人（一作汴州客舍有酬）
梁宋追游早岁同，偶然违别事皆空。
年如流水催何急，道似危途动即穷。
醉舞且欣连夜月，狂吟还聚上楼风。
烦君更枉骚人句，白凤灵蛇满袖中。
+++罗隐
++++东归
仙桂高高似有神，貂裘敝尽取无因。
难将白发期公道，不觉丹枝属别人。
双阙往来惭请谒，五湖归后耻交亲。
盈盘紫蟹千卮酒，添得临岐泪满巾。
+++罗隐
++++广陵李仆射借示近诗因投献
朝论国计暮论兵，馀力犹随凤藻生。
语继盘盂抛俗格，气兼河岳带商声。
闲寻绮思千花丽，静想高吟六义清。
天柄已持尧典在，更堪回首问缘情。
+++罗隐
++++三衢哭孙员外
燕恋雕梁马恋轩，此心从此更何言。
直将尘外三生命，未敌君侯一日恩。
红蜡有时还入梦，片帆何处独销魂。
忍看明发衣襟上，珠泪痕中见酒痕。
+++罗隐
++++箧中得故王郎中书
凤里前年别望郎，丁宁唯恐滞吴乡。
劝疏杯酒知妨事，乞与书题作裹粮。
苹鹿未能移海曲，县花寻已落河阳。
九原自此无因见，反覆遗踪泪万行。
+++罗隐
++++泪
逼脸横颐咽复匀，也曾谗毁也伤神。
自从鲁国潸然后，不是奸人即妇人。
+++罗隐
++++子规
铜梁路远草青青，此恨那堪枕上听。
一种有冤犹可报，不如衔石叠沧溟。
+++罗隐
++++姑苏台
让高泰伯开基日，贤见延陵复命时。
未会子孙因底事，解崇台榭为西施。
+++罗隐
++++王濬墓
男儿未必尽英雄，但到时来即命通。
若使吴都犹王气，将军何处立殊功。
+++罗隐
++++京中晚望
心如野鹿迹如萍，谩向人间性一灵。
往事不知多少梦，夜来和酒一时醒。
+++罗隐
++++寄窦泽处士二首
兰亭醉客旧知闻，欲问平安隔海云。
不是金陵钱太尉，世间谁肯更容身。
鳌背楼台拂白榆，此中槎客亦踟踌。
牢山道士无仙骨，却向人间作酒徒。

++下卷六百五十九
  
+++罗隐
++++省试秋风生桂枝
凉吹从何起，中宵景象清。
漫随云叶动，高傍桂枝生。
漠漠看无际，萧萧别有声。
远吹斜汉转，低拂白榆轻。
寥泬工夫大，乾坤岁序更。
因悲远归客，长望一枝荣。
+++罗隐
++++思故人
故人不可见，聊复拂鸣琴。
鹊绕风枝急，萤藏露草深。
平生四方志，此夜五湖心。
惆怅友朋尽，洋洋漫好音。
+++罗隐
++++寄陆龟蒙（李相公在淮南征陆龟蒙诗）
龙楼李丞相，昔岁仰高文。
黄阁寻无主，青山竟未焚。
夜船乘海月，秋寺伴江云。
却恐尘埃里，浮名点污君。
+++罗隐
++++题方干诗
中间李建州，夏汭偶同游。
顾我论佳句，推君最上流。
九霄无鹤板，双鬓老渔舟。
世难方如此，何当浣旅愁。
+++罗隐
++++秋江
秋江待晚潮，客思旆旌摇。
细雨翻芦叶，高风却柳条。
兵戈村落破，饥俭虎狼骄。
吾土兼连此，离魂望里消。
+++罗隐
++++寄制诰李舍人
梁王握豹韬，雪里见枚皋。
上客趋丹陛，游人叹二毛。
门闲知待诏，星动想濡毫。
一首长杨赋，应嫌索价高。
+++罗隐
++++秋日怀孟夷庚
秋日黄陂下，孤舟忆共谁。
江山三楚分，风雨二妃祠。
知己秦貂没，流年贾鵩悲。
中原正兵马，相见是何时。
+++罗隐
++++送李右丞分司
分漕得洛川，谠议更昭然。
在省曾批敕，中台肯避权。
所悲时渐薄，共贺道由全。
卖与清平代，相兼直几钱。
+++罗隐
++++郴江迁客
不是逢清世，何由见皂囊。
事虽危虎尾，名胜泊鹓行。
毒雾郴江阔，愁云楚驿长。
归时有诗赋，一为吊沉湘。
+++罗隐
++++感旧
剑佩孙弘阁，戈鋋太尉营。
重言虚有位，孤立竟无成。
丘陇笳箫咽，池台岁月平。
此恩何以报，归处是柴荆。
+++罗隐
++++鹰
越海霜天暮，辞韬野草干。
俊通司隶职，严奉武夫官。
眼恶藏蜂在，心粗逐物殚。
近来脂腻足，驱遣不妨难。
+++罗隐
++++秋日寄狄补阙
红尘扰扰间，立马看南山。
谩道经年往，何妨逐日闲。
病中霜叶赤，愁里鬓毛斑。
不为良知在，驱车已出关。
+++罗隐
++++寄易定公乘亿侍郎
谢舞仍宫柳，高奇世少双。
侍中生不到，园令死须降。
班秩通乌府，樽罍奉碧幢。
昭王有馀烈，试为祷迷邦。
+++罗隐
++++寄大理徐郎中（一本大理下有寺字）
佐棘竟谁同，因思证圣中。
事虽忘显报，理合有阴功。
官序诜枝老，幽尘范甑空。
几时潘好礼，重与话清风。
+++罗隐
++++寄苏拾遗（拾遗，许公之后，今犹居开元中旧第）
早岁长杨赋，当年谏猎书。
格高时辈伏，言数宦情疏。
慷慨传丹桂，艰难保旧居。
退朝观藁草，能望马相如。
+++罗隐
++++寄许融（一题作与于韫玉话别）
多病仍疏拙，唯君与我同。
帝乡年共老，江徼业俱空。
燕冷辞华屋，蛩凉恨晓丛。
白云高几许，全属采芝翁。
+++罗隐
++++寄礼部郑员外
栾郄门风大，裴王礼乐优。
班资冠鸡舌，人品压龙头。
夜直炉香细，晴编疏草稠。
近闻潘散骑，三十二悲秋。
+++罗隐
++++菊
篱落岁云暮，数枝聊自芳。
雪裁纤蕊密，金拆小苞香。
千载白衣酒，一生青女霜。
春丛莫轻薄，彼此有行藏。
+++罗隐
++++台城
水国春常在，台城夜未寒。
丽华承宠渥，江令捧杯盘。
宴罢明堂烂，诗成宝炬残。
兵来吾有计，金井玉钩栏。
+++罗隐
++++旧游
良时不复再，渐老更难言。
远水犹经眼，高楼似断魂。
依依宋玉宅，历历长卿村。
今日空江畔，相于只酒樽。
+++罗隐
++++寄虔州薛大夫
祝融峰下别，三载梦魂劳。
地转南康重，官兼亚相高。
海鹏终负日，神马背眠槽。
会得窥成绩，幽窗染兔毫。
+++罗隐
++++苏小小墓
魂兮檇李城，犹未有人耕。
好月当年事，残花触处情。
向谁曾艳冶，随分得声名。
应侍吴王宴，兰桡暗送迎。
+++罗隐
++++寒食日早出城东
青门欲曙天，车马已喧阗。
禁柳疏风雨，墙花拆露鲜。
向谁夸丽景，只是叹流年。
不得高飞便，回头望纸鸢。
+++罗隐
++++秋日怀贾随进士
边寇日骚动，故人音信稀。
长缨惭贾谊，孤愤忆韩非。
晓匣鱼肠冷，春园鸭掌肥。
君安未得，聊且示忘机。
+++罗隐
++++乱后逢友人
沧海去未得，倚舟聊问津。
生灵寇盗尽，方镇改更贫。
梦里旧行处，眼前新贵人。
从来事如此，君莫独沾巾。
+++罗隐
++++残花（一作杨发诗）
已叹良时晚，仍悲别酒催。
暖芳随日薄，轻片逐风回。
黛敛愁歌扇，妆残泣镜台。
繁阴莫矜衒，终是共尘埃。
+++罗隐
++++秋日富春江行
远岸平如剪，澄江静似铺。
紫鳞仙客驭，金颗李衡奴。
冷叠群山阔，清涵万象殊。
严陵亦高见，归卧是良图。
+++罗隐
++++寄侯博士
规谏扬雄赋，邅回贾谊官。
久贫还往少，孤立转迁难。
清镜流年急，高槐旅舍寒。
侏儒亦何有，饱食向长安。
+++罗隐
++++送沈光侍御赴职闽中
未至应居右，全家出帝乡。
礼优逢苑雪，官重带台霜。
夜浦吴潮吼，春滩建水狂。
延平有风雨，从此是腾骧。
+++罗隐
++++寄袁皓侍郎
东台失路岐，荣辱事堪悲。
我寝牛衣敝，君居豸角危。
风尘惭上品，才业愧明时。
千里芙蓉幕，何由话所思。
+++罗隐
++++寄金吾李荪常侍
西班掌禁兵，兰锜最分明。
晓色严天仗，春寒避火城。
安危虽已任，韬略即嘉声。
请问何功德，壶关寇始平。
+++罗隐
++++商於驿与于蕴玉话别
南朝徐庾流，洛下忆同游。
酒采闲坊菊，山登远寺楼。
相思劳寄梦，偶别已经秋。
还被青青桂，催君不自由。
+++罗隐
++++封禅寺居
盛礼何由睹，嘉名偶寄居。
周南太史泪，蛮徼长卿书。
砌竹摇风直，庭花泣露疏。
谁能赋秋兴，千里隔吾庐。
+++罗隐
++++钱
志士不敢道，贮之成祸胎。
小人无事艺，假尔作梯媒。
解释愁肠结，能分睡眼开。
朱门狼虎性，一半逐君回。
+++罗隐
++++投寄韦右丞
赤壁征文聘，中台拜郄诜。
官资参令仆，曹署辖星辰。
幞被从谁起，持纲自此新。
举朝明典教，封纳诏书频。
禁树曾摛藻，台乌旧避尘。
便应酬倚注，何处话穷鳞。
+++罗隐
++++红叶
不奈荒城畔，那堪晚照中。
野晴霜浥绿，山冷雨催红。
游子灞陵道，美人长信宫。
等闲居岁暮，摇落意无穷。
+++罗隐
++++期徐道者不至
辽鹤虚空语，冥鸿未易亲。
偶然来即是，必拟见无因。
霜霰穷冬令，杯盘旅舍贫。
只应蓟子训，醉后懒分身。
+++罗隐
++++岁除夜
官历行将尽，村醪强自倾。
厌寒思暖律，畏老惜残更。
岁月已如此，寇戎犹未平。
儿童不谙事，歌吹待天明。
+++罗隐
++++雪
尽道丰年瑞，丰年事若何。
长安有贫者，为瑞不宜多。
+++罗隐
++++旅梦
旅梦思迁次，穷愁有叹嗟。
子鹅京口远，粳米会稽赊。
漏涩才成滴，灯寒不作花。
出门聊一望，蟾桂向人斜。
+++罗隐
++++秋寄张坤
庭树已黄落，闭门俱寂寥。
未知栖托处，空羡圣明朝。
酒醒乡心阔，云晴客思遥。
吾徒自多感，颜子只箪瓢。
+++罗隐
++++伤华发
旧国迢迢远，清秋种种新。
已衰曾轸虑，初见忽沾巾。
日薄梳兼懒，根危镊恐频。
青铜不自见，只拟老他人。
+++罗隐
++++九江早秋
雨过晚凉生，楼中枕簟清。
海风吹乱木，岩磬落孤城。
百岁几多日，四蹄无限程。
西邻莫高唱，俱是别离情。
+++罗隐
++++初秋寄友人
九华曾屏迹，罹乱与心违。
是处堪终老，新秋又未归。
病中芳草歇，愁里白云飞。
樵侣兼同志，音书近亦稀。
+++罗隐
++++秋居有寄
端居湖岸东，生计有无中。
魇处千般鬼，寒时百种风。
性灵从道拙，心事奈成空。
多谢金台客，何当一笑同。
+++罗隐
++++雪霁
南山雪乍晴，寒气转峥嵘。
锁却闲门出，随他骏马行。
一竿如有计，五鼎岂须烹。
愁见天街草，青青又欲生。
+++罗隐
++++堠子
终日路岐旁，前程亦可量。
未能惭面黑，只是恨头方。
雅旨逾千里，高文近两行。
君知不识字，第一莫形相。
+++罗隐
++++初夏寄顾绍宗
江上偶分袂，四回寒暑更。
青山无路入，白发满头生。
郢浦雁寻过，镜湖蝉又鸣。
怜君未归日，杯酒若为情。
+++罗隐
++++寄第五尊师
苕溪烟月久因循，野鹤衣裘独茧纶。
只说泊船无定处，不知携手是何人。
朱黄拣日囚尸鬼，青白临时注脑神。
欲访先生问经诀，世间难得不由身。
+++罗隐
++++寄西华黄炼师
西华有路入中华，依约山川认永嘉。
羽客昔时留筱簜，故人今又种烟霞。
坛高已降三清鹤，海近应通八月槎。
盛事两般君总得，老莱衣服戴颙家。
+++罗隐
++++所思（一作西上）
西上青云未有期，东归沧海一何迟。
酒阑梦觉不称意，花落月明空所思。
长恐病侵多事日，可堪贫过少年时。
斗鸡走狗五陵道，惆怅输他轻薄儿。

++下卷六百六十
  
+++罗隐
++++送支使萧中丞赴阙
八年刀笔到京华，归去青冥路未赊。
今日风流卿相客，旧时基业帝王家。
彤庭彩凤虽添瑞，望府红莲已减花。
从此常僚如有问，海边麋鹿斗边槎。
+++罗隐
++++送人归湘中兼寄旧知
青溪烟雨九华山，乱后应同梦寐间。
万里分飞休掩袂，两旬相见且开颜。
君依宰相貂蝉贵，我恋王门鬓发斑。
为谢伏波筵上客，几时金印拟西还。
+++罗隐
++++自贻
衰老应难更进趋，药畦经卷自朝晡。
纵无显效亦藏拙，若有所成甘守株。
汉武巡游虚轧轧，秦皇吞并谩驱驱。
如何只见丁家鹤，依旧辽东叹绿芜。
+++罗隐
++++暇日感怀因寄同院吴蜕拾遗
璧池清秩访燕台，曾捧瀛洲札翰来。
今日二难俱大夜，当时三幅谩高才。
戏悲槐市便便笥，狂忆樟亭满满杯。
犹幸小兰同舍在，每因相见即衔哀。
+++罗隐
++++偶兴
逐队随行二十春，曲江池畔避车尘。
如今赢得将衰老，闲看人间得意人。
+++罗隐
++++题凿石山僧院
日夜潮声送是非，一回登眺一忘机。
怜师好事无人见，不把兰芽染褐衣。
+++罗隐
++++圉城偶作
东望陈留日欲曛，每因刀笔想夫君。
自从郭泰碑铭后，只见黄金不见文。
+++罗隐
++++乌程
两府攀陪十五年，郡中甘雨幕中莲。
一瓶犹是乌程酒，须对霜风度泫然。
+++罗隐
++++送杨炼师却归贞浩岩
宦途不复更经营，归去东南任意行。
别后几回思会面，到来相见似前生。
久居竹盖知勤苦，旧业莲峰想变更。
为谢佯狂吴道士，耳中时有铁船声。
+++罗隐
++++暇日投钱尚父
牛斗星边女宿间，栋梁虚敞丽江关。
望高汉相东西阁，名重淮王大小山。
醴设斗倾金凿落，马归争撼玉连环。
自惭麋鹿无能事，未报深恩鬓已斑。
+++罗隐
++++览晋史（张翰思吴中鲈鲙莼羹）
齐王僚属好男儿，偶觅东归便得归。
满目路岐抛似梦，一船风雨去如飞。
盘擎紫线莼初熟，箸拨红丝鲙正肥。
惆怅途中无限事，与君千载两忘机。
+++罗隐
++++感别元帅尚父（一作病中上钱尚父）
玉函瑶检下台司，记得当时捧领时。
半壁龙蛇蟠造化，满筐山岳动神祇。
疲牛舐犊心犹切，阴鹤鸣雏力已衰。
稚子不才身抱疾，日窥贞迹泪双垂。
+++罗隐
++++尚父偶建小楼，特摛丽藻绝句不敢称扬三首
结构叨冯柱石才，敢期幢盖此裴回。
阳春曲调高谁和，尽日焚香倚隗台。
玳簪珠履愧非才，时凭阑干首重回。
只待淮妖剪除后，别倾卮酒贺行台。
阑槛初成愧楚才，不知星彩尚迂回。
风流孔令陶钧外，犹记山妖逼小台。
+++罗隐
++++题玄同先生草堂三首
杳杳诸天路，苍苍大涤山。
景舆留不得，毛节去应闲。
相府旧知己，教门新启关。
太平匡济术，流落在人间。
先生诀行日，曾奉数行书。
意密寻难会，情深恨有馀。
石桥春暖后，句漏药成初。
珍重云兼鹤，从来不定居。
常时忆讨论，历历事犹存。
酒向馀杭尽，云从大涤昏。
往来无道侣，归去有台恩。
自此玄言绝，长应闭洞门。
+++罗隐
++++城西作
从军无一事，终日掩空斋。
道薄交游少，才疏进取乖。
野禽鸣聒耳，庭草绿侵阶。
幸自同樗栎，何妨惬所怀。
+++罗隐
++++冬暮城西晚眺
谬忝莲华幕，虚沾柏署官。
欹危长抱疾，衰老不禁寒。
时事已日过，世途行转难。
千崖兼万壑，只向望中看。
+++罗隐
++++秋霁后
净碧山光冷，圆明露点匀。
渚莲丹脸恨，堤柳翠眉颦。
蝉已送行客，雁应辞主人。
蝇蚊渐无况，日晚自相亲。
+++罗隐
++++茅斋
从事不从事，养生非养生。
职为尸禄本，官是受恩名。
时态已相失，岁华徒自惊。
西斋一卮酒，衰老与谁倾。
+++罗隐
++++使者
使者衔中旨，崎岖万里行。
心犹未革，天意似难明。
四海霍光第，六宫张奉营。
陪臣无以报，西望不胜情。
+++罗隐
++++途中逢刘知远
吴楚烟波里，巢由季孟间。
只言无事贵，不道致身闲。
别渚莲根断，归心桂树顽。
空劳钟璞意，尘世隔函关。
+++罗隐
++++遁迹
遁迹知安住，沾襟欲奈何。
朝廷犹礼乐，郡邑忍干戈。
华马凭谁问，胡尘自此多。
因思汉明帝，中夜忆廉颇。
+++罗隐
++++陇头水
借问陇头水，年年恨何事。
全疑呜咽声，中有征人泪。
自古无长策，况我非深智。
何计谢潺湲，一宵空不寐。
+++罗隐
++++秦中富人
高高起华堂，区区引流水。
粪土金玉珍，犹嫌未奢侈。
陋巷满蓬蒿，谁知有颜子。
+++罗隐
++++思归行（一作于濆诗）
不耕南亩田，为爱东堂桂。
身同树上花，一落又经岁。
交亲亦相薄，知己恩潜替。
日开十二门，自是无归计。
+++罗隐
++++即事中元甲子（一作韦庄诗）
三秦流血已成川，塞上黄云战马闲。
只有羸兵填渭水，终无奇事出商山。
田园已没红尘内，弟侄相逢白刃间。
惆怅翠华犹未返，泪痕空滴剑文斑。
+++罗隐
++++魏城逢故人（一题作绵谷回寄蔡氏昆仲）
一年两度锦江游，前值东风后值秋。
芳草有情皆碍马，好云无处不遮楼。
山将别恨和心断，水带离声入梦流。
今日因君试回首，淡烟乔木隔绵州。
+++罗隐
++++游江夏口
醉别江东酒一杯，往年曾此驻尘埃。
鱼听建业歌声过，水看瞿塘雪影来。
黄祖不能容贱客，费祎终是负仙才。
平生胆气平生恨，今日江边首懒回。
+++罗隐
++++春思
荡漾春风渌似波，惹情摇恨去傞傞。
燕翻永日音声好，柳舞空城意绪多。
蜀国暖回溪峡浪，卫娘清转遏云歌。
可怜户外桃兼李，仲蔚蓬蒿奈尔何。
+++罗隐
++++黄鹤驿寓题
野云芳草绕离鞭，敢对青楼倚少年。
秋色未催榆塞雁，人心先下洞庭船。
高歌酒市非狂者，大嚼屠门亦偶然。
车马同归莫同恨，古人头白尽林泉。
+++罗隐
++++安陆赠徐砺
灵蛇桥下水声声，曾向桥边话别情。
一榻偶依陈太守，三年深忆祢先生。
尘欺鬓色非前事，火爇蓬根有去程。
还把馀杯重相劝，不堪秋色背郧城。
+++罗隐
++++寄钟常侍
一从朱履步金台，蘖苦冰寒奉上台。
峻节不由人学得，远途终是自将来。
风高渐展摩天翼，干耸方呈构厦材。
应笑樟亭旧同舍，九州无验满炉灰。
+++罗隐
++++中秋夜不见月
阴云薄暮上空虚，此夕清光已破除。
只恐异时开霁后，玉轮依旧养蟾蜍。
+++罗隐
++++魏博罗令公附卷有回
寒门虽得在诸宗，栖北巢南恨不同。
马上固惭消髀肉，幄中由羡愈头风。
蹉跎岁月心仍切，迢递江山梦未通。
深荷吾宗有知己，好将刀笔为英雄。
+++罗隐
++++寄处默师
甘露卷帘看雨脚，樟亭倚柱望潮头。
十年顾我醉中过，两地与师方外游。
久隔兵戈常寄梦，近无书信更堪忧。
香炉烟霭虎溪月，终棹铁船寻惠休。
+++罗隐
++++病中上钱尚父
左脚方行右臂挛，每惭名迹污宾筵。
纵饶吴土容衰病，争奈燕台费料钱。
藜杖已干难更把，竹舆虽在不堪悬。
深恩重德无言处，回首浮生泪泫然。

++下卷六百六十一
  
+++罗隐
++++送梅处士归宁国
十五年前即别君，别时天下未纷纭。
乱罹且喜身俱在，存没那堪耳更闻。
良会谩劳悲曩迹，旧交谁去吊荒坟。
殷勤为谢逃名客，想望千秋岭上云。
+++罗隐
++++经故友所居（一题上有琼华观三字）
槐花漠漠向人黄，此地追游迹已荒。
清论不知庄叟达，死交空叹赵岐忙。
病来未忍言闲事，老去唯知觅醉乡。
日暮街东策羸马，一声横笛似山阳。
+++罗隐
++++大梁从事居汜水（一题作赠卢从事）
前年帝里望行尘，记得仙家第四人。
泉暖旧谙龙偃息，露寒初见鹤精神。
歌声上榻梁园晚，梦绕残钟汜水春。
知有箧中编集在，只应从此是经纶。
+++罗隐
++++杜处士新居
翠敛王孙草，荒诛宋玉茅。
寇馀无故物，时薄少深交。
迸笋穿行径，饥雏出坏巢。
小园吾亦有，多病近来抛。
+++罗隐
++++绝境
绝境非身事，流年但物华。
水梳苔发直，风引蕙心斜。
凡客从题凤，肤音未胜蛙。
小船兼有桨，始与问渔家。
+++罗隐
++++雪中怀友人
腊酒复腊雪，故人今越乡。
所思谁把盏，端坐恨无航。
兔苑旧游尽，龟台仙路长。
未知邹孟子，何以奉梁王。
+++罗隐
++++秋晚
宰邑惭良术，为文愧壮图。
纵饶长委命，争奈渐非夫。
杯酒有时有，乱罹无处无。
金庭在何域，回首一踟蹰。
+++罗隐
++++升仙桥
危梁枕路岐，驻马问前时。
价自友朋得，名因妇女知。
直须论运命，不得逞文词。
执戟君乡里，荣华竟若为。
+++罗隐
++++姑苏真娘墓
春草荒坟墓，萋萋向虎丘。
死犹嫌寂寞，生肯不风流。
皎镜山泉冷，轻裾海雾秋。
还应伴西子，香径夜深游。
+++罗隐
++++灵山寺
晚景聊摅抱，凭栏几荡魂。
槛虚从四面，江阔奈孤根。
幽径薜萝色，小山苔藓痕。
欲依师问道，何处系心猿。
+++罗隐
++++倚棹
倚棹听邻笛，沾衣认酒垆。
自缘悲巨室，谁复为穷途。
树解将军梦，城遗御史乌。
直应齐始了，倾酌向寒芜。
+++罗隐
++++秋夕对月
夜月色可掬，倚楼聊解颜。
未能分寇盗，徒欲满关山。
背冷金蟾滑，毛寒玉兔顽。
姮娥谩偷药，长寡老中闲。
+++罗隐
++++寄征士魏员外
家遁苏门节，清贫粉署官。
不矜朝命重，只恨路行难。
窗晓鸡谭倦，庭秋蝶梦阑。
羡君归未得，还有钓鱼竿。
+++罗隐
++++宿彭蠡馆
孤馆少行旅，解鞍增别愁。
远山矜薄暮，高柳怯清秋。
病里见时态，醉中思旧游。
所怀今已矣，何必恨东流。
+++罗隐
++++萤
空庭夜未央，点点度西墙。
抱影何微细，乘时忽发扬。
不思因腐草，便拟倚孤光。
若道能通照，车公业肯长。
+++罗隐
++++早秋宿叶堕所居
池荷叶正圆，长历报时殚。
旷野云蒸热，空庭雨始寒。
蝇蚊犹得志，簟席若为安。
浮世知谁是，劳歌共一欢。
+++罗隐
++++蝶
汉王刀笔精，写尔逼天生。
舞巧何妨急，飞高所恨轻。
野田黄雀虑，山馆主人情。
此物那堪作，庄周梦不成。
+++罗隐
++++春居
春风百卉摇，旧国路迢迢。
偶病成疏散，因贫得寂寥。
倚帘高柳弱，乘露小桃夭。
春色常无处，村醪更一瓢。
+++罗隐
++++轻飙
轻飙掠晚莎，秋物惨关河。
战垒平时少，斋坛上处多。
楚虽屈子重，汉亦忆廉颇。
不及云台议，空山老薜萝。
+++罗隐
++++燕
不必嫌漂露，何妨养羽毛。
汉妃金屋远，卢女杏梁高。
野迥双飞急，烟晴对语劳。
犹胜黄雀在，栖息是蓬蒿。
+++罗隐
++++陕西晚思
长途已自穷，此去更西东。
树色荣衰里，人心往返中。
别情流水急，归梦故山空。
莫忘交游分，从来事一同。
+++罗隐
++++除夜寄张达
梅花已著眼，竹叶况粘唇。
只此留残岁，那堪忆故人。
乱罹书不远，衰病日相亲。
江浦思归意，明朝又一春。
+++罗隐
++++寄酬邺王罗令公五首（前三首一作感德叙怀寄上罗邺王）
营室东回荫斥丘，少年承袭拥青油。
坐调金鼎尊明主，横把雕戈拜列侯。
书札二王争巧拙，篇章七子避风流。
西园旧迹今应在，衰老无因奉胜游。
脉散源分历几朝，纵然官宦只卑僚。
正忧末派沦沧海，忽见高枝拂绛霄。
十万貔貅趋玉帐，三千宾客珥金貂。
良时难得吾宗少，应念寒门更寂寥。
敢将衰弱附强宗，细算还缘血脉同。
湘浦烟波无旧迹，邺都兰菊有遗风。
每怜罹乱书犹达，所恨云泥路不通。
珍重珠玑兼绣段，草玄堂下寄扬雄。
水云开霁立高亭，依约黎阳对福星。
只见篇章矜镂管，不知勋业柱青冥。
早缘入梦金方砺，晚为传家鼎始铭。
鹤发四垂烟阁远，此生何处拜仪形。
锦笈朱囊连复连，紫鸾飞下浙江边。
绡从海室夺烟雾，乐奏帝宫胜管弦。
长笑应刘悲显达，每嫌伊霍少诗篇。
戴湾老圃根基薄，虚费工夫八十年。
+++罗隐
++++春日投钱塘元帅尚父二首
正忧衰老辱金台，敢望昭王顾问来。
门外旌旗屯虎豹，壁闲章句动风雷。
三都节已联翩降，两地花应次第开。
若比紫髯分鼎足，未闻馀力有琼瑰。
征东幕府十三州，敢望非才忝上游。
官秩已叨吴品职，姓名兼显鲁春秋。
盐车顾后声方重，火井窥来焰始浮。
一句黄河千载事，麦城王粲谩登楼。
+++罗隐
++++钱塘府亭
新恩别启馆娃宫，还拜吴王向此中。
九牧土田周制在，两藩茅社汉仪同。
春生旧苑芳洲雨，香入高台小径风。
更有宠光人未见，问安调膳尽三公。
+++罗隐
++++野狐泉
潏潏寒光溅路尘，相传妖物此潜身。
又应改换皮毛后，何处人间作好人。
+++罗隐
++++宿纪南驿
策蹇南游忆楚朝，阴风淅淅树萧萧。
不知无忌奸邪骨，又作何山野葛苗。
+++罗隐
++++赠无相禅师
人人尽道事空王，心里忙于市井忙。
惟有马当山上客，死门生路两相忘。
+++罗隐
++++遣兴
青云路不通，归计奈长蒙。
老恐医方误，穷忧酒醆空。
何堪罹乱后，更入是非中。
长短遭讥笑，回头避钓翁。
+++罗隐
++++江夏酬高崇节
腊雪都堂试，春风汴水行。
十年虽抱疾，何处不无情。
群盗正当路，此游应隔生。
劳君问流落，山下已躬耕。
+++罗隐
++++莺声
井上梧桐暗，花间雾露晞。
一枝晴复暖，百啭是兼非。
金屋梦初觉，玉关人未归。
不堪闲日听，因尔又沾衣。
+++罗隐
++++仿玉台体
青楼枕路隅，壁甃复椒涂。
晚梦通帘柙，春寒逼酒垆。
解吟怜芍药，难见恨菖蒲。
试问年多少，邻姬亦姓胡。

++下卷六百六十二
  
+++罗隐
++++夜泊义兴戏呈邑宰
溪畔维舟问戴星，此中三害有图经。
长桥可避南山远，却恐难防是最灵。
+++罗隐
++++听琵琶
香筵酒散思朝散，偶向梧桐暗处闻。
大底曲中皆有恨，满楼人自不知君。
+++罗隐
++++经耒阳杜工部墓
紫菊馨香覆楚醪，奠君江畔雨萧骚。
旅魂自是才相累，闲骨何妨冢更高。
騄骥丧来空蹇蹶，芝兰衰后长蓬蒿。
屈原宋玉邻君处，几驾青螭缓郁陶。
+++罗隐
++++题袁溪张逸人所居
蒲梢猎猎燕差差，数里溪光日落时。
芳树文君机上锦，远山孙寿镜中眉。
鸡窗夜静开书卷，鱼槛春深展钓丝。
若使浮名拘绊得，世间何处有男儿。
+++罗隐
++++升平公主旧第
乘凤仙人降此时，玉篇才罢到文词。
两轮水磑光明照，百尺鲛绡换好诗。
带砺山河今尽在，风流樽俎见无期。
坛场客散香街暝，惆怅齐竽取次吹。
+++罗隐
++++寄黔中王从事
故人刀笔事军书，南转黔江半月馀。
别后乡关情几许，近来诗酒兴何如。
贪将醉袖矜莺谷，不把瑶缄附鲤鱼。
今日举觞君莫问，生涯牢落鬓萧疏。
+++罗隐
++++关亭春望
关畔春云拂马头，马前春事共悠悠。
风摇岸柳长条困，露裛山花小朵愁。
信越功名高似狗，裴王气力大于牛。
未知至竟将何用，渭水泾川一向流。
+++罗隐
++++寄徐济进士
往年疏懒共江湖，月满花香记得无。
霜压楚莲秋后折，雨催蛮酒夜深酤。
红尘偶别迷前事，丹桂相倾愧后徒。
出得函关抽得手，从来不及阮元瑜。
+++罗隐
++++寄韦赡
石城蓑笠阻心期，落尽山花有所思。
羸马二年蓬转后，故人何处月明时。
风催晓雁看看别，雨胁秋蝇渐渐痴。
禅智阑干市桥酒，纵然相见只相悲。
+++罗隐
++++霅溪晚泊寄裴庶子
溪风如扇雨如丝，闲步闲吟柳恽诗。
杯酒疏狂非曩日，野花狼藉似当时。
道穷谩有依刘感，才急应无借寇期。
满眼云山莫相笑，与君俱是受深知。
+++罗隐
++++送姚安之赴任秋浦
官罢春坊地象雷，片帆高指贵池开。
五侯水暖鱼鳞去，九子山晴雁叙来。
江夏黄童徒逞辩，广都庞令恐非才。
到头称意须年少，赢得时光向酒杯。
+++罗隐
++++寄乔逸人
南经湘浦北扬州，别后风帆几度游。
春酒谁家禁烂漫，野花何处最淹留。
欲凭尺素边鸿懒，未定雕梁海燕愁。
长短此行须入手，更饶君占一年秋。
+++罗隐
++++塞外
塞外偷儿塞内兵，圣君宵旰望升平。
碧幢未作朝廷计，白梃犹驱妇女行。
可使御戎无上策，只应忧国是虚声。
汉王第宅秦田土，今日将军已自荣。
+++罗隐
++++裴庶子除太仆卿因贺
楚珪班序未为轻，莫惜良途副圣明。
宫省旧推皇甫谧，寺曹今得夏侯婴。
秩随科第临时贵，官逐簪裾到处清。
应笑马安虚巧宦，四回迁转始为卿。
+++罗隐
++++咏史
蠹简遗编试一寻，寂寥前事似如今。
徐陵笔砚珊瑚架，赵胜宾朋玳瑁簪。
未必片言资国计，只应邪说动人心。
九原郝泚何由起，虚误西蕃八尺金。
+++罗隐
++++中元夜泊淮口
木叶回飘水面平，偶因孤棹已三更。
秋凉雾露侵灯下，夜静鱼龙逼岸行。
欹枕正牵题柱思，隔楼谁转绕梁声。
锦帆天子狂魂魄，应过扬州看月明。
+++罗隐
++++寄池州郑员外
兽绕朱轮酒满船，郡城萧洒贵池边。
衣同莱子曾分笔，扇似袁宏别有天。
九点好山楼上客，两行高柳雨中烟。
陵阳百姓将何福，社舞村歌又一年。
+++罗隐
++++归梦
陆海波涛渐渐深，一回归梦抵千金。
路傍草色休多事，墙外莺声肯有心。
日晚向隅悲断梗，夜阑浇酒哭知音。
贪财败阵谁相悉，鲍叔如今不可寻。
+++罗隐
++++送溪州使君
兵寇伤残国力衰，就中南土藉良医。
凤衔泥诏辞丹阙，雕倚霜风上画旗。
官职不须轻远地，生灵只是计临时。
灞桥酒醆黔巫月，从此江心两所思。
+++罗隐
++++送霅川郑员外
明时塞诏列分麾，东拥朱轮出帝畿。
铜虎贵提天子印，银鱼荣傍老莱衣。
歌听茗坞春山暖，诗咏蘋洲暮鸟飞。
知有掖垣南步在，可能须待政成归。
+++罗隐
++++酬寄右司李员外
当年忆见桂枝春，自此清途未四旬。
左省望高推健笔，右曹官重得名人。
闲摛丽藻嫌秋兴，静猎遗编笑过秦。
犹把随和向泥滓，应怜疏散任天真。
+++罗隐
++++莲塘驿
莲塘馆东初日明，莲塘馆西行人行。
隔林啼鸟似相应，当路好花疑有情。
一梦不须追往事，数杯犹可慰劳生。
莫言来去只如此，君看鬓边霜几茎。
+++罗隐
++++甘露寺火后
六朝胜事已尘埃，犹有闲人怅望来。
只道鬼神能护物，不知龙象自成灰。
犀惭水府浑非怪，燕说吴宫未是灾。
还识平泉故侯否，一生踪迹比楼台。
+++罗隐
++++春日登上元石头故城
万里伤心极目春，东南王气只逡巡。
野花相笑落满地，山鸟自惊啼傍人。
谩道城池须险阻，可知豪杰亦埃尘。
太平寺主惟轻薄，却把三公与贼臣。
+++罗隐
++++送宣武徐巡官
傲睨公卿二十年，东来西去只悠然。
白知关畔元非马，玄觉壶中别有天。
汉帝诏衔应异日，梁王风雪是初筵。
临行不惜刀圭便，愁杀长安买笑钱。
+++罗隐
++++冬暮寄裴郎中
晓发星星入镜宜，早年容易近年悲。
敢言得事时将晚，只恐酬恩日渐迟。
南国倾心应望速，东堂开口欲从谁。
仙郎旧有黄金约，沥胆隳肝更祷祈。
+++罗隐
++++中元甲子以辛丑驾幸蜀四首（第五首一作偶怀）
子仪不起浑瑊亡，西幸谁人从武皇。
四海为家虽未远，九州多事竟难防。
已闻旰食思真将，会待畋游致假王。
应感两朝巡狩迹，绿槐端正驿荒凉。
爪牙柱石两俱销，一点渝尘九土摇。
敢恨甲兵为弃物，所嗟流品误清朝。
几时睿算歼张角，何处愚人戴隗嚣。
跪望嵕山重启告，可能馀烈不胜妖。
邪气奔屯瑞气移，清平过尽到艰危。
纵饶犬彘迷常理，不奈豺狼幸此时。
九庙有灵思李令，三川悲忆恨张仪。
可怜一曲还京乐，重对红蕉教蜀儿。
白丁攘臂犯长安，翠辇苍黄路屈盘。
丹凤有情尘外远，玉龙无迹渡头寒。
静怜贵族谋身易，危惜文皇创业难。
不将不侯何计是，钓鱼船上泪阑干。
+++罗隐
++++题润州妙善前石羊
紫髯桑盖此沈吟，很石犹存事可寻。
汉鼎未安聊把手，楚醪虽满肯同心。
英雄已往时难问，苔藓何知日渐深。
还有市鄽沽酒客，雀喧鸠聚话蹄涔。
+++罗隐
++++登宛陵条风楼寄窦常侍
乱罹时节懒登临，试借条风半日吟。
只有远山含暖律，不知高阁动归心。
溪喧晚棹千声浪，云护寒郊数丈阴。
自笑疏慵似麋鹿，也教台上费黄金。
+++罗隐
++++台城
晚云阴映下空城，六代累累夕照明。
玉井已干龙不起，金瓯虽破虎曾争。
亦知霸世才难得，却是蒙尘事最平。
深谷作陵山作海，茂弘流辈莫伤情。
+++罗隐
++++甘露寺看雪上周相公
筛寒洒白乱溟濛，祷请功兼造化功。
光薄乍迷京口月，影交初转海门风。
细黏谢客衣裾上，轻堕梁王酒醆中。
一种为祥君看取，半禳灾沴半年丰。
+++罗隐
++++寄京阙陆郎中昆仲
柏台兰署四周旋，宾榻何妨雁影连。
才见玳簪欹细柳，便知油幕胜红莲。
家从入洛声名大，迹为依刘事分偏。
争奈乱罹人渐少，麦城新赋许谁传。
+++罗隐
++++偶题（一作嘲钟陵妓云英）
钟陵醉别十馀春，重见云英掌上身。
我未成名君未嫁，可能俱是不如人。
+++罗隐
++++故都
江南江北两风流，一作迷津一拜侯。
至竟不如隋炀帝，破家犹得到扬州。
+++罗隐
++++董仲舒
灾变儒生不合闻，谩将刀笔指乾坤。
偶然留得阴阳术，闭却南门又北门。
+++罗隐
++++献尚父大王
数年铁甲定东瓯，夜渡江山瞻斗牛。
今日朱方平殄后，虎符龙节十三州。
+++罗隐
++++蜂
不论平地与山尖，无限风光尽被占。
采得百花成蜜后，为谁辛苦为谁甜。
+++罗隐
++++帘二首
叠影重纹映画堂，玉钩银烛共荧煌。
会应得见神仙在，休下真珠十二行。
翡翠佳名世共稀，玉堂高下巧相宜。
殷勤为嘱纤纤手，卷上银钩莫放垂。

++下卷六百六十三
  
+++罗隐
++++送顾云下第
行行杯酒莫辞频，怨叹劳歌两未伸。
汉帝后宫犹识字，楚王前殿更无人。
年深旅舍衣裳敝，潮打村田活计贫。
百岁都来多几日，不堪相别又伤春。
+++罗隐
++++村桥
村桥酒旆月明楼，偶逐渔舟系叶舟。
莫学鲁人疑海鸟，须知庄叟恶牺牛。
心寒已分灰无焰，事往曾将水共流。
除却思量太平在，肯抛疏散换公侯。
+++罗隐
++++送刘校书之新安寄吴常侍
野云如火照行尘，会绩溪边去问津。
才子省衔非幕客，楚君科第是同人。
狂思下国千场醉，病负东堂两度春。
他日酒筵应见问，鹿裘渔艇隔朱轮。
+++罗隐
++++官池秋夕
池边月影闲婆娑，池上醉来成短歌。
芙渠抵死怨珠露，蟋蟀苦口嫌金波。
往事向人言不得，旧游临老恨空多。
松醪作酒兰为棹，十载烟尘奈尔何。
+++罗隐
++++奉使宛陵别二三从事
梁王雪里有深知，偶别家乡隔路岐。
官品共传胜曩日，酒杯争肯忍当时。
豫章地暖矜千尺，越峤天寒愧一枝。
还有钓鱼蓑笠在，不堪风雨失归期。
+++罗隐
++++金陵思古
杜秋在时花解言，杜秋死后花更繁。
柔姿曼态葬何处，天红腻白愁荒原。
高洞紫箫吹梦想，小窗残雨湿精魂。
绮筵金缕无消息，一阵征帆过海门。
+++罗隐
++++送王使君赴苏台
东南一望可长吁，犹忆王孙领虎符。
两地干戈连越绝，数年麋鹿卧姑苏。
疲甿赋重全家尽，旧族兵侵太半无。
料得伍员兼旅寓，不妨招取好揶揄。
+++罗隐
++++忆九华
九华巉崒荫柴扉，长忆前时此息机。
黄菊倚风村酒熟，绿蒲低雨钓鱼归。
干戈已是三年别，尘土那堪万事违。
回首佳期恨多少，夜阑霜露又沾衣。
+++罗隐
++++送裴饶归会稽
金庭路指剡川隈，珍重良朋自此来。
两鬓不堪悲岁月，一卮犹得话尘埃。
家通曩分心空在，世逼横流眼未开。
笑杀山阴雪中客，等闲乘兴又须回。
+++罗隐
++++送程尊师之晋陵
栋间云出认行轩，郊外阴阴夏木繁。
高道乍为张翰侣，使君兼是世龙孙。
溪含句曲清连底，酒贳馀杭渌满樽。
莫见时危便乘兴，人来何处不桃源。
+++罗隐
++++吴门晚泊寄句曲道友
采香径在人不留，采香径下停叶舟。
桃花李花斗红白，山鸟水鸟自献酬。
十万梅鋗空寸土，三分孙策竟荒丘。
未知到了关身否，笑杀雷平许远游。
+++罗隐
++++贵池晓望
稂莠参天剪未平，且乘孤棹且行行。
计疏狡兔无三窟，羁甚宾鸿欲一生。
合眼亦知非本意，伤心其奈是多情。
前溪好泊谁为主，昨夜沙禽占月明。
+++罗隐
++++寄崔庆孙
故人何处又留连，月冷风高镜水边。
文阵解围才昨日，醉乡分袂已三年。
交情澹泊应长在，俗态流离且勉旃。
还拟山阴一乘兴，雪寒难得渡江船。
+++罗隐
++++寄杨秘书
萧萧檐雪打窗声，因忆江东阮步兵。
两信海潮书不达，数峰稽岭眼长明。
梅繁几处垂鞭看，酒好何人倚槛倾。
会待与君开秫瓮，满船般载镜中行。
+++罗隐
++++酬章处士见寄
中原甲马未曾安，今日逢君事万端。
乱后几回乡梦隔，别来何处路行难。
霜鳞共落三门浪，雪鬓同归七里滩。
何必新诗更相戏，小楼吟罢暮天寒。
+++罗隐
++++送丁明府赴紫溪任
金徽玉轸肯躇蹰，偶滞良途半月馀。
楼上酒阑梅拆后，马前山好雪晴初。
栾公社在怜乡树，潘令花繁贺版舆。
县谱莫辞留旧本，异时量度更何如。
+++罗隐
++++寄前宣州窦常侍
往年西谒谢玄晖，樽酒留欢醉始归。
曲槛柳浓莺未老，小园花暖蝶初飞。
喷香瑞兽金三尺，舞雪佳人玉一围。
今日乱罹寻不得，满蓑风雨钓鱼矶。
+++罗隐
++++秦望山僧院
巉巉危岫倚沧洲，闻说秦皇亦此游。
霸主卷衣才二世，老僧传锡已千秋。
阴崖水赖松梢直，藓壁苔侵画像愁。
各是病来俱未了，莫将烦恼问汤休。
+++罗隐
++++送光禄崔卿赴阙
一年极目望西辕，此日殷勤圣主恩。
上国已留虞寄命，中朝应听范汪言。
官从府幕归卿寺，路向干戈见禁门。
鹓侣寂寥曹署冷，更堪呜咽问田园。
+++罗隐
++++寄程尊师
鹤信虽然到五湖，烟波迢递路崎岖。
玉书分薄花生眼，金鼎功迟雪满须。
三秀紫芝劳梦寐，一番红槿恨朝晡。
未知朽败凡间骨，中授先生指教无。
+++罗隐
++++定远楼
前年上将定妖氛，曾筑岩城驻大军。
近日关防虽弛柝，旧时栏槛尚侵云。
蛮兵绩盛人皆伏，坐石名高世共闻。
唯恐乱来良吏少，不知谁解叙功勋。
+++罗隐
++++送程尊师东游有寄
华盖峰前拟卜耕，主人无奈又闲行。
且凭鹤驾寻沧海，又恐犀轩过赤城。
绛简便应朝右弼，紫旄兼合见东卿。
劝君莫忘归时节，芝似萤光处处生。
+++罗隐
++++江亭别裴饶
行杯且待怨歌终，多病怜君事事同。
衰鬓别来光景里，故乡归去乱罹中。
乾坤垫裂三分在，井邑摧残一半空。
日晚长亭问西使，不堪车马尚萍蓬。
+++罗隐
++++江南寄所知周仆射
曾陪公子醉西园，岘首碑前事懒言。
世乱共嗟王粲老，时危俱受信陵恩。
潮怜把醆吟江徼，雨忆凭阑望海门。
飞盖寂寥清宴罢，不知簪履更谁存。
+++罗隐
++++钱唐见芮逢
蔡伦池北雁峰前，罹乱相兼十九年。
所喜故人犹会面，不堪良牧已重泉。
醉思把箸欹歌席，狂忆判身入酒船。
今日与君赢得在，戴家湾里两皤然。
+++罗隐
++++江都
淮王高宴动江都，曾忆狂生亦坐隅。
九里楼台牵翡翠，两行鸳鹭踏真珠。
歌听丽句秦云咽，诗转新题蜀锦铺。
惆怅晋阳星拆后，世间兵革地荒芜。
+++罗隐
++++湖上岁暮感怀有寄友人
雪天萤席几辛勤，同志当时四五人。
兰版地寒俱受露，桂堂风恶独伤春。
音书久绝应埋玉，编简难言竟委尘。
唯有广都庞令在，白头樽酒忆交亲。
+++罗隐
++++送张绾游钟陵
南忆龙沙两岸行，当时天下尚清平。
醉眠野寺花方落，吟倚江楼月欲明。
老去亦知难重到，乱来争肯不牵情。
西山十二真人在，从此烦君语姓名。
+++罗隐
++++送𧦬师（师以草书应制）
禹祠分首戴湾逢，健笔寻知达九重。
圣主赐衣怜绝艺，侍臣摛藻许高踪。
宁亲久别街西寺，待诏初离海上峰。
一种苦心师得了，不须回首笑龙钟。
+++罗隐
++++息夫人庙
百雉摧残连野青，庙门犹见昔朝廷。
一生虽抱楚王恨，千载终为息地灵。
虫网翠环终缥缈，风吹宝瑟助微冥。
玉颜浑似羞来客，依旧无言照画屏。
+++罗隐
++++漂母冢
寂寂荒坟一水滨，芦洲绝岛自相亲。
青娥已落淮边月，白骨甘为泉下尘。
原上荻花飘素发，道傍菰叶碎罗巾。
虽然寂寞千秋魄，犹是韩侯旧主人。
+++罗隐
++++感怀
石径松轩亦自由，谩随浮世逐飘流。
驽骀路结前程恨，蟋蟀床生半夜秋。
掩耳恶闻宫妾语，低颜须向路人羞。
虽教小事相催逼，未到青云拟白头。
+++罗隐
++++扇上画牡丹
为爱红芳满砌阶，教人扇上画将来。
叶随彩笔参差长，花逐轻风次第开。
闲挂几曾停蛱蝶，频摇不怕落莓苔。
根生无地如仙桂，疑是姮娥月里栽。
+++罗隐
++++书怀
钓船抛却异乡来，拟向何门用不才。
日晚独登楼上望，马蹄车辙满尘埃。
+++罗隐
++++七夕
月帐星房次第开，两情惟恐曙光催。
时人不用穿针待，没得心情送巧来。
+++罗隐
++++柳
一簇青烟锁玉楼，半垂阑畔半垂沟。
明年更有新条在，绕乱春风卒未休。
+++罗隐
++++罗敷水
雉声角角野田春，试驻征车问水滨。
数树枯桑虽不语，思量应合识秦人。
+++罗隐
++++京中正月七日立春
一二三四五六七，万木生芽是今日。
远天归雁拂云飞，近水游鱼迸冰出。
+++罗隐
++++贵游
馆陶园外雨初晴，绣毂香车入凤城。
八尺家僮三尺箠，何知高祖要苍生。
+++罗隐
++++严陵滩
中都九鼎勤英髦，渔钓牛蓑且遁逃。
世祖升遐夫子死，原陵不及钓台高。

++下卷六百六十四
  
+++罗隐
++++虚白堂前牡丹相传云太傅手植在钱塘
欲询往事奈无言，六十年来托此根。
香暖几飘袁虎扇，格高长对孔融樽。
曾忧世乱阴难合，且喜春残色上存。
莫背阑干便相笑，与君俱受主人恩。
+++罗隐
++++县斋秋晚酬友人朱瓒见寄
中和节后捧琼瑰，坐读行吟数月来。
只叹雕龙方擅价，不知赪尾竟空回。
千枝白露陶潜柳，百尺黄金郭隗台。
惆怅报君无玉案，水天东望一裴回。
+++罗隐
++++第五将军于馀杭天柱宫入道因题寄
交梨火枣味何如，闻说苕川已下车。
瓦榼尚携京口酒，草堂应写颍阳书。
亦知得意须乘鹤，未必忘机便钓鱼。
却恐武皇还望祀，软轮征入问玄虚。
+++罗隐
++++寄无相禅师
老住西峰第几层，为师回首忆南能。
有缘有相应非佛，无我无人始是僧。
烂椹作袍名复利，铄金为讲爱兼憎。
何如一衲尘埃外，日日香烟夜夜灯。
+++罗隐
++++秋日有寄
丹青未合便回头，见尽人间事始休。
只有百神朝宝镜，永无纤浪犯虚舟。
曾临铁瓮虽分职，近得金陵亦偶游。
东去西来人不会，上卿踪迹本玄洲。
+++罗隐
++++送前南昌崔令替任映摄新城县（一作崔令映替任）
五年苛政甚虫螟，深喜夫君已戴星。
大族不唯专礼乐，上才终是惜生灵。
亦知单父琴犹在，莫厌东归酒未醒。
二月春风何处好，亚夫营畔柳青青。
+++罗隐
++++下第作
年年模样一般般，何似东归把钓竿。
岩谷谩劳思雨露，彩云终是逐鹓鸾。
尘迷魏阙身应老，水到吴门叶欲残。
至竟穷途也须达，不能长与世人看。
+++罗隐
++++丁亥岁作（中元甲子）
病想医门渴望梅，十年心地仅成灰。
早知世事长如此，自是孤寒不合来。
谷畔气浓高蔽日，蛰边声暖乍闻雷。
满城桃李君看取，一一还从旧处开。
+++罗隐
++++北邙山
一种山前路入秦，嵩山堪爱此伤神。
魏明未死虚留意，庄叟虽生酌满巾。
何必更寻无主骨，也知曾有弄权人。
羡他缑岭吹箫客，闲访云头看俗尘。
+++罗隐
++++重过三衢哭孙员外
烂柯山下忍重到，双桧楼前日欲残。
华屋未移春照灼，故侯何在泪汍澜。
不唯济物工夫大，长忆容才尺度宽。
一恸旁人莫相笑，知音衰尽路行难。
+++罗隐
++++送蕲州裴员外
六枝仙桂最先春，萧洒高辞九陌尘。
两晋家声须有主，六朝文雅别无人。
荣驱豹尾抛同辈，贵上螭头见近臣。
蕲水苍生莫相羡，早看归去掌丝纶。
+++罗隐
++++重九日广陵道中
秋山抱病何处登，前时韦曲今广陵。
广陵大醉不解闷，韦曲旧游堪拊膺。
佳节纵饶随分过，流年无奈得人憎。
却驱羸马向前去，牢落路岐非所能。
+++罗隐
++++东归别所知
芙蓉宫阙二妃坛，两处因依五岁寒。
邹律有风吹不变，郄枝无分住应难。
愁心似火还烧鬓，别泪非珠谩落盘。
却羡淮南好鸡犬，也能终始逐刘安。
+++罗隐
++++旅舍书怀寄所知二首（后首一作汉东秋思）
思量前事不堪寻，牢落馀情满素琴。
四海岂无腾跃路，一家长有别离心。
道从汩没甘雌伏，迹恐因循更陆沈。
寂寞谁应吊空馆，异乡时节独沾襟。
簟卷两床琴瑟秋，暂凭前计奈相尤。
尘飘马尾甘蓬转，酒忆江边有梦留。
隋帝旧祠虽寂寞，楚妃清唱亦风流。
可怜别恨无人见，独背残阳下寺楼。
+++罗隐
++++西京道中
半夜秋声触断蓬，百年身事算成空。
祢生词赋抛江夏，汉祖精神忆沛中。
未必他时能富贵，只应从此见穷通。
边禽陇水休相笑，自有沧洲一棹风。
+++罗隐
++++粉
每持纤白助君时，霜自无憀雪自疑。
郎若姓何应解傅，女能窥宋不劳施。
妆成丽色唯花妒，落尽啼痕只镜知。
最好玉京仙署里，更和秋月照琼枝。
+++罗隐
++++赠渔翁
叶艇悠扬鹤发垂，生涯空托一纶丝。
是非不向眼前起，寒暑任从波上移。
风漾长歌笼月里，梦和春雨昼眠时。
逍遥此意谁人会，应有青山渌水知。
+++罗隐
++++下第寄张坤
谩费精神掉五侯，破琴孤剑是身仇。
九衢双阙拟何去，玉垒铜梁空旧游。
蝴蝶有情牵晚梦，杜鹃无赖伴春愁。
思量不及张公子，经岁池江倚酒楼。
+++罗隐
++++东归别常修
六载辛勤九陌中，却寻归路五湖东。
名惭桂苑一枝绿，鲙忆松江两箸红。
浮世到头须适性，男儿何必尽成功。
唯惭鲍叔深知我，他日蒲帆百尺风。
+++罗隐
++++言
珪玷由来尚可磨，似簧终日复如何。
成名成事皆因慎，亡国亡家只为多。
须信祸胎生利口，莫将讥思逞悬河。
猩猩鹦鹉无端解，长向人间被网罗。
+++罗隐
++++简令生日
祥烟霭霭拂楼台，庆积玄元节后来。
已向青阳标四序，便从嵩岳应三台。
龟衔玉柄增年算，鹤舞琼筵献寿杯。
自顾下儒何以祝，柱天功业济时才。
+++罗隐
++++晚眺
凭古城边眺晚晴，远村高树转分明。
天如镜面都来静，地似人心总不平。
云向岭头闲不彻，水流溪里太忙生。
谁人得及庄居老，免被荣枯宠辱惊。
+++罗隐
++++野花（一作罗邺诗）
万点红芳血色殷，为无名字对空山。
多因戏蝶寻香住，少有行人辍棹攀。
若在侯门看不足，为生江岸见如闲。
结根必竟输桃李，长向春城紫陌间。
+++罗隐
++++病骢马
枥上病骢蹄褭褭，江边废宅路迢迢。
自经梅雨长垂耳，乍食菰浆欲折腰。
金络衔头光未灭，玉花毛色瘦来焦。
曾听禁漏惊街鼓，惯踏康庄怕小桥。
夜半雄声心尚壮，日中高卧尾还摇。
龙媒落地天池远，何事牵牛在碧霄？
+++罗隐
++++狄浦
晴川倚落晖，极目思依依。
野色寒来浅，人家乱后稀。
久贫身不达，多病意长违。
还有渔舟在，时时梦里归。
+++罗隐
++++南康道中
弱冠负文翰，此中听鹿鸣。
使君延上榻，时辈仰前程。
丹桂竟多故，白云空有情。
唯馀路旁泪，沾洒向尘缨。
+++罗隐
++++北固亭东望寄默师
高亭暮色中，往事更谁同。
水谩矜天阔，山应到此穷。
病怜京口酒，老怯海门风。
唯有言堪解，何由见远公。
+++罗隐
++++华清宫
楼殿层层佳气多，开元时节好笙歌。
也知道德胜尧舜，争奈杨妃解笑何。
+++罗隐
++++韩信庙
剪项移秦势自雄，布衣还是负深功。
寡妻稚女俱堪恨，却把馀杯奠蒯通。
+++罗隐
++++韦公子
击柱狂歌惨别颜，百年人事梦魂间。
李将军自嘉声在，不得封侯亦自闲。
+++罗隐
++++望思台
芳草台边魂不归，野烟乔木弄残晖。
可怜高祖清平业，留与闲人作是非。
+++罗隐
++++帝幸蜀（乾符岁，一作狄归昌诗）
马嵬山色翠依依，又见銮舆幸蜀归。
泉下阿蛮应有语，这回休更怨杨妃。
+++罗隐
++++王夷甫
把得闲书坐水滨，读来前事亦酸辛。
莫言麈尾清谭柄，坏却淳风是此人。
+++罗隐
++++鹭鸶
斜阳澹澹柳阴阴，风袅寒丝映水深。
不要向人夸素白，也知常有羡鱼心。
+++罗隐
++++书淮阴侯传
寒灯挑尽见遗尘，试沥椒浆合有神。
莫恨高皇不终始，灭秦谋项是何人。
+++罗隐
++++青山庙（子胥庙）
市箫声咽迹崎岖，雪耻酬恩此丈夫。
霸主两亡时亦异，不知魂魄更无归。
+++罗隐
++++小松
已有清阴逼座隅，爱声仙客肯过无。
陵迁谷变须高节，莫向人间作大夫。
+++罗隐
++++竹
篱外清阴接药阑，晓风交戛碧琅玕。
子猷死后知音少，粉节霜筠谩岁寒。
+++罗隐
++++谩天岭
西去休言蜀道难，此中危峻已多端。
到头未会苍苍色，争得禁他两度谩。

++下卷六百六十五
  
+++罗隐
++++秋虫赋（以下补遗）
物之小兮，迎网而毙。
物之大兮，兼网而逝。
网也者，绳其小而不绳其大。
吾不知尔身之危兮，腹之馁兮，吁！
+++罗隐
++++蟋蟀诗
顽飔毙芳，吹愁夕长。
屑戍有动，歌离吊梦。
如诉如言，绪引虚宽。
周隙伺榻，繁咽夤缘。
范睡蝉老，冠峨緌好。
不冠不緌，尔奚以悲。
蚊蚋有毒，食人肌肉。
苍蝇多端，黑白偷安。
尔也出处，物兮莫累。
坏舍啼衰，虚堂泣曙。
勿徇喧哗，鼠岂无牙。
勿学萋菲，垣亦有耳。
危条槁飞，抽恨咿咿。
别帐缸冷，柔魂不定。
美人在何，夜影流波。
与子伫立，裴回思多。
+++罗隐
++++西川与蔡十九同别子超
相欢虽则不多时，相别那能不敛眉。
蜀客赋高君解爱，楚宫腰细我还知。
百年恩爱无终始，万里因缘有梦思。
肠断门前旧行处，不堪全属五陵儿。
+++罗隐
++++龙泉东下却寄孙员外
縠江东下几多程，每泊孤舟即有情。
山色已随游子远，水纹犹认主人清。
恩如海岳何时报，恨似烟花触处生。
百尺风帆两行泪，不堪回首望峥嵘。
+++罗隐
++++牡丹
艳多烟重欲开难，红蕊当心一抹檀。
公子醉归灯下见，美人朝插镜中看。
当庭始觉春风贵，带雨方知国色寒。
日晚更将何所似，太真无力凭阑干。
+++罗隐
++++巫山高
下压重泉上千仞，香云结梦西风紧。
纵有精灵得往来，狖轭鼯轩亦颠陨。
岚光双双雷隐隐，愁为衣裳恨为鬓。
暮洒朝行何所之，江边日月情无尽。
珠零冷露丹堕枫，细腰长脸愁满宫。
生对面犹异同，况在千岩万壑中。
+++罗隐
++++江南行
江烟湿雨蛟绡软，漠漠小山眉黛浅。
水国多愁又有情，夜槽压酒银船满。
细丝摇柳凝晓空，吴王台榭春梦中。
鸳鸯鸂鶒唤不起，平铺绿水眠东风。
西陵路边月悄悄，油碧轻车苏小小。

+++罗隐
++++空城雀
雀入官仓中，所食能损几。
所恨往复频，官仓乃害尔。
鱼网不在天，鸟网不张水。
饮啄要自然，何必空城里。
+++罗隐
++++芳树
细萼慢逐风，暖香闲破鼻。
青帝固有心，时时漏天意。
去年高枝犹堕地，今年低枝已憔悴。
吾所以见造化之权，变通之理，春夏作头，秋冬为尾，循环反覆无终已。

人生长短同一轨，若使威可以制，力可以止，则秦皇不肯敛手下沙丘，孟贲不合低头入蒿里。
伊人强猛犹如此，顾我劳生何足恃。但愿我开素袍，
倾绿蚁，陶陶兀兀大醉于清宵白昼间，任他上是天，下是地。
+++罗隐
++++听琴
寒雨萧萧落井梧，夜深何处怨啼乌。
不知一盏临邛酒，救得相如渴病无。
+++罗隐
++++大梁见乔诩
湘水春浮岸，淮灯夜满桥。
六年悲梗断，两地各萍漂。
刀笔依三事，篇章奏珥貂。
迹卑甘汩没，名散称逍遥。
好寺松为径，空江桂作桡。
野香花伴落，缸暖酒和烧。
晋沼寻游凤，秦冠竟叹鸮。
骨凡鸡犬薄，魂断蕙兰招。
怅望添燕琯，蹉跎厌鲁瓢。
败桐方委爨，冤匣正冲霄。
战代安釐国，封崇孝景朝。
千年非有限，一醉解无聊。
漏永灯花暗，炉红雪片销。
久游家共远，相对鬓俱凋。
运命从难合，光阴奈不饶。
到头蓑笠契，两信钓鱼潮。
+++罗隐
++++寄洪正师
寄蹇浑成迹，经年滞杜南。
价轻犹有二，足刖已过三。
鸡肋曹公忿，猪肝仲叔惭。
会应谋避地，依约近禅庵。
+++罗隐
++++圣真观刘真师院十韵
帘下严君卜，窗间少室峰。
摄生门已尽，混迹世犹逢。
山薮师王烈，簪缨友戴颙。
鱼跳介象鲙，饭吐葛玄蜂。
紫饱垂新椹，黄轻堕小松。
尘埃金谷路，楼阁上阳钟。
野耗鸢肩寄，仙书鸟爪封。
支床龟纵老，取箭鹤何慵。
别久曾牵念，闲来肯压重。
尚馀青竹在，试为剪成龙。
+++罗隐
++++寄聂尊师
欲芟荆棘种交梨，指画城中日恐迟。
安得紫青磨镜石，与君闲处看荣衰。
+++罗隐
++++金山僧院
根盘蛟蜃路藤萝，四面无尘辍棹过。
得似吾师始惆怅，眼前终日有风波。
+++罗隐
++++酬高崇节
旧游虽一梦，别绪忽千般。
败草汤陵晚，衰槐楚寺寒。
数奇常自愧，时薄欲何干。
犹赖君相勉，殷勤贡禹冠。
+++罗隐
++++送汝州李中丞十二韵
群盗方为梗，分符奏未宁。
黄巾攻郡邑，白梃掠生灵。
尘土周畿暗，疮痍汝水腥。
一凶虽剪灭，数县尚凋零。
理必资宽猛，谋须藉典刑。
与能才物论，慎选忽天庭。
官品尊台秩，山河拥福星。
虎知应去境，牛在肯全形。
旧政穷人瘼，新衔展武经。
关防秋草白，城壁晚峰青。
破胆期来复，迷魂想待醒。
鲁山行县后，聊为奠惟馨。
+++罗隐
++++淮南送节度卢端公将命之汴州端公常为汴州相公从事
吹台高倚圃田东，此去轺车事不同。
珠履旧参萧相国，彩衣今佐晋司空。
醉离淮甸寒星下，吟指梁园密雪中。
到彼的知宣室语，几时征拜黑头公。
+++罗隐
++++送卢端公归台卢校书之夏县
绵绵堤草拂征轮，龙虎俱辞楚水滨。
只见胜之为御史，不知梅福是仙人。
地推八米源流盛，才笑三张事业贫。
一种西归一般达，柏台霜冷夏城春。
+++罗隐
++++送朗州张员外
圣朝纶阁最延才，须牧生民始入来。
凤藻已期他日用，隼旟应是隔年回。
旗飘岘首岚光重，酒奠湘江杜魄哀。
肠断秦原二三月，好花全为使君开。
+++罗隐
++++淮南送工部卢员外赴阙
始从豸角曳长裾，又吐鸡香奏玉除。
隋邸旧僚推谢掾，汉廷高议得相如。
贵分赤笔升兰署，荣著绯衣从板舆。
遥想到时秋欲尽，禁城凉冷露槐疏。
+++罗隐
++++淮南送司勋李郎中赴阙
中朝品秩重文章，双笔依前赐望郎。
五夜星辰归帝座，半年樽俎奉梁王。
南都水暖莲分影，北极天寒雁著行。
不必恋恩多感激，过淮应合见徵黄。
+++罗隐
++++送陆郎中赴阙
幕下留连两月强，炉边侍史旧焚香。
不关雨露偏垂意，自是鸳鸾合著行。
三署履声通建礼，九霄星彩映明光。
少瑜镂管丘迟锦，从此西垣使凤凰。
+++罗隐
++++途中送人东游有寄
离骖莫惜暂逡巡，君向池阳我入秦。
岁月易抛非曩日，酒杯难得是同人。
路经隋苑桥灯夜，江转台城岸草春。
此处故交谁见问，为言霜鬓压风尘。
+++罗隐
++++过废江宁县（王昌龄曾尉此县）
县前水色细鳞鳞，一为夫君吊水滨。
漫把文章矜后代，可知荣贵是他人。
莺偷旧韵还成曲，草赖馀吟尽解春。
我亦有心无处说，等闲停棹似迷津。
+++罗隐
++++边夜
光景漂如水，生涯转似萍。
雁门穷朔路，牛斗故乡星。
句尽人谁切，歌终泪自零。
夜阑回首算，何处不长亭。
+++罗隐
++++哭张博士太常
前辈倏云殁，愧君曾比方。
格卑虽不称，言重亦难忘。
谏草犹青琐，悲风已白杨。
只应移理窟，泉下对真长。
+++罗隐
++++淮口军葬
一阵孤军不复回，更无分别只荒堆。
莫言赋分须如此，曾作文皇赤子来。
+++罗隐
++++燕昭王墓
战国苍茫难重寻，此中踪迹想知音。
强停别骑山花晓，欲吊遗魂野草深。
浮世近来轻骏骨，高台何处有黄金。
思量郭隗平生事，不殉昭王是负心。
+++罗隐
++++江南
玉树歌声泽国春，累累辎重忆亡陈。
垂衣端拱浑闲事，忍把江山乞与人。
+++罗隐
++++江北
废宫荒苑莫闲愁，成败终须要彻头。
一种风流一种死，朝歌争得似扬州。
+++罗隐
++++早登新安县楼
关城树色齐，往事未全迷。
塞路真人气，封门壮士泥。
草浓延蝶舞，花密教莺啼。
若以鸣为德，鸾皇不及鸡。
+++罗隐
++++干越亭
楚水萧萧多病身，强凭危槛送残春。
高城自有陵兼谷，流水那知越与秦。
岸下藤萝阴作怪，桥边蛟蜃夜欺人。
琵琶洲远江村阔，回首征途泪满巾。
+++罗隐
++++南园题
搏击路终迷，南园且灌畦。
敢言逃俗态，自是乐幽栖。
叶长春松阔，科圆早薤齐。
雨沾虚槛冷，雪压远山低。
竹好还成径，桃夭亦有蹊。
小窗奔野马，闲瓮养醯鸡。
水石心逾切，烟霄分已暌。
病怜王猛畚，愚笑隗嚣泥。
泽国潮平岸，江村柳覆堤。
到头乘兴是，谁手好提携。
+++罗隐
++++人日新安道中见梅花（其年以徐寇停举）
长途酒醒腊春寒，嫩蕊香英扑马鞍。
不上寿阳公主面，怜君开得却无端。
+++罗隐
++++许由庙
高挂风瓢濯汉滨，土阶三尺愧清尘。
可怜比屋堪封日，若到人间是众人。
+++罗隐
++++题段太尉庙
近甸蒙尘日，南梁反正年。
飘流茂陵碗，零落太官椽。
建纛非降楚，披图异录燕。
堪嗟侍中血，不及御衣前。
+++罗隐
++++湘妃庙
刘表荒碑断水滨，庙前幽草闭残春。
已将怨泪流斑竹，又感悲风入白蘋。
八族未来谁北拱，四凶犹在莫南巡。
九峰相似堪疑处，望见苍梧不见人。
+++罗隐
++++八骏图
穆满当年物外程，电腰风脚一何轻。
如今纵有骅骝在，不得长鞭不肯行。
+++罗隐
++++庭花
昨日芳艳浓，开尊几同醉。
今朝风雨恶，惆怅人生事。
南威病不起，西子老兼至。
向晚寂无人，相偎堕红泪。
+++罗隐
++++病中题主人庭鹤
辽水华亭旧所闻，病中毛羽最怜君。
稻粱且足身兼健，何必青云与白云。
+++罗隐
++++蝉
天地工夫一不遗，与君声调借君緌。
风栖露饱今如此，应忘当年滓浊时。
+++罗隐
++++薛阳陶觱篥歌
平泉上相东征日，曾为阳陶歌觱篥。
乌江太守会稽侯，相次三篇皆俊逸。
桥山殡葬衣冠后，金印苍黄南去疾。
龙楼冷落夏口寒，从此风流为废物。
间至艺难得主，怀抱差池恨星律。
邗沟仆射戎政闲，试渡瓜洲吐伊郁。
西风九月草树秋，万喧沈寂登高楼。
左篁揭指徵羽吼，炀帝起坐淮王愁。
高飘咽灭出滞气，下感知己时横流。
穿空激远不可遏，仿佛似向伊水头。
伊水林泉今已矣，因取遗编认前事。
武宗皇帝御宇时，四海恬然知所自。
扫除桀黠似提帚，制压群豪若穿鼻。
九鼎调和各有门，谢安空俭真儿戏。
功高近代竟谁知，艺小似君犹不弃。
勿惜喑呜更一吹，与君共下难逢泪。
+++罗隐
++++酬丘光庭
正月十一日书札，五月十六日到来。
柳吟秦望咫尺地，鲤鱼何处闲裴回。
故人情意未疏索，次第序述眉眼开。
上言二年隔烟水，下有数幅真琼瑰。
行吟坐读口不倦，瀑泉激射琅玕摧。
壁池兰蕙日已老，村酒蘸甲时几杯。
鹤龄鸿算不复见，雨后蓑笠空莓苔。
自从黄寇扰中土，人心波荡犹未回。
道殷合眼拜九列，张濬掉舌升三台。
朝廷济济百揆序，宁将对面容奸回。
祸生有基妖有渐，翠华西幸蒙尘埃。
三川梗塞两河闭，大明宫殿生蒿莱。
懦夫早岁不量力，策蹇仰北高崔嵬。
千门万户扃锁密，良匠不肯雕散材。
君今得意尚如此，况我麋鹿悠悠哉！
荣衰贵贱目所睹，莫嫌头白黄金台。
+++罗隐
++++投宣武郑尚书二十韵
汉代簪缨盛，梁园雉堞雄。
物情须重德，时论在明公。
族大逾开魏，神高本降嵩。
世家惟蹇谔，官业即清通。
翰苑论思外，纶闱啸傲中。
健豪惊彩凤，高步出冥鸿。
履历虽吾道，行藏必圣聪。
绛霄无系滞，浙水忽西东。
庾监高楼月，袁郎满扇风。
四年将故事，两地有全功。
去去才须展，行行道益隆。
避权辞宪署，仗节出南宫。
雁影相承接，龙图共始终。
自然须作砺，不必恨临戎。
幕下莲花盛，竿头㺗佩红。
骑儿逢郭伋，战士得文翁。
人地应无比，簟瓢奈屡空。
因思一枝桂，已作断根蓬。
往事应归捷，劳歌且责躬。
殷勤信陵馆，今日自途穷。
+++罗隐
++++投浙东王大夫二十韵
越岭千峰秀，淮流一派长。
暂凭开物手，来展济时方。
旧迹兰亭在，高风桂树香。
地清无等级，天阔任徊翔。
麈尾谈何胜，螭头笔更狂。
直曾批凤诏，高已冠鹓行。
啸傲辞民部，雍容出帝乡。
赵尧推印绶，句践与封疆。
水占仙人吹，城留御史床。
嘉宾邹润甫，百姓贺知章。
席暖飞鹦鹉，尘轻驻骕骦。
夜歌珠断续，晴舞雪悠扬。
化向棠阴布，春随棣萼芳。
盛名韬不得，雄略晦弥彰。
自愧三冬学，来窥数仞墙。
感深惟刻骨，时去欲沾裳。
想望鱼烧尾，咨嗟鼠啮肠。
可能因蹇拙，便合老沧浪。
题柱心犹壮，移山志不忘。
深惭百般病，今日问医王。
+++罗隐
++++寄剡县主簿
金庭养真地，珠篆会稽官。
境胜堪长往，时危喜暂安。
洞连沧海阔，山拥赤城寒。
他日抛尘土，因君拟炼丹。
+++罗隐
++++中秋不见月
风帘淅淅漏灯痕，一半秋光此夕分。
天为素娥孀怨苦，并教西北起浮云。
+++罗隐
++++答宗人衮
昆仑水色九般流，饮即神仙憩即休。
敢恨守株曾失意，始知缘木更难求。
鴒原谩欲均馀力，鹤发那堪问旧游。
遥望北辰当上国，羡君归棹五诸侯。
+++罗隐
++++早行
雨洒江声风又吹，扁舟正与睡相宜。
无端戍鼓催前去，别却青山向晓时。
+++罗隐
++++咏白菊（一作罗绍威诗）
虽被风霜竞欲催，皎然颜色不低摧。
已疑素手能妆出，又似金钱未染来。
香散自宜飘渌酒，叶交仍得荫香苔。
寻思闭户中宵见，应认寒窗雪一堆。
+++罗隐
++++晚泊宿松
解缆随江流，晚泊古淮岸。
归云送春和，繁星丽云汉。
春深胡雁飞，人喧水禽散。
仰君邈难亲，沈思夜将旦。
+++罗隐
++++钱塘遇默师忆润州旧游
歌敲玉唾壶，醉击珊瑚枝。
石羊妙善街，甘露平泉碑。
扪苔想豪杰，剔藓看文词。
归来北固山，水槛光参差。
+++罗隐
++++江南别
去年今夜江南别，鸳鸯翅冷飞蓬爇。
今年今夜江北边，鲤鱼肠断音书绝。
男儿心事无了时，出门上马不自知。
+++罗隐
++++四顶山
胜景天然别，精神入画图。
一山分四顶，三面瞰平湖。
过夏僧无热，凌冬草不枯。
游人来至此，愿剃发和须。
+++罗隐
++++姥山
临塘古庙一神仙，绣幌花容色俨然。
为逐朝云来此地，因随暮雨不归天。
眉分初月湖中鉴，香散馀风竹上烟。
借问邑人沈水事，已经秦汉几千年。
+++罗隐
++++岐王宅
朱邸平台隔禁闱，贵游陈迹尚依稀。
云低雍畤祈年去，雨细长杨从猎归。
申白宾朋传道义，应刘文彩寄音徽。
承平旧物惟君尽，犹写雕鞍伴六飞。
+++罗隐
++++长明灯
破暗长明世代深，烟和香气两沈沈。
不知初点人何在，只见当年火至今。
晓似红莲开沼面，夜如寒月镇潭心。
孤光自有龙神护，雀戏蛾飞不敢侵。
+++罗隐
++++堋口逢人
艰难别离久，中外往还深。
已改当时发，空馀旧日心。
+++罗隐
++++遇边使
累年无的信，每夜望边城。
袖掩千行泪，书封一尺金。
+++罗隐
++++移住别友
自到西川住，惟君别有情。
常逢对门远，又隔一重城。
+++罗隐
++++宫词
巧画蛾眉独出群，当时人道便承恩。
经年不见君王面，落日黄昏空掩门。
+++罗隐
++++泾溪
泾溪石险人竞惧，终岁不闻倾覆人。
却是平流无石处，时时闻说有沈沦。
+++罗隐
++++题杜甫集
楚水悠悠浸楚亭，楚南天地两无情。
忍交孙武重泉下，不见时人说用兵。
+++罗隐
++++感弄猴人赐朱绂
十二三年就试期，五湖烟月奈相违。
何如买取胡孙弄，一笑君王便著绯。
+++罗隐
++++题磻溪垂钓图
吕望当年展庙谟，直钩钓国更谁如。
若教生在西湖上，也是须供使宅鱼。
+++罗隐
++++春风
也知有意吹嘘切，争奈人间善恶分。
但是秕糠微细物，等闲抬举到青云。
+++罗隐
++++竹下残雪
墙下浓阴对此君，小山尖险玉为群。
夜来解冻风虽急，不向寒城减一分。
+++罗隐
++++杏花
暖气潜催次第春，梅花已谢杏花新。
半开半落闲园里，何异荣枯世上人。
+++罗隐
++++镇海军所贡（题不全）
檐前飞雪扇前尘，千里移添上苑春。
他日丁宁柿林院，莫宣恩泽与闲人。
+++罗隐
++++席上歌水调
馀声宛宛拂庭梅，通济渠边去又回。
若使炀皇魂魄在，为君应合过江来。
+++罗隐
++++题新榜（在浙幕，沈崧得新榜示题其末）
黄土原边狡兔肥，犬如流电马如飞。
灞陵老将无功业，犹忆当时夜猎归。
+++罗隐
++++句
夏窗七叶连阴暗。（《游城南记》：杜佑有别墅，为城南之最，有树每朵七叶，因以为名，隐诗纪之）
赖家桥上潏河边。（隐又有城南杂感诗，其题有景星观、姚家园、叶家林及此句，今杂感诗亡）
细看月轮真有意，已知青桂近嫦娥。（《曾公类苑》：裴筠娶箫楚公女，便擢进士，隐诗云云）
一个祢衡容不得，思量黄祖谩英雄。（《吴越备史》：隐初见钱镠，惧不见，用遂以所为夏口诗标于卷末云云，镠览之大笑，因加殊遇）
张华谩出如丹语，不及刘侯一纸书。（《鉴戒录》云：郑畋女喜隐此诗）
山雨霏微宿上亭，雨中因想雨淋铃。（上亭驿《天中记》）
老僧斋罢关门睡，不管波涛四面生。（金山僧院。《诗话总龟》）

++下卷六百六十六
  
+++罗虬
++++比红儿诗
姓字看侵尺五天，芳菲占断百花鲜。
马嵬好笑当时事，虚赚明皇幸蜀川。
金谷园中花正繁，坠楼从道感深恩。
齐奴却是来东市，不为红儿死更冤。
陷却平阳为小怜，周师百万战长川。
更教乞与红儿貌，举国山川不值钱。
一曲都缘张丽华，六宫齐唱后庭花。
若教比并红儿貌，枉破当年国与家。
乐营门外柳如阴，中有佳人画阁深。
若是五陵公子见，买时应不啻千金。
青丝高绾石榴裙，肠断当筵酒半醺。
置向汉宫图画里，入胡应不数昭君。
斜凭栏杆醉态新，敛眸微盻不胜春。
当时若遇东昏主，金叶莲花是此人。
匼匝千山与万山，碧桃花下景长闲。
神仙得似红儿貌，应免刘郎忆世间。
越山重叠越溪斜，西子休怜解浣纱。
得似红儿今日貌，肯教将去与夫差。
诏下人间觅好花，月眉云髻选人家。
红儿若向当时见，系臂先封第一纱。
锋镝纵横不敢看，泪垂玉箸正汍澜。
应缘近似红儿貌，始得深宫奉五官。
金缕浓薰百和香，脸红眉黛入时妆。
当时便向乔家见，未敢将心在窈娘。
通宵甲帐散香尘，汉帝精神礼百神。
若见红儿醉中态，也应休忆李夫人。
拔得芙蓉出水新，魏家公子信才人。
若教瞥见红儿貌，不肯留情付洛神。
芳姿不合并常人，云在遥天玉在尘。
因事爱思荀奉倩，一生闲坐枉伤神。
笔底如风思涌泉，赋中休谩说婵娟。
红儿若在东家住，不得登墙尔许年。
一抹浓红傍脸斜，妆成不语独攀花。
当时若是逢韩寿，未必埋踪在贾家。
树袅西风日半沉，地无人迹转伤心。
阿娇得似红儿貌，不费长门买赋金。
五云高捧紫金堂，花下投壶侍玉皇。
从到世人都不识，也应知有杜兰香。
戏水源头指旧踪，当时一笑也难逢。
红儿若为回桃脸，岂比连催举五烽。
虢国夫人照夜玑，若为求得与红儿。
醉和香态浓春睡，一树繁花偃绣帏。
知有持盈玉叶冠，剪云裁月照人寒。
若使红儿风帽戴，直使瑶池会上看。
明媚何曾让玉环，破瓜年几百花颜。
若教貌向南朝见，定却梅妆似等闲。
世事悠悠未足称，肯将闲事更争能。
自从命向红儿去，不欲留心在裂缯。
自隐新从梦里来，岭云微步下阳台。
含情一向春风笑，羞杀凡花尽不开。
舍却青娥换玉鞍，古来公子苦无端。
莫言一匹追风马，天骥牵来也不看。
槛外花低瑞露浓，梦魂惊觉晕春容。
凭君细看红儿貌，最称严妆待晓钟。
薄罗轻剪越溪纹，鸦翅低垂两鬓分。
料得相如偷见面，不应琴里挑文君。
南国东邻各一时，后来惟有杜红儿。
若教楚国宫人见，羞把腰身并柳枝。
照耀金钗簇腻鬟，见时直向画屏间。
黄姑阿母能判剖，十斛明珠也是闲。
轻小休夸似燕身，生来占断紫宫春。
汉皇若遇红儿貌，掌上无因著别人。
鹦鹉娥如裛露红，镜前眉样自深宫。
稍教得似红儿貌，不嫁南朝沈侍中。
拟将心地学安禅，争奈红儿笑靥圆。
何物把来堪比并，野塘初绽一枝莲。
浸草漂花绕槛香，最怜穿度乐营墙。
殷勤留滞缘何事，曾照红儿一面妆。
雕阴旧俗骋婵娟，有个红儿赛洛川。
常笑世人语虚诞，今朝自见火中莲。
渡口诸侬乐未休，竟陵西望路悠悠。
石城有个红儿貌，两桨无因迎莫愁。
谁向深山识大仙，劝人山上引春泉。
定知不及红儿貌，枉却工夫溉玉田。
倾国倾城总绝伦，红儿花下认真身。
十年东北看燕赵，眼冷何曾见一人。
今时自是不谙知，前代由来岂见遗。
一笑阳城人便惑，何堪教见杜红儿。
京口喧喧百万人，竞传河鼓谢星津。
柰花似雪簪云髻，今日夭容是后身。
青史书时未是真，可能纤手却强秦。
再三为谢齐皇后，要解连环别与人。
绣帐鸳鸯对刺纹，博山微暖麝微曛。
诗成若有红儿貌，悔道当时月坠云。
薄粉轻朱取次施，大都端正亦相宜。
只如花下红儿态，不藉城中半额眉。
妆成浑欲认前朝，金凤双钗逐步摇。
未必慕容宫里伴，舞风歌月胜纤腰。
琥珀钗成恩正深，玉儿妖惑荡君心。
莫教回首看妆面，始觉曾虚掷万金。
自有闲花一面春，脸檀眉黛一时新。
殷勤为报梁家妇，休把啼妆赚后人。
轻梳小髻号慵来，巧中君心不用媒。
可得红儿抛醉眼，汉皇恩泽一时回。
千里长江旦暮潮，吴都风俗尚纤腰。
周郎若见红儿貌，料得无心念小乔。
月落潜奔暗解携，本心谁道独单栖。
还缘交甫非良偶，不肯终身作羿妻。
汉皇曾识许飞琼，写向人间作画屏。
昨日红儿花下见，大都相似更娉婷。
魏帝休夸薛夜来，雾绡云縠称身裁。
红儿秀发君知否，倚槛繁花带露开。
晓月雕梁燕语频，见花难可比他人。
年年媚景归何处，长作红儿面上春。
逗玉溅盆冬殿开，邀恩先赐夜明苔。
红儿若是三千数，多少芳心似死灰。
画帘垂地紫金床，暗引羊车驻七香。
若见红儿此中住，不劳盐筱洒宫廊。
苏小空匀一面妆，便留名字在钱塘。
藏鸦门外诸年少，不识红儿未是狂。
一首长歌万恨来，惹愁漂泊水难回。
崔徽有底多头面，费得微之尔许才。
昔年黄阁识奇章，爱说真珠似窈娘。
若见红儿深夜态，便应休说绣衣裳。
凤折莺离恨转深，此身难负百年心。
红儿若向隋朝见，破镜无因更重寻。
行绾秾云立暗轩，我来犹爱不成冤。
当时若见红儿貌，未必邢相有此言。
总似红儿媚态新，莫论千度笑争春。
任伊孙武心如铁，不办军前杀此人。
暖塘争赴荡舟期，行唱菱歌著艳词。
为问东山谢丞相，可能诸妓胜红儿。
吴兴皇后欲辞家，泽国重台展曙华。
今日红儿貌倾国，恐须真宰别开花。
陌上行人歌黍离，三千门客欲何之。
若教粗及红儿貌，争取楼前斩爱姬。
休话如皋一笑时，金髇中臆锦离披。
陋容枉把雕弓射，射尽春禽未展眉。
长恨西风送早秋，低眉深恨嫁牵牛。
若同人世长相对，争作夫妻得到头。
谢娘休漫逞风姿，未必娉婷胜柳枝。
闻道只因嘲落絮，何曾得似杜红儿。
总传桃叶渡江时，只为王家一首诗。
今日红儿自堪赋，不须重唱旧来词。
巫山洛浦本无情，总为佳人便得名。
今日雕阴有神艳，后来公子莫相轻。
几抛云髻恨金墉，泪洗花颜百战中。
应有红儿些子貌，却言皇后长深宫。
倚槛还应有所思，半开东阁见娇姿。
可中得似红儿貌，若遇韩朋好杀伊。
晓向妆台与画眉，镜中长欲助娇姿。
若教得似红儿貌，走马章台任道迟。
练得霜华助翠钿，相期朝谒玉皇前。
依稀有似红儿貌，方得吹箫引上天。
重门深掩几枝花，未胜红儿莫大夸。
王相不能探物理，可能虚上短辕车。
前代休怜事可奇，后来还出有光辉。
争知昼卧纱窗里，不见神人覆玉衣。
化羽尝闻赴九天，只疑尘世是虚传。
自从一见红儿貌，始信人间有谪仙。
从道长陵小市东，巧将花貌占春风。
红儿若是同时见，未必伊先入紫宫。
人间难免是深情，命断红儿向此生。
不似前时李丞相，枉抛才力为莺莺。
凤舞香飘绣幕风，暖穿驰道百花中。
还缘有似红儿貌，始道迎将入汉宫。
休道将军出世才，尽驱诸妓下歌台。
都缘没个红儿貌，致使轻教后阁开。
冯媛须知住汉宫，将身只是解当熊。
不闻有貌倾人国，争得今朝更似红。
能将一笑使人迷，花艳何须上大堤。
疏属便同巫峡路，洛川真是武陵溪。
辞辇当时意可知，宠深还恐宠先衰。
若教得似红儿貌，占却君恩自不疑。
三吴时俗重风光，未见红儿一面妆。
好写妖娆与教看，便应休更话真娘。
波平楚泽浸星辰，台上君王宴早春。
毕竟章华会中客，冠缨虚绝为何人。
红儿不向汉宫生，便使双成谩得名。
疑是麻姑恼尘世，暂教微步下层城。
天碧轻纱只六铢，宛如含露透肌肤。
便教汉曲争明媚，应没心情更弄珠。
共嗟含恨向衡阳，方寸花笺寄沈郎。
不似红儿些子貌，当时争得少年狂。
浅色桃花亚短墙，不因风送也闻香。
凝情尽日君知否，还似红儿淡薄妆。
火色樱桃摘得初，仙宫只有世间无。
凝情尽日君知否，真似红儿口上朱。
宿雨初晴春日长，入帘花气静难忘。
凝情尽日君知否，真似红儿舞袖香。
初月纤纤映碧池，池波不动独看时。
凝情尽日君知否，真似红儿罢舞眉。
浓艳浓香雪压枝，袅烟和露晓风吹。
红儿被掩妆成后，含笑无人独立时。
楼上娇歌袅夜霜，近来休数踏歌娘。
红儿谩唱伊州遍，认取轻敲玉韵长。
金粟妆成扼臂环，舞腰轻薄瑞云间。
红儿生在开元末，羞杀新丰谢阿蛮。
君看红儿学醉妆，夸裁宫襭砑裙长。
谁能更把闲心力，比并当时武媚娘。
栀子同心裛露垂，折来深恐没人知。
花前醉客频相问，不赠红儿赠阿谁。
云间翡翠一双飞，水上鸳鸯不暂离。
写向人间百般态，与君题作比红诗。
旧恨长怀不语中，几回偷泣向春风。
还缘不及红儿貌，却得生教入楚宫。
一舸春深指鄂君，好风从度水成纹。
越人若见红儿貌，绣被应羞彻夜薰。
花落尘中玉堕泥，香魂应上窈娘堤。
欲知此恨无穷处，长倩城乌夜夜啼。
+++罗虬
++++句
窗前远岫悬生碧，帘外残霞挂熟红。（见《语林》）

++下卷六百六十七
  
+++郑损
++++星精亭
星沈万古痕，孤绝势无邻。
地窄少留竹，空多剩占云。
钓篷和雨看，樵斧带霜闻。
莫惜寻常到，清风不负人。
+++郑损
++++钓阁
小阁惬幽寻，周遭万竹森。
谁知一沼内，亦有五湖心。
钓直鱼应笑，身闲乐自深。
晚来春醉熟，香饵任浮沈。
+++郑损
++++玉声亭
世间泉石本无价，那更天然落景中。
汉佩琮琤寒溜雨，秦箫缥缈夜敲风。
一方清气群阴伏，半局闲棋万虑空。
借问主人能住久，后来好事有谁同。
+++郑损
++++艺堂
堂开冻石千年翠，艺讲秋胶百步威。
揖让未能忘典礼，英雄孰不惯戎衣。
风波险似金机骇，日月忙如雪羽飞。
莫怪尊前频浩叹，男儿志愿与时违。
+++郑损
++++星精石
突险呀空龙虎蹲，由来英气蓄寒根。
苍苔点染云生靥，老雨淋漓铁渍痕。
松韵远趋疑认祖，山阴轻覆似怜孙。
孤岩恰恰容幽构，可爱江南释子园。
+++郑损
++++泛香亭
流杯处处称佳致，何似斯亭出自然。
山溜穿云来几里，石盘和藓凿何年。
声交鸣玉歌沈板，色幌寒金酒满船。
莫怪坐中难得醉，醒人心骨有潺湲。
+++张祎
++++巴州寒食晚眺
东望青天周与秦，杏花榆叶故园春。
野寺一倾寒食酒，晚来风景重愁人。
+++张祎
++++题击瓯楼
驻旌元帅遗风在，击缶高人逸兴酣。
水转巴文清溜急，山连蒙岫翠光涵。
+++卢携
++++题司空图壁
姓氏司空贵，官班御史卑。
老夫如且在，不用叹屯奇。
+++李廷璧
++++愁诗
到来难遣去难留，著骨黏心万事休。
潘岳愁丝生鬓里，婕妤悲色上眉头。
长途诗尽空骑马，远雁声初独倚楼。
更有相思不相见，酒醒灯背月如钩。
+++许三畏
++++题菖蒲废观
本是安期烧药处，今来改作坐禅宫。
数僧梵响满楼月，深谷猿声半夜风。
金简事移松阁迥，彩云影散阆山空。
我来不见修真客，却得真如问远公。
+++卢嗣业
++++致孙状元诉醵罚钱
未识都知面，频输复分钱。
苦心事笔砚，得志助花钿。
徒步求秋赋，持杯给暮饘。
力微多谢病，非不奉同年。
+++牛峤
++++红蔷薇
晓啼珠露浑无力，绣簇罗襦不著行。
若缀寿阳公主额，六宫争肯学梅妆。
+++牛峤
++++杨柳枝五首
解冻风来末上青，解垂罗袖拜卿卿。
无端袅娜临官路，舞送行人过一生。
吴王宫里色偏深，一簇纤条万缕金。
不愤钱塘苏小小，引郎松下结同心。
桥北桥南千万条，恨伊张绪不相饶。
金羁白马临风望，认得羊家静婉腰。
狂雪随风扑马飞，惹烟无力被春欺。
莫交移入灵和殿，宫女三千又妒伊。
袅翠笼烟拂暖波，舞裙新染麴尘罗。
章华台畔隋堤上，傍得春风尔许多。
+++郑合
++++及第后宿平康里诗
春来无处不闲行，楚润相看别有情。
好是五更残酒醒，时时闻唤状头声。
+++李搏
++++贺裴廷裕蜀中登第诗
铜梁千里曙云开，仙箓新从紫府来。
天上已张新羽翼，世间无复旧尘埃。
嘉祯果中君平卜，贺喜须斟卓氏杯。
应笑戎藩刀笔吏，至今泥滓曝鱼鳃。
+++李搏
++++复谑廷裕
曾随风水化凡鳞，安上门前一字新。
闻道蜀江风景好，不知何似杏园春。
+++李克恭
++++吊贾岛
一一玄微缥缈成，尽吟方便爽神情。
宣宗谪去为闲事，韩愈知来已振名。
海底也应搜得净，月轮常被玩教倾。
如何未隔四十载，不遇论量向此生。
+++程贺
++++君山
曾游方外见麻姑，说道君山此本无。
云是昆仑山顶石，海风吹落洞庭湖。
+++卢尚卿
++++东归诗
九重丹诏下尘埃，深锁文闱罢选才。
桂树放教遮月长，杏园终待隔年开。
自从玉帐论兵后，不许金门谏猎来。
今日灞陵桥上过，路人应笑腊前回。
+++顾在镕
++++题玉芝双奉院
入门如洞府，花木与时稀。
夜坐山当户，秋吟叶满衣。
犬随童子出，鸟避俗人飞。
至药应将熟，年年火气微。
+++顾在镕
++++宿麻平驿
及到怡情处，暂忘登陟劳。
青山看不厌，明月坐来高。
犬为孤村吠，猿因冷木号。
微吟还独酌，多兴忆同袍。
+++顾在镕
++++题光福上方塔
苍岛孤生白浪中，倚天高塔势翻空。
烟凝远岫列寒翠，霜染疏林堕碎红。
汀沼或栖彭泽雁，楼台深贮洞庭风。
六时金磬落何处，偏傍芦苇惊钓翁。
+++翁洮
++++枯木诗辞召命作
枯木傍溪崖，由来岁月赊。
有根盘水石，无叶接烟霞。
二月苔为色，三冬雪作花。
不因星使至，谁识是灵槎。
+++翁洮
++++赠进士王雄
河清海晏少波涛，几载垂钩不得鳌。
空向人间修谏草，又来江上咏离骚。
笳吹古堞边声远，岳倚晴空楚色高。
何事明廷有徐庶，总教三径卧蓬蒿。
+++翁洮
++++渔者
一叶飘然任浪吹，雨蓑烟笠肯忘机。
只贪浊水张罗众，却笑清流把钓稀。
苇岸夜依明月宿，柴门晴棹白云归。
到头得丧终须达，谁道渔樵有是非。
+++翁洮
++++上子男寿昌宰
陶公为政卓潘齐，入县看花柳满堤。
百里江山聊展骥，九皋云月怪驱鸡。
高楼野色迎襟袖，比屋歌声远鼓鼙。
只恐攀辕留不住，明时霄汉有丹梯。
+++翁洮
++++赠方干先生
由来箕踞任天真，别有诗名出世尘。
不爱春宫分桂树，欲教天子枉蒲轮。
城头鼙鼓三声晓，岛外湖山一簇春。
独向若耶溪上住，谁知不是钓鳌人。
+++翁洮
++++赠进士李德新接海棠梨
蜀人犹说种难成，何事江东见接生。
席上若微桃李伴，花中堪作牡丹兄。
高轩日午争浓艳，小径风移旋落英。
一种呈妍今得地，剑峰梨岭谩纵横。
+++翁洮
++++春日题航头桥
故园桥上绝埃尘，此日凭栏兴自新。
云影晚将仙掌曙，水光迷得武陵春。
薜萝烟里高低路，杨柳风前去住人。
莫怪马卿题姓字，终朝云雨化龙津。
+++翁洮
++++和方干题李频庄
高情度日非无事，自是高情不觉喧。
海气暗蒸莲叶沼，山光晴逗苇花村。
吟时胜概题诗板，静处繁华付酒尊。
闲伴白云收桂子，每寻流水劚桐孙。
犹凭律吕传心曲，岂虑星霜到鬓根。
多少清风归此地，十年虚打五侯门。
+++翁洮
++++苇丛
得地自成丛，那因种植功。
有花皆吐雪，无韵不含风。
倒影翘沙鸟，幽根立水虫。
萧萧寒雨夜，江汉思无穷。
+++翁洮
++++春
漠漠烟花处处通，游人南北思无穷。
林间鸟奏笙簧月，野外花含锦绣风。
鸑抱云霞朝凤阙，鱼翻波浪化龙宫。
此时谁羡神仙客，车马悠扬九陌中。
+++翁洮
++++夏
触目皆因长养功，浮生何处问穷通。
柳长北阙丝千缕，云簇南山火万笼。
大野烟尘飘赫日，高楼帘幕逗薰风。
身心已在喧阗处，惟羡沧浪把钓翁。
+++翁洮
++++秋
宋玉高吟思万重，澄澄寰宇振金风。
云闲日月浮虚白，木落山川叠碎红。
寥泬雁多宫漏永，河渠烟敛塞天空。
侯门处处槐花□，献赋何时遇至公。
+++翁洮
++++冬
寂寂栖心向杳冥，苦吟寒律句偏清。
云凝止水鱼龙蛰，雪点遥峰草木荣。
迥夜炉翻埃烬色，天河冰辗辘轳声。
归飞未得东风力，魂断三山九万程。
+++李屿
++++过洞庭
浩渺注横流，千潭合万湫。
半洪侵楚翼，一汊属吴头。
动轴当新霁，漫空正仲秋。
势翻荆口迮，声拥岳阳浮。
远脉滋衡岳，微凉散橘洲。
星辰连影动，岚翠逐隅收。
渐落分行雁，旋添趁伴舟。
升腾人莫测，安稳路何忧。
气与尘中别，言堪象外搜。
此身如粗了，来把一竿休。
+++郑启
++++严塘经乱书事
尘生宫阙雾濛濛，万骑龙飞幸蜀中。
在野傅岩君不梦，乘轩卫懿鹤何功。
虽知四海同盟久，未合中原武备空。
星落夜原妖气满，汉家麟阁待英雄。
梁园皓色月如珪，清景伤时一惨凄。
未见山前归牧马，犹闻江上带征鞞。
鲲为鱼队潜鳞困，鹤处鸡群病翅低。
正是四郊多垒日，波涛早晚静鲸鲵。
+++郑启
++++邓表山
白日三清此上时，观开山下彩云飞。
仙坛丹灶灵犹在，鹤驾清朝去不归。
晋末几迁陵谷改，尘中空换子孙非。
松花落尽无消息，半夜疏钟彻翠微。
+++韩仪
++++记知闻近过关试
短行轴了付三铨，休把新衔恼必先。
今日便称前进士，好留春色与明年。
+++温宪
++++郊居
村前村后树，寓赏有馀情。
青麦路初断，紫花田未耕。
雉声闻不到，山势望犹横。
寂寞春风里，吟酣信马行。
+++温宪
++++杏花
团雪上晴梢，红明映碧寥。
店香风起夜，村白雨休朝。
静落犹和蒂，繁开正蔽条。
澹然闲赏久，无以破妖娆。
+++温宪
++++春鸠
村南微雨新，平绿净无尘。
散睡桑条暖，闲鸣屋脊春。
远闻和晓梦，相应在诸邻。
行乐花时节，追飞见亦频。
+++温宪
++++题崇庆寺壁
十口沟隍待一身，半年千里绝音尘。
鬓毛如雪心如死，犹作长安下第人。
+++姚岩杰
++++报颜标
为报颜公识我么，我心唯只与天和。
眼前俗物关情少，醉后青山入意多。
田子莫嫌弹铗恨，宁生休唱饭牛歌。
圣朝若为苍生计，也合公车到薜萝。

++下卷六百六十八
  
+++高蟾
++++途中除夜
南北浮萍迹，年华又暗催。
残灯和腊尽，晓角带春来。
鬓欲渐侵雪，心仍未肯灰。
金门旧知己，谁为脱尘埃。
+++高蟾
++++长门怨
天上何劳万古春，君前谁是百年人。
魂销尚愧金炉烬，思起犹惭玉辇尘。
烟翠薄情攀不得，星茫浮艳采无因。
可怜明镜来相向，何似恩光朝夕新。
+++高蟾
++++秋日寄华阳山人
云木送秋何草草，风波凝冷太星星。
银鞍公子魂俱断，玉弩将军涕自零。
茅洞白龙和雨看，荆溪黄鹄带霜听。
人间不见清凉事，犹向溪翁乞画屏。
+++高蟾
++++感事
浊河从北下，清洛向东流。
清浊皆如此，何人不白头。
+++高蟾
++++楚思
叠浪与云急，翠兰和意香。
风流化为雨，日暮下巫阳。
+++高蟾
++++雪中
金阁倚云开，朱轩犯雪来。
三冬辛苦样，天意似难栽。
+++高蟾
++++道中有感
一醉六十日，一裘三十年。
年华经几日，日日掉征鞭。
+++高蟾
++++宋汴道中
平野有千里，居人无一家。
甲兵年正少，日久戍天涯。
+++高蟾
++++秋思
天地太萧索，山川何渺茫。
不堪星斗柄，犹把岁寒量。
+++高蟾
++++即事
三年离水石，一旦隐樵渔。
为问青云上，何人识卷舒。
+++高蟾
++++渔家
野水千年在，闲花一夕空。
近来浮世狭，何似钓船中。
+++高蟾
++++关中
风雨去愁晚，关河归思凉。
西游无紫气，一夕九回肠。
+++高蟾
++++归思
紫府归期断，芳洲别思迢。
黄金作人世，只被岁寒消。
+++高蟾
++++下第出春明门
曾和秋雨驱愁入，却向春风领恨回。
深谢灞陵堤畔柳，与人头上拂尘埃。
+++高蟾
++++华清宫
何事金舆不再游，翠鬟丹脸岂胜愁。
重门深锁禁钟后，月满骊山宫树秋。
+++高蟾
++++秋日北固晚望二首
风含远思翛翛晚，日照高情的的秋。
何事满江惆怅水，年年无语向东流。
泽国路岐当面苦，江城砧杵入心寒。
不知白发谁医得，为问无情岁月看。
+++高蟾
++++送张道士
因将岁月离三岛，闲贮风烟在一壶。
为问金乌头白后，人间流水却回无。
+++高蟾
++++吴门春雨
吴甸落花春漫漫，吴宫芳树晚沈沈。
王孙不耐如丝雨，罥断春风一寸心。
+++高蟾
++++旅夕
风散古陂惊宿雁，月临荒戍起啼鸦。
不堪吟断无人见，时复寒灯落一花。
+++高蟾
++++瓜洲夜泊
偶为芳草无情客，况是青山有事身。
一夕瓜洲渡头宿，天风吹尽广陵尘。
+++高蟾
++++金陵晚望
曾伴浮云归晚翠，犹陪落日泛秋声。
世间无限丹青手，一片伤心画不成。
+++高蟾
++++晚思
虞泉冬恨由来短，杨叶春期分外长。
惆怅浮生不知处，明朝依旧出沧浪。
+++高蟾
++++长信宫二首（后首一作长门怨）
天上梦魂何杳杳，日宫消息太沈沈。
君恩不似黄金井，一处团圆万丈深。
天上凤凰休寄梦，人间鹦鹉旧堪悲。
平生心绪无人识，一只金梭万丈丝。
+++高蟾
++++长安旅怀
马嘶九陌年年苦，人语千门日日新。
唯有终南寂无事，寒光不入帝乡尘。
+++高蟾
++++春
天柱几条支白日，天门几扇锁明时。
阳春发处无根蒂，凭仗东风分外吹。
明月断魂清霭霭，平芜归思绿迢迢。
人生莫遣头如雪，纵得春风亦不消。
+++高蟾
++++秋
阳羡溪声冷骇人，洞庭山翠晚凝神。
天将金玉为风露，曾为高秋几度贫。
+++高蟾
++++灞陵亭
一条归梦朱弦直，一片离心白羽轻。
明日灞陵新霁后，马头烟树绿相迎。
+++高蟾
++++偶作二首
丁当玉佩三更雨，平帖金闺一觉云。
明日薄情何处去，风流春水不知君。
霞衣重叠红蝉暖，云髻葱笼紫凤寒。
天上少年分散后，一条烟水若为看。
+++高蟾
++++永夕
云鸿宿处江村冷，独狖啼时海国阴。
不会残灯无一事，觉来犹有向隅心。
+++高蟾
++++落花
一叶落时空下泪，三春归尽复何情。
无人共得东风语，半日尊前计不成。
+++高蟾
++++下第后上永崇高侍郎
天上碧桃和露种，日边红杏倚云栽。
芙蓉生在秋江上，不向东风怨未开。
+++高蟾
++++句
君恩秋后叶，日日向人疏。（《宫词》）

++下卷六百六十九
  
+++章碣
++++城南偶题
谁家朱阁道边开，竹拂栏干满壁苔。
野水不知何处去，游人却是等闲来。
南山气耸分红树，北阙风高隔紫苔。
可惜登临好光景，五门须听鼓声回。
+++章碣
++++赠边将
千千铁骑拥尘红，去去平吞万里空。
宛转龙蟠金剑雪，连钱豹躩绣旗风。
行收部落归天阙，旋进封疆入帝聪。
只有河源与辽海，如今全属指麾中。
+++章碣
++++桃源
绝壁相欹是洞门，昔人从此入仙源。
数株花下逢珠翠，半曲歌中老子孙。
别后自疑园吏梦，归来谁信钓翁言。
山前空有无情水，犹绕当时碧树村。
+++章碣
++++曲江
日照香尘逐马蹄，风吹浪溅几回堤。
无穷罗绮填花径，大半笙歌占麦畦。
落絮却笼他树白，娇莺更学别禽啼。
只缘频燕蓬洲客，引得游人去似迷。
+++章碣
++++送韦岫郎中典泗州（一作癸丑岁毗陵会中贻同老）
玉皇恩诏别星班，去压徐方分野间。
有鸟尽巢垂汴柳，无楼不到隔淮山。
旌旗渐向行时拥，案牍应从到日闲。
想忆朝天独吟坐，旋飞新作过秦关。
+++章碣
++++赠婺州苏员外
帝念琼枝欲并芳，星分婺女寄仙郎。
鸾从阙下虽辞侣，雁到江都却续行。
烟月一时搜古句，山川两地植甘棠。
即看龙虎西归去，便佐羲轩活万方。
+++章碣
++++寄友人
谢家山水属君家，曾共持钩掷岁华。
竹里竹鸡眠藓石，溪头鸂鶒踏金沙。
登楼夜坐三层月，接果春看五色花。
昨日西风动归思，满船凉叶在天涯。
+++章碣
++++雨
低着烟花漠漠轻，正堪吟坐掩柴扃。
乱沾细网垂穷巷，斜送阴云入古厅。
锁却暮愁终不散，添成春醉转难醒。
霁来还有风流事，重染南山一遍青。
+++章碣
++++观锡宴
倾朝朱紫正骈阗，红杏青莎映广筵。
不道楼台无锦绣，只愁尘土扑神仙。
鱼衔嫩草浮池面，蝶趁飞花到酒边。
日暮骅骝相拥去，几人沉醉失金鞭。
+++章碣
++++城东即事
闲寻香陌凤城东，时暂开襟向远风。
玉笛一声芳草外，锦鸳双起碧流中。
苑边花竹浓如绣，渭北山川淡似空。
回首汉宫烟霭里，天河金阁未央宫。
+++章碣
++++夏日湖上即事寄晋陵萧明府
亭午羲和驻火轮，开门嘉树庇湖濆。
行来宾客奇茶味，睡起儿童带簟纹。
屋小有时投树影，舟轻不觉入鸥群。
陶家岂是无诗酒，公退堪惊日已曛。
+++章碣
++++对月
残霞卷尽出东溟，万古难消一片冰。
公子踏开香径藓，美人吹灭画堂灯。
琼轮正辗丹霄去，银箭休催皓露凝。
别有洞天三十六，水晶台殿冷层层。
+++章碣
++++浙西送杜晦侍御入关
紫诏征贤发帝聪，绣衣行处扑香风。
鹗归秦树幽禽散，星出吴天列舍空。
捧日思驰仙掌外，朝宗势动海门中。
鞭鞘所拂三千里，多少诸侯合避骢。
+++章碣
++++寄江东道友
野亭歌罢指西秦，避俗争名兴各新。
碧带黄麻呈缥缈，短竿长线弄因循。
夜潮分卷三江月，晓骑齐驱九陌尘。
可惜人间好声势，片帆羸马不相亲。
+++章碣
++++下第有怀
故乡朝夕有人还，欲作家书下笔难。
灭烛何曾妨夜坐，倾壶不独为春寒。
迁来莺语虽堪听，落了杨花也怕看。
但使他年遇公道，月轮长在桂珊珊。
+++章碣
++++春日经湖上友人别业
何处狂歌破积愁，携觞共下木兰舟。
绿泉溅石银屏湿，黄鸟逢人玉笛休。
天借烟霞装岛屿，春铺锦绣作汀洲。
一年一电逡巡事，不合花前不醉游。
+++章碣
++++长安春日
春日皇家瑞景迟，东风无力雨微微。
六宫罗绮同时泊，九陌烟花一样飞。
暖著柳丝金蕊重，冷开山翠雪棱稀。
输他得路蓬洲客，红绿山头烂醉归。
+++章碣
++++陪浙西王侍郎夜宴
深锁雷门宴上才，旋看歌舞旋传杯。
黄金鸂鶒当筵睡，红锦蔷薇映烛开。
稽岭好风吹玉佩，镜湖残月照楼台。
小儒末座频倾耳，只怕城头画角催。
+++章碣
++++春别
掷下离觞指乱山，趋程不待凤笙残。
花边马嚼金衔去，楼上人垂玉箸看。
柳陌虽然风袅袅，葱河犹自雪漫漫。
殷勤莫厌貂裘重，恐犯三边五月寒。
+++章碣
++++送谢进士还闽
百越风烟接巨鳌，还乡心壮不知劳。
雷霆入地建溪险，星斗逼人梨岭高。
却拥木绵吟丽句，便攀龙眼醉香醪。
名场声利喧喧在，莫向林泉改鬓毛。
+++章碣
++++焚书坑
竹帛烟销帝业虚，关河空锁祖龙居。
坑灰未冷山东乱，刘项元来不读书。
+++章碣
++++东都望幸
懒修珠翠上高台，眉月连娟恨不开。
纵使东巡也无益，君王自领美人来。
+++章碣
++++旅舍早起
迹暗心多感，神疲梦不游。
惊舟同厌夜，独树对悲秋。
晚角和人战，残星入汉流。
门前早行子，敲镫唱离忧。
+++章碣
++++癸卯岁毗陵登高会中贻同志
流落常嗟胜会稀，故人相遇菊花时。
凤笙龙笛数巡酒，红树碧山无限诗。
尘土十分归举子，乾坤大半属偷儿。
长杨羽猎须留本，开济重为阙下期。
+++章碣
++++上元夜建元寺观灯呈智通上人
建元看别上元灯，处处回廊斗火层。
珠玉乱抛高殿佛，绮罗深拜远山僧。
临风走笔思呈惠，到晓行禅合伴能。
无限喧阗留不得，月华西下露华凝。
+++章碣
++++变体诗（蔡宽夫《诗话》：碣诗平侧各一韵，自号变体）
东南路尽吴江畔，正是穷愁暮雨天。
鸥鹭不嫌斜两岸，波涛欺得逆风船。
偶逢岛寺停帆看，深羡渔翁下钓眠。
今古若论英达算，鸱夷高兴固无边。

++下卷六百七十
  
+++秦韬玉
++++长安书怀
凉风吹雨滴寒更，乡思欺人拨不平。
长有归心悬马首，可堪无寐枕蛩声。
岚收楚岫和空碧，秋染湘江到底清。
早晚身闲著蓑去，橘香深处钓船横。
+++秦韬玉
++++桧树
翠云交干瘦轮囷，啸雨吟风几百春。
深盖屈盘青麈尾，老皮张展黑龙鳞。
唯堆寒色资琴兴，不放秋声染俗尘。
岁月如波事如梦，竟留苍翠待何人。
+++秦韬玉
++++读五侯传
汉亡金镜道将衰，便有奸臣竞佐时。
专国只夸兄弟贵，举家谁念子孙危。
后宫得宠人争附，前殿陈诚帝不疑。
朱紫盈门自称贵，可嗟区宇尽疮痍。
+++秦韬玉
++++春雪
云重寒空思寂寥，玉尘如糁满春朝。
片才著地轻轻陷，力不禁风旋旋销。
惹砌任他香粉妒，萦丛自学小梅娇。
谁家醉卷珠帘看，弦管堂深暖易调。
+++秦韬玉
++++贫女
蓬门未识绮罗香，拟托良媒益自伤。
谁爱风流高格调，共怜时世俭梳妆。
敢将十指夸偏巧，不把双眉斗画长。
苦恨年年压金线，为他人作嫁衣裳。
+++秦韬玉
++++题竹
削玉森森幽思清，院家高兴尚分明。
卷帘阴薄漏山色，欹枕韵寒宜雨声。
斜对酒缸偏觉好，静笼棋局最多情。
却惊九陌轮蹄外，独有溪烟数十茎。
+++秦韬玉
++++鹦鹉
每闻别雁竞悲鸣，却叹金笼寄此生。
早是翠襟争爱惜，可堪丹觜强分明。
云漫陇树魂应断，歌接秦楼梦不成。
幸自祢衡人未识，赚他作赋被时轻。
+++秦韬玉
++++寄李处士
吕望甘罗道已彰，只凭时数为门张。
世途必竟皆应定，人事都来不在忙。
要路强干情本薄，旧山归去意偏长。
因君指似封侯骨，渐拟回头别醉乡。
+++秦韬玉
++++对花
长与韶光暗有期，可怜蜂蝶却先知。
谁家促席临低树，何处横钗戴小枝。
丽日多情疑曲照，和风得路合偏吹。
向人虽道浑无语，笑劝王孙到醉时。
+++秦韬玉
++++寄怀
总藏心剑事儒风，大道如今已浑同。
会致名津搜俊彦，是张愁网绊英雄。
苏公有国皆悬印，楚将无官可赏功。
若使重生太平日，也应回首哭途穷。
+++秦韬玉
++++题刑部李郎中山亭
侬家云水本相知，每到高斋强展眉。
瘦竹亸烟遮板阁，卷荷擎雨出盆池。
笑吟山色同欹枕，闲背庭阴对覆棋。
不是主人多野兴，肯开青眼重渔师。
+++秦韬玉
++++八月十五日夜同卫谏议看月
常时月好赖新晴，不似年年此夜生。
初出海涛疑尚湿，渐来云路觉偏清。
寒光入水蛟龙起，静色当天鬼魅惊。
岂独座中堪仰望，孤高应到凤凰城。
+++秦韬玉
++++亭台
雕楹累栋架崔嵬，院宇生烟次第开。
为向西窗添月色，岂辞南海取花栽。
意将画地成幽沼，势拟驱山近小台。
清境渐深官转重，春时长是别人来。
+++秦韬玉
++++边将
剑光如电马如风，百捷长轻是掌中。
无定河边蕃将死，受降城外虏尘空。
旗缝雁翅和竿袅，箭撚雕翎逐隼雄。
自指燕山最高石，不知谁为勒殊功。
+++秦韬玉
++++塞下
到处人皆著战袍，麾旗风紧马蹄劳。
黑山霜重弓添硬，青冢沙平月更高。
大野几重开雪岭，长河无限旧云涛。
凤林关外皆唐土，何日陈兵戍不毛。
+++秦韬玉
++++织锦妇
桃花日日觅新奇，有镜何曾及画眉。
只恐轻梭难作匹，岂辞纤手遍生胝。
合蝉巧间双盘带，联雁斜衔小折枝。
豪贵大堆酬曲彻，可怜辛苦一丝丝。
+++秦韬玉
++++钓翁
一竿青竹老江隈，荷叶衣裳可自裁。
潭定静悬丝影直，风高斜飐浪纹开。
朝携轻棹穿云去，暮背寒塘戴月回。
世上无穷嶮巇事，算应难入钓船来。
+++秦韬玉
++++曲江
曲沼深塘跃锦鳞，槐烟径里碧波新。
此中境既无佳境，他处春应不是春。
金榜真仙开乐席，银鞍公子醉花尘。
明年二月重来看，好共东风作主人。
+++秦韬玉
++++隋堤
种柳开河为胜游，堤前常使路人愁。
阴埋野色万条思，翠束寒声千里秋。
西日至今悲兔苑，东波终不反龙舟。
远山应见繁华事，不语青青对水流。
+++秦韬玉
++++天街
九衢风景尽争新，独占天门近紫宸。
宝马竞随朝暮客，香车争碾古今尘。
烟光正入南山色，气势遥连北阙春。
莫见繁华只如此，暗中还换往来人。
+++秦韬玉
++++紫骝马
渥洼奇骨本难求，况是豪家重紫骝。
膘大宜悬银压胯，力浑欺著玉衔头。
生狞弄影风随步，踥蹀冲尘汗满沟。
若遇丈夫能控驭，任从骑取觅封侯。
+++秦韬玉
++++问古
大底荣枯各自行，兼疑阴骘也难明。
无门雪向头中出，得路云从脚下生。
深作四溟何浩渺，高为五岳太峥嵘。
都来总向人间看，直到皇天可是平。
+++秦韬玉
++++豪家
石甃通渠引御波，绿槐阴里五侯家。
地衣镇角香狮子，帘额侵钩绣避邪。
按彻清歌天未晓，饮回深院漏犹赊。
四邻池馆吞将尽，尚自堆金为买花。
+++秦韬玉
++++陈宫
临春高阁拟瀛洲，贪宠张妃作胜游。
更把江山为己有，岂知台榭是身雠。
金城暗逐歌声碎，钱瓮潜随舞势休。
谁识古宫堪恨处，井桐吟雨不胜秋。
+++秦韬玉
++++送友人罢举授南陵令
共言愁是酌离杯，况值弦歌枉大才。
献赋未为龙化去，除书犹喜凤衔来。
花明驿路燕脂暖，山入江亭罨画开。
莫把新诗题别处，谢家临水有池台。
+++秦韬玉
++++投知己
炉中九转炼虽成，教主看时亦自惊。
群岳并天先减翠，大江临海恐无声。
赋归已罢吴门钓，身老仍抛楚岸耕。
唯有太平方寸血，今朝尽向隗台倾。
+++秦韬玉
++++牡丹
拆妖放艳有谁催，疑就仙中旋折来。
图把一春皆占断，固留三月始教开。
压枝金蕊香如扑，逐朵檀心巧胜裁。
好是酒阑丝竹罢，倚风含笑向楼台。
+++秦韬玉
++++春游
选胜逢君叙解携，思和芳草远烟迷。
小梅香里黄莺啭，垂柳阴中白马嘶。
春引美人歌遍熟，风牵公子酒旗低。
早知有此关身事，悔不前年住越溪。
+++秦韬玉
++++仙掌
万仞连峰积翠新，灵踪依旧印轮巡。
何如捧日安皇道，莫把回山示世人。
已擘峻流穿太岳，长扶王气拥强秦。
为余势负天工背，索取风云际会身。
+++秦韬玉
++++燕子
不知大厦许栖无，频已衔泥到座隅。
曾与佳人并头语，几回抛却绣工夫。
+++秦韬玉
++++奉和春日玩雪
北阙同云掩晓霞，东风春雪满山家。
琼章定少千人和，银树先开六出花。
+++秦韬玉
++++独坐吟
客愁不尽本如水，草色含情更无已。
又觉春愁似草生，何人种在情田里。
+++秦韬玉
++++采茶歌（一作紫笋茶歌）
天柱香芽露香发，烂研瑟瑟穿荻篾。
太守怜才寄野人，山童碾破团团月。
倚云便酌泉声煮，兽炭潜然虬珠吐。
看著晴天早日明，鼎中飒飒筛风雨。
老翠看尘下才熟，搅时绕箸天云绿，耽书病酒两多情，坐对闽瓯睡先足。

洗我胸中幽思清，鬼神应愁歌欲成。
+++秦韬玉
++++贵公子行
阶前莎球绿不卷，银龟喷香挽不断。
乱花织锦柳撚线，妆点池台画屏展。
公业传国初，六亲联络驰朝车。
斗鸡走狗家世事，抱来皆佩黄金鱼。
却笑儒生把书卷，学得颜回忍饥面。

+++秦韬玉
++++吹笙歌
信陵名重怜高才，见我长吹青眼开。
便出燕姬再倾醑，此时花下逢仙侣。
弯弯狂月压秋波，两条黄金𨴋黄雾。
逸艳初因醉态见，浓春可是韶光与。
纤纤软玉捧暖笙，深思香风吹不去。
檀唇呼吸宫商改，怨情渐逐清新举。
岐山取得娇凤雏，管中藏著轻轻语。
好笑襄王大迂阔，曾卧巫云见神女。
银锁金簧不得听，空劳翠辇冲泥雨。
+++秦韬玉
++++咏手
一双十指玉纤纤，不是风流物不拈。
鸾镜巧梳匀翠黛，画楼闲望擘珠帘。
金杯有喜轻轻点，银鸭无香旋旋添。
因把剪刀嫌道冷，泥人呵了弄人髯。
+++秦韬玉
++++句
女娲罗裙长百尺，搭在湘江作山色。（《潇湘》。见《诗话总龟》）

++下卷六百七十一
  
+++唐彦谦
++++逢韩喜
相逢浑不觉，只似茂陵贫。
袅袅花骄客，潇潇雨净春。
借书消茗困，索句写梅真。
此去青云上，知君有几人。
+++唐彦谦
++++夜坐示友
夜久烛花落，凄声生远林。
有怀嫌会浅，无事又秋深。
黄叶归田梦，白头行路吟。
山中亦可乐，不似此同襟。
+++唐彦谦
++++梅亭
东海穷诗客，西风古驿亭。
发从残岁白，山入故乡青。
世事徒三窟，儿曹且一经。
丁宁速赊酒，煮栗试砂瓶。
+++唐彦谦
++++岁除
索索风搜客，沈沈雨洗年。
残林生猎迹，归鸟避窑烟。
节物杯浆外，溪山鬓影前。
行藏都未定，笔砚或能捐。
+++唐彦谦
++++咏月
阴盛此宵中，多为雨与风。
坐无风雨至，看与雪霜同。
抱湿离遥海，倾寒向远空。
年年不相值，还似道难通。
+++唐彦谦
++++闻应德茂先离棠溪
落日芦花雨，行人谷树村。
青山时问路，红叶自知门。
苜蓿穷诗味，芭蕉醉墨痕。
端知弃城市，经席许频温。
+++唐彦谦
++++松
托根蟠泰华，倚干蚀莓苔。
谁云山泽间，而无梁栋材。
+++唐彦谦
++++梅
玉人下瑶台，香风动轻素。
画角弄江城，鸣珰月中堕。
+++唐彦谦
++++兰二首
清风摇翠环，凉露滴苍玉。
美人胡不纫，幽香蔼空谷。
谢庭漫芳草，楚畹多绿莎。
于焉忽相见，岁晏将如何。
+++唐彦谦
++++葡萄
金谷风露凉，绿珠醉初醒。
珠帐夜不收，月明堕清影。
+++唐彦谦
++++春草
随梦入池塘，无心在金谷。
青风自年年，吹遍天涯绿。
+++唐彦谦
++++渔
相聚即为邻，烟火自成簇。
约伴过前溪，撑破蘼芜绿。
+++唐彦谦
++++留别四首
鹏程三万里，别酒一千钟。
好景当三月，春光上国浓。
野花红滴滴，江燕语喃喃。
鼓吹翻新调，都亭酒正酣。
登庸趋俊乂，厕用野无遗。
起喜赓歌日，明良际会时。
盐车淹素志，长坂入青云。
老骥春风里，奔腾独异群。
+++唐彦谦
++++秋葵
月瓣团栾剪赭罗，长条排蕊缀鸣珂。
倾阳一点丹心在，承得中天雨露多。
+++唐彦谦
++++春草
天北天南绕路边，托根无处不延绵。
萋萋总是无情物，吹绿东风又一年。
+++唐彦谦
++++春日偶成
𥱧筝箫管和琵琶，兴满金尊酒量赊。
歌舞留春春似海，美人颜色正如花。
+++唐彦谦
++++秋日感怀
溪上芙蓉映醉颜，悲秋宋玉鬓毛斑。
无情最恨东流水，暗逐芳年去不还。
+++唐彦谦
++++七夕
会合无由叹久违，一年一度是缘非。
而予愿乞天孙巧，五色纫针补衮衣。
+++唐彦谦
++++怀友
金井凉生梧叶秋，闲看新月上帘钩。
冰壶总忆人如玉，目断重云十二楼。
+++唐彦谦
++++翡翠
莎草江汀漫晚潮，翠华香扑水光遥。
玉楼春暖笙歌夜，妆点花钿上舞翘。
+++唐彦谦
++++咏马二首
紫云团影电飞瞳，骏骨龙媒自不同。
骑过玉楼金辔响，一声嘶断落花风。
崚嶒高耸骨如山，远放春郊苜蓿间。
百战沙场汗流血，梦魂犹在玉门关。
+++唐彦谦
++++留别
丹湖湖上送行舟，白雁啼残芦叶秋。
采石江头旧时路，题诗还忆水边楼。
+++唐彦谦
++++咏竹
醉卧凉阴沁骨清，石床冰簟梦难成。
月明午夜生虚籁，误听风声是雨声。
+++唐彦谦
++++忆孟浩然
郊外凌兢西复东，雪晴驴背兴无穷。
句搜明月梨花内，趣入春风柳絮中。
+++唐彦谦
++++寄友三首
新酒秦淮缩项鳊，凌霄花下共流连。
别来客邸空翘首，细雨春风忆往年。
寒灯孤对拥青毡，牢落何如似客边。
却忆花前酣后饮，醉呼明月上遥天。
客里逢春一惘然，梅花落尽柳如烟。
无情最恨东来雁，底事音书不肯传。
+++唐彦谦
++++无题十首
细草铺茵绿满堤，燕飞晴日正迟迟。
寻芳陌上花如锦，折得东风第一枝。
锦筝银甲响鹍弦，勾引春声上绮筵。
醉倚阑干花下月，犀梳斜亸鬓云边。
楚云湘雨会阳台，锦帐芙蓉向夜开。
吹罢玉箫春似海，一双彩凤忽飞来。
春江新水促归航，惜别花前酒漫觞。
倒尽银瓶浑不醉，却怜和泪入愁肠。
谁知别易会应难，目断青鸾信渺漫。
情似蓝桥桥下水，年来流恨几时干。
漏滴铜龙夜已深，柳梢斜月弄疏阴。
满园芳草年年恨，剔尽灯花夜夜心。
夜合庭前花正开，轻罗小扇为谁裁。
多情惊起双蝴蝶，飞入巫山梦里来。
忆别悠悠岁月长，酒兵无计敌愁肠。
柔丝漫折长亭柳，绾得同心欲寄将。
杨柳青青映画楼，翠眉终日锁离愁。
杜鹃啼落枝头月，多为伤春恨不休。
云色鲛绡拭泪颜，一帘春雨杏花寒。
几时重会鸳鸯侣，月下吹笙和彩鸾。
+++唐彦谦
++++寄同上人
高高山顶寺，更有最高人。
定起松鸣屋，吟圆月上身。
云藏三伏热，水散百溪津。
曾乞兰花供，无书又过春。
+++唐彦谦
++++夜坐
愁鬓丁年白，寒灯丙夜青。
不眠惊戍鼓，久客厌邮铃。
汹汹城喷海，疏疏屋漏星。
十年穷父子，相守慰飘零。
+++唐彦谦
++++吊方干处士二首
不谓高名下，终全玉雪身。
交犹及前辈，语不似今人。
别号行鸣雁，遗编感获麟。
敛衣应自定，只著古衣巾。
不比他人死，何诗可挽君。
渊明元懒仕，东野别攻文。
沧海诸公泪，青山处士坟。
相看莫浪哭，私谥有前闻。
+++唐彦谦
++++题证道寺
弯环青径斜，自是野僧家。
满涧洗岩液，插天排石牙。
炉寒馀柏子，架静落藤花。
记得逃兵日，门多贵客车。
+++唐彦谦
++++宿赵𡸯别业
溪山兵后县，风雪旅中人。
迫夜愁严鼓，冲寒托软巾。
摧藏名字在，疏率馔殽真。
今代徐元直，高风自可亲。
+++唐彦谦
++++原上
危桥横古渡，村野带平林。
野鹜寒塘静，山禽晓树深。
雨微风矗□，云暗雪侵寻。
安道门前水，清游岂独吟。
+++唐彦谦
++++寄台省知己
久怀声籍甚，千里致双鱼。
宦路终推毂，亲帏且著书。
才名贾太傅，文学马相如。
辙迹东巡海，何时适我闾。
+++唐彦谦
++++自咏
白发三千丈，青春四十年。
两牙摇欲落，双膝痺如挛。
强仕非时彦，无闻惜昔贤。
自期终见恶，未忍舍遗编。
+++唐彦谦
++++游阳明洞呈王理得诸君
禹穴苍茫不可探，人传灵笈锁烟岚。
初晴鹤点青边嶂，欲雨龙移黑处潭。
北半斋坛天寂寂，东风仙洞草毵毵。
堪怜尹叟非关吏，犹向江南逐老聃。
+++唐彦谦
++++新丰
沛中歌舞百馀人，帝业功成里巷新。
半夜素灵先哭楚，一星遗火下烧秦。
貔貅扫尽无三户，鸡犬归来识四邻。
惆怅故园前事远，晓风长路起埃尘。
+++唐彦谦
++++拜越公墓因游定水寺有怀源老
越公已作飞仙去，犹得潭潭好墓田。
老树背风深拓地，野云依海细分天。
青峰晓接鸣钟寺，玉井秋澄试茗泉。
我与源公旧相识，遗言潇洒有人传。
+++唐彦谦
++++任潜谋隐之作
江边秋日逢任子，大理索诗吾欲忘。
为问山资何次第，只馀丹诀转凄凉，黄金范蠡曾辞禄，白首虞翻未信方。

千古浮云共归思，晓风城郭水花香。
+++唐彦谦
++++晚秋游中溪
淡竹冈前沙雁飞，小花尖下柘丸肥。
山云不卷雨自薄，天气欲寒人正归。
招伴只须新稻酒，临风犹有旧苔矶。
故人旧业依稀在，怪石老松今是非。
+++唐彦谦
++++寄陈少府兼简叔高
怀人路绝云归海，避俗门深草蔽丘。
万事渐消闲客梦，一年虚白少年头。
山螀啼缓从除架，淮雁来多莫上楼。
近日邻家有新酿，每逢诗伴得淹留。
+++唐彦谦
++++过清凉寺王导墓下
江左风流廊庙人，荒坟抛与梵宫邻。
多年羊虎犹眠石，败壁貂蝉只贮尘。
万古云山同白骨，一庭花木自青春。
永思陵下犹凄切，废屋寒风吹野薪。
+++唐彦谦
++++第三溪
日晏霜浓十二月，林疏石瘦第三溪。
云沙有径萦寒烧，松屋无人闻昼鸡。
几聚衣冠埋作土，当年歌舞醉如泥。
早知涉世真成梦，不弃山田春雨犁。
+++唐彦谦
++++蒲津河亭
宿雨清秋霁景澄，广亭高树向晨兴。
烟横博望乘槎水，日上文王避雨陵。
孤棹夷犹期独往，曲阑愁绝每长凭。
思乡怀古多伤别，况此哀吟意不胜。
+++唐彦谦
++++毗陵道中
百年只有百清明，狼狈今年又避兵。
烟火谁开寒食禁，簪裾那复丽人行。
禾麻地废生边气，草木春寒起战声。
渺渺飞鸿天断处，古来还是阖闾城。
+++唐彦谦
++++越城待旦
策策虚楼竹隔明，悲来展转向谁倾。
天寒胡雁出万里，月落越鸡啼四更。
为底朱颜成老色，看人青史上新名。
清溪白石村村有，五尺乌犍托此生。
+++唐彦谦
++++过浩然先生墓
人间万卷庞眉老，眼见堂堂入草莱。
行客须当下马过，故交谁复裹鸡来。
山花不语如听讲，溪水无情自荐哀。
犹胜黄金买碑碣，百年名字已烟埃。
+++唐彦谦
++++赠孟德茂（浩然子）
江海悠悠雪欲飞，抱书空出又空归。
沙头人满鸥应笑，船上酒香鱼正肥。
尘土竟成谁计是，山林又悔一年非。
平生万卷应夫子，两世功名穷布衣。
+++唐彦谦
++++秋霁丰德寺与玄贞师咏月
露冷风轻霁魄圆，高楼更在碧山巅。
四溟水合疑无地，八月槎通好上天。
黯黯星辰环紫极，喧喧朝市匝青烟。
夜深独与岩僧语，群动消声举世眠。
+++唐彦谦
++++长陵
长安高阙此安刘，祔葬累累尽列侯。
丰上旧居无故里，沛中原庙对荒丘。
耳闻明主提三尺，眼见愚民盗一坏。
千载腐儒骑瘦马，渭城斜月重回头。
+++唐彦谦
++++留别
西入潼关路，何时更盍簪。
年来人事改，老去鬓毛侵。
花染离筵泪，葵倾报国心。
龙潭千尺水，不似别情深。
+++唐彦谦
++++宿独留
日晚宿留城，人家半掩门。
群鸦栖老树，一犬吠荒村。
争买鱼添价，新篘酒带浑。
船头对新月，谁与共清论。
+++唐彦谦
++++客中感怀
客路三千里，西风两鬓尘。
贪名笑吴起，说国叹苏秦。
托兴非耽酒，思家岂为莼。
可怜今夜月，独照异乡人。
+++唐彦谦
++++过三山寺
三山江上寺，宫殿望岧峣。
石径侵高树，沙滩半种苗。
一僧归晚日，群鹭宿寒潮。
遥听风铃语，兴亡话六朝。
+++唐彦谦
++++望夫石
江上见危矶，人形立翠微。
妾来终日望，夫去几时归。
明月空悬镜，苍苔漫补衣。
可怜双泪眼，千古断斜晖。
+++唐彦谦
++++过湖口
江湖分两路，此地是通津。
云净山浮翠，风高浪泼银。
人行俱是客，舟住即为邻。
俯仰烟波内，蜉蝣寄此身。
+++唐彦谦
++++夜泊东溪有怀
水昏天色晚，崖下泊行舟。
独客伤归雁，孤眠叹野鸥。
溪声牵别恨，乡梦惹离愁。
酒醒推篷坐，凄凉望女牛。
+++唐彦谦
++++登庐山
五老峰巅望，天涯在目前。
湘潭浮夜雨，巴蜀暝寒烟。
泰华根同峙，嵩衡脉共联。
凭虚有仙骨，日月看推迁。
+++唐彦谦
++++金陵九日
野菊西风满路香，雨花台上集壶觞。
九重天近瞻钟阜，五色云中望建章。
绿酒莫辞今日醉，黄金难买少年狂。
清歌惊起南飞雁，散作秋声送夕阳。
+++唐彦谦
++++游清凉寺
白云红树路纡萦，古殿长廊次第行。
南望水连桃叶渡，北来山枕石头城。
一尘不到心源净，万有俱空眼界清。
竹院逢僧旧曾识，旋披禅衲为相迎。
+++唐彦谦
++++高平九日
云净南山紫翠浮，凭陵绝顶望悠悠。
偶逢佳节牵诗兴，漫把芳尊遣客愁。
霜染鸦枫迎日醉，寒冲泾水带冰流。
乌纱频岸西风里，笑插黄花满鬓秋。
+++唐彦谦
++++金陵怀古
碧树凉生宿雨收，荷花荷叶满汀洲。
登高有酒浑忘醉，慨古无言独倚楼。
宫殿六朝遗古迹，衣冠千古漫荒丘。
太平时节殊风景，山自青青水自流。
+++唐彦谦
++++道中逢故人
兰陵市上忽相逢，叙别殷勤兴倍浓。
良会若同鸡黍约，暂时不放酒杯空。
愁牵白发三千丈，路入青山几万重。
行色一鞭催去马，画桥嘶断落花风。
+++唐彦谦
++++早行遇雪
下马天未明，风高雪何急。
须臾路欲迷，顷刻山尽白。
鸡犬寂无声，曙光射寒色。
荒村绝烟火，髯冻布袍湿。
王事不可缓，行行动凄恻。
+++唐彦谦
++++樊登见寄四首
新辞翦秋水，洗我胸中尘。
无由惬良会，极目空怀人。
醉来拔剑歌，字字皆阳春。
轻黄著柳条，新春喜更始。
感时重搔首，怅望不能已。
无由托深情，倾泻芳尊里。
明月入我室，天风吹我袍。
良夜最岑寂，旅况何萧条。
驰情望海波，一鹤鸣九皋。
悠悠括城北，眄眄岩泉西。
宿草暝烟绿，苦竹含云低。
幽怀不可托，鹧鸪空自啼。
+++唐彦谦
++++春风四首
春风吹愁端，散漫不可收。
不如古溪水，只望乡江流。
新花红烁烁，旧花满山白。
昔日金张门，狼藉馀废宅。
回头语春风，莫向新花丛。
我见朱颜人，多金亦成翁。
多金不足惜，丹砂亦何益。
更种明年花，春风自相识。
+++唐彦谦
++++感物二首
騄骥初失群，亦自矜趫腾。
俯仰岁时久，帖然困蚊蝇。
豪鲸逸其穴，尺水成沧溟。
岂无鱼鳖交，望望为所憎。
物理有翕张，达人同废兴。
幸无怵迫忧，聊复曲吾肱。
鱼目出泥沙，空村百金珍。
豫章值拥辏，细细供蒸薪。
论材何必多，适用即能神。
托交何必深，寡求永相亲。
鲍叔拙羁鲁，张生穷厄陈。
茫然扳援际，岂意出风尘。
+++唐彦谦
++++和陶渊明贫士诗七首
贫贱如故旧，少壮即相依。
中心不敢厌，但觉少光辉。
向来乘时士，亦有能奋飞。
一朝权势歇，欲退无所归。
不如行其素，辛苦奈寒饥。
生系天运，何用发深悲。
我居在穷巷，来往无华轩。
辛勤衣食物，出此二亩园。
薤菘郁朝露，桑柘浮春烟。
以兹乱心曲，智计无他奸。
择胜不在奢，兴至发清言。
相逢樵牧徒，混混谁愚贤。
松风四山来，清宵响瑶琴。
听之不能寐，中有怨叹音。
旦起绕其树，磈砢不计寻。
清阴可敷席，有酒谁与斟。
由来大度士，不受流俗侵。
浩歌相倡答，慰此霜雪心。
中年涉事熟，欲学唾面娄。
逡巡避少年，赴秽不敢酬。
旁人吁已甚，自喜计虑周。
微劳消厚疚，残辱胜深忧。
从知为下安，处上反无俦。
生各有志，勇懦从所求。
古人重畎亩，有禄不待干。
德成禄自至，释耒列王官。
不仕亦不贫，本自足饔餐。
后世耻躬耕，号呼脱饥寒。
我生千祀后，念此愧在颜。
为农倘可饱，何用出柴关。
村郊多父老，面垢头如蓬。
我尝使之年，言语不待工。
古来名节士，敢望彭城龚。
有叟诮其后，更恨道不通。
鄙哉譊譊者，为隘不为通。
低头拜野老，负米吾愿从。
去年秋事荒，贩籴仰邻州。
健者道路间，什百成朋俦。
今年渐向熟，庶几民不流。
书生自无田，与众同喜忧。
作诗劳邻曲，有倡谁与酬。
亦无采诗者，此修何可修。
+++唐彦谦
++++舟中望紫岩
近山如画墙，远山如帚长。
我从云中来，回头白茫茫。
惜去乃尔觉，常时自相忘。
相忘岂不佳，遣此怀春伤。
飘洒从何来，衣巾湿微凉。
初疑风雨集，冉冉游尘黄。
无归亦自可，信美非吾乡。
登舟望东云，犹向帆端翔。
+++唐彦谦
++++九日游中溪
悠悠循涧行，磊磊据石坐。
林垂短长云，山缀丹碧颗。
蓼花最无数，照水娇婀娜。
何知是节序，风日自清妥。
群童竞时新，万果间蔬蓏。
欣然为之醉，乌帽危不堕。
此日山中怀，孟公不如我。
+++唐彦谦
++++六月十三日上陈微博士
骄云飞散雨，随风为有无。
老农终岁心，望施在须臾。
平生官田粟，长此礼义躯。
置之且勿戚，一饱任妻孥。
青青泽中蒲，九夏气凄寒。
翾翾翠碧羽，照影苍溪间。
巢由薄天下，俗士荣一官。
小大各有适，自全良独难。
穷居无公忧，私此长夏日。
蚊蝇如俗子，正尔相妒嫉。
麾驱非吾任，遁避亦无术。
惟当俟其定，静坐万虑一。
+++唐彦谦
++++宿田家
落日下遥峰，荒村倦行履。
停车息茅店，安寝正鼾睡。
忽闻扣门急，云是下乡隶。
公文捧花柙，鹰隼驾声势。
良民惧官府，听之肝胆碎。
阿母出搪塞，老脚走颠踬。
小心事延款，□馀粮复匮。
东邻借种鸡，西舍觅芳醑。
再饭不厌饱，一饮直呼醉。
明朝怯见官，苦苦灯前跪。
使我不成眠，为渠滴清泪。
民膏日已瘠，民力日愈弊。
空怀伊尹心，何补尧舜治。
+++唐彦谦
++++夏日访友
堤树生昼凉，浓阴扑空翠。
孤舟唤野渡，村疃入幽邃。
高轩俯清流，一犬隔花吠。
童子立门墙，问我向何处。
主人闻故旧，出迎时倒屣。
惊迓叙间阔，屈指越寒暑。
殷勤为延款，偶尔得良会。
春盘擘紫虾，冰鲤斫银鲙。
荷梗白玉香，荇菜青丝脆。
腊酒击泥封，罗列总新味。
移席临湖滨，对此有佳趣。
流连送深杯，宾主共忘醉。
清风岸乌纱，长揖谢君去。
世事如浮云，东西渺烟水。
+++唐彦谦
++++游南明山
久闻南明山，共慕南明寺。
几度欲登临，日逐扰人事。
于焉偶闲暇，鸣辔忽相聚。
乘兴乐遨游，聊此托佳趣。
涉水渡溪南，迢遥翠微里。
石磴千叠斜，峭壁半空起。
白云锁峰腰，红叶暗溪嘴。
长藤络虚岩，疏花映寒水。
金银拱梵刹，丹青照廊宇。
石梁卧秋溟，风铃作檐语。
深洞结苔阴，岚气滴晴雨。
羊肠转咫尺，鸟道转千里。
屈曲到禅房，上人喜延伫。
香分宿火薰，茶汲清泉煮。
投闲息万机，三生有宿契。
行厨出盘飧，担瓮倒芳醑。
脱冠挂长松，白石藉凭倚。
宦途劳营营，暂此涤尘虑。
阄令促传觞，投壶更联句。
兴来较胜负，醉后忘尔汝。
忽闻吼蒲牢，落日下云屿。
长啸出烟萝，扬鞭赋归去。
+++唐彦谦
++++索虾
姑孰多紫虾，独有湖阳优。
出产在四时，极美宜于秋。
双箝鼓繁须，当顶抽长矛。
鞠躬见汤王，封作朱衣侯。
所以供盘餐，罗列同珍羞。
蒜友日相亲，瓜朋时与俦。
既名钓诗钓，又作钩诗钩。
于时同相访，数日承款留。
厌饮多美味，独此心相投。
别来岁云久，驰想空悠悠。
衔杯动遐思，啰口涎空流。
封缄托双鲤，于焉来远求。
慷慨胡隐君，果肯分惠否。
+++唐彦谦
++++采桑女
春风吹蚕细如蚁，桑芽才努青鸦嘴。
侵晨探采谁家女，手挽长条泪如雨。
去岁初眠当此时，今岁春寒叶放迟。
愁听门外催里胥，官家二月收新丝。
+++唐彦谦
++++送许户曹
沙头小燕鸣春和，杨柳垂丝烟倒拖。
将军楼船发浩歌，云樯高插天嵯峨。
白虹走香倾翠壶，劝饮花前金叵罗。
神鳌驾粟升天河，新承雨泽浮恩波。
+++唐彦谦
++++咏葡萄
西园晚霁浮嫩凉，开尊漫摘葡萄尝。
满架高撑紫络索，一枝斜亸金琅珰。
天风飕飕叶栩栩，蝴蝶声干作晴雨。
神蛟清夜蛰寒潭，万片湿云飞不起。
石家美人金谷游，罗帏翠幕珊瑚钩。
玉盘新荐入华屋，珠帐高悬夜不收。
胜游记得当年景，清气逼人毛骨冷。
笑呼明镜上遥天，醉倚银床弄秋影。

+++唐彦谦
++++蟹
湖田十月清霜堕，晚稻初香蟹如虎。
扳罾拖网取赛多，篾篓挑将水边货。
纵横连爪一尺长，秀凝铁色含湖光。
蟛蜞石蟹已曾食，使我一见惊非常。
买之最厌黄髯老，偿价十钱尚嫌少。
漫夸丰味过蝤蛑，尖脐犹胜团脐好。
充盘煮熟堆琳琅，橙膏酱渫调堪尝。
一斗擘开红玉满，双螯哕出琼酥香。
岸头沽得泥封酒，细嚼频斟弗停手。
西风张翰苦思鲈，如斯丰味能知否？
物之可爱尤可憎，尝闻取刺于青蝇。
无肠公子固称美，弗使当道禁横行。
+++唐彦谦
++++叙别
谯楼夜促莲花漏，树阴摇月蛟螭走。
蟠拏对月吸深杯，月府清虚玉兔吼。
翠盘擘脯胭脂香，碧碗敲冰分蔗浆。
十载番思旧时事，好怀不似当年狂。
夜合花香开小院，坐爱凉风吹醉面。
酒中弹剑发清歌，白发年来为愁变。

++下卷六百七十二
  
+++唐彦谦
++++绯桃
短墙荒圃四无邻，烈火绯桃照地春。
坐久好风休掩袂，夜来微雨已沾巾。
敢同俗态期青眼，似有微词动绛唇。
尽日更无乡井念，此时何必见秦人。
+++唐彦谦
++++小院
小院无人夜，烟斜月转明。
清宵易惆怅，不必有离情。
+++唐彦谦
++++春雪初霁杏花正芳月上夜吟
霁景明如练，繁英杏正芳。
姮娥应有语，悔共雪争光。
+++唐彦谦
++++文惠宫人
认得前家令，宫人泪满裾。
不知梁佐命，全是沈尚书。
+++唐彦谦
++++赠窦尊师
我爱窦高士，弃官仍在家。
为嫌句漏令，兼不要丹砂。
+++唐彦谦
++++穆天子传
王母清歌玉琯悲，瑶台应有再来期。
穆王不得重相见，恐为无端哭盛姬。
+++唐彦谦
++++楚天
楚天遥望每长嚬，宋玉襄王尽作尘。
不会瑶姬朝与暮，更为云雨待何人。
+++唐彦谦
++++寄徐山人
一室清羸鹤体孤，气和神莹爽冰壶。
吴中高士虽求死，不那稽山有谢敷。
+++唐彦谦
++++题宗人故帖
所忠无处访相如，风笈尘编迹尚馀。
惟有孝标情最厚，一编遗在茂陵书。
+++唐彦谦
++++垂柳
绊惹春风别有情，世间谁敢斗轻盈。
楚王江畔无端种，饿损纤腰学不成。
+++唐彦谦
++++登兴元城观烽火
汉川城上角三呼，扈跸防边列万夫。
褒姒冢前烽火起，不知泉下破颜无。
+++唐彦谦
++++邓艾庙
昭烈遗黎死尚羞，挥刀斫石恨谯周。
如何千载留遗庙，血食巴山伴武侯。
+++唐彦谦
++++曲江春望
杏艳桃光夺晚霞，乐游无庙有年华。
汉朝冠盖皆陵墓，十里宜春汉苑花。
+++唐彦谦
++++汉殿
鸟去云飞意不通，夜坛斜月转松风。
君王寂虑无消息，却就闲人觅巨公。
+++唐彦谦
++++贺李昌时禁苑新命
振鹭翔鸾集禁闱，玉堂珠树莹风仪。
不知新到灵和殿，张绪何如柳一枝。
+++唐彦谦
++++牡丹
颜色无因饶锦绣，馨香惟解掩兰荪。
那堪更被烟蒙蔽，南国西施泣断魂。
+++唐彦谦
++++罗江驿
数枝高柳带鸣鸦，一树山榴自落花。
已是向来多泪眼，短亭回首在天涯。
+++唐彦谦
++++奏捷西蜀题沱江驿
野客乘轺非所宜，况将儒懦报戎机。
锦江不识临邛酒，且免相如渴病归。
+++唐彦谦
++++春早落英
纷纷从此见花残，转觉长绳系日难。
楼上有愁春不浅，小桃风雪凭阑干。
+++唐彦谦
++++仲山（高祖兄仲隐居之所）
千载遗踪寄薜萝，沛中乡里旧山河。
长陵亦是闲丘陇，异日谁知与仲多。
+++唐彦谦
++++汉嗣
汉嗣安危系数君，高皇决意势难分。
张良口辨周昌吃，同建储宫第一勋。
+++唐彦谦
++++四老庙
西汉储宫定不倾，可能园绮胜良平。
举朝公将无全策，借请闲人羽翼成。
+++唐彦谦
++++南梁戏题汉高庙
数载从军似武夫，今随戎捷气偏粗。
汉皇若问何为者，免道高阳旧酒徒。
+++唐彦谦
++++洛神
人世仙家本自殊，何须相见向中途。
惊鸿瞥过游龙去，漫恼陈王一事无。
+++唐彦谦
++++初秋到慈州冬首换绛牧
秋杪方攀玉树枝，隔年无计待春晖。
自嫌暂作仙城守，不逐莺来共燕飞。
+++唐彦谦
++++重经冯家旧里
冯家旧宅闭柴关，修竹犹存潏水湾。
应系星辰天上去，不留英骨葬人间。
+++唐彦谦
++++克复后登安国寺阁
千门万户鞠蒿藜，断烬遗垣一望迷。
惆怅建章鸳瓦尽，夜来空见玉绳低。
+++唐彦谦
++++题虔僧室
何缘春恨贮离忧，欲入空门万事休。
水月定中何所谓，也嚬眉黛托腮愁。
+++唐彦谦
++++见炀帝宝帐
汉文穷相作前王，悭惜明珠不斗量。
翡翠鲛鮹何所直，千裨万接上书囊。
+++唐彦谦
++++楼上偶题
尘土无因狎隐沦，青山一望每伤神。
可能前岭空乔木，应有怀才抱器人。
+++唐彦谦
++++亲仁里闻猿
朱雀街东半夜惊，楚魂湘梦两徒清。
五更撩乱趋朝火，满口尘埃亦数声。
+++唐彦谦
++++闻李渎司勋下世
异乡丹旐已飘扬，一顾深知实未亡。
任被褚裒泉下笑，重将北面哭真长。
+++唐彦谦
++++试夜题省廊桂
麻衣穿穴两京尘，十见东堂绿桂春。
今日竞飞杨叶箭，魏舒休作画筹人。
+++唐彦谦
++++竹风
竹映风窗数阵斜，旅人愁坐思无涯。
夜来留得江湖梦，全为乾声似荻花。
+++唐彦谦
++++长溪秋望
柳短莎长溪水流，雨微烟暝立溪头。
寒鸦闪闪前山去，杜曲黄昏独自愁。
+++唐彦谦
++++严子陵
严陵情性是真狂，抵触三公傲帝王。
不怕旧交嗔僭越，唤他侯霸作君房。
+++唐彦谦
++++北齐
草草招提强据鞍，周师乘胜莫回看。
背城肯战知虚实，争奈人前忍笑难。
+++唐彦谦
++++楚世家
偏信由来惑是非，一言邪佞脱危机。
张仪重入怀王手，驷马安车却放归。
+++唐彦谦
++++骊山道中
月殿真妃下彩烟，渔阳追虏及汤泉。
君王指点新丰树，几不亲留七宝鞭。
+++唐彦谦
++++韦曲
欲写愁肠愧不才，多情练漉已低摧。
穷郊二月初离别，独傍寒村嗅野梅。
+++唐彦谦
++++黄子陂荷花
十顷狂风撼曲尘，缘堤照水露红新。
世间花气皆愁绝，恰是莲香更恼人。
+++唐彦谦
++++野行
蝶恋晚花终不去，鸥逢春水固难飞。
野人心地都无著，伴蝶随鸥亦不归。
+++唐彦谦
++++兴元沈氏庄
清浅萦纡一水间，竹冈藤树小跻攀。
露沾荒草行人过，月上高林宿鸟还。
江绕武侯筹笔地，雨昏张载勒铭山。
异乡一笑因酣醉，忘却愁来鬓发斑。
+++唐彦谦
++++乱后经表兄琼华观旧居
一去仙居似转蓬，再经花谢倚春丛。
醉中篇什金声在，别后音书锦字空。
长忆映碑逢若士，未曾携杖逐壶公。
东风狼藉苔侵径，蕙草香销杏带红。
+++唐彦谦
++++秋霁夜吟寄友人
槐柳萧疏溽暑收，金商频伏火西流。
尘衣岁晚缘身贱，雨簟更深满背秋。
前事悲凉何足道，远书慵懒未能修。
惟思待月高梧下，更就东床访惠休。
+++唐彦谦
++++贺李昌时禁苑新命
玉简金文直上清，禁垣丹地闭严扃。
黄扉议政参元化，紫殿称觞拂寿星。
万户千门迷步武，非烟非雾隔仪形。
尘中旧侣无音信，知道辽东鹤姓丁。
+++唐彦谦
++++寄蒋二十四
鸟啭蜂飞日渐长，旅人情味悔思量。
禅门澹薄无心地，世事生疏欲面墙。
二月云烟迷柳色，九衢风土带花香。
大知高士禁愁寂，试倚阑干莫断肠。
+++唐彦谦
++++寄怀
有客伤春复怨离，夕阳亭畔草青时。
泪从红蜡无由制，肠比朱弦恐更危。
梅向好风惟是笑，柳因微雨不胜垂。
双溪未去饶归梦，夜夜孤眠枕独欹。
+++唐彦谦
++++送樊琯司业归朝
近者苏司业，文雄道最光。
夫君居太学，妙誉继中行。
汲郡陵初发，汾阴箧久亡。
寂寥方倚席，容易忽升堂。
去日应悬榻，来时定裂裳。
惬心频拾芥，应手屡穿杨。
辩急如无敌，飞腾固自强。
论心期舌在，问事畏头长。
驷马终题柱，诸生悉面墙。
啖螯讥尔雅，卖饼诉公羊。
未见泥函谷，俄惊火建章。
烟尘昏象魏，行在隔巴梁。
红粟填郿坞，青袍过寿阳。
翦茅行殿湿，伐柏旧陵香。
黉室青衿尽，渠门火旆扬。
云飞同去国，星散各殊方。
贱子悲穷辙，当年亦擅场。
齑辛寻幼妇，醴酒忆先王。
圣域探姬孔，皇风乐禹汤。
畏诛轻李喜，言命小臧仓。
折树休盘槊，沈钩且钓璜。
鸿都问词客，他日莫相忘。
+++唐彦谦
++++奉使岐下闻唐弘夫行军为贼所擒，伤而有作
报国捐躯实壮夫，楚囚垂欲复神都。
云台画像皆何者，青史书名或不孤。
散卒半随袁校尉，寡妻休问辟司徒。
闻君败绩无归计，气激星辰坐向隅。
+++唐彦谦
++++咸通中始闻褚河南归葬阳翟是岁上平徐方…成二十韵
册府藏馀烈，皇纲正本朝。
不听还笏谏，几覆缀旒祧。
咫尺言终直，怆惶道已消。
泪心传位日，挥涕授遗朝。
飞燕潜来赵，黄龙岂见谯。
既迷秦帝鹿，难问贾生雕。
穆卜缄縢秘，金根辙迹遥。
北军那夺印，东海漫难桥。
罗织黄门讼，笙簧白骨销。
炎方无信息，丹旐竟沦漂。
邂逅江鱼食，凄凉楚客招。
文忠徒谥议，子卯但箫韶。
未见公侯复，寻伤嗣续凋。
流年随水逝，高谊薄层霄。
柱石林公远，缣缃故国饶。
奇踪天骥活，遗轴锦鸾翘。
近者淮夷戮，前年归马调。
始闻移北葬，兼议荫山苗。
圣泽覃将溥，贞魂喜定飘。
异时穷巷客，怀古漫成谣。
+++唐彦谦
++++岐王宅
朱邸平台隔禁闱，贵游陈迹尚依稀。
云低雍畤祈年去，雨细长杨纵猎归。
申白宾朋传道义，应刘文彩寄音徽。
承平旧物惟君尽，犹写雕鞍伴六飞。
+++唐彦谦
++++东韦曲野思
淡雾轻云匝四垂，绿塘秋望独颦眉。
野莲随水无人见，寒鹭窥鱼共影知。
九陌要津劳目击，五湖闲梦诱心期。
孤灯夜夜愁欹枕，一觉沧洲似昔时。
+++唐彦谦
++++上巳（一作上巳日寄韩公）
上巳接寒食，莺花寥落晨。
微微泼火雨，草草踏青人。
凉似三秋景，清无九陌尘。
与余同病者，对此合伤神。
+++唐彦谦
++++移莎
移从杜城曲，置在小斋东。
正是高秋里，仍兼细雨中。
结根方迸竹，疏荫托高桐。
苒苒齐芳草，飘飘笑断蓬。
片时留静者，一夜响鸣蛩。
野露通宵滴，溪烟尽日蒙。
试才卑庾薤，求味笑周菘。
只此霜栽好，他时赠伯翁。
+++唐彦谦
++++西明寺威公盆池新稻
为笑江南种稻时，露蝉鸣后雨霏霏。
莲盆积润分畦小，藻井垂阴擢秀稀。
得地又生金象界，结根仍对水田衣。
支公尚有三吴思，更使幽人忆钓矶。
+++唐彦谦
++++红叶
无处不飘扬，高楼临道旁。
素娥前夕月，青女夜来霜。
宿雨随时润，秋晴著物光。
幽怀长若此，病眼更相妨。
蜀纸裁深色，燕脂落靓妆。
低丛侵小阁，倒影入回塘。
谢脁留霞绮，甘宁弃锦张。
何人休远道，是处有斜阳。
薜荔垂书幌，梧桐坠井床。
晚风生旅馆，寒籁近僧房。
桂绿明淮甸，枫丹照楚乡。
雁疏临鄠杜，蝉急傍潇湘。
树异桓宣武，园非顾辟疆。
茂陵愁卧客，不自保危肠。
+++唐彦谦
++++鸂鶒
一宿南塘烟雨时，好风摇动绿波微。
惊离晓岸冲花去，暖下春汀照影飞。
华屋撚弦弹鼓舞，绮窗含笔澹毛衣。
画屏见后长回首，争得雕笼莫放归。
+++唐彦谦
++++萤
日下芜城莽苍中，湿萤撩乱起衰丛。
寒烟陈后长门闭，夜雨隋家旧苑空。
星散欲陵前槛月，影低如试北窗风。
羁人此夕方愁绪，心似寒灰首似蓬。
+++唐彦谦
++++夜蝉
翠竹高梧夹后溪，劲风危露雨凄凄。
那知北牖残灯暗，又送西楼片月低。
清夜更长应未已，远烟寻断莫频嘶。
羁人此夕如三岁，不整寒衾待曙鸡。
+++唐彦谦
++++七夕
露白风清夜向晨，小星垂佩月埋轮。
绛河浪浅休相隔，沧海波深尚作尘。
天外凤凰何寂寞，世间乌鹊漫辛勤。
倚阑殿北斜楼上，多少通宵不寐人。
+++唐彦谦
++++中秋夜玩月
一夜高楼万景奇，碧天无际水无涯。
只留皎月当层汉，并送浮云出四维。
雾静不容玄豹隐，冰生惟恐夏虫疑。
坐来离思忧将晓，争得嫦娥仔细知。
+++唐彦谦
++++八月十六日夜月
断肠佳赏固难期，昨夜销魂更不疑。
丹桂影空蟾有露，绿槐阴在鹊无枝。
赖将吟咏聊惆怅，早是疏顽耐别离。
堪恨贾生曾恸哭，不缘清景为忧时。
+++唐彦谦
++++送韦向之睦州谒使君
才子南游多远情，闲舟荡漾任春行。
新安江上长如此，何似新安太守清。
+++唐彦谦
++++春残
景为春时短，愁随别夜长。
暂棋宁号隐，轻醉不成乡。
风雨曾通夕，莓苔有众芳。
落花如便去，楼上即河梁。
+++唐彦谦
++++玫瑰
麝炷腾清燎，鲛纱覆绿蒙。
宫妆临晓日，锦段落东风。
无力春烟里，多愁暮雨中。
不知何事意，深浅两般红。
+++唐彦谦
++++牡丹
真宰多情巧思新，固将能事送残春。
为云为雨徒虚语，倾国倾城不在人。
开日绮霞应失色，落时青帝合伤神。
嫦娥婺女曾相送，留下鸦黄作蕊尘。
+++唐彦谦
++++秋晚高楼
松拂疏窗竹映阑，素琴幽怨不成弹。
清宵霁极云离岫，紫禁风高露满盘。
晚蝶飘零惊宿雨，暮鸦凌乱报秋寒。
高楼瞪目归鸿远，如信嵇康欲画难。
+++唐彦谦
++++离鸾
闻道离鸾思故乡，也知情愿嫁王昌。
尘埃一别杨朱路，风月三年宋玉墙。
下疾不成双点泪，断多难到九回肠。
庭前佳树名栀子，试结同心寄谢娘。
+++唐彦谦
++++柳
春思春愁一万枝，远村遥岸寄相思。
西园有雨和苔长，南内无人拂槛垂。
游客寂寥缄远恨，暮莺啼叫惜芳时。
晚来飞絮如霜鬓，恐为多情管别离。
+++唐彦谦
++++春阴
一寸回肠百虑侵，旅愁危涕两争禁。
天涯已有销魂别，楼上宁无拥鼻吟。
感事不关河里笛，伤心应倍雍门琴。
春云更觉愁于我，闲盖低村作暝阴。
+++唐彦谦
++++春深独行马上有作
日烈风高野草香，百花狼藉柳披猖。
连天瑞霭千门远，夹道新阴九陌长。
众饮不欢逃席酒，独行无味放游缰。
年来与问闲游者，若个伤春向路旁。
+++唐彦谦
++++春雨
绮陌夜来雨，春楼寒望迷。
远容迎燕戏，乱响隔莺啼。
有恨开兰室，无言对李蹊。
花欹浑拂槛，柳重欲垂堤。
灯檠昏鱼目，薰炉咽麝脐。
别轻天北鹤，梦怯汝南鸡。
入户侵罗幌，捎檐润绣题。
新丰树已失，长信草初齐。
乱蝶寒犹舞，惊乌暝不栖。
庾郎盘马地，却怕有春泥。
+++唐彦谦
++++汉代
汉代金为屋，吴宫绮作寮。
艳词传静婉，新曲定妖娆。
箭响犹残梦，签声报早朝。
鲜明临晓日，回转度春宵。
半袖笼清镜，前丝压翠翘。
静多如有待，闲极似无憀。
梓泽花犹满，灵和柳未凋。
障昏巫峡雨，屏掩浙江潮。
未信潘名岳，应疑史姓萧。
漏因歌暂断，灯为雨频挑。
饮酒阑三雅，投壶赛百娇。
钿蝉新翅重，金鸭旧香焦。
水净疑澄练，霞孤欲建标。
别随秦柱促，愁为蜀弦么。
玄晏难瘳痹，临邛但发痟。
联诗徵弱絮，思友咏甘蕉。
王氏怜诸谢，周郎定小乔。
黼帏翘彩雉，波扇画文鳐。
荇密妨垂钓，荷欹欲度桥。
不因衣带水，谁觉路迢迢。
+++唐彦谦
++++牡丹
青帝于君事分偏，秾堆浮艳倚朱门。
虽然占得笙歌地，将甚酬他雨露恩。
+++唐彦谦
++++湘妃庙
刘表荒碑断水滨，庙前幽草闭残春。
已将愁泪留斑竹，又感悲风入白蘋。
八族未来谁北拱，四凶犹在莫南巡。
九峰相似堪疑处，望见苍梧不见人。
+++唐彦谦
++++句
独来成怅望，不去泥栏干。（惜花。见《诗人玉屑》）

++下卷六百七十三
  
+++周朴
++++题甘露寺
层阁叠危壁，瑞因千古名。
几连扬子路，独倚润州城。
云近衔江色，雕高背磬声。
僧居上方久，端坐见营营。
+++周朴
++++题玄公院
院深尘自外，如佛值玄公。
常迹或非次，志门因得中。
衣巾离暑气，床榻向凉风。
是事不逾分，只应明德同。
+++周朴
++++福州东禅寺
瓯闽在郊外，师院号东禅。
物得居来正，人经论后贤。
瓟槽柳塞马，盖地月支綖。
鹳鹊尚巢顶，谁堪举世传。
+++周朴
++++赠大沩和尚
大沩清复深，万象影沈沈。
有客衣多毳，空门偈胜金。
王侯皆作礼，陆子只来吟。
我问师心处，师言无处心。
+++周朴
++++秋夜不寐寄崔温进士
愁多难得寐，展转读书床。
不是旅人病，岂知秋夜长。
归乡凭远梦，无梦更思乡。
枕上移窗月，分明是泪光。
+++周朴
++++春中途中寄南巴崔使君
旅人游汲汲，春气又融融。
农事蛙声里，归程草色中。
独惭出谷雨，未变暖天风。
子玉和予去，应怜恨不穷。
+++周朴
++++寄处士方干
桐庐江水闲，终日对柴关。
因想别离处，不知多少山。
钓舟春岸泊，庭树晓莺还。
莫便求栖隐，桂枝堪恨颜。
+++周朴
++++寄塞北张符
陇树塞风吹，辽城角几枝。
霜凝无暂歇，君貌莫应衰。
万里平沙际，一行边雁移。
那堪朔烟起，家信正相离。
+++周朴
++++次梧州却寄永州使君
随风身不定，今夜在苍梧。
客泪有时有，猿声无处无。
潮添瘴海阔，烟拂粤山孤。
却忆零陵住，吟诗半玉壶。
+++周朴
++++赠念经僧
庵前古折碑，夜静念经时。
月皎海霞散，露浓山草垂。
鬼闻抛故冢，禽听离寒枝。
想得天花坠，馨香拂白眉。
+++周朴
++++董岭水
湖州安吉县，门与白云齐。
禹力不到处，河声流向西。
去衙山色远，近水月光低。
中有高人在，沙中曳杖藜。
+++周朴
++++早春
良夜岁应足，严风为变春。
遍回寒作暖，通改旧成新。
秀树因馨雨，融冰雨泛蘋。
韶光不偏党，积渐煦疲民。
+++周朴
++++秋深（一作塞上行）
柳色尚沈沈，风吹秋更深。
山河空远道，乡国自鸣砧。
巷有千家月，人无万里心。
长城哭崩后，寂绝至如今。
+++周朴
++++赠双峰山和尚
峨峨双髻山，瀑布泻云间。
尘世自疑水，禅门长去关。
茯神松不异，藏宝石俱闲。
向此师清业，如何方可攀。
+++周朴
++++赠无了禅师
不学世所惜，是何无了公。
灵匡虚院外，虎迹乱山中。
昼夜必连去，古今争敢同。
禅情岂堪问，问答更无穷。
+++周朴
++++王霸坛
王君上升处，信首古居前。
皂树即须朽，白龟应亦全。
云间犹一日，尘里已千年。
碧色坛如黛，时人谁可仙。
+++周朴
++++送梁道士
旧居桐柏观，归去爱安闲。
倒树造新屋，化人修古坛。
晚花霜后落，山雨夜深寒。
应有同溪客，相寻学炼丹。
+++周朴
++++边思
年高来远戍，白首罢干戎。
夜色蓟门火，秋声边塞风。
碛浮悲老马，月满引新弓。
百战阴山去，唯添上将雄。
+++周朴
++++哭陈庾
系马向山立，一杯聊奠君。
野烟孤客路，寒草故人坟。
琴韵归流水，诗情寄白云。
日斜休哭后，松韵不堪闻。
+++周朴
++++宿玉泉寺
野寺度残夏，空房欲暮时。
夜听猿不睡，秋思客先知。
竹迥烟生薄，山高月上迟。
又登尘路去，难与老僧期。
+++周朴
++++题赤城中岩寺
浮世师休话，晋时灯照岩。
禽飞穿静户，藤结入高杉。
存没诗千首，废兴经数函。
谁知将俗耳，来此避嚣谗。
+++周朴
++++塞上行
秦筑长城在，连云碛气侵。
风吹边草急，角绝塞鸿沈。
世世征人往，年年战骨深。
辽天望乡者，回首尽沾襟。
+++周朴
++++玉泉寺
寺还名玉泉，澄水亦遭贤。
物尚犹如此，人争合偶然。
溪流云断外，山峻鸟飞还。
初日长廊下，高僧正坐禅。
+++周朴
++++春宫怨（一作杜荀鹤诗）
早被婵娟误，欲妆临镜慵。
承恩不在貌，教妾若为容。
风暖鸟声碎，日高花影重。
年年越溪女，相忆采芙蓉。
+++周朴
++++宿刘温书斋
不掩盈窗日，天然格调高。
凉风移蟋蟀，落叶在离骚。
回笔挑灯烬，悬图见海潮。
因论三国志，空载几英豪。
+++周朴
++++登福州南涧寺
万里重山绕福州，南横一道见溪流。
天边飞鸟东西没，尘里行人早晚休。
晓日青山当大海，连云古堑对高楼。
那堪望断他乡目，只此萧条自白头。
+++周朴
++++望中怀古
齐心楼上望浮云，万古千秋空姓名。
尧水永销天际去，姬风一变世间平。
高踪尽共烟霞在，大道长将日月明。
从此安然寰海内，后来无复谩相倾。
+++周朴
++++升山寺
升山自古道飞来，此是神功不可猜。
气色虽然离禹穴，峰峦犹自接天台。
岩边折树泉冲落，顶上浮云日照开。
南望闽城尘世界，千秋万古卷尘埃。
+++周朴
++++哭李端
三年剪拂感知音，哭向青山永夜心。
竹在晓烟孤凤去，剑荒秋水一龙沈。
新坟日落松声小，旧色春残草色深。
不及此时亲执绋，石门遥想泪沾襟。
+++周朴
++++福州神光寺塔
良匠用材为塔了，神光寺更得高名。
风云会处千寻出，日月中时八面明。
海水旋流倭国野，天文方戴福州城。
相轮顶上望浮世，尘里人心应总平。
+++周朴
++++福州开元寺塔
开元寺里七重塔，遥对方山影拟齐。
杂俗人看离世界，孤高僧上觉天低。
唯堪片片紫霞映，不与濛濛白雾迷。
心若无私罗汉在，参差免向日虹西。
+++周朴
++++春日秦国怀古
荒郊一望欲消魂，泾水萦纡傍远村。
牛马放多春草尽，原田耕破古碑存。
云和积雪苍山晚，烟伴残阳绿树昏。
数里黄沙行客路，不堪回首思秦原。
+++周朴
++++春日游北园寄韩侍郎
灼灼春园晚色分，露珠千点映寒云。
多情舞蝶穿花去，解语流莺隔水闻。
冷酒杯中宜泛滟，暖风林下自氛氲。
仙桃不肯全开拆，应借馀芳待使君。
+++周朴
++++喜贺拔先辈衡阳除正字
黄纸晴空坠一缄，圣朝恩泽洗冤谗。
李膺门客为闲客，梅福官衔改旧衔。
名自石渠书典籍，香从芸阁著衣衫。
寰中不用忧天旱，霖雨看看属傅岩。
+++周朴
++++客州赁居寄萧郎中
松店茅轩向水开，东头舍赁一裴徊。
窗吟苦为秋江静，枕梦惊因晓角催。
邻舍见愁赊酒与，主人知去索钱来。
眼看白笔为霖雨，肯使红鳞便曝腮。
+++周朴
++++赠李裕先辈
晓擎弓箭入初场，一发曾穿百步杨。
仙籍旧题前进士，圣朝新奏校书郎。
马疑金马门前马，香认芸香阁上香。
闲伴李膺红烛下，慢吟丝竹浅飞觞。
+++周朴
++++桐柏观
东南一境清心目，有此千峰插翠微。
在下方冲月上，鹤从高处破烟飞。
岩深水落寒侵骨，门静花开色照衣。
欲识蓬莱今便是，更于何处学忘机。
+++周朴
++++塞上
受降城必破，回落陇头移。
蕃道北海北，谋生今始知。
+++周朴
++++塞上曲
一阵风来一阵砂，有人行处没人家。
黄河九曲冰先合，紫塞三春不见花。
+++周朴
++++塞下曲
石国胡儿向碛东，爱吹横笛引秋风。
夜来云雨皆飞尽，月照平沙万里空。
+++周朴
++++咏猿
生在巫山更向西，不知何事到巴溪。
中宵为忆秋云伴，遥隔朱门向月啼。
+++周朴
++++桃花
桃花春色暖先开，明媚谁人不看来。
可惜狂风吹落后，殷红片片点莓苔。
+++周朴
++++薛老峰
薛老峰头三个字，须知此与石齐生。
直教截断苍苔色，浮世人侪眼始明。
+++周朴
++++吊李群玉
群玉诗名冠李唐，投诗换得校书郎。
吟魂醉魄知何处，空有幽兰隔岸香。
+++周朴
++++无等岩
建造上方藤影里，高僧往往似天台。
不知名树檐前长，曾问道人岩下来。
+++周朴
++++句
古陵寒雨集，高鸟夕阳明。
高情千里外，长啸一声初。（以上见张为《主客图》）
月离山一丈，风吹花数苞。（见《吟窗杂录》）
晓来山鸟闹，雨过杏花稀。（见《优古堂诗话》）
曲渚回湾锁钓舟。
平潮晚影沈清底，远岳危栏等翠尖。（上见《海录碎事》）
白日才离沧海底，清光先照户窗前。（灵岩广化寺，见《闽志》）
连云天堑有山色，极目海门无雁行。
可怜黄雀衔将去，从此庄周梦不成。（《咏蝶》。见《泉州志》）
禅是大沩诗是朴，大唐天子只三人。（《赠大沩》）

++下卷六百七十四
  
+++郑谷
++++感兴
禾黍不阳艳，竞栽桃李春。
翻令力耕者，半作卖花人。
+++郑谷
++++望湘亭
湘水似伊水，湘人非故人。
登临独无语，风柳自摇春。
+++郑谷
++++采桑
晓陌携笼去，桑林路隔淮。
何如斗百草，赌取凤凰钗。
+++郑谷
++++闷题
落第春相困，无心惜落花。
荆山归不得，归得亦无家。
+++郑谷
++++中台五题 乳毛松
松格一何高，何人号乳毛。
霜天寓直夜，愧尔伴闲曹。
+++郑谷
++++中台五题 樗里子墓
贤人骨已销，墓树几荣凋。
正直魂如在，斋心愿一招。
+++郑谷
++++中台五题 牡丹
乱前看不足，乱后眼偏明。
却得蓬蒿力，遮藏见太平。
+++郑谷
++++中台五题 玉蕊（乱前唐昌观玉蕊最盛）
唐昌树已荒，天意眷文昌。
晓入微风起，春时雪满墙。
+++郑谷
++++中台五题 石柱（外祖在南宫，七转名曹，镌记皆在）
暴乱免遗折，森罗贤达名。
末郎何所取，叨继外门荣。
+++郑谷
++++别同志
所立共寒苦，平生同与游。
相看临远水，独自上孤舟。
天淡沧浪晚，风悲兰杜秋。
前程吟此景，为子上高楼。
+++郑谷
++++送进士卢棨东归
灞岸草萋萋，离觞我独携。
流年俱老大，失意又东西。
晓楚山云满，春吴水树低。
到家梅雨歇，犹有子规啼。
+++郑谷
++++从叔郎中諴辍自秋曹分符安陆属群盗倡炽流毒…因有寄献
华省称前任，何惭削一麾。
沧洲失孤垒，白发出重围。
苦节翻多难，空山自喜归。
悠悠清汉上，渔者日相依。
+++郑谷
++++送徐涣端公南归
青衿离白社，朱绶始言归。
此去应多羡，初心尽不违。
江帆和日落，越鸟近乡飞。
一路春风里，杨花雪满衣。
+++郑谷
++++送祠部曹郎中邺出守洋州
为儒欣出守，上路亦戎装。
旧制诗多讽，分忧俗必康。
开怀江稻熟，寄信露橙香。
郡阁清吟夜，寒星识望郎。
+++郑谷
++++送进士许彬
泗上未休兵，壶关事可惊。
流年催我老，远道念君行。
残雪临晴水，寒梅发故城。
何当食新稻，岁稔又时平。
+++郑谷
++++次韵和王驾校书结绶见寄之什
直应归谏署，方肯别山村。
勤苦常同业，孤单共感恩。
醉披仙鹤氅，吟扣野僧门。
梦见君高趣，天凉自灌园。
+++郑谷
++++秘阁伴直
秘阁锁书深，墙南列晚岑。
吏人同野鹿，庭木似山林。
浅井寒芜入，回廊叠藓侵。
闲看薛稷鹤，共起五湖心。
+++郑谷
++++送太学颜明经及第东归
平楚干戈后，田园失耦耕。
艰难登一第，离乱省诸兄。
树没春江涨，人繁野渡晴。
闲来思学馆，犹梦雪窗明。
+++郑谷
++++送进士赵能卿下第南归
不归何慰亲，归去旧风尘。
洒泪惭关吏，无言对越人。
远帆花月夜，微岸水天春。
莫便随渔钓，平生已苦辛。
+++郑谷
++++送人游边
春亦怯边游，此行风正秋。
别离逢雨夜，道路向云州。
碛树藏城近，沙河漾日流。
将军方破虏，莫惜献良筹。
+++郑谷
++++送人之九江谒郡侯苗员外绅
泽国寻知己，南浮不偶游。
湓城分楚塞，庐岳对江州。
晓饭临孤屿，春帆入乱流。
双旌相望处，月白庾公楼。
+++郑谷
++++送许棠先辈之官泾县
白头新作尉，县在故山中。
高第能卑宦，前贤尚此风。
芜湖春荡漾，梅雨昼溟濛。
佐理人安后，篇章莫废功。
+++郑谷
++++送司封从叔员外徼赴华州裴尚书均辟
如何抛锦帐，莲府对莲峰。
旧有云霞约，暂留鹓鹭踪。
敷溪秋雪岸，树谷夕阳钟。
尽入新吟境，归朝兴莫慵。
+++郑谷
++++送京参翁先辈归闽中
解印东归去，人情此际多。
名高五七字，道胜两重科。
宿馆明寒烧，吟船兀夜波。
家山春更好，越鸟在庭柯。
+++郑谷
++++赠别
南游曾共游，相别倍相留。
行色回灯晓，离声满竹秋。
稳眠彭蠡浪，好醉岳阳楼。
明日逢佳景，为君成白头。
+++郑谷
++++南游
凄凉怀古意，湘浦吊灵均。
故国经新岁，扁舟寄病身。
山城多晓瘴，泽国少晴春。
渐远无相识，青梅独向人。
+++郑谷
++++巴賨旅寓寄朝中从叔
惊秋思浩然，信美向巴天。
独倚临江树，初闻落日蝉。
哀荣悲往事，漂泊念多年。
未便甘休去，吾宗尽见怜。
+++郑谷
++++寄司勋张员外学士
平昔偏知我，司勋张外郎。
昨来闻俶扰，忧甚欲颠狂。
烟暝搔愁鬓，春阴赖酒乡。
江楼倚不得，横笛数声长。
+++郑谷
++++寄边上从事
男儿怀壮节，何不事嫖姚。
高叠观诸寨，全师护大朝。
浅山寒放马，乱火夜防苗。
下第春愁甚，劳君远见招。
+++郑谷
++++寄左省韦起居序
风神何蕴藉，张绪正当年。
端简炉香里，濡毫洞案边。
饰装无雨备，著述减春眠。
旦夕应弥入，银台晓候宣。
+++郑谷
++++寄赠蓝田韦少府先辈
王畿第一县，县尉是词人。
馆殿非初意，图书是旧贫。
斫冰泉窦响，赛雪庙松春。
自此升通籍，清华日近身。
+++郑谷
++++寄怀元秀上人
悠悠干禄利，草草废渔樵。
身世堪惆怅，风骚颇寂寥。
高秋期野步，积雨放趋朝。
得句如相忆，莎斋且见招。
+++郑谷
++++赠圆昉公（昉，蜀僧。僖宗幸蜀，昉坚免紫衣）
天阶让紫衣，冷格鹤犹卑。
道胜嫌名出，身闲觉老迟。
晚香延宿火，寒磬度高枝。
长说长松寺，他年与我期。
+++郑谷
++++寄题方干处士
山雪照湖水，漾舟湖畔归。
松篁调远籁，台榭发清辉。
野岫分闲径，渔家并掩扉。
暮年诗力在，新句更幽微。
+++郑谷
++++寄献湖州从叔员外
顾渚山边郡，溪将罨画通。
远看城郭里，全在水云中。
西阁归何晚，东吴兴未穷。
茶香紫笋露，洲回白蘋风。
歌缓眉低翠，杯明蜡翦红。
政成寻往事，辍棹问渔翁。
+++郑谷
++++访姨兄王斌渭口别墅
枯桑河上村，寥落旧田园。
少小曾来此，悲凉不可言。
访邻多指冢，问路半移原。
久歉家僮散，初晴野荠繁。
客帆悬极浦，渔网晒危轩。
苦涩诗盈箧，荒唐酒满尊。
高枝霜果在，幽渚暝禽喧。
远霭笼樵响，微烟起烧痕。
哀荣孤族分，感激外兄恩。
三宿忘归去，圭峰恰对门。
+++郑谷
++++放朝偶作
寒极放朝天，欣闻半夜宣。
时安逢密雪，日晏得高眠。
拥褐同休假，吟诗贺有年。
坐来幽兴在，松亚小窗前。
+++郑谷
++++顺动后蓝田偶作（时丙辰初夏月）
小谏升中谏，三年侍玉除。
且言无所补，浩叹欲何如。
宫阙飞灰烬，嫔嫱落里闾。
蓝峰秋更碧，沾洒望銮舆。
+++郑谷
++++府中寓止寄赵大谏
老作含香客，贫无僦舍钱。
神州容寄迹，大尹是同年。
密迩都忘倦，乖慵益见怜。
雪风花月好，中夜便招延。
+++郑谷
++++峡中寓止二首
荆州未解围，小县结茅茨。
强对官人笑，甘为野鹤欺。
江春铺网阔，市晚鬻蔬迟。
子美犹如此，翻然不敢悲。
传闻殊不定，銮辂几时还。
俗易无常性，江清见老颜。
夜船归草市，春步上茶山。
寨将来相问，儿童竞启关。
+++郑谷
++++颜惠詹事即孤侄舅氏谪官黔巫舟中相遇怆然有寄
犹子在天末，念渠怀渭阳。
巴山偶会遇，江浦共悲凉。
谪宦君何远，穷游我自强。
瘴村三月暮，雨熟野梅黄。
+++郑谷
++++访题进士孙秦延福南街居
多病久离索，相寻聊解颜。
短墙通御水，疏树出南山。
岁月何难老，园林未得还。
无门共荣达，孤坐却如闲。
+++郑谷
++++访题进士张乔延兴门外所居
平生苦节同，旦夕会原东。
掩卷斜阳里，看山落木中。
星霜今欲老，江海业全空。
近日文场内，因君起古风。
+++郑谷
++++寄南浦谪官
多才翻得罪，天末抱穷忧。
白首为迁客，青山绕万州。
醉欹梅障晓，歌厌竹枝秋。
望阙怀乡泪，荆江水共流。
+++郑谷
++++李夷遇侍御久滞水乡因抒寄怀
簪豸年何久，悬帆兴甚长。
江流爱吴越，诗格愈齐梁。
竹寺晴吟远，兰洲晚泊香。
高闲徒自任，华省待为郎。
+++郑谷
++++寄膳部李郎中昌符
鄠郊陪野步，早岁偶因诗。
自后吟新句，长愁减旧知。
静灯微落烬，寒砚旋生澌。
夜夜冥搜苦，那能鬓不衰。
+++郑谷
++++寄前水部贾员外嵩
谢病别文昌，仙舟向越乡。
贵为金马客，雅称水曹郎。
白鹭同孤洁，清波共渺茫。
相如词赋外，骚雅趣何长。
+++郑谷
++++寄棋客
松窗楸局稳，相顾思皆凝。
几局赌山果，一先饶海僧。
覆图闻夜雨，下子对秋灯。
何日无羁束，期君向杜陵。
+++郑谷
++++闻进士许彬罢举归睦州怅然怀寄
桐庐归旧庐，垂老复樵渔。
吾子虽言命，乡人懒读书。
烟舟撑晚浦，雨屐剪春蔬。
异代名方振，哀吟莫废初。
+++郑谷
++++长安夜坐寄怀湖外嵇处士
万里念江海，浩然天地秋。
风高群木落，夜久数星流。
钟绝分宫漏，萤微隔御沟。
遥思洞庭上，苇露滴渔舟。
+++郑谷
++++赠文士王雄
知己竟何人，哀君尚苦辛。
图书长在手，文学老于身。
公道天难废，贞姿世任嗔。
小斋松菊静，愿卜子为邻。
+++郑谷
++++赠富平李宰
夫君清且贫，琴鹤最相亲。
简肃诸曹事，安闲一境人。
陵山云里拜，渠路雨中巡。
易得连宵醉，千缸石冻春。
+++郑谷
++++赠尚颜上人
相寻喜可知，放锡便论诗。
酷爱山兼水，唯应我与师。
风雷吟不觉，猿鹤老为期。
近辈推栖白，其如趣向卑。
+++郑谷
++++赠泗口苗居士
岁晏乐园林，维摩契道心。
江云寒不散，庭雪夜方深。
酒劝渔人饮，诗怜稚子吟。
四郊多垒日，勉我舍朝簪。
+++郑谷
++++梁烛处士辞金陵，相国杜公归旧山，因以寄赠
相庭留不得，江野有苔矶。
两浙寻山遍，孤舟载鹤归。
世间书读尽，云外客来稀。
谏署搜贤急，应难惜布衣。
+++郑谷
++++哭建州李员外频
令终归故里，末岁道如初。
旧友谁为志，清风岂易书。
雨坟生野蕨，乡奠钓江鱼。
独夜吟还泣，前年伴直庐。
+++郑谷
++++哭进士李洞二首
所惜绝吟声，不悲君不荣。
李端终薄宦，贾岛得高名。
旅葬新坟小，遗孤远俗轻。
犹疑随计晚，昨夜草虫鸣。
自闻东蜀病，唯我独关情。
若近长江死，想君胜在生。
瘴蒸丹旐湿，灯隔素帷清。
冢树僧栽后，新蝉一两声。
+++郑谷
++++南康郡牧陆肱郎中辟许棠先辈为郡从事，因有寄赠
末路思前侣，犹为恋故巢。
江山多胜境，宾主是贫交。
饮舫闲依苇，琴堂雅结茅。
夜清僧伴宿，水月在松梢。
+++郑谷
++++久不得张乔消息
天末去程孤，沿淮复向吴。
乱离何处甚，安稳到家无。
树尽云垂野，樯稀月满湖。
伤心绕村落，应少旧耕夫。
+++郑谷
++++题嵩高隐者居
岂易访仙踪，云萝千万重。
他年来卜隐，此景愿相容。
乱水林中路，深山雪里钟。
见君琴酒乐，回首兴何慵。
+++郑谷
++++赵璘郎中席上赋蝴蝶
寻艳复寻香，似闲还似忙。
暖烟沈蕙径，微雨宿花房。
书幌轻随梦，歌楼误采妆。
王孙深属意，绣入舞衣裳。
+++郑谷
++++贺进士骆用锡登第
苦辛垂二纪，擢第却沾裳。
春榜到春晚，一家荣一乡。
题名登塔喜，醵宴为花忙。
好是东归日，高槐蕊半黄。
+++郑谷
++++兴州东池
南连乳郡流，阔碧浸晴楼。
彻底千峰影，无风一片秋。
垂杨拂莲叶，返照媚渔舟。
鉴貌还惆怅，难遮两鬓羞。
+++郑谷
++++渠江旅思
流落复蹉跎，交亲半逝波。
谋身非不切，言命欲如何。
故楚春田废，穷巴瘴雨多。
引人乡泪尽，夜夜竹枝歌。
+++郑谷
++++登杭州城（一作题杭州樟亭，一作题樟亭驿楼）
漠漠江天外，登临返照间。
潮来无别浦，木落见他山。
沙鸟晴飞远，渔人夜唱闲。
岁穷归未得，心逐片帆还。
+++郑谷
++++曲江
细草岸西东，酒旗摇水风。
楼台在烟杪，鸥鹭下沙中。
翠幄晴相接，芳洲夜暂空。
何人赏秋景，兴与此时同。
+++郑谷
++++沙苑
茫茫信马行，不似近都城。
苑吏犹迷路，江人莫问程。
聚来千嶂出，落去一川平。
日暮客心速，愁闻雁数声。
+++郑谷
++++通川客舍
奔走失前计，淹留非本心。
已难消永夜，况复听秋霖。
渐解巴儿语，谁怜越客吟。
黄花徒满手，白发不胜簪。
+++郑谷
++++潼关道中
白道晓霜迷，离灯照马嘶。
秋风满关树，残月隔河鸡。
来往非无倦，穷通岂易齐。
何年归故社，披雨剪春畦。
+++郑谷
++++终南白鹤观
步步景通真，门前众水分。
柽萝诸洞合，钟磬上清闻。
古木千寻雪，寒山万丈云。
终期扫坛级，来事紫阳君。
+++郑谷
++++题兴善寺寂上人院
客来风雨后，院静似荒凉。
罢讲蛩离砌，思山叶满廊。
腊高兴故疾，炉暖发馀香。
自说匡庐侧，杉阴半石床。
+++郑谷
++++题水部李羽员外招国里居
野色入前轩，翛然琴与尊。
画僧依寺壁，栽苇学江村。
自酝花前酒，谁敲雪里门。
不辞朝谒远，唯要近慈恩。
+++郑谷
++++信美寺岑上人（一作司空图诗）
巡礼诸方遍，湘南颇有缘。
焚香老山寺，乞食向江船。
纱碧笼名画，灯寒照净禅。
我来能永日，莲漏滴阶前。
+++郑谷
++++池上
池榭惬幽独，狂吟学解嘲。
露荷香自在，风竹冷相敲。
丧志嫌孤宦，忘机爱澹交。
仙山如有分，必拟访三茅。
+++郑谷
++++游贵侯城南林墅
韦杜八九月，亭台高下风。
独来新霁后，闲步澹烟中。
荷密连池绿，柿繁和叶红。
贪贵达，清境属邻翁。
+++郑谷
++++江行
漂泊病难任，逢人泪满襟。
关东多事日，天末未归心。
夜雨荆江涨，春云郢树深。
殷勤听渔唱，渐次入吴音。
+++郑谷
++++舟次通泉精舍
江清如洛汭，寺好似香山。
劳倦孤舟里，登临半日间。
树凉巢鹤健，岩响语僧闲。
更共幽云约，秋随绛帐还。
+++郑谷
++++水轩
日日狎沙禽，偷安且放吟。
读书老不入，爱酒病还深。
歉后为羁客，兵馀问故林。
杨花满床席，搔首度春阴。
+++郑谷
++++浔阳姚宰厅作
县幽公事稀，庭草是山薇。
足得招棋侣，何妨著道衣。
野泉当案落，汀鹭入衙飞。
寺去东林近，多应隔宿归。
+++郑谷
++++梓潼岁暮
江城无宿雪，风物易为春。
酒美消磨日，梅香著莫人。
老吟穷景象，多难损精神。
渐有还京望，绵州减战尘。
+++郑谷
++++咸阳
咸阳城下宿，往事可悲思。
未有谋身计，频迁反正期。
冻河孤棹涩，老树叠巢危。
莫问今行止，漂漂不自知。
+++郑谷
++++长安感兴
徒劳悲丧乱，自古戒繁华。
落日狐兔径，近年公相家。
可悲闻玉笛，不见走香车。
寂寞墙匡里，春阴挫杏花。
+++郑谷
++++闻所知游樊川有寄
谁无泉石趣，朝下少同过。
贪胜觉程近，爱闲经宿多。
片沙留白鸟，高木引青萝。
醉把渔竿去，殷勤藉岸莎。
+++郑谷
++++张谷田舍
县官清且俭，深谷有人家。
一径入寒竹，小桥穿野花。
碓喧春涧满，梯倚绿桑斜。
自说年来稔，前村酒可赊。
+++郑谷
++++深居
吾道有谁同，深居自固穷。
殷勤谢绿树，朝夕惠清风。
书满闲窗下，琴横野艇中。
年来头更白，雅称钓鱼翁。
+++郑谷
++++端居
叶叶下高梧，端居失所图。
乱离时辈少，风月夜吟孤。
旧疾衰还有，穷愁醉暂无。
秋光如水国，不语理霜须。
+++郑谷
++++郊园
相近复相寻，山僧与水禽。
烟蓑春钓静，雪屋夜棋深。
雅道谁开口，时风未醒心。
溪光何以报，只有醉和吟。
+++郑谷
++++郊野
蓼水菊篱边，新晴有乱蝉。
秋光终寂寞，晚醉自留连。
野湿禾中露，村闲社后天。
题诗满红叶，何必浣花笺。
+++郑谷
++++旅寓洛南村舍
村落清明近，秋千稚女夸。
春阴妨柳絮，月黑见梨花。
白鸟窥鱼网，青帘认酒家。
幽栖虽自适，交友在京华。
+++郑谷
++++杏花
不学梅欺雪，轻红照碧池。
小桃新谢后，双燕却来时。
香属登龙客，烟笼宿蝶枝。
临轩须貌取，风雨易离披。
+++郑谷
++++水林檎花
一露一朝新，帘栊晓景分。
艳和蜂蝶动，香带管弦闻。
笑拟春无力，妆浓酒渐醺。
直疑风起夜，飞去替行云。
+++郑谷
++++蓼花
蔟蔟复悠悠，年年拂漫流。
差池伴黄菊，冷淡过清秋。
晚带鸣虫急，寒藏宿鹭愁。
故溪归不得，凭仗系渔舟。
+++郑谷
++++江梅
江梅且缓飞，前辈有歌词。
莫惜黄金缕，难忘白雪枝。
吟看归不得，醉嗅立如痴。
和雨和烟折，含情寄所思。
+++郑谷
++++荔枝
平昔谁相爱，骊山遇贵妃。
枉教生处远，愁见摘来稀。
晚夺红霞色，晴欺瘴日威。
南荒何所恋，为尔即忘归。
+++郑谷
++++驻跸华下同年司封员外从翁许共游西溪久违前契戏成寄赠
北渚牵吟兴，西溪爽共游。
指期乘禁马，无暇狎沙鸥。
纵目怀青岛，澄心想碧流。
明公非不爱，应待泛龙舟。
+++郑谷
++++谷自乱离之后在西蜀半纪之馀多寓止精舍…四韵以吊之
每思闻净话，雨夜对禅床。
未得重相见，秋灯照影堂。
孤云终负约，薄宦转堪伤。
梦绕长松塔，遥焚一炷香。
+++郑谷
++++投时相十韵
何以保孤危，操修自不知。
众中常杜口，梦里亦吟诗。
失计辞山早，非才得仕迟。
薄冰安可履，暗室岂能欺。
勤苦流萤信，吁嗟宿燕知。
残钟残漏晓，落叶落花时。
故旧寒门少，文章外族衰。
此生多轗轲，半世足漂离。
省署随清品，渔舟爽素期。
恋恩休未遂，双鬓渐成丝。

++下卷六百七十五
  
+++郑谷
++++喜秀上人相访
雪初开一径，师忽扣双扉。
老大情相近，林泉约共归。
忧荣栖省署，孤僻谢朝衣。
他夜松堂宿，论诗更入微。
+++郑谷
++++夕阳
夕阳秋更好，敛敛蕙兰中。
极浦明残雨，长天急远鸿。
僧窗留半榻，渔舸透疏篷。
莫恨清光尽，寒蟾即照空。
+++郑谷
++++摇落
夜来摇落悲，桑枣半空枝。
故国无消息，流年有乱离。
霜秦闻雁早，烟渭认帆迟。
日暮寒鼙急，边军在雍岐。
+++郑谷
++++西蜀净众寺松溪八韵兼寄小笔崔处士
松因溪得名，溪吹答松声。
缭绕能穿寺，幽奇不在城。
寒烟斋后散，春雨夜中平。
染岸苍苔古，翘沙白鸟明。
澄分僧影瘦，光彻客心清。
带梵侵云响，和钟击石鸣。
淡烹新茗爽，暖泛落花轻。
此景吟难尽，凭君画入京。
+++郑谷
++++迁客
离夜闻横笛，可堪吹鹧鸪。
雪冤知早晚，雨泣渡江湖。
秋树吹黄叶，腊烟垂绿芜。
虞翻归有日，莫便哭穷途。
+++郑谷
++++蔡处士
无著复无求，平生不解愁。
鬻蔬贫洁净，中酒病风流。
旨趣陶山相，诗篇沈隐侯。
小斋江色里，篱柱系渔舟。
+++郑谷
++++予尝有雪景一绝为人所讽吟段赞善小笔精微…诗谢之
赞善贤相后，家藏名画多。
留心于绘素，得事在烟波。
属兴同吟咏，成功更琢磨。
爱予风雪句，幽绝写渔蓑。
+++郑谷
++++京兆府试残月如新月
荣落何相似，初终却一般。
犹疑和夕照，谁信堕朝寒。
水木辉华别，诗家比象难。
佳人应误拜，栖鸟反求安。
屈指期轮满，何心谓影残。
庾楼清赏处，吟彻曙钟看。
+++郑谷
++++咸通十四年府试木向荣（题中用韵）
园林青气动，众木散寒声。
败叶墙阴在，滋条雪后荣。
欣欣春令早，蔼蔼日华轻。
庾岭梅先觉，隋堤柳暗惊。
山川应物候，皋壤起农情。
只待花开日，连栖出谷莺。
+++郑谷
++++丞相孟夏祗荐南郊纪献十韵
节应清和候，郊宫事洁羞。
至诚闻上帝，明德祀圆丘。
雅用陶匏器，馨非黍稷流。
就阳陈盛礼，匡国祷鸿休。
渐晓兰迎露，微凉麦弄秋。
寿山横紫阁，瑞霭抱皇州。
外肃通班序，中严锡庆优。
奏歌三酒备，表敬百神柔。
池碧将还凤，原清再问牛。
万方瞻辅翼，共贺赞皇猷。
+++郑谷
++++叙事感恩上狄右丞
昔岁曾投贽，关河在左冯。
庾公垂顾遇，王粲许从容。
首荐叨殊礼，全家寓近封。
白楼陪写望，青眼感遭逢。
顾念梁间燕，深怜涧底松。
岚光莲岳逼，酒味菊花浓。
寇难旋移国，漂离几听蛩。
半生悲逆旅，二纪间门墉。
蜀雪随僧蹋，荆烟逐雁冲。
凋零归两鬓，举止失前踪。
得事虽甘晚，陈诗未肯慵。
迩来趋九仞，又伴赏三峰。
栖托情何限，吹嘘意数重。
自兹俦侣内，无复叹龙钟。
+++郑谷
++++咏怀
迂疏虽可欺，心路甚男儿。
薄宦浑无味，平生粗有诗。
淡交终不破，孤达晚相宜。
直夜花前唤，朝寒雪里追。
竹声输我听，茶格共僧知。
景物还多感，情怀偶不卑。
溪莺喧午寝，山蕨止春饥。
险事销肠酒，清欢敌手棋。
香锄抛药圃，烟艇忆莎陂。
自许亨途在，儒纲复振时。
+++郑谷
++++乾符丙申岁奉试春涨曲江池（用春字）
王泽尚通津，恩波此日新。
深疑一夜雨，宛似五湖春。
泛滟翘振鹭，澄清跃紫鳞。
翠低孤屿柳，香失半汀蘋。
凤辇寻佳境，龙舟命近臣。
桂花如入手，愿作从游人。
+++郑谷
++++华山
峭仞耸巍巍，晴岚染近畿。
孤高不可状，图写尽应非。
绝顶神仙会，半空鸾鹤归。
云台分远霭，树谷隐斜晖。
坠石连村响，狂雷发庙威。
气中寒渭阔，影外白楼微。
云对莲花落，泉横露掌飞。
乳悬危磴滑，樵彻上方稀。
淡泊生真趣，逍遥息世机。
野花明涧路，春藓涩松围。
远洞时闻磬，群僧昼掩扉。
他年洗尘骨，香火愿相依。
+++郑谷
++++入阁
秘殿临轩日，和銮返正年。
两班文武盛，百辟羽仪全。
霜漏清中禁，风旗拂曙天。
门严新勘契，仗入乍承宣。
玉几当红旭，金炉纵碧烟。
对扬称法吏，赞引出宫钿。
言动挥毫疾，雍容执簿专。
寿山晴叆叇，颢气暖连延。
礼有鸳鸾集，恩无雨露偏。
小臣叨备位，歌咏泰阶前。
+++郑谷
++++故少师从翁隐岩别墅乱后榛芜感旧怆怀遂有追纪
风骚为主人，凡俗仰清尘。
密行称闺阃，明诚动搢绅。
周旋居显重，内外掌丝纶。
妙主蓬壶籍，忠为社稷臣。
大仪墙仞峻，东辖纪纲新。
闻善常开口，推公岂为身。
立朝鸣珮重，归宅典衣贫。
半醉看花晚，中餐煮菜春。
晴台随鹿上，幽墅结僧邻。
理论知清越，生徒得李频。
药香沾笔砚，竹色染衣巾。
寄鹤眠云叟，骑驴入室宾。
近将姚监比，僻与段卿亲。
叶积池边路，茶迟雪后薪。
所难留著述，谁不秉陶钧。
丧乱时多变，追思事已陈。
浮华重发作，雅正甚湮沦。
宗从今何在，依栖素有因。
七松无影响，双泪益悲辛。
犹喜于门秀，年来屈复伸。
+++郑谷
++++送吏部曹郎中免官南归
高名向己求，古韵古无俦。
风月抛兰省，江山复桂州。
贤人知止足，中岁便归休。
云鹤深相待，公卿不易留。
满朝张祖席，半路上仙舟。
箧重藏吴画，茶新换越瓯。
郡迎红烛宴，寺宿翠岚楼。
触目成幽兴，全家是胜游。
篷声渔叟雨，苇色鹭鸶秋。
久别郊园改，将归里巷修。
桑麻胜禄食，节序免乡愁。
阳朔花迎棹，崇贤叶满沟。
席春欢促膝，檐日暖梳头。
道畅应为蝶，时来必问牛。
终须康庶品，未爽漱寒流。
议在归群望，情难恋自由。
小生诚浅拙，早岁便依投。
夏课每垂奖，雪天常见忧。
远招陪宿直，首荐向公侯。
攀送偏挥洒，龙钟志未酬。
+++郑谷
++++回銮
妖星沈雨露，和气满京关。
上将忠勋立，明君法驾还。
顺风调雅乐，夹道序群班。
香泛传宣里，尘清指顾间。
楼台新紫气，云物旧黄山。
晓渭行朝肃，秋郊旷望闲。
庙灵安国步，日角动天颜。
浩浩升平曲，流歌彻百蛮。
+++郑谷
++++峡中
万重烟霭里，隐隐见夔州。
夜静明月峡，春寒堆雪楼。
独吟谁会解，多病自淹留。
往事如今日，聊同子美愁。
+++郑谷
++++蜀中寓止夏日自贻
展转欹孤枕，风帏信寂寥。
涨江垂螮蝀，骤雨闹芭蕉。
道阻归期晚，年加记性销。
故人衰飒尽，相望在行朝。
+++郑谷
++++试笔偶书
沙鸟与山麋，由来性不羁。
可凭唯在道，难解莫过诗。
任笑孤吟僻，终嫌巧宦卑。
乖慵恩地恕，冷淡好僧知。
华省惭公器，沧江负钓师。
露花春直夜，烟鼓早朝时。
世路多艰梗，家风免坠遗。
殷勤一蓑雨，只得梦中披。
+++郑谷
++++奔避
奔避投人远，漂离易感恩。
愁髯霜飒飒，病眼泪昏昏。
孤馆秋声树，寒江落照村。
更闻归路绝，新寨截荆门。
+++郑谷
++++吊水部贾员外嵩
八韵与五字，俱为时所先。
幽魂应自慰，李白墓相连。
+++郑谷
++++贫女吟
尘压鸳鸯废锦机，满头空插丽春枝。
东邻舞妓多金翠，笑剪灯花学画眉。
+++郑谷
++++席上贻歌者
花月楼台近九衢，清歌一曲倒金壶。
座中亦有江南客，莫向春风唱鹧鸪。
+++郑谷
++++菊
王孙莫把比荆蒿，九日枝枝近鬓毛。
露湿秋香满池岸，由来不羡瓦松高。
+++郑谷
++++下峡
忆子啼猿绕树哀，雨随孤棹过阳台。
波头未白人头白，瞥见春风滟滪堆。
+++郑谷
++++文昌寓直
何逊空阶夜雨平，朝来交直雨新晴。
落花乱上花砖上，不忍和苔蹋紫英。
+++郑谷
++++街西晚归
御沟春水绕闲坊，信马归来傍短墙。
幽榭名园临紫陌，晚风时带牡丹香。
+++郑谷
++++十日菊
节去蜂愁蝶不知，晓庭还绕折残枝。
自缘今日人心别，未必秋香一夜衰。
+++郑谷
++++鹭鸶
闲立春塘烟淡淡，静眠寒苇雨飕飕。
渔翁归后汀沙晚，飞下滩头更自由。
+++郑谷
++++柳
半烟半雨江桥畔，映杏映桃山路中。
会得离人无限意，千丝万絮惹春风。
+++郑谷
++++下第退居二首
年来还未上丹梯，且著渔蓑谢故溪。
落尽梨花春又了，破篱残雨晚莺啼。
未尝青杏出长安，豪士应疑怕牡丹。
只有退耕耕不得，茫然村落水吹残。
+++郑谷
++++江宿闻芦管（商船小童善吹）
塞曲凄清楚水滨，声声吹出落梅春。
须知风月千樯下，亦有葫芦河畔人。
+++郑谷
++++闲题
举世何人肯自知，须逢精鉴定妍媸。
若教嫫母临明镜，也道不劳红粉施。
+++郑谷
++++曲江春草
花落江堤蔟暖烟，雨馀草色远相连。
香轮莫辗青青破，留与愁人一醉眠。
+++郑谷
++++雪中偶题
乱飘僧舍茶烟湿，密洒歌楼酒力微。
江上晚来堪画处，渔人披得一蓑归。
+++郑谷
++++题慈恩寺默公院
虽近曲江居古寺，旧山终忆九华峰。
春来老病厌迎送，剪却牡丹栽野松。
+++郑谷
++++江上阻风
水天春暗暮寒浓，船闭篷窗细雨中。
闻道渔家酒初熟，晚来翻喜打头风。
+++郑谷
++++淮上与友人别
扬子江头杨柳春，杨花愁杀渡江人。
数声风笛离亭晚，君向潇湘我向秦。
+++郑谷
++++忍公小轩二首
松溪水色绿于松，每到松溪到暮钟。
闲得心源只如此，问禅何必向双峰。
旧游前事半埃尘，多向林中结净因。
一念一炉香火里，后身唯愿似师身。
+++郑谷
++++淮上渔者
白头波上白头翁，家逐船移浦浦风。
一尺鲈鱼新钓得，儿孙吹火荻花中。
+++郑谷
++++兴州江馆
向蜀还秦计未成，寒蛩一夜绕床鸣。
愁眠不稳孤灯尽，坐听嘉陵江水声。
+++郑谷
++++题无本上人小斋
寒寺唯应我访师，人稀境静雪销迟。
竹西落照侵窗好，堪惜归时落照时。
+++郑谷
++++七祖院小山
小巧功成雨藓斑，轩车日日扣松关。
峨嵋咫尺无人去，却向僧窗看假山。
+++郑谷
++++定水寺行香
听经看画绕虚廊，风拂金炉待赐香。
丞相未来春雪密，暂偷闲卧老僧床。
+++郑谷
++++浯溪
湛湛清江叠叠山，白云白鸟在其间。
渔翁醉睡又醒睡，谁道皇天最惜闲。
+++郑谷
++++闷题
莫厌九衢尘土间，秋晴满眼是南山。
僧家未必全无事，道著访僧心且闲。
+++郑谷
++++重访黄神谷策禅者
初尘芸阁辞禅阁，却访支郎是老郎。
我趣转卑师趣静，数峰秋雪一炉香。
+++郑谷
++++别修觉寺无本上人
松上闲云石上苔，自嫌归去夕阳催。
山门握手无他语，只约今冬看雪来。
+++郑谷
++++赠日东鉴禅师
故国无心渡海潮，老禅方丈倚中条。
夜深雨绝松堂静，一点山萤照寂寥。
+++郑谷
++++传经院壁画松
危根瘦尽耸孤峰，珍重江僧好笔踪。
得向游人多处画，却胜涧底作真松。
+++郑谷
++++高蟾先辈以诗笔相示抒成寄酬
张生故国三千里，知者唯应杜紫微。
君有君恩秋后叶，可能更羡谢玄晖。
+++郑谷
++++为人题
泪湿孤鸾晓镜昏，近来方解惜青春。
杏花杨柳年年好，不忍回看旧写真。
+++郑谷
++++越鸟
背霜南雁不到处，倚棹北人初听时。
梅雨满江春草歇，一声声在荔枝枝。
+++郑谷
++++黄莺
春云薄薄日辉辉，宫树烟深隔水飞。
应为能歌系仙籍，麻姑乞与女真衣。
+++郑谷
++++失鹭鸶
野格由来倦小池，惊飞却下碧江涯。
月昏风急何处宿，秋岸萧萧黄苇枝。
+++郑谷
++++苔钱
春红秋紫绕池台，个个圆如济世财。
雨后无端满穷巷，买花不得买愁来。
+++郑谷
++++莲叶
移舟水溅差差绿，倚槛风摇柄柄香。
多谢浣溪人不折，雨中留得盖鸳鸯。
+++郑谷
++++蜀中赏海棠
浓淡芳春满蜀乡，半随风雨断莺肠。
浣花溪上堪惆怅，子美无心为发扬。
+++郑谷
++++投所知
砌下芝兰新满径，门前桃李旧垂阴。
却应回念江边草，放出春烟一寸心。
+++郑谷
++++早入谏院二首
玉阶春冷未催班，暂拂尘衣就笏眠。
孤立小心还自笑，梦魂潜绕御炉烟。
紫云重叠抱春城，廊下人稀唱漏声。
偷得微吟斜倚柱，满衣花露听宫莺。
+++郑谷
++++忝官谏垣明日转对
吾君英睿相君贤，其那寰区未晏然。
明日翠华春殿下，不知何语可闻天。
+++郑谷
++++再经南阳
平芜漠漠失楼台，昔日游人乱后来。
寥落墙匡春欲暮，烧残官树有花开。
+++郑谷
++++赠下第举公
见君失意我惆怅，记得当年落第情。
出去无憀归又闷，花南慢打讲钟声。
+++郑谷
++++春阴
推琴当酒度春阴，不解谋生只解吟。
舞蝶歌莺莫相试，老郎心是老僧心。
+++郑谷
++++送张逸人
人间疏散更无人，浪兀孤舟酒兀身。
芦笋鲈鱼抛不得，五陵珍重五湖春。
+++郑谷
++++初还京师寓止府署偶题屋壁
秋光不见旧亭台，四顾荒凉瓦砾堆。
火力不能销地力，乱前黄菊眼前开。
+++郑谷
++++擢第后入蜀经罗村，路见海棠盛开偶有题咏
上国休夸红杏艳，深溪自照绿苔矶。
一枝低带流莺睡，数片狂和舞蝶飞。
堪恨路长移不得，可无人与画将归。
手中已有新春桂，多谢烟香更入衣。
+++郑谷
++++次韵和礼部卢侍郎江上秋夕寓怀
卢郎到处觉风生，蜀郡留连亚相情。
乱后江山悲庾信，夜来烟月属袁宏。
梦归兰省寒星动，吟向莎洲宿鹭惊。
未脱白衣头半白，叨陪属和倍为荣。
+++郑谷
++++宜春再访芳公言公幽斋写怀叙事，因赋长言
入门长恐先师在，香印纱灯似昔年，涧路萦回斋处远，松堂虚豁讲声圆。
顷为弟子曾同社，今忝星郎更契缘。
顾渚一瓯春有味，中林话旧亦潸然。
+++郑谷
++++读李白集
何事文星与酒星，一时钟在李先生。
高吟大醉三千首，留著人间伴月明。
+++郑谷
++++卷末偶题三首
一卷疏芜一百篇，名成未敢暂忘筌。
何如海日生残夜，一句能令万古传。
七岁侍行湖外去，岳阳楼上敢题诗。
如今寒晚无功业，何以胜任国士知。
一第由来是出身，垂名俱为国风陈。
此生若不知骚雅，孤宦如何作近臣。
+++郑谷
++++读前集二首
殷璠裁鉴英灵集，颇觉同才得旨深。
何事后来高仲武，品题间气未公心。
风骚如线不胜悲，国步多艰即此时。
爱日满阶看古集，只应陶集是吾师。
+++郑谷
++++渚宫乱后作
乡人来话乱离情，泪滴残阳问楚荆。
白社已应无故老，清江依旧绕空城。
高秋军旅齐山树，昔日渔家是野营。
牢落故居灰烬后，黄花紫蔓上墙生。
+++郑谷
++++鹧鸪（谷以此诗得名，时号为郑鹧鸪）
暖戏烟芜锦翼齐，品流应得近山鸡。
雨昏青草湖边过，花落黄陵庙里啼。
游子乍闻征袖湿，佳人才唱翠眉低。
相呼相应湘江阔，苦竹丛深春日西。
+++郑谷
++++燕
年去年来来去忙，春寒烟暝渡潇湘。
低飞绿岸和梅雨，乱入红楼拣杏梁。
闲几砚中窥水浅，落花径里得泥香。
千言万语无人会，又逐流莺过短墙。
+++郑谷
++++侯家鹧鸪
江天梅雨湿江蓠，到处烟香是此时。
苦竹岭无归去日，海棠花落旧栖枝。
春宵思极兰灯暗，晓月啼多锦幕垂。
唯有佳人忆南国，殷勤为尔唱愁词。
+++郑谷
++++雁
八月悲风九月霜，蓼花红淡苇条黄。
石头城下波摇影，星子湾西云间行。
惊散渔家吹短笛，失群征戍锁残阳。
故乡闻尔亦惆怅，何况扁舟非故乡。
+++郑谷
++++水（西蜀净众寺五题）
竹院松廊分数派，不空清泚亦逶迤。
落花相逐去何处，幽鹭独来无限时。
洗钵老僧临岸久，钓鱼闲客卷纶迟。
晚晴一片连莎绿，悔与沧浪有旧期。
+++郑谷
++++海棠
春风用意匀颜色，销得携觞与赋诗。
秾丽最宜新著雨，娇饶全在欲开时。
莫愁粉黛临窗懒，梁广丹青点笔迟。
朝醉暮吟看不足，羡他蝴蝶宿深枝。
+++郑谷
++++竹
宜烟宜雨又宜风，拂水藏村复间松。
移得萧骚从远寺，洗来疏净见前峰。
侵阶藓拆春芽迸，绕径莎微夏荫浓。
无赖杏花多意绪，数枝穿翠好相容。
+++郑谷
++++荔枝树
二京曾见画图中，数本芳菲色不同。
孤棹今来巴徼外，一枝烟雨思无穷。
夜郎城近含香瘴，杜宇巢低起暝风。
肠断渝泸霜霰薄，不教叶似灞陵红。
+++郑谷
++++锦二首
布素豪家定不看，若无文彩入时难。
红迷天子帆边日，紫夺星郎帐外兰。
春水濯来云雁活，夜机挑处雨灯寒。
舞衣转转求新样，不问流离桑柘残。
文君手里曙霞生，美号仍闻借蜀城。
夺得始知袍更贵，著归方觉昼偏荣。
宫花颜色开时丽，池雁毛衣浴后明。
礼部郎官人所重，省中别占好窠名。
+++郑谷
++++蜡烛
仙漏迟迟出建章，宫帘不动透清光。
金闱露白新裁诏，画阁春红正试妆。
泪滴杯盘何所恨，烬飘兰麝暗和香。
多情更有分明处，照得歌尘下燕梁。
+++郑谷
++++灯
雨向莎阶滴未休，冷光孤恨两悠悠。
船中闻雁洞庭宿，床下有蛩长信秋。
背照翠帘新洒别，不挑红烬正含愁。
萧骚寒竹南窗静，一局闲棋为尔留。
+++郑谷
++++宗人作尉唐昌官署幽胜而又博学精富得以言谈…留书屋壁
公堂潇洒有林泉，只隔苔墙是渚田。
宗党相亲离乱世，春秋闲论战争年。
远江惊鹭来池口，绝顶归云过竹边。
风雨夜长同一宿，旧游多共忆樊川。
+++郑谷
++++为户部李郎中与令季端公寓止渠州江寺偶作寄献
退居潇洒寄禅关，高挂朝簪净室间。
孤岛虽留双鹤歇，五云争放二龙闲。
轻舟共泛花边水，野屐同登竹外山。
仙署金闺虚位久，夜清应梦近天颜。
+++郑谷
++++重阳日访元秀上人
红叶黄花秋景宽，醉吟朝夕在樊川。
却嫌今日登山俗，且共高僧对榻眠。
别画长怀吴寺壁，宜茶偏赏霅溪泉。
归来童稚争相笑，何事无人与酒船。

++下卷六百七十六
  
+++郑谷
++++阙下春日
建章宫殿紫云飘，春漏迟迟下绛霄。
绮陌暖风嘶去马，粉廊初日照趋朝。
花经宿雨香难拾，莺在豪家语更娇。
秦楚年年有离别，扬鞭挥袖灞陵桥。
+++郑谷
++++赠刘神童（六岁及第）
习读在前生，僧谈足可明。
还家虽解喜，登第未知荣。
时果曾沾赐，春闱不挂情。
灯前犹恶睡，寤语读书声。
+++郑谷
++++远游
江湖犹足事，食宿戍鼙喧。
久客秋风起，孤舟夜浪翻。
乡音离楚水，庙貌入湘源。
岸阔凫鹥小，林垂橘柚繁。
津官来有意，渔者笑无言。
早晚酬僧约，中条有药园。
+++郑谷
++++光化戊午年举公见示省试春草碧色诗偶赋是题
苌弘血染新，含露满江滨。
想得寻花径，应迷拾翠人。
窗纱迎拥砌，簪玉姑成茵。
天借新晴色，云饶落日春。
岚光垂处合，眉黛看时嚬。
愿与仙桃比，无令惹路尘。
+++郑谷
++++江际
杳杳渔舟破暝烟，疏疏芦苇旧江天。
那堪流落逢摇落，可得潸然是偶然。
万顷白波迷宿鹭，一林黄叶送残蝉。
兵车未息年华促，早晚闲吟向浐川。
+++郑谷
++++将之泸郡旅次遂州遇裴晤员外谪居于此话旧凄凉因寄二首
谁解登高问上玄，谪仙何事谪诗仙，云遮列宿离华省，树荫澄江入野船。
黄鸟晚啼愁瘴雨，青梅早落中蛮烟。
不知几首南行曲，留与巴儿万古传。
昔年共照松溪影，松折溪荒僧已无。
今日重思锦城事，雪销花谢梦何殊。
乱离未定身俱老，骚雅全休道甚孤。
我拜师门更南去，荔枝春熟向渝泸。
+++郑谷
++++次韵和秀上人长安寺居言怀寄渚宫禅者
旧斋松老别多年，香社人稀丧乱间。
出寺只知趋内殿，闭门长似在深山。
卧听秦树秋钟断，吟想荆江夕鸟还。
唯恐兴来飞锡去，老郎无路更追攀。
+++郑谷
++++蜀中春日
海棠风外独沾巾，襟袖无端惹蜀尘。
和暖又逢挑菜日，寂寥未是探花人。
不嫌蚁酒冲愁肺，却忆渔蓑覆病身。
何事晚来微雨后，锦江春学曲江春。
+++郑谷
++++游蜀（一作蜀中春暮）
所向明知是暗投，两行清泪语前流。
云横新塞遮秦甸，花落空山入阆州。
不忿黄鹂惊晓梦，唯应杜宇信春愁。
梅黄麦绿无归处，可得漂漂爱浪游。
+++郑谷
++++峡中尝茶
蔟蔟新英摘露光，小江园里火煎尝。
吴僧漫说鸦山好，蜀叟休夸鸟觜香。
合座半瓯轻泛绿，开缄数片浅含黄。
鹿门病客不归去，酒渴更知春味长。
+++郑谷
++++辇下冬暮咏怀
永巷闲吟一径蒿，轻肥大笑事风骚。
烟含紫禁花期近，雪满长安酒价高。
失路渐惊前计错，逢僧更念此生劳。
十年春泪催衰飒，羞向清流照鬓毛。
+++郑谷
++++石城
石城昔为莫愁乡，莫愁魂散石城荒。
江人依旧棹舴艋，江岸还飞双鸳鸯。
帆去帆来风浩渺，花开花落春悲凉。
烟浓草远望不尽，千古汉阳闲夕阳。
+++郑谷
++++蜀中三首
马头春向鹿头关，远树平芜一望闲。
雪下文君沾酒市，云藏李白读书山。
江楼客恨黄梅后，村落人歌紫芋间。
堤月桥灯好时景，汉庭无事不征蛮。
夜无多雨晓生尘，草色岚光日日新。
蒙顶茶畦千点露，浣花笺纸一溪春。
扬雄宅在唯乔木，杜甫台荒绝旧邻。
却共海棠花有约，数年留滞不归人。
渚远江清碧簟纹，小桃花绕薛涛坟。
朱桥直指金门路，粉堞高连玉垒云。
窗下斫琴翘凤足，波中濯锦散鸥群。
子规夜夜啼巴树，不并吴乡楚国闻。
+++郑谷
++++少华甘露寺
石门萝径与天邻，雨桧风篁远近闻。
饮涧鹿喧双派水，上楼僧蹋一梯云。
孤烟薄暮关城没，远色初晴渭曲分。
长欲然香来此宿，北林猿鹤旧同群。
+++郑谷
++++慈恩寺偶题
往事悠悠添浩叹，劳生扰扰竟何能。
故山岁晚不归去，高塔晴来独自登。
林下听经秋苑鹿，江边扫叶夕阳僧。
吟馀却起双峰念，曾看庵西瀑布冰。
+++郑谷
++++石门山泉
一脉清冷何所之，萦莎漱藓入僧池。
云边野客穷来处，石上寒猿见落时。
聚沫绕崖残雪在，迸流穿树堕花随。
烟春雨晚闲吟去，不复远寻皇子陂。
+++郑谷
++++渭阳楼闲望
千重二华见皇州，望尽凝岚即此楼。
细雨不藏秦树色，夕阳空照渭河流。
后车宁见前车覆，今日难忘昨日忧。
扰扰尘中犹未已，可能疏傅独能休。
+++郑谷
++++送田光
九陌低迷谁问我，五湖流浪可悲君。
著书笑破苏司业，赋咏思齐郑广文。
理棹好携三百首，阻风须饮几千分。
耒阳江口春山绿，恸哭应寻杜甫坟。
+++郑谷
++++送进士吴延保及第后南游
得意却思寻旧迹，新衔未切向兰台。
吟看秋草出关去，逢见故人随计来。
胜地昔年诗板在，清歌几处郡筵开。
江湖易有淹留兴，莫待春风落庾梅。
+++郑谷
++++送进士王驾下第归蒲中（时行朝在西蜀）
失意离愁春不知，到家时是落花时。
孤单取事休言命，早晚逢人苦爱诗。
度塞风沙归路远，傍河桑柘旧居移。
应嗟我又巴江去，游子悠悠听子规。
+++郑谷
++++作尉鄠郊送进士潘为下第南归
归去宜春春水深，麦秋梅雨过湘阴。
乡园几度经狂寇，桑柘谁家有旧林。
结绶位卑甘晚达，登龙心在且高吟。
灞陵桥上杨花里，酒满芳樽泪满襟。
+++郑谷
++++送进士韦序赴举
丹霞照上三清路，瑞锦裁成五色毫。
波浪不能随世态，鸾凰应得入吾曹。
秋山晚水吟情远，雪竹风松醉格高。
预想明年腾跃处，龙津春碧浸仙桃。
+++郑谷
++++寄献狄右丞
逐胜偷闲向杜陵，爱僧不爱紫衣僧。
身为醉客思吟客，官自中丞拜右丞。
残月露垂朝阙盖，落花风动宿斋灯。
孤单小谏渔舟在，心恋清潭去未能。
+++郑谷
++++转正郎后寄献集贤相公
予名初在德门前，屈指年来三十年。
自贺孤危终际会，别将流涕感阶缘。
止陪鸳鹭居清秩，滥应星辰浼上玄。
平昔苦心何所恨，受恩多是旧诗篇。
+++郑谷
++++所知从事近藩偶有怀寄
官舍种莎僧对榻，生涯如在旧山贫。
酒醒草檄闻残漏，花落移厨送晚春。
水墨画松清睡眼，云霞仙氅挂吟身。
霜台伏首思归切，莫把渔竿逐逸人。
+++郑谷
++++献大京兆薛常侍能
耻将官业竞前途，自爱篇章古不如。
一炷香新开道院，数坊人聚避朝车。
纵游藉草花垂酒，闲卧临窗燕拂书。
唯有明公赏新句，秋风不敢忆鲈鱼。
+++郑谷
++++寄赠孙路处士
平生诗誉更谁过，归老东吴命若何。
己凋零垂白发，故园寥落近沧波。
酒醒藓砌花阴转，病起渔舟鹭迹多。
深入富春人不见，闲门空掩半庭莎。
+++郑谷
++++献制诰杨舍人
为郡东吴只饮冰，琐闱频降凤书征。
随行已有朱衣吏，伴直多招紫阁僧。
窗下调琴鸣远水，帘前睡鹤背秋灯。
苇陂竹坞情无限，闲话毗陵问杜陵。
+++郑谷
++++次韵酬张补阙因寒食见寄之什
柳近清明翠缕长，多情右衮不相忘。
开缄虽睹新篇丽，破鼻须闻冷酒香。
时态懒随人上下，花心甘被蝶分张。
朝稀且莫轻春赏，胜事由来在帝乡。
+++郑谷
++++赠宗人前公安宰君
喧卑从宦出喧卑，别画能琴又解棋。
海上春耕因乱废，年来冬荐得官迟。
风中夜犬惊槐巷，月下寒驴啮槿篱。
孤散恨无推唱路，耿怀吟得赠君诗。
+++郑谷
++++寄赠杨夔处士
结茅只约钓鱼台，溅水鸬鹚去又回。
春卧瓮边听酒熟，露吟庭际待花开。
三江胜景遨游遍，百氏群书讲贯来。
国步未安风雅薄，可能高尚掞天才。
+++郑谷
++++寄同年礼部赵郎中
仙步徐徐整羽衣，小仪澄澹转中仪。
桦飘红烬趋朝路，兰纵清香宿省时。
彩笔烟霞供不足，纶闱鸾凤讶来迟。
自怜孤宦谁相念，祷祝空吟一首诗。
+++郑谷
++++春暮咏怀寄集贤韦起居衮
寂寂风帘信自垂，杨花笋箨正离披。
长安一夜残春雨，右省三年老拾遗。
坐看群贤争得路，退量孤分且吟诗。
五湖烟网非无意，未去难忘国士知。
+++郑谷
++++多情
赋分多情却自嗟，萧衰未必为年华。
睡轻可忍风敲竹，饮散那堪月在花。
薄宦因循抛岘首，故人流落向天涯。
莺春雁夜长如此，赖是幽居近酒家。
+++郑谷
++++感怀投时相
非才偶忝直文昌，两鬓年深一镜霜。
待漏敢辞称小吏，立班犹未出中行。
孤吟马迹抛槐陌，远梦渔竿掷苇乡。
丞相旧知为学苦，更教何处贡篇章。
+++郑谷
++++自贻
饮筵博席与心违，野眺春吟更是谁。
琴有涧风声转淡，诗无僧字格还卑。
恨抛水国荷蓑雨，贫过长安樱笋时。
头角俊髦应指笑，权门踪迹独差池。
+++郑谷
++++自遣
强健宦途何足谓，入微章句更难论。
谁知野性真天性，不扣权门扣道门。
窥砚晚莺临砌树，迸阶春笋隔篱根。
朝回何处消长日，紫阁峰南有旧村。
+++郑谷
++++中年
漠漠秦云淡淡天，新年景象入中年。
情多最恨花无语，愁破方知酒有权。
苔色满墙寻故第，雨声一夜忆春田。
衰迟自喜添诗学，更把前题改数联。
+++郑谷
++++自适
紫陌奔驰不暂停，送迎终日在郊坰。
年来鬓畔未垂白，雨后江头且蹋青。
浮蚁满杯难暂舍，贯珠一曲莫辞听。
春风只有九十日，可合花前半日醒。
+++郑谷
++++结绶鄠郊縻摄府署偶有自咏
莺离寒谷士逢春，释褐来年暂种芸。
自笑老为梅少府，可堪贫摄鲍参军。
酒醒往事多兴念，吟苦邻居必厌闻。
推却簿书搔短发，落花飞絮正纷纷。
+++郑谷
++++漂泊
槿坠蓬疏池馆清，日光风绪淡无情。
鲈鱼斫鲙输张翰，橘树呼奴羡李衡。
十口漂零犹寄食，两川消息未休兵。
黄花催促重阳近，何处登高望二京。
+++郑谷
++++吊故礼部韦员外序
腊雪初晴花举杯，便期携手上春台。
高情唯怕酒不满，长逝可悲花正开。
晓奠莺啼残漏在，风帏燕觅旧巢来。
杜陵芳草年年绿，醉魄吟魂无复回。
+++郑谷
++++渼陂
昔事东流共不回，春深独向渼陂来。
乱前别业依稀在，雨里繁花寂寞开。
却展渔丝无野艇，旧题诗句没苍苔。
潸然四顾难消遣，只有佯狂泥酒杯。
+++郑谷
++++代秋扇词
露入庭芜恨已深，热时天下是知音。
汗流浃背曾施力，气爽中宵便负心。
一片山溪从蠹损，数行文字任尘侵。
绿槐阴合清和后，不会何颜又见寻。
+++郑谷
++++宣义里舍冬暮自贻
幽居不称在长安，沟浅浮春岸雪残。
板屋渐移方带野，水车新入夜添寒。
名如有分终须立，道若离心岂易宽。
满眼尘埃驰骛去，独寻烟竹剪渔竿。
+++郑谷
++++省中偶作
三转郎曹自勉旃，莎阶吟步想前贤。
未如何逊无佳句，若比冯唐是壮年。
捧制名题黄纸尾，约僧心在白云边。
乳毛松雪春来好，直夜清闲且学禅。
+++郑谷
++++同志顾云下第出京偶有寄勉
凤策联华是国华，春来偶未上仙槎。
乡连南渡思菰米，泪滴东风避杏花。
吟聒暮莺归庙院，睡消迟日寄僧家。
一般情绪应相信，门静莎深树影斜。
+++郑谷
++++敷溪高士
敷溪南岸掩柴荆，挂却朝衣爱净名。
闲得林园栽树法，喜闻儿侄读书声。
眠窗日暖添幽梦，步野风清散酒酲。
谪去征还何扰扰，片云相伴看衰荣。
+++郑谷
++++九日偶怀寄左省张起居
令节争欢我独闲，荒台尽日向晴山。
浑无酒泛金英菊，漫道官趋玉笋班。
深愧青莎迎野步，不堪红叶照衰颜。
羡君官重多吟兴，醉带南陂落照还。
+++郑谷
++++春夕伴同年礼部赵员外省直
锦帐名郎重锦科，清宵寓直纵吟哦。
冰含玉镜春寒在，粉傅仙闱月色多。
视草即应归属望，握兰知道暂经过。
流莺百啭和残漏，犹把芳樽藉露莎。
+++郑谷
++++倦客
十年五年岐路中，千里万里西复东。
匹马愁冲晚村雪，孤舟闷阻春江风。
达士由来知道在，昔贤何必哭途穷。
闲烹芦笋炊菰米，会向源乡作醉翁。
+++郑谷
++++温处士能画鹭鹚以四韵换之
昔年吟醉绕江蓠，爱把渔竿伴鹭鹚。
闻说小毫能纵逸，敢凭轻素写幽奇。
涓涓浪溅残菱蔓，戛戛风搜折苇枝。
得向晓窗闲挂玩，雪蓑烟艇恨无遗。
+++郑谷
++++驾部郑郎中三十八丈尹贰东周荣加金紫谷以末派…因贺送
香浮玉陛晓辞天，袍拂蒲茸称少年。
郎署转曹虽久次，京河亚尹是优贤。
纵游云水无公事，贵买琴书有俸钱。
今日龙门看松雪，探春明日向平泉。
+++郑谷
++++欹枕
欹枕高眠日午春，酒酣睡足最闲身。
明朝会得穷通理，未必输他马上人。
+++郑谷
++++野步
翠岚迎步兴何长，笑领渔翁入醉乡。
日暮渚田微雨后，鹭鹚闲暇稻花香。
+++郑谷
++++偶书
承时偷喜负明神，务实那能得庇身。
不会苍苍主何事，忍饥多是力耕人。
+++郑谷
++++静吟
骚雅荒凉我未安，月和馀雪夜吟寒。
相门相客应相笑，得句胜于得好官。
+++郑谷
++++和知己秋日伤怀
流水歌声共不回，去年天气旧亭台。
梁尘寂寞燕归去，黄蜀葵花一朵开。
+++郑谷
++++谷比岁受同年丈人故川守李侍郎教谕衰晏龙钟益用…自贻
多感京河李丈人，童蒙受教便书绅。
文章至竟无功业，名宦由来致苦辛。
皎日还应知守道，平生自信解甘贫。
孤单所得皆逾分，归种敷溪一亩春。
+++郑谷
++++郊墅
韦曲樊川雨半晴，竹庄花院遍题名。
画成烟景垂杨色，滴破春愁压酒声。
满野红尘谁得路，连天紫阁独关情。
渼陂水色澄于镜，何必沧浪始濯缨。
+++郑谷
++++舟行
九派迢迢九月残，舟人相语且相宽。
村逢好处嫌风便，酒到醒来觉夜寒。
蓼渚白波喧夏口，柿园红叶忆长安。
季鹰可是思鲈鲙，引退知时自古难。
+++郑谷
++++奔问三峰寓止近墅
半年奔走颇惊魂，来谒行宫泪眼昏。
鸳鹭入朝同待漏，牛羊送日独归村。
灞陵散失诗千首，太华凄凉酒一樽。
兵革未休无异术，不知何以受君恩。
+++郑谷
++++朝直
朝直叨居省阁间，由来疏退校安闲。
落花夜静宫中漏，微雨春寒廊下班。
自扣玄门齐宠辱，从他荣路用机关。
孤峰未得深归去，名画偏求水墨山。
+++郑谷
++++巴江（时僖宗省方南梁）
乱来奔走巴江滨，愁客多于江徼人。
朝醉暮醉雪开霁，一枝两枝梅探春。
诏书罪己方哀痛，乡县征兵尚苦辛。
鬓秃又惊逢献岁，眼前浑不见交亲。
+++郑谷
++++故许昌薛尚书能尝为都官郎中后数岁故建州…遂赋自贺
都官虽未是名郎，践历曾闻薛许昌。
复有李公陪雅躅，岂宜郑子忝馀光。
荣为后进趋兰署，喜拂前题在粉墙。
他日节旄如可继，不嫌曹冷在中行。
+++郑谷
++++访题表兄王藻渭上别业
桑林摇落渭川西，蓼水瀰瀰接稻泥。
幽槛静来渔唱远，暝天寒极雁行低。
浊醪最称看山醉，冷句偏宜选竹题。
中表人稀离乱后，花时莫惜重相携。
+++郑谷
++++题汝州从事厅
诗人公署如山舍，只向阶前便采薇。
惊燕拂帘闲睡觉，落花沾砚会餐归。
壁看旧记官多达，榜挂明文吏莫违。
自说小池栽苇后，雨凉频见鹭鹚飞。
+++郑谷
++++谷初忝谏垣今宪长薛公方在西阁知奖隆异以四韵代述荣感
旧诗常得在高吟，不奈公心爱苦心。
道自琐闱言下振，恩从仙殿对回深。
流年渐觉霜欺鬓，至药能教土化金。
自拂青萍知有地，斋诚旦夕望为霖。
+++郑谷
++++兵部卢郎中光济借示诗集，以四韵谢之
七子风骚寻失主，五君歌诵久无声。
调和雅乐归时正，澄滤颓波到底清。
才大始知寰宇窄，吟高何止鬼神惊。
叶公好尚浑疏阔，忽见真龙几丧明。
+++郑谷
++++贺左省新除韦拾遗
初升谏署是真仙，浪透桃花恰五年。
垂白郎官居座末，著绯人吏立阶前。
百寮班列趋丹陛，两掖风清上碧天。
从此追飞何处去，金鸾殿与玉堂连。
+++郑谷
++++右省张补阙茂枢同在谏垣连居光德新春赋咏聊以寄怀
小梅零落雪欺残，浩荡穷愁岂易宽。
唯有朗吟偿晚景，且无浓醉厌春寒。
高斋每喜追攀近，丽句先忧属和难。
十五年前谙苦节，知心不独为同官。
+++郑谷
++++右省补阙张茂枢同在谏垣邻居光德迭和篇什…因抒酬寄
何宋清名动粉闱，不才今日偶陈诗。
考功岂敢闻题品，水部犹须系挈维。
积雪巷深酬唱夜，落花墙隔笑言时。
紫垣名士推扬切，为话心孤倍感知。
+++郑谷
++++寄职方李员外
曾袖篇章谒长卿，今来附凤事何荣。
星临南省陪仙步，春满东朝接珮声。
谈笑不拘先后礼，岁寒仍契子孙情。
龙墀仗下天街暖，共看圭峰并马行。
+++郑谷
++++寄题诗僧秀公
灵一心传清塞心，可公吟后楚公吟。
近来雅道相亲少，唯仰吾师所得深。
好句未停无暇日，旧山归老有东林。
冷曹孤宦甘寥落，多谢携筇数访寻。
+++郑谷
++++东蜀春晚
如此浮生更别离，可堪长恸送春归。
潼江水上杨花雪，刚逐孤舟缭绕飞。
+++郑谷
++++永日有怀
能消永日是摴蒱，坑堑由来似宦途。
两掷未终楗橛内，座中何惜为呼卢。
+++郑谷
++++槐花
毵毵金蕊扑晴空，举子魂惊落照中。
今日老郎犹有恨，昔年相虐十秋风。
+++郑谷
++++小桃
和烟和雨遮敷水，映竹映村连灞桥。
撩乱春风耐寒令，到头赢得杏花娇。
+++郑谷
++++长江县经贾岛墓
水绕荒坟县路斜，耕人讶我久咨嗟。
重来兼恐无寻处，落日风吹鼓子花。
+++郑谷
++++嘉陵
细雨湿萋萋，人稀江日西。
春愁肠已断，不在子规啼。
+++郑谷
++++中秋
清香闻晓莲，水国雨馀天。
天气正得所，客心刚悄然。
乱兵何日息，故老几人全。
此际难消遣，从来未学禅。
+++郑谷
++++朝谒
捧日整朝簪，千官一片心。
班趋黄道急，殿接紫宸深。
威凤回香扆，新莺啭上林。
小松含瑞露，春翠易成阴。
+++郑谷
++++锦浦
流落夜凄凄，春寒锦浦西。
不甘花逐水，可惜雪成泥。
病眼嫌灯近，离肠赖酒迷。
凭君嘱鹎鵊，莫向五更啼。
+++郑谷
++++峨嵋山
万仞白云端，经春雪未残。
夏消江峡满，晴照蜀楼寒。
造境知僧熟，归林认鹤难。
会须朝阙去，只有画图看。
+++郑谷
++++蜀江有吊
孟子有良策，惜哉今已而。
徒将心体国，不识道消时。
折槛未为切，沈湘何足悲。
苍苍无问处，烟雨遍江蓠。
+++郑谷
++++书村叟壁
草肥朝牧牛，桑绿晚鸣鸠。
列岫檐前见，清泉碓下流。
春蔬和雨割，社酒向花篘。
引我南陂去，篱边有小舟。
+++郑谷
++++题进士王驾郊居
前山微有雨，永巷净无尘。
牛卧篱阴晚，鸠鸣村意春。
时浮应寡合，道在不嫌贫。
后径临陂水，菰蒲是切邻。
+++郑谷
++++题庄严寺休公院
秋深庭色好，红叶间青松。
病客残无著，吾师甚见容。
疏钟和细溜，高塔等遥峰。
未省求名侣，频于此地逢。
+++郑谷
++++题兴善寺
寺在帝城阴，清虚胜二林。
藓侵隋画暗，茶助越瓯深。
巢鹤和钟唳，诗僧倚锡吟。
烟莎后池水，前迹杳难寻。
+++郑谷
++++宿澄泉兰若
山半古招提，空林雪月迷。
乱流分石上，斜汉在松西。
云集寒庵宿，猿先晓磬啼。
此心如了了，即此是曹溪。
+++郑谷
++++送举子下第东归
夫子道何孤，青云未得途。
诗书难舍鲁，山水暂游吴。
野绿梅阴重，江春浪势粗。
秣陵兵役后，旧业半成芜。
+++郑谷
++++寄察院李侍御文炬
古柏间疏篁，清阴在印床。
宿郊虔点馔，秋寺静监香。
参集行多揖，风仪见即庄。
伫闻横擘去，帷集谏书囊。
+++郑谷
++++偶怀寄台院孙端公棨
才拙道仍孤，无何舍钓徒。
班虽沾玉笋，香不近金炉。
雨露瞻双阙，烟波隔五湖。
唯君应见念，曾共伏青蒲。
+++郑谷
++++次韵和秀上人游南五台（一作司空图诗）
中峰曾到处，题记没苍苔。
振锡传深谷，翻经想旧台。
苍松临砌偃，惊鹿蓦溪来。
内殿评诗切，身回心未回。
+++郑谷
++++乖慵
乖慵居竹里，凉冷卧池东。
一霎芰荷雨，几回帘幕风。
远僧来扣寂，小吏笑书空。
衰鬓霜供白，愁颜酒借红。
扇轻摇鹭羽，屏古画渔翁。
自得无端趣，琴棋舫子中。
+++郑谷
++++南宫寓直
寓直事非轻，宦孤忧且荣。
制承黄纸重，词见紫垣清。
晓霁庭松色，风和禁漏声。
僧携新茗伴，吏扫落花迎。
锁印诗心动，垂帘睡思生。
粉廊曾试处，石柱昔贤名。
来误宫窗燕，啼疑苑树莺。
残阳应更好，归促恨严城。
+++郑谷
++++恩门小谏雨中乞菊栽
握兰将满岁，栽菊伴吟诗。
老去慵趋世，朝回独绕篱。
递香风细细，浇绿水瀰瀰。
只共山僧赏，何当国士移。
孤根深有托，微雨正相宜。
更待金英发，凭君插一枝。
+++郑谷
++++荆渚八月十五夜值雨寄同年李屿
共待辉光夜，翻成黯澹秋。
正宜清路望，潜起滴阶愁。
棹倚袁宏渚，帘垂庾亮楼。
桂无香实落，兰有露花休。
玉漏添萧索，金尊阻献酬。
明年佳景在，相约向神州。
+++郑谷
++++寄左省张起居
含香复记言，清秩称当年。
点笔非常笔，朝天最近天。
家声三相后，公事一人前。
诗句江郎伏，书踪甯氏传。
风标欺鹭鹤，才力涌沙泉。
居僻贫无虑，名高退更坚。
渔舟思静泛，僧榻寄闲眠。
消息当弥入，丝纶的粲然。
依栖常接迹，属和旧盈编。
开口人皆信，凄凉是谢毡。
+++郑谷
++++前寄左省张起居一百言寻蒙唱酬见誉过实却用旧韵重答
减瘦经多难，忧伤集晚年。
吟高风过树，坐久夜凉天。
旅退惭随众，孤飞怯向前。
钓朋蓑叟在，药术衲僧传。
鬓秃趋荣路，肠焦鄙盗泉。
品徒诚有隔，推唱意何坚。
寒地殊知感，秋灯耿不眠。
从来甘默尔，自此倍怡然。
兰为官须握，蒲因学更编。
预愁摇落后，子美笑无毡。
+++郑谷
++++读故许昌薛尚书诗集
篇篇高且真，真为国风陈。
澹薄虽师古，纵横得意新。
翦裁成几箧，唱和是谁人。
华岳题无敌，黄河句绝伦。
吟残荔枝雨，咏彻海棠春。
李白欺前辈，陶潜仰后尘。
难忘嵩室下，不负蜀江滨。
属思看山眼，冥搜倚树身。
楷模劳梦想，讽诵爽精神。
落笔空追怆，曾蒙借斧斤。

++下卷六百七十七
  
+++郑谷
++++送水部张郎中彦回宰洛阳
何逊兰休握，陶潜柳正垂。
官清真塞诏，事简好吟诗。
春漏怀丹阙，凉船泛碧伊。
已虚西阁位，朝夕凤书追。
+++郑谷
++++赠咸阳王主簿
可爱咸阳王主簿，穷经尽到昔贤心。
登科未足酬多学，执卷犹闻惜寸阴。
自与山妻舂斗粟，只凭邻叟典孤琴。
我来赊酒相留宿，听我披衣看雪吟。
+++郑谷
++++松
下视垂杨拂路尘，双峰石上覆苔文。
浓霜满径无红叶，晚日高枝有白云。
春砌花飘僧旋扫，寒溪子落鹤先闻。
那堪寂寞悲风起，千树深藏李白坟。
+++郑谷
++++梅
江国正寒春信稳，岭头枝上雪飘飘。
何言落处堪惆怅，直是开时也寂寥。
素艳照尊桃莫比，孤香黏袖李须饶。
离人南去肠应断，片片随鞭过楚桥。
+++郑谷
++++鹤
一自王乔放自由，俗人行处懒回头。
睡轻旋觉松花堕，舞罢闲听涧水流。
羽翼光明欺积雪，风神洒落占高秋。
应嫌白鹭无仙骨，长伴渔翁宿苇洲。
+++郑谷
++++重阳夜旅怀
强插黄花三两枝，还图一醉浸愁眉。
半床斜月醉醒后，惆怅多于未醉时。
+++郑谷
++++壬戌西幸后
武德门前颢气新，雪融鸳瓦土膏春。
夜来梦到宣麻处，草没龙墀不见人。
+++郑谷
++++多虞
多虞难住人稀处，近耗浑无战罢棋。
向阙归山俱未得，且沽春酒且吟诗。
+++郑谷
++++短褐
闲披短褐杖山藤，头不是僧心是僧。
坐睡觉来清夜半，芭蕉影动道场灯。
+++郑谷
++++曲江红杏
遮莫江头柳色遮，日浓莺睡一枝斜。
女郎折得殷勤看，道是春风及第花。
+++郑谷
++++折得梅
寒步江村折得梅，孤香不肯待春催。
满枝尽是愁人泪，莫殢朝来露湿来。
+++郑谷
++++牡丹
画堂帘卷张清宴，含香带雾情无限。
春风爱惜未放开，柘枝鼓振红英绽。
+++郑谷
++++寂寞
江郡人稀便是村，踏青天气欲黄昏。
春愁不破还成醉，衣上泪痕和酒痕。
+++郑谷
++++乱后灞上
柳丝牵水杏房红，烟岸人稀草色中。
日暮一行高鸟处，依稀合是望春宫。
+++郑谷
++++长门怨二首
闲把罗衣泣凤凰，先朝曾教舞霓裳。
春来却羡庭花落，得逐晴风出禁墙。
流水君恩共不回，杏花争忍扫成堆。
残春未必多烟雨，泪滴闲阶长绿苔。
+++郑谷
++++郊野戏题
竹巷溪桥天气凉，荷开稻熟村酒香。
唯忧野叟相回避，莫道侬家是汉郎。
+++郑谷
++++宗人惠四药
宗人忽惠西山药，四味清新香助茶。
爽得心神便骑鹤，何须烧得白朱砂。
+++郑谷
++++题张衡庙
远俗只凭淫祀切，多年平子固悠悠。
江烟日午无箫鼓，直到如今咏四愁。
+++郑谷
++++山鸟
惊飞失势粉墙高，好个声音好羽毛。
小婢不须催柘弹，且从枝上吃樱桃。
+++郑谷
++++黯然
搢绅奔避复沦亡，消息春来到水乡。
屈指故人能几许，月明花好更悲凉。
+++郑谷
++++借薛尚书集
江天冬暖似花时，上国音尘杳未知。
正被虫声喧老耳，今君又借薛能诗。
+++郑谷
++++小北厅闲题
冷曹孤宦本相宜，山在墙南落照时。
洗竹浇莎足公事，一来赢写一联诗。
+++郑谷
++++菊
日日池边载酒行，黄昏犹自绕黄英。
重阳过后频来此，甚觉多情胜薄情。
+++郑谷
++++赠杨夔二首
散赋冗书高且奇，百篇仍有百篇诗。
江湖休洒春风泪，十轴香于一桂枝。
时无韩柳道难穷，也觉天公不至公。
看取年年金榜上，几人才气似扬雄。

++下卷六百七十八
  
+++许彬
++++中秋夜有怀
趋驰早晚休，一岁又残秋。
若只如今日，何难致白头。
沧波归处远，旅舍向边愁。
赖见前贤说，穷通不自由。
+++许彬
++++寻白石山人涧
路穷川岛上，果值古仙家。
阴洞长鸣磬，石泉寒泛花。
莓苔深峭壁，烟霭积层崖。
难见囊中术，人间有岁华。
+++许彬
++++游头陀寺上方
高步陟崔嵬，吟闲路惜回。
寺从何代有，僧是梵宫来。
暮霭连沙积，馀霞逼槛开。
更期招静者，长啸上方台。
+++许彬
++++归山夜发湖中
广泽去无边，夜程风信偏。
疏星遥抵浪，远烧似迎船。
响岳猿相次，翻空雁接连。
北归家业就，深处更逾年。
+++许彬
++++同友人会裴明府县楼
开阁雨吹尘，陶家揖上宾。
湖山万叠翠，汀树一行春。
景逼归檐燕，歌喧已醉身。
登临兴未足，喜有数年因。
+++许彬
++++荆山夜泊与亲友遇
山海两分歧，停舟偶此期。
别来何限意，相见却无词。
坐永神疑梦，愁多鬓欲丝。
趋名易迟晚，此去莫经时。
+++许彬
++++北游夜怀
苦心终是否，舍此复无营。
已致归成晚，非缘去有程。
馆空吟向月，霜曙坐闻更。
住久谁相问，驰羸又独行。
+++许彬
++++重经汉南
分散多如此，人情岂自由。
重来看月夕，不似去年秋。
息虑虽孤寝，论空未识愁。
须同醉乡者，万事付江流。
+++许彬
++++湘江
孤舟方此去，嘉景称于闻。
烟尽九峰雪，雨生诸派云。
沙寒鸿鹄聚，底极龟鱼分。
异日谁为侣，逍遥耕钓群。
+++许彬
++++黔中书事
巴蜀水南偏，山穷塞垒宽。
岁时将近腊，草树未知寒。
独狖啼朝雨，群牛向暮滩。
更闻蛮俗近，烽火不艰难。
+++许彬
++++经李翰林庐山屏风叠所居
放逐非多罪，江湖偶不回。
深居应有谓，济代岂无才。
叠巘晴舒障，寒川暗动雷。
谁能续高兴，醉死一千杯。
+++许彬
++++酬简寂熊尊师以赵员外庐山草堂见借
岂易投居止，庐山得此峰。
曾已许，仙客偶相逢。
顾己恩难答，穷经业未慵。
还能励僮仆，稍更补杉松。
+++许彬
++++寄怀孙处士
生平酌与吟，谁是见君心。
上国一归去，沧波闲至今。
钟繁秋寺远，岸阔晚涛深。
疏放长如此，何人更得寻。
+++许彬
++++汉南怀友人
此身西复东，何计此相逢。
梦尽吴越水，恨深湘汉钟。
积云开去路，曙雪叠前峰。
谁即知非旧，怜君忽见容。
+++许彬
++++送人下第归江州
名高不俟召，操赋献君门。
偶屈应缘数，他人尽为冤。
新春城外路，旧隐水边村。
归去无劳久，知音待更论。
+++许彬
++++送苏处士归西山
南游何所为，一箧又空归。
守道安清世，无心换白衣。
深溪猿共暮，绝顶客来稀。
早晚还相见，论诗更及微。
+++许彬
++++送李处士归山
旧山来复去，不与世人论。
得道书留箧，忘机酒满尊。
溪轩松偃坐，石室水临门。
应有频相访，相看坐到昏。
+++许彬
++++送新罗客归
君家沧海外，一别见何因。
风土难知教，程途自致贫。
浸天波色晚，横吹鸟行春。
明发千樯下，应为更远人。
+++许彬
++++府试莱城晴日望三山
不易识蓬瀛，凭高望有程。
盘根出巨浸，远色到孤城。
隐隐排云峻，层层就日明。
净收残霭尽，浮动嫩岚轻。
纵目徒多暇，驰心累发诚。
从容更何往，此路彻三清。
+++许彬
++++题故李宾客庐山草堂
难穷林下趣，坐使致君恩。
术业行当代，封章动谏垣。
已明邪佞迹，几雪薜萝冤。
报主深知此，忧民讵可论。
名将山共古，迹与道俱存。
为谢重来者，何人更及门。

++下卷六百七十九
  
+++崔涂
++++秋夕送友人归吴
离心醉岂欢，把酒强相宽。
世路须求达，还家亦未安。
旅程愁算远，江月坐吟残。
莫羡扁舟兴，功成去不难。
+++崔涂
++++长安逢江南僧
孤云无定踪，忽到又相逢。
说尽天涯事，听残上国钟。
问人寻寺僻，乞食过街慵。
忆到曾栖处，开门对数峰。
+++崔涂
++++晚次修路僧
平尽不平处，尚嫌功未深。
应难将世路，便得称师心。
高鸟下残照，白烟生远林。
更闻清磬发，聊喜缓尘襟。
+++崔涂
++++湖外送友人游边
我泛潇湘浦，君行指塞云。
两乡天外隔，一径渡头分。
雨暗江花老，笳愁陇月曛。
不堪来去雁，迢递思离群。
+++崔涂
++++读段太尉碑
愤激计潜成，临危岂顾生。
只空持一笏，便欲碎长鲸。
国已酬徽烈，家犹耸义声。
不知青史上，谁可计功名。
+++崔涂
++++夕次洛阳道中
秋风吹故城，城下独吟行。
高树鸟已息，古原人尚耕。
流年川暗度，往事月空明。
不复叹岐路，马前尘夜生。
+++崔涂
++++读方干诗因怀别业
把君诗一吟，万里见君心。
华发新知少，沧洲旧隐深。
潮冲虚阁上，山入暮窗沈。
忆宿高斋夜，庭枝识海禽。
+++崔涂
++++题嵩阳隐者
四十年高梦，生涯指一丘。
无人同久住，有鹤对冥修。
草杂芝田出，泉和石髓流。
更嫌庭树老，疑是世间秋。
+++崔涂
++++友人问卜见招
何必问蓍龟，行藏自可期。
但逢公道日，即是命通时。
乐善知无厌，操心幸不欺。
岂能花下泪，长似去年垂。
+++崔涂
++++江行晚望
木落曙江晴，寒郊极望平。
孤舟三楚去，万里独吟行。
鸟占横查立，人当故里耕。
十年来复去，不觉二毛生。
+++崔涂
++++巫山庙
双黛俨如嚬，应伤故国春。
江山非旧主，云雨是前身。
梦觉传词客，灵犹福楚人。
不知千载后，何处又为神。
+++崔涂
++++秋夕与友人话别
怀君非一夕，此夕倍堪悲。
华发犹漂泊，沧洲又别离。
冷禽栖不定，衰叶堕无时。
况值干戈隔，相逢未可期。
+++崔涂
++++与友人同怀江南别业
因君话故国，此夕倍依依。
旧业临秋水，何人在钓矶。
浮名如纵得，沧海亦终归。
却是风尘里，如何便息机。
+++崔涂
++++苦吟
朝吟复暮吟，只此望知音。
举世轻孤立，何人念苦心。
他乡无旧识，落日羡归禽。
况住寒江上，渔家似故林。
+++崔涂
++++春日郊居酬友人见贻
荒斋原上掩，不出动经旬。
忽觉草木变，始知天地春。
方期五字达，未厌一箪贫。
丽句劳相勉，余非乐钓纶。
+++崔涂
++++问卜
承家望一名，几欲问君平。
自小非无志，何年即有成。
岂能长失路，争忍学归耕。
不拟逢昭代，悠悠过此生。
+++崔涂
++++蜀城春
天涯憔悴身，一望一沾巾。
在处有芳草，满城无故人。
怀才皆得路，失计自伤春。
清镜不能照，鬓毛愁更新。
+++崔涂
++++送道士于千龄游南岳
物外与谁期，人间又别离。
四方多事日，高岳独游时。
猿狖潇湘树，烟波屈宋祠。
无因陪此去，空惜鬓将衰。
+++崔涂
++++入蜀赴举秋夜与先生话别
欲怆峨嵋别，中宵寝不能。
听残池上雨，吟尽枕前灯。
失计方期隐，修心未到僧。
云门一万里，应笑又担簦。
+++崔涂
++++春晚怀进士韦澹
故里花应尽，江楼梦尚残。
半生吟欲过，一命达何难。
特立珪无玷，相思草有兰。
二年春怅望，不似在长安。
+++崔涂
++++言怀
干时虽苦节，趋世且无机。
及觉知音少，翻疑所业非。
青云如不到，白首亦难归。
所以沧江上，年年别钓矶。
+++崔涂
++++秋夜兴上人别
常时岂不别，此别异常情。
南国初闻雁，中原未息兵。
暗蛩侵语歇，疏磬入吟清。
曾听无生说，辞师话此行。
+++崔涂
++++感花
绣轭香鞯夜不归，少年争惜最红枝。
东风一阵黄昏雨，又到繁华梦觉时。
+++崔涂
++++秋宿天彭僧舍
身世两相惜，秋云每独兴。
难将尘界事，话向雪山僧。
力善知谁许，归耕又未能。
此怀平不得，挑尽草堂灯。
+++崔涂
++++秋夜僧舍闻猿
哀猿听未休，禅景夜方幽。
暂得同僧静，那能免客愁。
影摇云外树，声褭月中秋。
曾向巴江宿，当时泪亦流。
+++崔涂
++++过昭君故宅
以色静胡尘，名还异众嫔。
免劳征战力，无愧绮罗身。
骨竟埋青冢，魂应怨画人。
不堪逢旧宅，寥落对江滨。
+++崔涂
++++过洛阳故城
三十世皇都，萧条是霸图。
片墙看破尽，遗迹渐应无。
野径通荒苑，高槐映远衢。
独吟人不问，清冷自呜呜。
+++崔涂
++++秋夕与友人同会
章句积微功，星霜二十空。
僻应如我少，吟喜得君同。
月上僧归后，诗成客梦中。
更闻栖鹤警，清露滴青松。
+++崔涂
++++春日登吴门
故国望不见，愁襟难暂开。
春潮映杨柳，细雨入楼台。
静少人同到，晴逢雁正来。
长安远于日，搔首独徘徊。
+++崔涂
++++湘中秋怀迁客
兰杜晓香薄，汀洲夕露繁。
并闻燕塞雁，独立楚人村。
雾散孤城上，滩回曙枕喧。
不堪逢贾傅，还欲吊湘沅。
+++崔涂
++++南山旅舍与故人别（一作商山道中）
一日又将暮，一年看即残。
病知新事少，老别旧交难。
山尽路犹险，雨馀春却寒。
那堪试回首，烽火是长安。
+++崔涂
++++东林愿禅师院
与世渐无缘，身心独了然。
讲销林下日，腊长定中年。
磬绝朝斋后，香焚古寺前。
非因送小朗，不到虎谿边。
+++崔涂
++++孤雁
湘浦离应晚，边城去已孤。
如何万里计，只在一枝芦。
迥起波摇楚，寒栖月映蒲。
不知天畔侣，何处下平芜。
几行归去尽，片影独何之。
暮雨相呼失，寒塘独下迟。
渚云低暗度，关月冷遥随。
未必逢矰缴，孤飞自可疑。
+++崔涂
++++寄青城山颢禅师
怀师不可攀，师往杳冥间。
林下谁闻法，尘中只见山。
终年人不到，尽日鸟空还。
曾听无生说，应怜独未还。
+++崔涂
++++秋夕与王处士话别
微灯照寂寥，此夕正迢迢。
丹桂得已晚，故山归尚遥。
虫声移暗壁，月色动寒条。
此去如真隐，期君试一瓢。
+++崔涂
++++秋日犍为道中（一作途中感怀）
久客厌岐路，出门吟且悲。
平生未到处，落日独行时。
芳草不长绿，故人无重期。
那堪更南渡，乡国已天涯。
+++崔涂
++++送僧归江东（一作岐下送蒙上人归天台）
坐彻秦城夏，行登越客船。
去留那有著，语默不离禅。
叶拥临关路，霞明近海天。
更寻同社侣，应得虎溪边。
+++崔涂
++++喜友人及第
孤吟望至公，已老半生中。
不有同人达，兼疑此道穷。
只应才自薄，岂是命难通。
尚激抟溟势，期君借北风。
+++崔涂
++++上巳日永崇里言怀
未敢分明赏物华，十年如见梦中花。
游人过尽衡门掩，独自凭栏到日斜。
+++崔涂
++++送僧归天竺
忽忆曾栖处，千峰近沃州。
别来秦树老，归去海门秋。
汲带寒汀月，禅邻贾客舟。
遥思清兴惬，不厌石林幽。
+++崔涂
++++牛渚夜泊
烟老石矶平，袁郎夜泛情。
数吟人不遇，千古月空明。
人事年年别，春潮日日生。
无因逢谢尚，风物自凄清。
+++崔涂
++++送友人归江南
渚田芳草遍，共忆故山春。
独往沧洲暮，相看白发新。
定过林下寺，应见社中人。
只恐东归后，难将鸥鸟亲。
+++崔涂
++++过陶征君隐居
陶令昔居此，弄琴遗世荣。
田园三亩绿，轩冕一铢轻。
衰柳自无主，白云犹可耕。
不随陵谷变，应只有高名。
+++崔涂
++++江上旅泊
汀洲一夜泊，久客半连樯。
尽说逢秋色，多同忆故乡。
孤冈生晚烧，独树隐回塘。
欲问东归路，遥知隔渺茫。
+++崔涂
++++灞上
长安名利路，役役古由今。
征骑少闲日，绿杨无旧阴。
水侵秦甸阔，草接汉陵深。
紫阁曾过处，依稀白鸟沈。
+++崔涂
++++寄舅
中朝轩冕内，久绝甯家亲。
白社同孤立，青云独并伸。
致君期折槛，举职在埋轮。
须信尧庭草，犹能指佞人。
+++崔涂
++++赠休粮僧
闻钟独不斋，何事更关怀。
静少人过院，闲从草上阶。
生台无鸟下，石路有云埋。
为忆禅中旧，时犹梦百崖。
+++崔涂
++++题绝岛山寺
绝岛跨危栏，登临到此难。
夕阳高鸟过，疏雨一钟残。
骇浪摇空阔，灵山厌渺漫。
那堪更回首，乡树隔云端。
+++崔涂
++++读侯道华真人传
汉皇轻万乘，方士说三丹。
不得修心要，翻知出世难。
茂陵春竟绿，金掌曙空寒。
何似先生去，翩翩逐彩鸾。
+++崔涂
++++残花
迟迟傍晓阴，昨夜色犹深。
毕竟终须落，堪悲古与今。
明年何处见，尽日此时心。
蜂蝶无情极，残香更不寻。
+++崔涂
++++题兴善寺隋松院与人期不至
青青伊涧松，移植在莲宫。
藓色前朝雨，秋声半夜风。
长闲应未得，暂赏亦难同。
不及禅栖者，相看老此中。
+++崔涂
++++樵者
行山行采薇，闲翦蕙为衣。
避世嫌山浅，逢人说姓稀。
有时还独醉，何处掩衡扉。
莫看棋终局，溪风晚待归。
+++崔涂
++++南涧耕叟
年年南涧滨，力尽志犹存。
雨雪朝耕苦，桑麻岁计贫。
战添丁壮役，老忆太平春。
见说经荒后，田园半属人。
+++崔涂
++++春日闲居忆江南旧业
杜门朝复夕，岂是解谋身。
梦不离泉石，林唯称隐沦。
渐谙浮世事，转忆故山春。
南国水风暖，又应生白蘋。
+++崔涂
++++屈原庙
谗胜祸难防，沈冤信可伤。
本图安楚国，不是怨怀王。
庙古碑无字，洲晴蕙有香。
独醒人尚笑，谁与奠椒浆。
+++崔涂
++++宿庐山绝顶山舍
一磴出林端，千峰次第看。
长闲如未遂，暂到亦应难。
谷树云埋老，僧窗瀑影寒。
自嫌心不达，向此梦长安。
+++崔涂
++++王逸人隐居
一径入千岑，幽人许重寻。
不逢秦世乱，未觉武陵深。
石转生寒色，云归带夕阴。
却愁危坐久，看尽暝栖禽。
+++崔涂
++++申州道中
风紧日凄凄，乡心向此迷。
水分平楚阔，山接故关低。
客路缘烽火，人家厌鼓鼙。
那堪独驰马，江树穆陵西。
+++崔涂
++++江上怀翠微寺空上人
旅泛本无定，相逢那可期。
空怀白阁夜，未答碧云诗。
暮雨潮生早，春寒雁到迟。
所思今不见，乡国正天涯。
+++崔涂
++++秋宿鹤林寺
步步入林中，山穷意未穷。
偏逢僧话久，转与鹤栖同。
烛焰风销尽，兰条露湿空。
又须从此别，江上正秋鸿。
+++崔涂
++++远望
长为乡思侵，望极即沾襟。
不是前山色，能伤愁客心。
平芜连海尽，独树隐云深。
况复斜阳外，分明有去禽。
+++崔涂
++++秋晚书怀
看看秋色晚，又是出门时。
白发生非早，青云去自迟。
梦唯怀上国，迹不到他岐。
以此坚吾道，还无愧已知。
+++崔涂
++++途中秋晚送友人归江南
又指烟波算路岐，此生多是厌羁离。
正逢摇落仍须别，不待登临已合悲。
里巷半空兵过后，水云初冷雁来时。
扁舟未得如君去，空向沧江梦所思。
+++崔涂
++++己亥岁感事
正闻青犊起葭萌，又报黄巾犯汉营。
岂是将皆无上略，直疑天自弃苍生。
瓜沙旧戍犹传檄，吴楚新春已废耕。
见说圣君能仄席，不知谁是请长缨。
+++崔涂
++++金陵晚眺（一作怀古）
苇声骚屑水天秋，吟对金陵古渡头。
千古是非输蝶梦，一轮风雨属渔舟。
若无仙分应须老，幸有归山即合休。
何必登临更惆怅，比来身世只如浮。
+++崔涂
++++过长江贾岛主簿旧厅
雕琢文章字字精，我经此处倍伤情。
身从谪宦方沾禄，才被槌埋更有声。
过县已无曾识吏，到厅空见旧题名。
长江一曲年年水，应为先生万古清。
+++崔涂
++++途中感怀寄青城李明府
鳞鬣催残志未休，壮心翻是此身雠。
并闻寒雨多因夜，不得乡书又到秋。
耕钓旧交吟好忆，雪霜危栈去堪愁。
如何只是三年别，君著朱衣我白头。
+++崔涂
++++夏日书怀寄道友
达即匡邦退即耕，是非何足挠平生。
终期道向希夷得，未省心因宠辱惊。
峰转暂无当户影，雉飞时有隔林声。
十年惟悟吟诗句，待得中原欲铸兵。
+++崔涂
++++和进士张曙闻雁见寄
断行哀响递相催，争趁高秋作恨媒。
云外关山闻独去，渡头风雨见初来。
也知榆塞寒须别，莫恋蘋汀暖不回。
试向富春江畔过，故园犹合有池台。
+++崔涂
++++鹦鹉洲即事（一作眺望）
怅望春襟郁未开，重吟鹦鹉益堪哀。
曹瞒尚不能容物，黄祖何曾解爱才。
幽岛暖闻燕雁去，晓江晴觉蜀波来。
何人正得风涛便，一点轻帆万里回。
+++崔涂
++++读留侯传
覆楚雠韩势有馀，男儿遭遇更难如。
偶成汉室千年业，只读圯桥一卷书。
翻把壮心轻尺组，却烦商皓正皇储。
若能终始匡天子，何必□□□□□。
+++崔涂
++++赤壁怀古
汉室河山鼎势分，勤王谁肯顾元勋。
不知征伐由天子，唯许英雄共使君。
江上战馀陵是谷，渡头春在草连云。
分明胜败无寻处，空听渔歌到夕曛。
+++崔涂
++++东晋
五陵豪侠笑为儒，将为儒生只读书。
看取不成投笔后，谢安功业复何如。
秦国金陵王气全，一龙正道始东迁。
兴亡竟不关人事，虚倚长淮五百年。
+++崔涂
++++春夕
水流花谢两无情，送尽东风过楚城。
胡蝶梦中家万里，子规枝上月三更。
故园书动经年绝，华发春唯满镜生。
自是不归归便得，五湖烟景有谁争。
+++崔涂
++++涧松
寸寸凌霜长劲条，路人犹笑未干霄。
南园桃李虽堪羡，争奈春残又寂寥。
+++崔涂
++++湘中弦
苍山遥遥江潾潾，路傍老尽没闲人。
王孙不见草空绿，惆怅渡头春复春。
烟愁雨细云冥冥，杜兰香老三湘清。
故山望断不知处，鶗鴂隔花时一声。
+++崔涂
++++续纪汉武（一作读汉武内传）
分明三鸟下储胥，一觉钧天梦不如。
争那白头方士到，茂陵红叶已萧疏。
+++崔涂
++++陇上逢江南故人
三声戍角边城暮，万里乡心塞草春。
莫学少年轻远别，陇关西少向东人。
+++崔涂
++++夷陵夜泊
家依楚塞穷秋别，身逐孤舟万里行。
一曲巴歌半江月，便应消得二毛生。
+++崔涂
++++橹声
烟外桡声远，天涯幽梦回。
争知江上客，不是故乡来。
+++崔涂
++++海棠图
海棠花底三年客，不见海棠花盛开。
却向江南看图画，始惭虚到蜀城来。
+++崔涂
++++云
得路直为霖济物，不然闲共鹤忘机。
无端却向阳台畔，长送襄王暮雨归。
+++崔涂
++++过二妃庙
残阳楚水畔，独吊舜时人。
不及庙前草，至今江上春。
+++崔涂
++++送友人
登高迎送远，春恨并依依。
不得沧洲信，空看白鹤归。
+++崔涂
++++声
欢戚犹来恨不平，此中高下本无情。
韩娥绝唱唐衢哭，尽是人间第一声。
+++崔涂
++++放鹧鸪
秋入池塘风露微，晓开笼槛看初飞。
满身金翠画不得，无限烟波何处归。
+++崔涂
++++泉
远辞岩窦泻潺潺，静拂云根别故山。
可惜寒声留不得，旋添波浪向人间。
+++崔涂
++++巫山旅别
五千里外三年客，十二峰前一望秋。
无限别魂招不得，夕阳西下水东流。
+++崔涂
++++幽兰
幽植众宁知，芬芳只暗持。
自无君子佩，未是国香衰。
白露沾长早，春风到每迟。
不如当路草，芬馥欲何为。
+++崔涂
++++读庾信集
四朝十帝尽风流，建业长安两醉游。
唯有一篇杨柳曲，江南江北为君愁。
+++崔涂
++++过绣岭宫
古殿春残绿野阴，上皇曾此驻泥金。
三城帐属升平梦，一曲铃关怅望心。
苑路暗迷香辇绝，缭垣秋断草烟深。
前朝旧物东流在，犹为年年下翠岑。
+++崔涂
++++巴山道中除夜书怀
迢递三巴路，羁危万里身。
乱山残雪夜，孤烛异乡春。
渐与骨肉远，转于僮仆亲。
那堪正漂泊，明日岁华新。
+++崔涂
++++题净众寺古松
百尺森疏倚梵台，昔人谁见此初栽。
故园未有偏堪恋，浮世如闲即合来。
天暝岂分苍翠色，岁寒应识栋梁材。
清阴可惜不驻得，归去暮城空首回。
+++崔涂
++++折杨柳
朝朝车马如蓬转，处处江山待客归。
若使人间少离别，杨花应合过春飞。
+++崔涂
++++七夕
年年七夕渡瑶轩，谁道秋期有泪痕。
自是人间一周岁，何妨天上只黄昏。
+++崔涂
++++泛楚江
九重城外家书远，百里洲前客棹还。
金印碧幢如见问，一生安稳是长闲。
+++崔涂
++++初过汉江
襄阳好向岘亭看，人物萧条值岁阑。
为报习家多置酒，夜来风雪过江寒。
+++崔涂
++++题授阳镇路
越鸟巢边溪路断，秦人耕处洞门开。
小桃花发春风起，千里江山一梦回。
+++崔涂
++++初识梅花
江北不如南地暖，江南好断北人肠。
燕脂桃颊梨花粉，共作寒梅一面妆。
+++崔涂
++++江雨望花
细雨满江春水涨，好风留客野梅香。
避秦不是无归意，一度逢花一断肠。

++下卷六百八十
  
+++韩偓
++++雨后月中玉堂闲坐
银台直北金銮外，暑雨初晴皓月中。
唯对松篁听刻漏，更无尘土翳虚空。
绿香熨齿冰盘果，清冷侵肌水殿风。
夜久忽闻铃索动，玉堂西畔响丁东。
+++韩偓
++++六月十七日召对自辰及申方归本院
清暑帘开散异香，恩深咫尺对龙章。
花应洞里寻常发，日向壶中特地长。
坐久忽疑槎犯斗，归来兼恐海生桑。
如今冷笑东方朔，唯用诙谐侍汉皇。
+++韩偓
++++与吴子华侍郎同年玉堂同直怀恩叙恳因成…兼呈诸同年
往年莺谷接清尘，今日鳌山作侍臣。
二纪计偕劳笔研，一朝宣入掌丝纶。
声名烜赫文章士，金紫雍容富贵身。
绛帐恩深无路报，语馀相顾却酸辛。
+++韩偓
++++和吴子华侍郎令狐昭化舍人叹白菊衰谢之绝次用本韵
正怜香雪披千片，忽讶残霞覆一丛。
还似妖姬长年后，酒酣双脸却微红。
+++韩偓
++++中秋禁直
星斗疏明禁漏残，紫泥封后独凭阑。
露和玉屑金盘冷，月射珠光贝阙寒。
天衬楼台笼苑外，风吹歌管下云端。
长卿只为长门赋，未识君臣际会难。
+++韩偓
++++侍宴
蜂黄蝶粉两依依，狎宴临春日正迟。
密旨不教江令醉，丽华微笑认皇慈。
+++韩偓
++++锡宴日作
玉衔花马蹋香街，诏遣追欢绮席开。
中使押从天上去，外人知自日边来。
臣心净比漪涟水，圣泽深于潋滟杯。
才有异恩颁稷契，已将优礼及邹枚。
清商适向梨园降，妙妓新行峡雨回。
不敢通宵离禁直，晚乘残醉入银台。
+++韩偓
++++宫柳
莫道秋来芳意违，宫娃犹似妒蛾眉。
幸当玉辇经过处，不怕金风浩荡时。
草色长承垂地叶，日华先动映楼枝。
涧松亦有凌云分，争似移根太液池。
+++韩偓
++++苑中
上苑离宫处处迷，相风高与露盘齐。
金阶铸出狻猊立，玉树雕成狒𤝞啼。
外使调鹰初得按，中官过马不教嘶。
笙歌锦绣云霄里，独许词臣醉似泥。
+++韩偓
++++从猎三首
猎犬谙斜路，宫嫔识认旗。
马前双兔起，宣尔羽林儿。
小镫狭鞦鞘，鞍轻妓细腰。
有时齐走马，也学唱交交。
蹀躞巴陵骏，毰毸碧野鸡。
忽闻仙乐动，赐酒玉偏提。
+++韩偓
++++辛酉岁冬十一月随驾幸岐下作
曳裾谈笑殿西头，忽听征铙从冕旒。
凤盖行时移紫气，鸾旗驻处认皇州。
晓题御服颁群吏，夜发宫嫔诏列侯。
雨露涵濡三百载，不知谁拟杀身酬。
+++韩偓
++++冬至夜作（天复二年壬戌，随驾在凤翔府）
中宵忽见动葭灰，料得南枝有早梅。
四野便应枯草绿，九重先觉冻云开。
阴冰莫向河源塞，阳气今从地底回。
不道惨舒无定分，却忧蚊响又成雷。
+++韩偓
++++秋霖夜忆家（随驾在凤翔府）
垂老何时见弟兄，背灯愁泣到天明。
不知短发能多少，一滴秋霖白一茎。
+++韩偓
++++恩赐樱桃分寄朝士（在岐下）
未许莺偷出汉宫，上林初进半金笼。
蔗浆自透银杯冷，朱实相辉玉碗红。
俱有乱离终日恨，贵将滋味片时同。
霜威食檗应难近，宜在纱窗绣户中。
+++韩偓
++++出官经硖石县（天复三年二月二十二日）
谪宦过东畿，所抵州名濮。
故里欲清明，临风堪恸哭。
溪长柳似帷，山暖花如醭。
逆旅讶簪裾，野老悲陵谷。
暝鸟影连翩，惊狐尾纛簌。
尚得佐方州，信是皇恩沐。
+++韩偓
++++访同年虞部李郎中（天复四年二月，在湖南）
策蹇相寻犯雪泥，厨烟未动日平西。
门庭野水褵褷鹭，邻里短墙咿喔鸡。
未入庆霄君择肉，畏逢华毂我吹齑。
地炉贳酒成狂醉，更觉襟怀得丧齐。
+++韩偓
++++赠渔者（在湖南）
个侬居处近诛茅，枳棘篱兼用荻梢。
尽日风扉从自掩，无人筒钓是谁抛。
城方四百墙阴直，江阔中心水脉坳。
我亦好闲求老伴，莫嫌迁客且论交。
+++韩偓
++++春阴独酌寄同年虞部李郎中（在湖南）
春阴漠漠土脉润，春寒微微风意和。
闲嗤入甲奔竞态，醉唱落调渔樵歌。
诗道揣量疑可进，宦情刓缺转无多。
酒酣狂兴依然在，其奈千茎鬓雪何。
+++韩偓
++++奉和峡州孙舍人肇荆南重围中寄诸朝士二篇时李…牵课
敏手何妨误汰金，敢怀私忿斅羊斟。
直应宣室还三接，未必丰城便陆沈。
炽炭一炉真玉性，浓霜千涧老松心。
私恩尚有捐躯誓，况是君恩万倍深。
征途安敢更迁延，冒入重围势使然。
众果却应存苦李，五瓶惟恐竭甘泉。
多端莫撼三珠树，密策寻遗七宝鞭。
黄篾舫中梅雨里，野人无事日高眠。
+++韩偓
++++雪中过重湖信笔偶题
道方时险拟如何，谪去甘心隐薜萝。
青草湖将天暗合，白头浪与雪相和。
旗亭腊酎逾年熟，水国春寒向晚多。
处困不忙仍不怨，醉来唯是欲傞傞。
+++韩偓
++++寄湖南从事
索寞襟怀酒半醒，无人一为解馀酲。
岸头柳色春将尽，船背雨声天欲明。
去国正悲同旅雁，隔江何忍更啼莺。
莲花幕下风流客，试与温存谴逐情。
+++韩偓
++++玩水禽（在古南醴陵县作）
两两珍禽渺渺溪，翠衿红掌净无泥。
向阳眠处莎成毯，蹋水飞时浪作梯。
依倚雕梁轻社燕，抑扬金距笑晨鸡。
劝君细认渔翁意，莫遣縆罗误稳栖。
+++韩偓
++++早玩雪梅有怀亲属
北陆候才变，南枝花已开。
无人同怅望，把酒独裴回。
冻白雪为伴，寒香风是媒。
何因逢越使，肠断谪仙才。
+++韩偓
++++欲明
欲明篱被风吹倒，过午门因客到开。
忍苦可能遭鬼笑，息机应免致鸥猜。
岳僧互乞新诗去，酒保频征旧债来。
唯有狂吟与沈饮，时时犹自触灵台。
+++韩偓
++++梅花
梅花不肯傍春光，自向深冬著艳阳。
龙笛远吹胡地月，燕钗初试汉宫妆。
风虽强暴翻添思，雪欲侵凌更助香。
应笑暂时桃李树，盗天和气作年芳。
+++韩偓
++++小隐
借得茅斋岳麓西，拟将身世老锄犁。
清晨向市烟含郭，寒夜归村月照溪。
炉为窗明僧偶坐，松因雪折鸟惊啼。
灵椿朝菌由来事，却笑庄生始欲齐。
+++韩偓
++++曛黑
古木侵天日已沈，露华凉冷润衣襟。
江城曛黑人行绝，唯有啼乌伴夜碪。
+++韩偓
++++晓日
天际霞光入水中，水中天际一时红。
直须日观三更后，首送金乌上碧空。
+++韩偓
++++醉著
万里清江万里天，一村桑柘一村烟。
渔翁醉著无人唤，过午醒来雪满船。
+++韩偓
++++柳
一笼金线拂弯桥，几被儿童损细腰。
无奈灵和标格在，春来依旧褭长条。
+++韩偓
++++病中初闻复官二首
抽毫连夜侍明光，执靮三年从省方。
烧玉谩劳曾历试，铄金宁为欠周防。
也知恩泽招谗口，还痛神祇误直肠。
闻道复官翻涕泗，属车何在水茫茫。
又挂朝衣一自惊，始知天意重推诚。
青云有路通还去，白发无私健亦生。
曾避暖池将浴凤，却同寒谷乍迁莺。
宦途巇嶮终难测，稳泊渔舟隐姓名。
+++韩偓
++++早起五言三韵
万树绿杨垂，千般黄鸟语。
庭花风雨馀，岑寂如村坞。
依依官渡头，晴阳照行旅。
+++韩偓
++++家书后批二十八字（在醴陵，时闻家在登州）
四序风光总是愁，鬓毛衰飒涕横流。
此书未到心先到，想在孤城海岸头。
+++韩偓
++++湖南梅花一冬再发偶题于花援
湘浦梅花两度开，直应天意别栽培。
玉为通体依稀见，香号返魂容易回。
寒气与君霜里退，阳和为尔腊前来。
夭桃莫倚东风势，调鼎何曾用不材。
+++韩偓
++++即目二首
万古离怀憎物色，几生愁绪溺风光。
废城沃土肥春草，野渡空船荡夕阳。
倚道向人多脉脉，为情因酒易伥伥。
宦途弃掷须甘分，回避红尘是所长。
动非求进静非禅，咋舌吞声过十年。
溪涨浪花如积石，雨晴云叶似连钱。
干戈岁久谙戎事，枕簟秋凉减夜眠。
攻苦惯来无不可，寸心如水但澄鲜。
+++韩偓
++++净兴寺杜鹃一枝繁艳无比
一园红艳醉坡陀，自地连梢簇蒨罗。
蜀魄未归长滴血，只应偏滴此丛多。
+++韩偓
++++花时与钱尊师同醉因成二十字
桥下浅深水，竹间红白花。
酒仙同避世，何用厌长沙。
+++韩偓
++++避地
西山爽气生襟袖，南浦离愁入梦魂。
泊孤舟青草岸，鸟鸣高树夕阳村。
偷生亦似符天意，未死深疑负国恩。
白面儿郎犹巧宦，不知谁与正乾坤。
+++韩偓
++++息兵
渐觉人心望息兵，老儒希觊见澄清。
正当困辱殊轻死，已过艰危却恋生。
多难始应彰劲节，至公安肯为虚名。
暂时胯下何须耻，自有苍苍鉴赤诚。
+++韩偓
++++翠碧鸟（以上并在醴陵作）
天长水远网罗稀，保得重重翠碧衣。
挟弹小儿多害物，劝君莫近市朝飞。
+++韩偓
++++赠孙仁本尊师（在袁州）
齿如冰雪发如黳，几百年来醉似泥。
不共世人争得失，卧床前有上天梯。
+++韩偓
++++乙丑岁九月在萧滩镇驻泊两月忽得商马杨迢…因书四十字
旅寓在江郊，秋风正寂寥。
紫泥虚宠奖，白发已渔樵。
事往凄凉在，时危志气销。
若为将朽质，犹拟杖于朝。
+++韩偓
++++丙寅二月二十二日抚州如归馆雨中有怀诸朝客
凄凄恻恻又微嚬。
欲话羁愁忆故人。
薄酒旋醒寒彻夜，好花虚谢雨藏春。
萍蓬已恨为逋客，江岭那知见侍臣。
未必交情系贫富，柴门自古少车尘。
+++韩偓
++++三月二十七日自抚州往南城县舟行见拂水蔷薇因有是作
江中春雨波浪肥，石上野花枝叶瘦。
枝低波高如有情，浪去枝留如力斗。
绿刺红房战褭时，吴娃越艳醺酣后。
且将浊酒伴清吟，酒逸吟狂轻宇宙。
+++韩偓
++++荔枝三首（丙寅年秋到福州，自此后并福州作）
遐方不许贡珍奇，密诏唯教进荔枝。
汉武碧桃争比得，枉令方朔号偷儿。
封开玉笼鸡冠湿，叶衬金盘鹤顶鲜。
想得佳人微启齿，翠钗先取一双悬。
巧裁霞片裹神浆，崖蜜天然有异香。
应是仙人金掌露，结成冰入蒨罗囊。
+++韩偓
++++寄上兄长
两地支离路八千，襟怀凄怆鬓苍然。
乱来未必长团会，其奈而今更长年。
+++韩偓
++++宝剑
因极还应有甚通，难将粪壤掩神踪。
斗间紫气分明后，擘地成川看化龙。
+++韩偓
++++登南神光寺塔院（一本题作登南台僧寺）
无奈离肠日九回，强摅离抱立高台。
中华地向城边尽，外国云从岛上来。
四序有花长见雨，一冬无雪却闻雷。
日宫紫气生冠冕，试望扶桑病眼开。
+++韩偓
++++两贤
卖卜严将卖饼孙，两贤高趣恐难伦。
而今若有逃名者，应被品流呼差人。
+++韩偓
++++再思
暴殄犹来是片时，无人向此略迟疑。
流金铄石玉长润，败柳凋花松不知。
但保行藏天是证，莫矜纤巧鬼难欺。
近来更得穷经力，好事临行亦再思。
+++韩偓
++++有瞩
晚凉闲步向江亭，默默看书旋旋行。
风转滞帆狂得势，潮来诸水寂无声。
谁将覆辙询长策，愿把棼丝属老成。
安石本怀经济意，何妨一起为苍生。
+++韩偓
++++秋深闲兴
此心兼笑野云忙，甘得贫闲味甚长。
病起乍尝新橘柚，秋深初换旧衣裳。
晴来喜鹊无穷语，雨后寒花特地香。
把钓覆棋兼举白，不离名教可颠狂。
+++韩偓
++++故都
故都遥想草萋萋，上帝深疑亦自迷。
塞雁已侵池籞宿，宫鸦犹恋女墙啼。
天涯烈士空垂涕，地下强魂必噬脐。
掩鼻计成终不觉，冯驩无路斅鸣鸡。
+++韩偓
++++梦仙
紫霄宫阙五云芝，九级坛前再拜时。
鹤舞鹿眠春草远，山高水阔夕阳迟。
每嗟阮肇归何速，深羡张骞去不疑。
澡练纯阳功力在，此心唯有玉皇知。
+++韩偓
++++赠吴颠尊师（丙寅年作）
饮酒经何代，休粮度此生。
迹应常自浼，颠亦强为名。
道若千钧重，身如一羽轻。
毫厘分象纬，袒跣揖公卿。
狗窦号光逸，渔阳裸祢衡。
笑雷冬蛰震，岩电夜珠明。
月魄侵簪冷，江光逼屐清。
半酣思救世，一手拟扶倾。
击地嗟衰俗，看天贮不平。
自缘怀气义，可是计烹亨。
议论通三教，年颜称五更。
老狂人不厌，密行鬼应惊。
未识心相许，开襟语便诚。
伊余常仗义，愿拜十年兄。
+++韩偓
++++送人弃官入道
仙李浓阴润，皇枝密叶敷。
俊才轻折桂，捷径取纡朱。
断绁三清路，扬鞭五达衢。
侧身期破的，缩手待呼卢。
社稷俄如缀，雄豪讵守株。
忸怩非壮志，摆脱是良图。
尘土留难住，缨緌弃若无。
冥心归大道，回首笑吾徒。
酒律应难忘，诗魔未肯徂。
他年如拔宅，为我指清都。

++下卷六百八十一
  
+++韩偓
++++感事三十四韵（丁卯已后）
紫殿承恩岁，金銮入直年。
归三岛路，日过八花砖。
鸳鹭皆回席，皋夔亦慕膻。
庆霄舒羽翼，尘世有神仙。
虽遇河清圣，惭非岳降贤。
皇慈容散拙，公议逼陶甄。
江总参文会，陈暄侍狎筵。
腐儒亲帝座，太史认星躔。
侧弁聆神算，濡毫俟密宣。
宫司持玉研，书省擘香笺。
唯理心无党，怜才膝屡前。
焦劳皆实录，宵旰岂虚传。
始议新尧历，将期整舜弦。
去梯言必尽，仄席意弥坚。
上相思惩恶，中人讵省愆。
鹿穷唯牴触，兔急且㺦猭。
本是谋赊死，因之致劫迁。
氛霾言下合，日月暗中悬。
恭显诚甘罪，韦平亦恃权。
畏闻巢幕险，宁寤积薪然。
谅直寻钳口，奸纤益比肩。
晋谗终不解，鲁瘠竟难痊。
只拟诛黄皓，何曾识霸先。
嗾獒翻丑正，养虎欲求全。
万乘烟尘里，千官剑戟边。
斗魁当北坼，地轴向西偏。
袁董非徒尔，师昭岂偶然。
中原成劫火，东海遂桑田。
溅血惭嵇绍，迟行笑褚渊。
四夷同效顺，一命敢虚捐。
山岳还青耸，穹苍旧碧鲜。
独夫长啜泣，多士已忘筌。
郁郁空狂叫，微微几病癫。
丹梯倚寥廓，终去问青天。
+++韩偓
++++向隅
守道得途迟，中兼遇乱离。
刚肠成绕指，玄发转垂丝。
客路少安处，病床无稳时。
弟兄消息绝，独敛问隅眉。
+++韩偓
++++社后
社后重阳近，云天澹薄间。
目随棋客静，心共睡僧闲。
归鸟城衔日，残虹雨在山。
寂寥思晤语，何夕款柴关。
+++韩偓
++++息虑
息虑狎群鸥，行藏合自由。
春寒宜酒病，夜雨入乡愁。
道向危时见，官因乱世休。
外人相待浅，独说济川舟。
+++韩偓
++++早起探春
句芒一夜长精神，腊后风头已见春。
烟柳半眠藏利脸，雪梅含笑绽香唇。
渐因闲暇思量酒，必怨颠狂泥摸人。
若个高情能似我，且应欹枕睡清晨。
+++韩偓
++++味道
如含瓦砾竟何功，痴黠相兼似得中。
心系是非徒怅望，事须光景旋虚空。
升沉不定都如梦，毁誉无恒却要聋。
弋者甚多应扼腕，任他闲处指冥鸿。
+++韩偓
++++秋郊闲望有感
枫叶微红近有霜，碧云秋色满吴乡。
鱼冲骇浪雪鳞健，鸦闪夕阳金背光。
心为感恩长惨戚，鬓缘经乱早苍浪。
可怜广武山前语，楚汉宁教作战场。
+++韩偓
++++李太舍池上玩红薇醉题
花低池小水泙泙，花落池心片片轻。
酩酊不能羞白鬓，颠狂犹自眷红英。
乍为旅客颜常厚，每见同人眼暂明。
京洛园林归未得，天涯相顾一含情。
+++韩偓
++++余寓汀州沙县，病中闻前郑左丞璘随外镇举荐…感悟也
莫恨当年入用迟，通材何处不逢知。
桑田变后新舟楫，华表归来旧路岐。
公干寂寥甘坐废，子牟欢抃促行期。
移都已改侯王第，惆怅沙堤别筑基。
+++韩偓
++++又一绝请为申达京洛亲交知余病废
鬓惹新霜耳旧聋，眼昏腰曲四肢风。
交亲若要知形候，岚嶂烟中折臂翁。
+++韩偓
++++梦中作
紫宸初启列鸳鸾，直向龙墀对揖班。
九曜再新环北极，万方依旧祝南山。
礼容肃睦缨緌外，和气熏蒸剑履间。
扇合却循黄道退，庙堂谈笑百司闲。
+++韩偓
++++己巳年正月十二日自沙县抵邵武军将谋抚…偶成一篇
访戴船回郊外泊，故乡何处望天涯。
半明半暗山村日，自落自开江庙花。
数醆绿醅桑落酒，一瓯香沫火前茶。
（缺二句）
+++韩偓
++++建谿滩波心目惊眩余平生溺奇境今则畏怯不暇因书…八字
长贪山水羡渔樵，自笑扬鞭趁早朝。
今日建谿惊恐后，李将军画也须烧。
+++韩偓
++++自沙县抵龙溪县值泉州军过后村落皆空因有一绝
水自潺湲日自斜，尽无鸡犬有鸣鸦。
千村万落如寒食，不见人烟空见花。
+++韩偓
++++此翁（此后在桃林场）
高阁群公莫忌侬，侬心不在宦名中。
岩光一唾垂緌紫，何胤三遗大带红。
金劲任从千口铄，玉寒曾试几炉烘。
唯应鬼眼兼天眼，窥见行藏信此翁。
+++韩偓
++++失鹤
正怜标格出华亭，况是昂藏入相经。
碧落顺风初得志，故巢因雨却闻腥。
几时翔集来华表，每日沈吟看画屏。
为报鸡群虚嫉妒，红尘向上有青冥。
+++韩偓
++++卜隐
屏迹还应减是非，却忧蓝玉又光辉。
桑梢出舍蚕初老，柳絮盖溪鱼正肥。
世乱岂容长惬意，景清还觉易忘机。
世间华美无心问，藜藿充肠苎作衣。
+++韩偓
++++晨兴
晓景山河爽，闲居巷陌清。
已能消滞念，兼得散馀酲。
汲水人初起，回灯燕暂惊。
放怀殊未足，圆隙已尘生。
+++韩偓
++++暴雨
电尾烧黑云，雨脚飞银线。
急点溅池心，微烟昏水面。
气凉氛祲消，暑退松篁健。
丛蓼亚赪茸，擎荷翻绿扇。
风期谁与同，逸趣余探遍。
欲去更迟留，胸中久交战。
+++韩偓
++++山院避暑
行乐江郊外，追凉山寺中。
静阴生晚绿，寂虑延清风。
运塞地维窄，气苏天宇空。
何人识幽抱，目送冥冥鸿。
+++韩偓
++++闲兴
景寂有玄味，韵高无俗情。
他山冰雪解，此水波澜生。
影重验花密，滴稀知酒清。
忙人常扰扰，安得心和平。
+++韩偓
++++漫作二首
暑雨洒和气，香风吹日华。
瞬龙惊汗漫，翥凤綷云霞。
悬圃珠为树，天池玉作砂。
丹霄能几级，何必待乘槎。
黍谷纯阳入，鸾霄瑞彩生。
岳灵分正气，仙卫借神兵。
污俗迎风变，虚怀遇物倾。
千钧将一羽，轻重在平衡。
+++韩偓
++++腾腾
八年流落醉腾腾，点检行藏喜不胜。
乌帽素餐兼施药，前生多恐是医僧。
+++韩偓
++++寄隐者
烟郭云扃路不遥，怀贤犹恨太迢迢。
长松夜落钗千股，小港春添水半腰。
已约病身抛印绶，不嫌门巷似渔樵。
渭滨晦迹南阳卧，若比吾徒更寂寥。
+++韩偓
++++闲居
厌闻趋竞喜闲居，自种芜菁亦自锄。
麋鹿跳梁忧触拨，鹰鹯搏击恐粗疏。
拙谋却为多循理，所短深惭尽信书。
刀尺不亏绳墨在，莫疑张翰恋鲈鱼。
+++韩偓
++++僧影
山色依然僧已亡，竹间疏磬隔残阳。
智灯已灭馀空烬，犹自光明照十方。
+++韩偓
++++洞庭玩月
洞庭湖上清秋月，月皎湖宽万顷霜。
玉碗深沈潭底白，金杯细碎浪头光。
寒惊乌鹊离巢噪，冷射蛟螭换窟藏。
更忆瑶台逢此夜，水晶宫殿挹琼浆。
+++韩偓
++++赠隐逸
静景须教静者寻，清狂何必在山阴。
蜂穿窗纸尘侵砚，鸟斗庭花露滴琴。
莫笑乱离方解印，犹胜颠蹶未抽簪。
筑金总得非名士，况是无人解筑金。
+++韩偓
++++南浦
月若半环云若吐，高楼帘卷当南浦。
应是石城艇子来，两桨咿哑过花坞。
正值连宵酒未醒，不宜此际兼微雨。
直教笔底有文星，亦应难状分明苦。
+++韩偓
++++桃林场客舍之前有池半亩木槿栉比阏水遮山…五言八韵
插槿作藩篱，丛生覆小池。
为能妨远目，因遣去闲枝。
邻叟偷来赏，栖禽欲下疑。
虚空无障处，蒙闭有开时。
苇鹭怜潇洒，泥鳅畏日曦。
稍宽春水面，尽见晚山眉。
岸稳人偷钓，阶明日上基。
世间多弊事，事事要良医。
+++韩偓
++++中秋寄杨学士（一作中秋永夕奉寄杨学士兄弟）
鳞差甲子渐衰迟，依旧年年困乱离。
八月夜长乡思切，鬓边添得几茎丝。
+++韩偓
++++寄禅师
他心明与此心同，妙用忘言理暗通。
气运阴阳成世界，水浮天地寄虚空。
劫灰聚散铢锱黑，日御奔驰茧栗红。
万物尽遭风鼓动，唯应禅室静无风。
+++韩偓
++++清兴
阴沈天气连翩醉，摘索花枝料峭寒。
拥鼻绕廊吟看雨，不知遗却竹皮冠。
+++韩偓
++++深院
鹅儿唼啑栀黄觜，凤子轻盈腻粉腰。
深院下帘人昼寝，红蔷薇架碧芭蕉。
+++韩偓
++++凄凄
深将宠辱齐，往往亦凄凄。
白日知丹抱，青云有旧蹊。
嗜咸凌鲁济，恶洁助泾泥。
风雨今如晦，堪怜报晓鸡。
+++韩偓
++++火蛾
阳光不照临，积阴生此类。
非无惜死心，奈有灭明意。
妆穿粉焰焦，翅扑兰膏沸。
为尔一伤嗟，自弃非天弃。
+++韩偓
++++信笔
春风狂似虎，春浪白于鹅。
柳密藏烟易，松长见日多。
石崖采芝叟，乡俗摘茶歌。
道在无伊郁，天将奈尔何。
+++韩偓
++++雷公
闲人倚柱笑雷公，又向深山霹怪松。
必若有苏天下意，何如惊起武侯龙。
+++韩偓
++++船头
两岸绿芜齐似翦，掩映云山相向晚。
船头独立望长空，日艳波光逼人眼。
+++韩偓
++++喜凉
炉炭烧人百疾生，凤狂龙躁减心情。
四山毒瘴乾坤浊，一簟凉风世界清。
楚调忽惊凄玉柱，汉宫应已湿金茎。
豪强顿息蛙唇吻，爽利重新鹘眼睛。
稳想海槎朝犯斗，健思胡马夜翻营。
东南亦是中华分，蒸郁相凌太不平。
+++韩偓
++++天鉴
何劳谄笑学趋时，务实清修胜用机。
猛虎十年摇尾立，苍鹰一旦醒心飞。
神依正道终潜卫，天鉴衷肠竞不违。
事历艰难人始重，九层成后喜从微。
+++韩偓
++++江岸闲步（此后壬申年作，在南安县）
一手携书一杖筇，出门何处觅情通。
立谈禅客传心印，坐睡渔师著背蓬。
青布旗夸千日酒，白头浪吼半江风。
淮阴市里人相见，尽道途穷未必穷。
+++韩偓
++++野塘
侵晓乘凉偶独来，不因鱼跃见萍开。
卷荷忽被微风触，泻下清香露一杯。
+++韩偓
++++余卧疾深村闻一二郎官今称继使闽越笑余迂古…因成此篇
枕流方采北山薇，驿骑交迎市道儿。
雾豹只忧无石室，泥鳅唯要有洿池。
不羞莽卓黄金印，却笑羲皇白接䍦。
莫负美名书信史，清风扫地更无遗。
+++韩偓
++++安贫
手风慵展一行书，眼暗休寻九局图。
窗里日光飞野马，案头筠管长蒲卢。
谋身拙为安蛇足，报国危曾捋虎须。
举世可能无默识，未知谁拟试齐竽。
+++韩偓
++++残春旅舍
旅舍残春宿雨晴，恍然心地忆咸京。
树头蜂抱花须落，池面鱼吹柳絮行。
禅伏诗魔归净域，酒冲愁阵出奇兵。
两梁免被尘埃污，拂拭朝簪待眼明。
+++韩偓
++++鹊
偏承雨露润毛衣，黑白分明众所知。
高处营巢亲凤阙，静时闲语上龙墀。
化为金印新祥瑞，飞向银河旧路岐。
莫怪天涯栖不稳，托身须是万年枝。
+++韩偓
++++露
鹤非千岁饮犹难，莺舌偷含岂自安。
光湿最宜丛菊亚，荡摇无奈绿荷干。
名因霈泽随天眷，分与浓霜保岁寒。
五色呈祥须得处，戛云仙掌有金盘。
+++韩偓
++++赠僧
尽说归山避战尘，几人终肯别嚣氛。
瓶添涧水盛将月，衲挂松枝惹得云。
三接旧承前席遇，一灵今用戒香熏。
相逢莫话金銮事，触拨伤心不愿闻。
+++韩偓
++++感旧
省趋弘阁侍貂珰，指座深恩刻寸肠。
秦苑已荒空逝水，楚天无限更斜阳。
时昏却笑朱弦直，事过方闻锁骨香。
入室故寮流落尽，路人惆怅见灵光。
+++韩偓
++++八月六日作四首
日离黄道十年昏，敏手重开造化门。
火帝动炉销剑戟，风师吹雨洗乾坤。
左牵犬马诚难测，右袒簪缨最负恩。
丹笔不知谁定罪，莫留遗迹怨神孙。
金虎挻灾不复论，构成狂猘犯车尘。
御衣空惜侍中血，国玺几危皇后身。
图霸未能知盗道，饰非唯欲害仁人。
黄旗紫气今仍旧，免使老臣攀画轮。
簪裾皆是汉公卿，尽作锋铓剑血醒。
显负旧恩归乱主，难教新国用轻刑。
穴中狡兔终须尽，井上婴儿岂自宁。
底事亦疑惩未了，更应书罪在泉扃。
坐看包藏负国恩，无才不得预经纶。
袁安坠睫寻忧汉，贾谊濡毫但过秦。
威凤鬼应遮矢射，灵犀天与隔埃尘。
堤防瓜李能终始，免愧于心负此身。
+++韩偓
++++驿步（癸酉年在南安县）
暂息征车病眼开，况穿松竹入楼台。
江流灯影向东去，树递雨声从北来。
物近刘舆招垢腻，风经庾亮污尘埃。
高情自古多惆怅，赖有南华养不材。
+++韩偓
++++访隐者遇沈醉书其门而归
晓入江村觅钓翁，钓翁沈醉酒缸空。
夜来风起闲花落，狼藉柴门鸟径中。
+++韩偓
++++疏雨
疏雨从东送疾雷，小庭凉气净莓苔。
卷帘燕子穿人去，洗砚鱼儿触手来。
但欲进贤求上赏，唯将拯溺作良媒。
戎衣一挂清天下，傅野非无济世才。
+++韩偓
++++南安寓止
此地三年偶寄家，枳篱茅厂共桑麻。
蝶矜翅暖徐窥草，蜂倚身轻凝看花。
天近函关屯瑞气，水侵吴甸浸晴霞。
岂知卜肆严夫子，潜指星机认海槎。
+++韩偓
++++十月七日早起作时气疾初愈
疾愈身轻觉数通，山无岚瘴海无风。
阳精欲出阴精落，天地包含紫气中。
+++韩偓
++++有感
坚辞羽葆与吹铙，翻向天涯困系匏。
故老未曾忘炙背，何人终拟问苞茅。
融风渐暖将回雁，滫水犹腥近斩蛟。
万里关山如咫尺，女床唯待凤归巢。
+++韩偓
++++观斗鸡偶作
何曾解报稻粱恩，金距花冠气遏云。
白日枭鸣无意问，唯将芥羽害同群。
+++韩偓
++++蜻蜓
碧玉眼睛云母翅，轻于粉蝶瘦于蜂。
坐来迎拂波光久，岂是殷勤为蓼丛。
+++韩偓
++++即目
书墙暗记移花日，洗瓮先知酝酒期。
须信闲人有忙事，早来冲雨觅渔师。
+++韩偓
++++寄邻庄道侣
闻说经旬不启关，药窗谁伴醉开颜。
夜来雪压村前竹，賸见溪南几尺山。
+++韩偓
++++初赴期集
轻寒著背雨凄凄，九陌无尘未有泥。
还是平时旧滋味，慢垂鞭袖过街西。
+++韩偓
++++惜花
皱白离情高处切，腻香愁态静中深。
眼随片片沿流去，恨满枝枝被雨淋。
总得苔遮犹慰意，若教泥污更伤心。
临轩一醆悲春酒，明日池塘是绿阴。
+++韩偓
++++半醉
水向东流竟不回，红颜白发递相催。
壮心暗逐高歌尽，往事空因半醉来。
云护雁霜笼澹月，雨连莺晓落残梅。
西楼怅望芳菲节，处处斜阳草似苔。
+++韩偓
++++春尽
惜春连日醉昏昏，醒后衣裳见酒痕。
细水浮花归别涧，断云含雨入孤村。
入闲易有芳时恨，地胜难招自古魂。
惭愧流莺相厚意，清晨犹为到西园。
+++韩偓
++++睡起
睡起墙阴下药阑，瓦松花白闭柴关。
断年不出僧嫌癖，逐日无机鹤伴闲。
尘土莫寻行止处，烟波长在梦魂间。
终撑舴艋称渔叟，赊买湖心一崦山。
+++韩偓
++++寄友人
伤时惜别心交加，支颐一向千咨嗟。
旷野风吹寒食月，广庭烟著黄昏花。
长拟醺酣遗世事，若为局促问生涯。
夫君亦是多情者，几处将愁殢酒家。
+++韩偓
++++见别离者因赠之
征人草草尽戎装，征马萧萧立路傍。
尊酒阑珊将远别，秋山迤逦更斜阳。
白髭兄弟中年后，瘴海程途万里长。
曾向天涯怀此恨，见君呜咽更凄凉。
+++韩偓
++++伤乱
岸上花根总倒垂，水中花影几千枝。
一枝一影寒山里，野水野花清露时。
故国几年犹战斗，异乡终日见旌旗。
交亲流落身羸病，谁在谁亡两不知。
+++韩偓
++++南亭
每日在南亭，南亭似僧院。
语静先闻，鸟啼深不见。
松瘦石棱棱，山光溪淀淀。
堑蔓坠长茸，岛花垂小蒨。
行簪隐士冠，卧读先贤传。
更有兴来时，取琴弹一遍。
+++韩偓
++++太平谷中玩水上花
山头水从云外落，水面花自山中来。
一溪红点我独惜，几树蜜房谁见开。
应有妖魂随暮雨，岂无香迹在苍苔。
凝眸不觉斜阳尽，忘逐樵人蹑石回。
+++韩偓
++++雨
坐来簌簌山风急，山雨随风暗原隰。
树带繁声出竹闻，溪将大点穿篱入。
饷妇寥翘布领寒，牧童拥肿蓑衣湿。
此时高味共谁论，拥鼻吟诗空伫立。
+++韩偓
++++幽独
幽独起侵晨，山莺啼更早。
门巷掩萧条，落花满芳草。
烟和魂共远，春与人同老。
默默又依依，凄然此怀抱。
+++韩偓
++++江行
浪蹙青山江北岸，云含黑雨日西边。
舟人偶语忧风色，行客无聊罢昼眠。
争似槐花九衢里，马蹄安稳慢垂鞭。
+++韩偓
++++汉江行次
村寺虽深已暗知，幡竿残日迥依依。
沙头有庙青林合，驿步无人白鸟飞。
牧笛自由随草远，渔歌得意扣舷归。
竹园相接春波暖，痛忆家乡旧钓矶。
+++韩偓
++++偶题
俟时轻进固相妨，实行丹心仗彼苍。
萧艾转肥兰蕙瘦，可能天亦妒馨香。
+++韩偓
++++湖南绝少含桃偶有人以新摘者见惠感事伤怀因成四韵
时节虽同气候殊，不积堪荐寝园无。
合充凤食留三岛，谁许莺偷过五湖。
苦笋恐难同象匕，酪浆无复莹玭珠。
金銮岁岁长宣赐，忍泪看天忆帝都。
+++韩偓
++++隰州新驿
盛德已图形，胡为忽构兵。
燎原虽自及，诛乱不无名。
掷鼠须防误，连鸡莫惮惊。
本期将系虏，末策但婴城。
肘腋人情变，朝廷物论生。
果闻荒谷缢，旋睹藁街烹。
帝怒今方息，时危喜暂清。
始终俱以此，天意甚分明。
+++韩偓
++++乱后春日途经野塘
世乱他乡见落梅，野塘晴暖独裴回。
船冲水鸟飞还住，袖拂杨花去却来。
季重旧游多丧逝，子山新赋极悲哀。
眼看朝市成陵谷，始信昆明是劫灰。
+++韩偓
++++赠易卜崔江处士（袁州）
白首穷经通秘义，青山养老度危时。
门传组绶身能退，家学渔樵迹更奇。
四海尽闻龟策妙，九霄堪叹鹤书迟。
壶中日月将何用，借与闲人试一窥。
+++韩偓
++++过临淮故里
交游昔岁已凋零，第宅今来亦变更。
旧庙荒凉时飨绝，诸孙饥冻一官成。
五湖竟负他年志，百战空垂异代名。
荣盛几何流落久，遣人襟抱薄浮生。
+++韩偓
++++赠湖南李思齐处士
两板船头浊酒壶，七丝琴畔白髭须。
三春日日黄梅雨，孤客年年青草湖。
燕侠冰霜难狎近，楚狂锋刃触凡愚。
知余绝粒窥仙事，许到名山看药炉。

++下卷六百八十二
  
+++韩偓
++++乱后却至近甸有感（乙卯年作）
狂童容易犯金门，比屋齐人作旅魂。
夜户不扃生茂草，春渠自溢浸荒园。
关中忽见屯边卒，塞外翻闻有汉村。
堪恨无情清渭水，渺茫依旧绕秦原。
+++韩偓
++++同年前虞部李郎中自长沙赴行在余以紫石砚赠之赋诗代书
斧柯新样胜珠玑，堪赞星郎染翰时。
不向东垣修直疏，即须西掖草妍词。
紫光称近丹青笔，声韵宜裁锦绣诗。
蓬岛侍臣今放逐，羡君回去逼龙墀。
+++韩偓
++++甲子岁夏五月自长沙抵醴陵贵就深僻以便疏慵…聊寄知心
职在内庭宫阙下，厅前皆种紫微花。
眼明忽傍渔家见，魂断方惊魏阙赊。
浅色晕成宫里锦，浓香染著洞中霞。
此行若遇支机石，又被君平验海槎。
+++韩偓
++++和王舍人抚州饮席赠韦司空
楼台掩映入春寒，丝竹铮鏦向夜阑。
席上弟兄皆杞梓，花前宾客尽鸳鸾。
孙弘莫惜频开閤，韩信终期别筑坛。
削玉风姿官水土，黑头公自古来难。
+++韩偓
++++避地寒食
避地淹留已自悲，况逢寒食欲沾衣。
浓春孤馆人愁坐，斜日空园花乱飞。
路远渐忧知己少，时危又与赏心违。
一名所系无穷事，争敢当年便息机。
+++韩偓
++++山驿
参差西北数行雁，寥落东方几片云。
叠石小松张水部，暗山寒雨李将军。
秋花粉黛宜无味，独鸟笙簧称静闻。
潇洒襟怀遗世虑，驿楼红叶自纷纷。
+++韩偓
++++早发蓝关
关门愁立候鸡鸣，搜景驰魂入杳冥。
云外日随千里雁。
山根霜共一潭星。
路盘暂见樵人火，栈转时闻驿使铃。
自问辛勤缘底事，半年驱马傍长亭。
+++韩偓
++++深村
甘向深村固不材，犹胜摧折傍尘埃。
清宵玩月唯红叶，永日关门但绿苔。
幽院菊荒同寂寞，野桥僧去独裴回。
隔篱农叟遥相贺，□□□□膏雨来。
+++韩偓
++++重游曲江
追寻前事立江汀，渔者应闻太息声。
避客野鸥如有感，损花微雪似无情。
疏林自觉长堤在，春水空连古岸平。
惆怅引人还到夜，鞭鞘风冷柳烟轻。
+++韩偓
++++三月
辛夷才谢小桃发，蹋青过后寒食前。
四时最好是三月，一去不回唯少年。
吴国地遥江接海，汉陵魂断草连天。
新愁旧恨真无奈，须就邻家瓮底眠。
+++韩偓
++++秋村
稻垄蓼红沟水清，荻园叶白秋日明。
空坡路细见骑过，远田人静闻水行。
柴门狼藉牛羊气，竹坞幽深鸡犬声。
绝粒看经香一炷，心知无事即长生。
+++韩偓
++++残花
馀霞残雪几多在，蔫香冶态犹无穷。
黄昏月下惆怅白，清明雨后寥梢红。
树底草齐千片净，墙头风急数枝空。
西园此日伤心处，一曲高歌水向东。
+++韩偓
++++夜船
野云低迷烟苍苍，平波挥目如凝霜。
月明船上帘幕卷，露重岸头花木香。
村远夜深无火烛，江寒坐久换衣裳。
诚知不觉天将曙，几簇青山雁一行。
+++韩偓
++++伤春
三月光景不忍看，五陵春色何摧残。
穷途得志反惆怅，饮席话旧多阑珊。
中酒向阳成美睡，惜花冲雨觉伤寒。
野棠飞尽蒲根暖，寂寞南溪倚钓竿。
+++韩偓
++++归紫阁下
一笈携归紫阁峰，马蹄闲慢水溶溶。
黄昏后见山田火，胧𣎗时闻县郭钟。
瘦竹迸生僧坐石，野藤缠杀鹤翘松。

钓矶自别经秋雨，长得莓苔更几重。
+++韩偓
++++夜坐
天似空江星似波，时时珠露滴圆荷。
平生踪迹慕真隐，此夕襟怀深自多。
格是厌厌饶酒病，终须的的学渔歌。
无名无位堪休去，犹拟朝衣换钓蓑。
+++韩偓
++++午寝梦江外兄弟（一作午梦曲江兄弟）
长夏居闲门不开，绕门青草绝尘埃。
空庭日午独眠觉，旅梦天涯相见回。
鬓向此时应有雪，心从别处即成灰。
如何水陆三千里，几月书邮始一来。
+++韩偓
++++曲江夜思
鼓声将绝月斜痕，园外闲坊半掩门。
池里红莲凝白露，苑中青草伴黄昏。
林塘阒寂偏宜夜，烟火稀疏便似村。
大抵世间幽独景，最关诗思与离魂。
+++韩偓
++++过汉口
浊世清名一概休，古今翻覆賸堪愁。
年年春浪来巫峡，日日残阳过沔州。
居杂商徒偏富庶，地多词客自风流。
联翩半世腾腾过，不在渔船即酒楼。
+++韩偓
++++惜春
愿言未偶非高卧，多病无憀选胜游。
一夜雨声三月尽，万般人事五更头。
年逾弱冠即为老，节过清明却似秋。
应是西园花已落，满溪红片向东流。
+++韩偓
++++及第过堂日作
早随真侣集蓬瀛，阊阖门开尚见星。
龙尾楼台迎晓日，鳌头宫殿入青冥。
暗惊凡骨升仙籍，忽讶麻衣谒相庭。
百辟敛容开路看，片时辉赫胜图形。
+++韩偓
++++夏课成感怀
别离终日心忉忉，五湖烟波归梦劳。
凄凉身事夏课毕，濩落生涯秋风高。
居世无媒多困踬，昔贤因此亦号咷。
谁怜愁苦多衰改，未到潘年有二毛。
+++韩偓
++++离家第二日却寄诸兄弟
睡起褰帘日出时，今辰初恨间容辉。
千行泪激傍人感，一点心随健步归。
却望山川空黯黯，回看僮仆亦依依。
定知兄弟高楼上，遥指征途羡鸟飞。
+++韩偓
++++游江南水陆院
早于喧杂是深雠，犹恐行藏坠俗流。
高寺懒为携酒去，名山长恨送人游。
关河见月空垂泪，风雨看花欲白头。
除却祖师心法外，浮生何处不堪愁。
+++韩偓
++++江南送别
江南行止忽相逢，江馆棠梨叶正红。
一笑共嗟成往事，半酣相顾似衰翁。
关山月皎清风起，送别人归野渡空。
大抵多情应易老，不堪岐路数西东。
+++韩偓
++++格卑
格卑尝恨足牵仍，欲学忘情似不能。
入意云山输画匠，动人风月羡琴僧。
南朝峻洁推弘景，东晋清狂数季鹰。
惆怅后尘流落尽，自抛怀抱醉懵腾。
+++韩偓
++++冬日
萧条古木衔斜日，戚沥晴寒滞早梅。
愁处雪烟连野起，静时风竹过墙来。
故人每忆心先见，新酒偷尝手自开。
景状入诗兼入画，言情不尽恨无才。
+++韩偓
++++再止庙居
去值秋风来值春，前时今日共销魂。
颓垣古柏疑山观，高柳鸣鸦似水村。
菜甲未齐初出叶，树阴方合掩重门。
幽深冻馁皆推分，静者还应为讨论。
+++韩偓
++++老将
折枪黄马倦尘埃，掩耳凶徒怕疾雷。
雪密酒酣偷号去，月明衣冷斫营回。
行驱貔虎披金甲，立听笙歌掷玉杯。
坐久不须轻矍铄，至今双擘硬弓开。
+++韩偓
++++边上看猎赠元戎
绣帘临晓觉新霜，便遣移厨较猎场。
燕卒铁衣围汉相，鲁儒戎服从梁王。
搜山闪闪旗头远，出树斑斑豹尾长。
赞获一声连朔漠，贺杯环骑舞优倡。
军回野静秋天白，角怨城遥晚照黄。
红袖拥门持烛炬，解劳今夜宴华堂。
+++韩偓
++++余自刑部员外郎为时权所挤值盘石出镇藩屏…长句寄所知
正叨清级忽从戎，况与燕台事不同。
开口谩劳矜道在，抚膺唯合哭途穷。
操心未省趋浮俗，点额尤惭自至公。
他日陶甄寻坠履，沧洲何处觅渔翁。
+++韩偓
++++北齐二首
任道骄奢必败亡，且将繁盛悦嫔嫱。
几千奁镜成楼柱，六十间云号殿廊。
后主猎回初按乐，胡姬酒醒更新妆。
绮罗堆里春风畔，年少多情一帝王。
神器传时异至公，败亡安可怨匆匆。
犯寒猎士朝频戮，告急军书夜不通。
并部义旗遮日暗，邺城飞焰照天红。
周朝将相还无体，宁死何须入铁笼。
+++韩偓
++++寄京城亲友二首
苦吟看坠叶，寥落共天涯。
壮岁空为客，初寒更忆家。
雨墙经月藓，山菊向阳花。
因味碧云句，伤哉后会赊。
相思凡几日，日欲咏离衿。
直得吟成病，终难状此心。
解衣悲缓带，搔首闷遗簪。
西岭斜阳外，潜疑是故林。
+++韩偓
++++野寺
野寺看红叶，县城闻捣衣。
自怜痴病苦，犹共赏心违。
高阁正临夜，前山应落晖。
离情在烟鸟，遥入故关飞。
+++韩偓
++++吴郡怀古
主暗臣忠枉就刑，遂教强国醉中倾。
亡建业空城在，花落西江春水平。
万古壮夫犹抱恨，至今词客尽伤情。
徒劳铁锁长千尺，不觉楼船下晋兵。
+++韩偓
++++守愚
深院寥寥竹荫廊，披衣欹枕过年芳。
守愚不觉世途险，无事始知春日长。
一亩落花围隙地，半竿浓日界空墙。
今来自责趋时懒，翻恨松轩书满床。
+++韩偓
++++村居
二月三月雨晴初，舍南舍北唯平芜。
前欢入望盈千恨，胜景牵心非一途。
日照神堂闻啄木，风含社树叫提壶。
行看旦夕梨霜发，犹有山寒伤酒垆。
+++韩偓
++++离家
八月初长夜，千山第一程。
款颜唯有梦，怨泣却无声。
祖席诸宾散，空郊匹马行。
自怜非达识，局促为浮名。
+++韩偓
++++秋雨内宴（乙卯年作）
一带清风入画堂，撼真珠箔碎玎珰。
更看槛外霏霏雨，似劝须教醉玉觞。
+++韩偓
++++寒食日沙县雨中看蔷薇（己巳）
何处遇蔷薇，殊乡冷节时。
雨声笼锦帐，风势偃罗帏。
通体全无力，酡颜不自持。
绿疏微露刺，红密欲藏枝。
惬意凭阑久，贪吟放醆迟。
旁人应见讶，自醉自题诗。
+++韩偓
++++地炉
两星残火地炉畔，梦断背灯重拥衾。
侧听空堂闻静响，似敲疏磬褭清音。
风灯有影随笼转，腊雪无声逐夜深。
禅客钓翁徒自好，那知此际湛然心。
+++韩偓
++++隰州新驿赠刺史
贤侯新换古长亭，先定心机指顾成。
高义尽招秦逐客，旷怀偏接鲁诸生。
萍蓬到此销离恨，燕雀飞来带喜声。
却笑昔贤交易极，一开东閤便垂名。
+++韩偓
++++草书屏风
何处一屏风，分明怀素踪。
虽多尘色染，犹见墨痕浓。
怪石奔秋涧，寒藤挂古松。
若教临水畔，字字恐成龙。
+++韩偓
++++永明禅师房
景色方妍媚，寻真出近郊。
宝香炉上爇，金磬佛前敲。
蔓草棱山径，晴云拂树梢。
支公禅寂处，时有鹤来巢。
+++韩偓
++++登楼有题
暑气檐前过，蝉声树杪交。
待潮生浦口，看雨过山坳。
才见兰舟动，仍闻桂楫敲。
窣云朱槛好，终睹凤来巢。
+++韩偓
++++朝退书怀
鹤帔星冠羽客装，寝楼西畔坐书堂。
山禽养久知人唤，窗竹芟多漏月光。
粉壁不题新拙恶，小屏唯录古篇章。
孜孜莫患劳心力，富国安民理道长。
+++韩偓
++++元夜即席
元宵清景亚元正，丝雨霏霏向晚倾。
桂兔韬光云叶重，烛龙衔耀月轮明。
烟空但仰如膏润，绮席都忘滴砌声。
更待今宵开霁后，九衢车马未妨行。
+++韩偓
++++大庆堂赐宴元珰而有诗呈吴越王
非为亲贤展绮筵，恒常宁敢恣游盘。
绿搓杨柳绵初软，红晕樱桃粉未干。
谷鸟乍啼声似涩，甘霖方霁景犹寒。
笙歌风紧人酣醉，却绕珍丛烂熳看。
+++韩偓
++++又和
樱桃花下会亲贤，风远铜乌转露盘。
蝶下粉墙梅乍坼，蚁浮金斝酒难干。
云和缓奏泉声咽，珠箔低垂水影寒。
狂简斐然吟咏足，却邀群彦重吟看。
+++韩偓
++++再和
我有嘉宾宴乍欢，画帘纹细凤双盘。
影笼沼沚修篁密，声透笙歌羯鼓干。
散后便依书箧寐，渴来潜想玉壶寒。
樱桃零落红桃媚，更俟旬馀共醉看。
+++韩偓
++++重和
冷宴殷勤展小园，舞鞇柔软彩虬盘。
篸花尽日疑头重，病酒经宵觉口干。
嘉树倚楼青琐暗，晚云藏雨碧山寒。
文章天子文章别，八米卢郎未可看。
+++韩偓
++++余作探使以缭绫手帛子寄贺因而有诗
解寄缭绫小字封，探花筵上映春丛。
黛眉印在微微绿，檀口消来薄薄红。
缏处直应心共紧，砑时兼恐汗先融。
帝台春尽还东去，却系裙腰伴雪胸。
+++韩偓
++++别锦儿（及第后出京，别锦儿与蜀妓）
一尺红绡一首诗，赠君相别两相思。
画眉今日空留语，解佩他年更可期。
临去莫论交颈意，清歌休著断肠词。
出门何事休惆怅，曾梦良人折桂枝。
+++韩偓
++++闲步
庄南纵步游荒野，独鸟寒烟轻惹惹。
傍山疏雨湿秋花，僻路浅泉浮败果。
樵人相见指惊麏，牧童四散收嘶马。
一壶倾尽未能归，黄昏更望诸峰火。
+++韩偓
++++乾宁三年丙辰在奉天重围作
仗剑夜巡城，衣襟满霜霰。
贼火遍郊坰，飞焰侵星汉。
积雪似空江，长林如断岸。
独凭女墙头，思家起长叹。
+++韩偓
++++雨中
青桐承雨声，声声何重叠。
疏滴下高枝，次打欹低叶。
鸟湿更梳翎，人愁方拄颊。
独自上西楼，风襟寒帖帖。
+++韩偓
++++与僧
江海扁舟客，云山一衲僧。
相逢两无语，若个是南能。
+++韩偓
++++晚岸
揭起青篷上岸头，野花和雨冷修修。
春江一夜无波浪，校得行人分外愁。
+++韩偓
++++仙山
一炷心香洞府开，偃松皱涩半莓苔。
水清无底山如削，始有仙人骑鹤来。
+++韩偓
++++过茂陵
不悲霜露但伤春，孝理何因感兆民。
景帝龙髯消息断，异香空见李夫人。
+++韩偓
++++曲江秋日
斜烟缕缕鹭鸶栖，藕叶枯香折野泥。
有个高僧入图画，把经吟立水塘西。
+++韩偓
++++流年
三月伤心仍晦日，一春多病更阴天。
雄豪亦有流年恨，况是离魂易黯然。
+++韩偓
++++商山道中
云横峭壁水平铺，渡口人家日欲晡。
却忆往年看粉本，始知名画有工夫。
+++韩偓
++++招隐
立意忘机机已生，可能朝市污高情。
时人未会严陵志，不钓鲈鱼只钓名。
+++韩偓
++++雨村
雁行斜拂雨村楼，帘下三重幕一钩。
倚柱不知身半湿，黄昏独自未回头。
+++韩偓
++++使风
茶烟睡觉心无事，一卷黄庭在手中。
欹枕卷帘江万里，舟人不语满帆风。
+++韩偓
++++阻风
平生情趣羡渔师，此日烟江惬所思。
肥鳜香粳小艛艓，断肠滋味阻风时。
+++韩偓
++++并州
戍旗青草接榆关，雨里并州四月寒。
谁会凭阑潜忍泪，不胜天际似江干。
+++韩偓
++++夏夜
猛风飘电黑云生，霎霎高林簇雨声。
夜久雨休风又定，断云流月却斜明。
+++韩偓
++++阑干
扫花虽恨夜来雨，把酒却怜晴后寒。
吴质谩言愁得病，当时犹不凭阑干。
+++韩偓
++++以庭前海棠梨花一枝寄李十九员外
二月春风澹荡时，旅人虚对海棠梨。
不如寄与星郎去，想得朝回正画眉。
+++韩偓
++++驿楼
流云溶溶水悠悠，故乡千里空回头。
三更犹凭阑干月，泪满关山孤驿楼。
+++韩偓
++++频访卢秀才（卢时在选末）
药诀棋经思致论，柳腰莲脸本忘情。
频频强入风流坐，酒肆应疑阮步兵。
+++韩偓
++++答友人见寄酒
虽可忘忧矣，其如作病何。
淋漓满襟袖，更发楚狂歌。
+++韩偓
++++野钓
细雨桃花水，轻鸥逆浪飞。
风头阻归棹，坐睡倚蓑衣。
+++韩偓
++++曲江晚思
云物阴寂历，竹木寒青苍。
水冷鹭鸶立，烟月愁昏黄。
+++韩偓
++++赠友人
莫嫌谈笑与经过，却恐闲多病亦多。
若遣心中无一事，不知争奈日长何。
+++韩偓
++++半睡
眉山暗澹向残灯，一半云鬟坠枕棱。
四体著人娇欲泣，自家揉损砑缭绫。
+++韩偓
++++已凉
愁多却讶天凉早，思倦翻嫌夜漏迟。
何处山川孤馆里，向灯弯尽一双眉。
+++韩偓
++++寄禅师
从无入有云峰聚，已有还无电火销。
销聚本来皆是幻，世间闲口漫嚣嚣。
+++韩偓
++++访明公大德
寸发如霜袒右肩，倚肩筇竹貌怡然。
悬灯深屋夜分坐，移榻向阳斋后眠。
刮膜且扬三毒论，摄心徐指二宗禅。
清凉药分能知味，各自胸中有醴泉。
+++韩偓
++++大酺乐
晚日催弦管，春风入绮罗。
杏花如有意，偏落舞衫多。
+++韩偓
++++思归乐
泪滴珠难尽，容殊玉易销。
傥随明月去，莫道梦魂遥。
+++韩偓
++++御制春游长句
天意分明道已光，春游嘉景胜仙乡。
玉炉烟直风初静，银汉云消日正长。
柳带似眉全展绿，杏苞如脸半开香。
黄莺历历啼红树，紫燕关关语画梁。
低槛晚晴笼翡翠，小池波暖浴鸳鸯。
马嘶广陌贪新草，人醉花堤怕夕阳。
比屋管弦呈妙曲，连营罗绮斗时妆。
全吴霸越千年后，独此升平显万方。


++下卷六百八十三
  
+++韩偓
++++幽窗（以下《香奁集》）
刺绣非无暇，幽窗自鲜欢。
手香江橘嫩，齿软越梅酸。
密约临行怯，私书欲报难。
无凭谙鹊语，犹得暂心宽。
+++韩偓
++++江楼二首
梦啼呜咽觉无语，杳杳微微望烟浦。
楼空客散燕交飞，江静帆飞日亭午。
鳀鱼苦笋香味新，杨柳酒旗三月春。
风光百计牵人老，争奈多情是病身。
+++韩偓
++++春尽日
树头初日照西檐，树底蔫花夜雨沾。
外院池亭闻动锁，后堂阑槛见垂帘。
柳腰入户风斜倚，榆荚堆墙水半淹。
把酒送春惆怅在，年年三月病厌厌。
+++韩偓
++++咏灯
高在酒楼明锦幕，远随渔艇泊烟江。
古来幽怨皆销骨，休向长门背雨窗。
+++韩偓
++++别绪
别绪静愔愔，牵愁暗入心。
已回花渚棹，悔听酒垆琴。
菊露凄罗幕，梨霜恻锦衾。
此生终独宿，到死誓相寻。
月好知何计，歌阑叹不禁。
山巅更高处，忆上上头吟。
+++韩偓
++++见花
褰裳拥鼻正吟诗，日午墙头独见时。
血染蜀罗山踯躅，肉红宫锦海棠梨。
因狂得病真闲事，欲咏无才是所悲。
看却东风归去也，争教判得最繁枝。
+++韩偓
++++马上见
骄马锦连钱，乘骑是谪仙。
和裙穿玉镫，隔袖把金鞭。
去带懵腾醉，归成困顿眠。
自怜输厩吏，馀暖在香鞯。
+++韩偓
++++绕廊
浓烟隔帘香漏泄，斜灯映竹光参差。
绕廊倚柱堪惆怅，细雨轻寒花落时。
+++韩偓
++++屐子
方寸肤圆光致致，白罗绣屟红托里。
南朝天子欠风流，却重金莲轻绿齿。
+++韩偓
++++青春
眼意心期卒未休，暗中终拟约秦楼。
光阴负我难相遇，情绪牵人不自由。
遥夜定嫌香蔽膝，闷时应弄玉搔头。
樱桃花谢梨花发，肠断青春两处愁。
+++韩偓
++++闻雨
香侵蔽膝夜寒轻，闻雨伤春梦不成。
罗帐四垂红烛背，玉钗敲著枕函声。
+++韩偓
++++懒起
百舌唤朝眠，春心动几般。
枕痕霞黯澹，泪粉玉阑珊。
笼绣香烟歇，屏山烛焰残。
暖嫌罗袜窄，瘦觉锦衣宽。
昨夜三更雨，今朝一阵寒。
海棠花在否，侧卧卷帘看。
+++韩偓
++++已凉
碧阑干外绣帘垂，猩血屏风画折枝。
八尺龙须方锦褥，已凉天气未寒时。
+++韩偓
++++欲去
粉纭隔窗语，重约蹋青期。
总得相逢处，无非欲去时。
恨深书不尽，宠极意多疑。
惆怅桃源路，惟教梦寐知。
+++韩偓
++++横塘
秋寒洒背入帘霜，凤胫灯清照洞房。
蜀纸麝煤沾笔兴，越瓯犀液发茶香。
风飘乱点更筹转，拍送繁弦曲破长。
散客出门斜月在，两眉愁思问横塘。
+++韩偓
++++五更
往年曾约郁金床，半夜潜身入洞房。
怀里不知金钿落，暗中唯觉绣鞋香。
此时欲别魂俱断，自后相逢眼更狂。
光景旋消惆怅在，一生赢得是凄凉。
+++韩偓
++++联缀体
院宇秋明日日长，社前一雁到辽阳。
陇头针线年年事，不喜寒砧捣断肠。
+++韩偓
++++半睡
抬镜仍嫌重，更衣又怕寒。
宵分未归帐，半睡待郎看。
+++韩偓
++++寒食夜（一作深夜，一作夜深）
清江碧草两悠悠，各自风流一种愁。
正是落花寒食夜，夜深无伴倚南楼。
+++韩偓
++++哭花
曾愁香结破颜迟，今见妖红委地时。
若是有情争不哭，夜来风雨葬西施。
+++韩偓
++++重游曲江
鞭梢乱拂暗伤情，踪迹难寻露草青。
犹是玉轮曾辗处，一泓秋水涨浮萍。
+++韩偓
++++遥见
悲歌泪湿澹胭脂，闲立风吹金缕衣。
白玉堂东遥见后，令人斗薄画杨妃。
+++韩偓
++++新秋
一夜清风动扇愁，背时容色入新秋。
桃花脸里汪汪泪，忍到更深枕上流。
+++韩偓
++++宫词
绣裙斜立正销魂，侍女移灯掩殿门。
燕子不来花著雨，春风应自怨黄昏。
+++韩偓
++++蹋青
蹋青会散欲归时，金车久立频催上。
收裙整髻故迟迟，两点深心各惆怅。
+++韩偓
++++夜深（一作寒食夜）
恻恻轻寒翦翦风，小梅飘雪杏花红。
夜深斜搭秋千索，楼阁朦胧烟雨中。
+++韩偓
++++夏日
庭树新阴叶未成，玉阶人静一蝉声。
相风不动乌龙睡，时有娇莺自唤名。
+++韩偓
++++新上头
学梳松鬓试新裙，消息佳期在此春。
为要好多心转惑，遍将宜称问傍人。
+++韩偓
++++中庭
夜短睡迟慵早起，日高方始出纱窗。
中庭自摘青梅子，先向钗头戴一双。
+++韩偓
++++咏浴
再整鱼犀拢翠簪，解衣先觉冷森森。
教移兰烛频羞影，自试香汤更怕深。
初似洗花难抑按，终忧沃雪不胜任。
岂知侍女帘帷外，剩取君王几饼金。
+++韩偓
++++席上有赠
矜严标格绝嫌猜，嗔怒虽逢笑靥开。
小雁斜侵眉柳去，媚霞横接眼波来。
鬓垂香颈云遮藕，粉著兰胸雪压梅。
莫道风流无宋玉，好将心力事妆台。
+++韩偓
++++早归
去是黄昏后，归当胧腮时。
叉衣吟宿醉，风露动相思。
+++韩偓
++++玉合（杂言）
罗囊绣两凤凰，玉合雕双鸂鶒。
中有兰膏渍红豆，每回拈著长相忆。
长相忆，经几春？
人怅望，香氤氲。
开缄不见新书迹，带粉犹残旧泪痕。
+++韩偓
++++金陵（杂言）
风雨萧萧，石头城下木兰桡。
烟月迢迢，金陵渡口去来潮。
自古风流皆暗销，才魂妖魂谁与招？
彩笺丽句今已矣，罗袜金莲何寂寥。
+++韩偓
++++懒卸头（一作生查子）
侍女动妆奁，故故惊人睡。
那知本未眠，背面偷垂泪。
懒卸凤凰钗，羞入鸳鸯被。
时复见残灯，和烟坠金穗。
+++韩偓
++++倚醉
倚醉无端寻旧约，却怜惆怅转难胜。
静中楼阁深春雨。
远处帘栊半夜灯。
抱柱立时风细细，绕廊行处思腾腾。
分明窗下闻裁翦，敲遍阑干唤不应。
+++韩偓
++++咏手
腕白肤红玉笋芽，调琴抽线露尖斜。
背人细撚垂胭鬓。
向镜轻匀衬脸霞。
怅望昔逢褰绣幔，依稀曾见托金车。
后园笑向同行道，摘得蘼芜又折花。
+++韩偓
++++荷花
纨扇相欹绿，香囊独立红。
浸淫因重露，狂暴是秋风。
逸调无人唱，秋塘每夜空。
何繇见周昉，移入画屏中。
+++韩偓
++++松髻
髻根松慢玉钗垂，指点花枝又过时。
坐久暗生惆怅事，背人匀却泪胭脂。
+++韩偓
++++寄远（在岐日作）
眉如半月云如鬟，梧桐叶落敲井阑。
孤灯亭亭公署寒，微霜凄凄客衣单。
想美人兮云一端，梦魂悠悠关山难。
空房展转怀悲酸，铜壶漏尽闻金鸾。
+++韩偓
++++踪迹
东乌西兔似车轮，劫火桑田不复论。
唯有风光与踪迹，思量长是暗销魂。
+++韩偓
++++病忆
信知尤物必牵情，一顾难酬觉命轻。
曾把禅机销此病，破除才尽又重生。
+++韩偓
++++妒媒
洞房深闭不曾开，横卧乌龙作妒媒。
好鸟岂劳兼比翼，异华何必更重台。
难留旋逐惊飙去，暂见如随急电来。
多为过防成后悔，偶因翻语得深猜。
已嫌刻蜡春宵短，最恨鸣珂晓鼓催。
应笑楚襄仙分薄，日中长是独裴回。
+++韩偓
++++不见
动静防闲又怕疑，佯佯脉脉是深机。
此身愿作君家燕，秋社归时也不归。
+++韩偓
++++昼寝
碧桐阴尽隔帘栊，扇拂金鹅玉簟烘。
扑粉更添香体滑，解衣唯见下裳红。
烦襟乍触冰壶冷，倦枕徐欹宝髻松。
何必苦劳魂与梦，王昌只在此墙东。
+++韩偓
++++意绪
绝代佳人何寂寞，梨花未发梅花落。
东风吹雨入西园，银线千条度虚阁。
脸粉难匀蜀酒浓，口脂易印吴绫薄。
娇饶意态不胜羞，愿倚郎肩永相著。
+++韩偓
++++惆怅
身情长在暗相随，生魄随君君岂知。
被头不暖空沾泪，钗股欲分犹半疑。
朗月清风难惬意，词人绝色多伤离。
何如饮酒连千醉，席地幕天无所知。
+++韩偓
++++忍笑
宫样衣裳浅画眉，晚来梳洗更相宜。
水精鹦鹉钗头颤，举袂佯羞忍笑时。
+++韩偓
++++咏柳
褭雨拖风不自持，全身无力向人垂。
玉纤折得遥相赠，便似观音手里时。
+++韩偓
++++密意
呵花贴鬓黏寒发，凝酥光透猩猩血。
经过洛水几多人，唯有陈王见罗袜。
+++韩偓
++++偶见
秋千打困解罗裙，指点醍醐索一尊。
见客入来和笑走，手搓梅子映中门。
+++韩偓
++++寒食夜有寄
风流大抵是伥伥，此际相思必断肠。
云薄月昏寒食夜，隔帘微雨杏花香。
+++韩偓
++++效崔国辅体四首
澹月照中庭，海棠花自落。
独立俯闲阶，风动秋千索。
雨后碧苔院，霜来红叶楼。
闲阶上斜日，鹦鹉伴人愁。
酒力滋睡眸，卤莽闻街鼓。
欲明天更寒，东风打窗雨。
罗幕生春寒，绣窗愁未眠。
南湖一夜雨，应湿采莲船。
+++韩偓
++++后魏时相州人作李波小妹歌疑其未备因补之
李波小妹字雍容，窄衣短袖蛮锦红。
未解有情梦梁殿，何曾自媚妒吴宫。
难教牵引知酒味，因令怅望成春慵。
海棠花下秋千畔，背人撩鬓道匆匆。
+++韩偓
++++春昼
春融艳艳，大醉陶陶。
漏添迟日，箭减良宵。
藤垂戟户，柳拂河桥。
帘幕燕子，池塘伯劳。
肤清臂瘦，衫薄香销。
楚殿衣窄，南朝髻高。
河阳县远，清波地遥。
丝缠露泣，各自无憀。
+++韩偓
++++三忆
忆眠时，春梦困腾腾。
展转不能起，玉钗垂枕棱。
忆行时，背手挼金雀。
敛笑慢回头，步转阑干角。
忆去时，向月迟迟行。
强语戏同伴，图郎闻笑声。
+++韩偓
++++六言三首
春楼处子倾城，金陵狎客多情。
朝云暮雨会合，罗袜绣被逢迎。
华山梧桐相覆，蛮江豆蔻连生。
幽欢不尽告别，秋河怅望平明。
一灯前雨落夜，三月尽草青时。
半寒半暖正好，花开花谢相思。
惆怅空教梦见，懊恼多成酒悲。
红袖不干谁会，揉损联娟澹眉。
此间青草更远，不唯空绕汀洲。
那里朝日才出，还应先照西楼。
忆泪因成恨泪，梦游常续心游。
桃源洞口来否，绛节霓旌久留。
+++韩偓
++++寒食日重游李氏园亭有怀
往年同在鸾桥上，见倚朱阑咏柳绵。
今日独来香径里，更无人迹有苔钱。
伤心阔别三千里，屈指思量四五年。
料得他乡遇佳节，亦应怀抱暗凄然。
+++韩偓
++++思录旧诗于卷上，凄然有感，因成一章
缉缀小诗钞卷里，寻思闲事到心头。
自吟自泣无人会，肠断蓬山第一流。
+++韩偓
++++春闺二首
愿结交加梦，因倾潋滟尊。
醒来情绪恶，帘外正黄昏。
氤氲帐里香，薄薄睡时妆。
长吁解罗带，怯见上空床。
+++韩偓
++++代小玉家为蕃骑所虏后寄故集贤裴公相国
动天金鼓逼神州，惜别无心学坠楼。
不得回眸辞傅粉，便须含泪对残秋。
折钗伴妾埋青冢，半镜随郎葬杜邮。
唯有此宵魂梦里，殷勤见觅凤池头。
+++韩偓
++++荐福寺讲筵偶见又别（一作别后）
见时浓日午，别处暮钟残。
景色疑春尽，襟怀似酒阑。
两情含眷恋，一饷致辛酸。
夜静长廊下，难寻屐齿看。
+++韩偓
++++复偶见三绝
雾为襟袖玉为冠，半似羞人半忍寒。
别易会难长自叹，转身应把泪珠弹。
桃花脸薄难藏泪，柳叶眉长易觉愁。
密迹未成当面笑，几回抬眼又低头。
半身映竹轻闻语，一手揭帘微转头。
此意别人应未觉，不胜情绪两风流。
+++韩偓
++++厌花落
厌花落，人寂寞，果树阴成燕翅齐，西园永日闲高阁。
后堂夹帘愁不卷，低头闷把衣襟捻。
忽然事到心中来，四肢娇入茸茸眼。
也曾同在华堂宴，佯佯拢鬓偷回面。
半醉狂心忍不禁，分明一任傍人见。
书中说却平生事，犹疑未满情郎意。
锦囊封了又重开，夜深窗下烧红纸。
红纸千张言不尽，至诚无语传心印。
但得鸳鸯枕臂眠，也任时光都一瞬。

+++韩偓
++++春闷偶成十二韵
阡陌悬云壤，阑畦隔艾芝。
路遥行雨懒，河阔过桥迟。
雁足应难达，狐踪浪得疑。
谢鲲吟未废，张硕梦堪思。
有意通情处，无言拢鬓时。
格高归敛笑，歌怨在颦眉。
醉后金蝉重，欢馀玉燕欹。
素姿凌白柰，圆颊诮红梨。
粉字题花笔，香笺咏柳诗。
绣窗携手约，芳草蹋青期。
别泪开泉脉，春愁罥藕丝。
相思不相信，幽恨更谁知。
+++韩偓
++++想得（一作再青春）
两重门里玉堂前，寒食花枝月午天。
想得那人垂手立，娇羞不肯上秋千。
+++韩偓
++++偶见背面是夕兼梦
酥凝背胛玉搓肩，轻薄红绡覆白莲。
此夜分明来入梦，当时惆怅不成眠。
眼波向我无端艳，心火因君特地然。
莫道人生难际会，秦楼鸾凤有神仙。
+++韩偓
++++五更
秋雨五更头，桐竹鸣骚屑。
却似残春间，断送花时节。
空楼雁一声，远屏灯半灭。
绣被拥娇寒，眉山正愁绝。
+++韩偓
++++有忆
昼漏迢迢夜漏迟，倾城消息杳无期。
愁肠泥酒人千里，泪眼倚楼天四垂。
自笑计狂多独语，谁怜梦好转相思。
何时斗帐浓香里，分付东风与玉儿。
+++韩偓
++++半夜
板閤数尊后，至今犹酒悲。
一宵相见事，半夜独眠时。
明朝窗下照，应有鬓如丝。
+++韩偓
++++信笔
睡髻休频拢，春眉忍更长。
整钗栀子重，泛酒菊花香。
绣叠昏金色，罗揉损砑光。
有时闲弄笔，亦画两鸳鸯。
+++韩偓
++++寄恨
秦钗枉断长条玉，蜀纸虚留小字红。
死恨物情难会处，莲花不肯嫁春风。
+++韩偓
++++两处
楼上澹山横，楼前沟水清。
怜山又怜水，两处总牵情。
+++韩偓
++++拥鼻
拥鼻悲吟一向愁，寒更转尽未回头。
绿屏无睡秋分簟，红叶伤心月午楼。
却要因循添逸兴，若为趋竞怆离忧。
殷勤凭仗官渠水，为到西溪动钓舟。
+++韩偓
++++闺怨
时光潜去暗凄凉，懒对菱花晕晓妆。
初坼秋千人寂寞，后园青草任他长。
+++韩偓
++++褭娜（丁卯年作）
褭娜腰肢澹薄妆，六朝宫样窄衣裳。
著词暂见樱桃破，飞醆遥闻豆蔻香。
春恼情怀身觉瘦，酒添颜色粉生光。
此时不敢分明道，风月应知暗断肠。
+++韩偓
++++多情（庚午年在桃林场作）
天遣多情不自持，多情兼与病相宜。
蜂偷野蜜初尝处，莺啄含桃欲咽时。
酒荡襟怀微駊騀，春牵情绪更融怡。
水香剩置金盆里，琼树长须浸一枝。
+++韩偓
++++偶见
千金莫惜旱莲生，一笑从教下蔡倾。
仙树有花难问种，御香闻气不知名。
愁来自觉歌喉咽，瘦去谁怜舞掌轻。
小叠红笺书恨字，与奴方便寄卿卿。
+++韩偓
++++个侬
甚感殷勤意，其如阻碍何。
隔帘窥绿齿，映柱送横波。
老大逢知少，襟怀暗喜多。
因倾一尊酒，聊以慰蹉跎。
+++韩偓
++++无题
小槛移灯灺，空房锁隙尘。
额波风尽日，帘影月侵晨。
香辣更衣后，钗梁拢鬓新。
吉音闻诡计，醉语近天真。
妆好方长叹，欢馀却浅颦。
绣屏金作屋，丝幰玉为轮。
致意通绵竹，精诚托锦鳞。
歌凝眉际恨，酒发脸边春。
溪纻殊倾越，楼箫岂羡秦。
柳虚禳沴气，梅实引芳津。
乐府降清唱，宫厨减食珍。
防闲襟并敛，忍妒泪休匀。
宿饮愁萦梦，春寒瘦著人。
手持双豆蔻，的的为东邻。
碧瓦偏光日，红帘不受尘。
柳昏连绿野，花烂烁清晨。
书密偷看数，情通破体新。
明言终未实，暗祝始应真。
枉道嫌偷药，推诚鄙效颦。
合成云五色，宜作日中轮。
照兽金涂爪，钗鱼玉镂鳞。
渺瀰三岛浪，平远一楼春。
堕髻还名寿，修蛾本姓秦。
棹寻闻犬洞，槎入饮牛津。
麟脯随重酿，霜华间八珍。
锦囊霞彩烂，罗袜砑光匀。
羞涩佯牵伴，娇饶欲泥人。
偷儿难捉搦，慎莫共比邻。
紫蜡融花蒂，红绵拭镜尘。
梦狂翻惜夜，妆懒厌凌晨。
茜袖啼痕数，香笺墨色新。
+++韩偓
++++倒押前韵
白下同归路，乌衣枉作邻。
珮声犹隔箔，香气已迎人。
酒劝杯须满，书羞字不匀。
歌怜黄竹怨，味实碧桃珍。
翦烛非良策，当关是要津。
东阿初度洛，杨恽旧家秦。
粉化横波溢，衫轻晓雾春。
鸦黄双凤翅，麝月半鱼鳞。
别袂翻如浪，回肠转似轮。
后期才注脚，前事又含颦。
纵有才难咏，宁无画逼真。
天香闻更有，琼树见长新。
斗草常更仆，迷阄误达晨。
嗅花判不得，檀注惹风尘。
+++韩偓
++++闺情
轻风滴砾动帘钩，宿酒犹酣懒卸头。
但觉夜深花有露，不知人静月当楼。
何郎烛暗谁能咏，韩寿香焦亦任偷。
敲折玉钗歌转咽，一声声作两眉愁。
+++韩偓
++++自负
人许风流自负才，偷桃三度到瑶台。
至今衣领胭脂在，曾被谪仙痛咬来。
+++韩偓
++++天凉
愁来却讶天凉早，思倦翻嫌夜漏迟。
何处山川孤馆里，向灯弯尽一双眉。
+++韩偓
++++日高
朦胧犹记管弦声，噤㾕馀寒酒半醒。
春暮日高帘半卷，落花和雨满中庭。
+++韩偓
++++夕阳
花前洒泪临寒食，醉里回头问夕阳。
不管相思人老尽，朝朝容易下西墙。
+++韩偓
++++旧馆
前欢往恨分明在，酒兴诗情大半亡。
还似墙西紫荆树，残花摘索映高塘。
+++韩偓
++++中春忆赠
年年长是阻佳期，万种恩情只自知。
春色转添惆怅事，似君花发两三枝。
+++韩偓
++++春恨
残梦依依酒力馀，城头画角伴啼乌。
平明未卷西楼幕，院静时闻响辘轳。
+++韩偓
++++秋千
池塘夜歇清明雨，绕院无尘近花坞。
五丝绳系出墙迟，力尽才瞵见邻圃。
下来娇喘未能调，斜倚朱阑久无语。
无语兼动所思愁，转眼看天一长吐。
+++韩偓
++++长信宫二首
天上梦魂何杳杳，宫中消息太沈沈。
君恩不似黄金井，一处团圆万丈深。
天上凤凰休寄梦，人间鹦鹉旧堪悲。
平生心绪无人识，一只金梭万丈丝。
+++韩偓
++++句
岂独鸱夷解归去，五湖渔艇且餔糟。（闻再除戎曹，依前充职）

++下卷六百八十四
  
+++吴融
++++奉和御制
岳寺清秋霁，宸游永日闲。
霓旌森物外，凤吹落人间。
玉漱穿城水，屏开对阙山。
皆知圣情悦，丽藻洒芳兰。
+++吴融
++++和集贤相公西溪侍宴观竞渡
片水耸层桥，祥烟霭庆霄。
昼花铺广宴，晴电闪飞桡。
浪叠摇仙仗，风微定彩标。
都人同盛观，不觉在行朝。
+++吴融
++++山居即事四首
桂树秋来风满枝，碧岩归日免乖期。
故人尽向蟾宫折，独我攀条欲寄谁。
不傲南窗且采樵，干松每带湿云烧。
庖厨却得长兼味，三秀芝根五朮苗。
万事翛然只有棋，小轩高净簟凉时。
阑珊半局和微醉，花落中庭树影移。
无邻无里不成村，水曲云重掩石门。
何用深求避秦客，吾家便是武陵源。
+++吴融
++++红白牡丹
不必繁弦不必歌，静中相对更情多。
殷鲜一半霞分绮，洁澈旁边月飐波。
看久愿成庄叟梦，惜留须倩鲁阳戈。
重来应共今来别，风堕香残衬绿莎。
+++吴融
++++中秋陪熙用学士禁中玩月
月圆年十二，秋半每多阴。
此夕无纤霭，同君宿禁林。
未高知海阔，当午见宫深。
衣似繁霜透，身疑积水沈。
遭逢陪侍辇，归去忆抽簪。
太液池南岸，相期到晓吟。
+++吴融
++++题豪家故池
岁久无泉引，春来仰雨流。
萍枯黏朽槛，沙浅露沉舟。
照影人何在，持竿客寄游。
翛然兴废外，回首谢眠鸥。
+++吴融
++++偶题
贱子曾尘国士知，登门倒屣忆当时。
西州酌尽看花酒，东阁编成咏雪诗。
莫道精灵无伯有，寻闻任侠报爰丝。
乌衣旧宅犹能认，粉竹金松一两枝。
+++吴融
++++渚宫立春书怀
春候侵残腊，江芜绿已齐。
风高莺啭涩，雨密雁飞低。
向日心须在，归朝路欲迷。
近闻惊御火，犹及灞陵西。
+++吴融
++++闻李翰林游池上有寄
花飞絮落水和流，玉署词臣奉诏游。
四面看人随画鹢，中流合乐起眠鸥。
皇恩自抱丹心报，清颂谁将白雪酬。
不为禁钟催入宿，前峰月上未回舟。
+++吴融
++++谷口寓居偶题
涔涔病骨怯朝天，谷口归来取性眠。
峭壁削成开画障，急溪飞下咽繁弦。
不能尘土争闲事，且放形神学散仙。
已熟前峰采芝径，更于何处养残年。
+++吴融
++++无题
万态千端一瞬中，沁园芜没伫秋风。
夜警池塘冷，蝙蝠昼飞楼阁空。
粉貌早闻残洛市，箫声犹自傍秦宫。
今朝陌上相非者，曾此歌钟几醉同。
+++吴融
++++赋雪
一夜阴风度，平明颢气交。
未知融结判，唯见混茫包。
路莫藏行迹，林难出树梢。
气应封兽穴，险必堕禽巢。
影密灯回照，声繁竹送敲。
玩宜苏让点，餐称蜜匀抄。
结冻防鱼跃，黏沙费马跑。
炉寒资爇荻，屋暖赖编茅。
远不分山叠，低宜失地坳。
阑干高百尺，新霁若为抛。
+++吴融
++++寄僧
柳拂池光一点清，紫方袍袖杖藜行。
偶传新句来中禁，谁把闲书寄上卿。
锡倚山根重藓破，棋敲石面碎云生。
应怜正视淮王诏，不识东林物外情。
+++吴融
++++酬僧
吾师既续惠休才，况值高秋万象开。
吟处远峰横落照，定中黄叶下青苔。
双林不见金兰久，丹楚空翻组绣来。
闻说近郊寒尚绿，登临应待一追陪。
+++吴融
++++题延寿坊东南角古池
蔓草萧森曲岸摧，水笼沙浅露莓苔。
更无蔟蔟红妆点，犹有双双翠羽来。
雨细几逢耕犊去，日斜时见钓人回。
繁华自古皆相似，金谷荒园土一堆。
+++吴融
++++登鹳雀楼
鸟在林梢脚底看，夕阳无际戍烟残。
冻开河水奔浑急，雪洗条山错落寒。
始为一名抛故国，近因多难怕长安。
祖鞭掉折徒为尔，赢得云溪负钓竿。
+++吴融
++++和峡州冯使君题所居
三年拔薤成仁政，一日诛茅葺所居。
晓岫近排吟阁冷，夜江遥响寝堂虚。
唯怀避地逃多难，不羡朝天卧直庐。
记得街西邻舍否，投荒南去五千馀。
+++吴融
++++秋日感事
一叶飘然夕照沈，世间何事不经心。
几人欲话云台峻，独我方探禹穴深。
鸡檄固应无下策，鹤书还要问中林。
自怜情为多忧动，不为西风白露吟。
+++吴融
++++莺
日落林西鸟未知，自先飞上最高枝。
千啼万语不离恨，已去又来如有期。
惯识江南春早处，长惊蓟北梦回时。
谢家园里成吟久，只欠池塘一句诗。
+++吴融
++++次韵和王员外杂游四韵
一分难减亦难加，得似溪头浣越纱。
两桨惯邀催去艇，七香曾占取来车。
黄昏忽堕当楼月，清晓休开满镜花。
谁见玉郎肠断处，露床风簟半欹斜。
+++吴融
++++秋事
江天暑气自凉清，物候须知一雨成。
松竹健来唯欠语，蕙兰衰去始多情。
他年拟献书空在，此日知机意尽平。
更欲轻桡放烟浪，苇花深处睡秋声。
+++吴融
++++和陆拾遗题谏院松
落落孤松何处寻，月华西畔结根深。
晓含仙掌三清露，晚上宫墙百雉阴。
野鹤不归应有怨，白云高去太无心。
碧岩秋涧休相望，捧日元须在禁林。
+++吴融
++++题扬子津亭
扬子江津十四经，纪行文字遍长亭。
惊人旅鬓斩新白，无事海门依旧青。
前路莫知霜凛凛，故乡何处雁冥冥。
可怜不识生离者，数点渔帆落暮汀。
+++吴融
++++闲望
三点五点映山雨，一枝两枝临水花。
蛱蝶狂飞掠芳草，鸳鸯稳睡翘暖沙。
阙下新居成别业，江南旧隐是谁家。
东迁西去俱无计，却羡暝归林上鸦。
+++吴融
++++雪后过昭应
路过章台气象宽，九重城阙在云端。
烟含上苑沈沈紫，雪露南山愯愯寒。
绮陌已堪骑宝马，绿芜行即弹金丸。
灞川南北真图画，更待残阳一望看。
+++吴融
++++商人
百尺竿头五两斜，此生何处不为家。
北抛衡岳南过雁，朝发襄阳暮看花。
蹭蹬也应无陆地，团圆应觉有天涯。
随风逐浪年年别，却笑如期八月槎。
+++吴融
++++岐下闻杜鹃
化去蛮乡北，飞来渭水西。
为多亡国恨，不忍故山啼。
怨已惊秦凤，灵应识汉鸡。
数声烟漠漠，馀思草萋萋。
楼迥波无际，林昏日又低。
如何不肠断，家近五云溪。
+++吴融
++++雨后闻思归乐二首
山禽连夜叫，兼雨未尝休。
尽道思归乐，应多离别愁。
我家方旅食，故国在沧洲。
闻此不能寐，青灯茆屋幽。
一夜鸟飞鸣，关关彻五更。
似因归路隔，长使别魂惊。
未省愁雨暗，就中伤月明。
须知越吟客，欹枕不胜情。
+++吴融
++++中夜闻啼禽
漠漠苍苍未五更，宿禽何处两三声。
若非西涧回波触，即是南塘急雨惊。
金屋独眠堪寄恨，商陵永诀更牵情。
此时归梦随肠断，半壁残灯闪闪明。
+++吴融
++++灵池县见早梅（时太尉中书令京兆公奉诏讨蜀余在幕中）
小园晴日见寒梅，一寸乡心万里回。
春日暖时抛笠泽，战尘飞处上琴台。
栖身未识登龙地，落笔元非倚马才。
待勒燕然归未得，雪枝南畔少徘徊。
+++吴融
++++野庙
古原荒庙掩莓苔，何处喧喧鼓笛来。
日暮鸟归人散尽，野风吹起纸钱灰。
+++吴融
++++闲书
接鹭陪鸾漫得群，未如高卧紫溪云。
晋阳起义寻常见，湖口屯营取次闻。
大底鹪鹏须自适，何尝玉石不同焚。
回看带砺山河者，济得危时没旧勋。
+++吴融
++++寄贯休上人
别来如梦亦如云，八字微言不复闻。
世上浮沈应念我，笔端飞动只降君。
几同江步吟秋霁，更忆山房语夜分。
见拟沃州寻旧约，且教丹顶许为邻。
+++吴融
++++书怀
傍岩依树结檐楹，夏物萧疏景更清。
滩响忽高何处雨，松阴自转远山晴。
见多邻犬遥相认，来惯幽禽近不惊。
争得便夸饶胜事，九衢尘里免劳生。
+++吴融
++++重阳日荆州作
万里投荒已自哀，高秋寓目更徘徊。
浊醪任冷难辞醉，黄菊因暄却未开。
上国莫归戎马乱，故人何在塞鸿来。
惊时感事俱无奈，不待残阳下楚台。
+++吴融
++++寄贯休
休公何处在，知我宦情无。
已似冯唐老，方知武子愚。
一身仍更病，双阙又须趋。
若得重相见，冥心学半铢。
+++吴融
++++秋日渚宫即事
漠漠澹云烟，秋归泽国天。
风高还促燕，雨细未妨蝉。
静引荒城望，凉惊旅枕眠。
更堪憔悴里，欲泛洞庭船。
+++吴融
++++荆州寓居书怀
一室四无邻，荒郊接古津。
幽闲消俗态，摇落露家贫。
绝迹思浮海，修书懒寄秦。
东西不复问，翻笑泣岐人。
+++吴融
++++和严谏议萧山庙十韵（旧说常闻箫管之声因而得名次韵）
泽国瞻遗庙，云韶仰旧名。
一隅连障影，千仞落泉声。
老狖寻危栋，秋蛇束画楹。
路长资税驾，岁俭绝丰盛。
默默虽难测，昭昭本至平。
岂知迁去客，自有复来兵。
美舜歌徒作，欺尧犬正狞。
近兼闻顺动，敢复怨徂征。
日出天须霁，风休海自清。
肺肠无处说，一为启聪明。
+++吴融
++++松江晚泊
树远天疑尽，江奔地欲随。
孤帆落何处，残日更新离。
客是凄凉本，情为系滞枝。
寸肠无计免，应只楚猿知。
+++吴融
++++湖州溪楼书献郑员外
危槛等飞樯，闲追晚际凉。
青林上雨色，白鸟破溪光。
目以高须极，心因静更伤。
唯公旧相许，早晚侍长杨。
+++吴融
++++秋兴
微雨过菰苇，野居生早凉。
襟期渐萧洒，精爽欲飞扬。
鱼买罾头活，酒沽船上香。
不缘人不用，始道静胜忙。
+++吴融
++++端居
片雨过前汀，端居枕簟清。
病魔随暑退，诗思傍凉生。
别燕殷勤语，残蝉仿佛鸣。
来悲不尽，况我本多情。
+++吴融
++++途中
一棹归何处，苍茫落照昏。
无人应失路，有树始知春。
湖岸春耕废，江城战鼓喧。
儒冠解相误，学剑尽乘轩。
+++吴融
++++西陵夜居
寒潮落远汀，暝色入柴扃。
漏永沈沈静，灯孤的的清。
林风移宿鸟，池雨定流萤。
尽夜成愁绝，啼蛩莫近庭。
+++吴融
++++燕雏
掠水身犹重，偎风力尚微。
瓦苔难定立，檐雨忽喧归。
未识重溟远，先愁一叶飞。
衔泥在他日，两两占春晖。
+++吴融
++++新秋
白发又经秋，端居海上洲。
无机因事发，有涕为时流。
新酒乘凉压，残棋隔夜收。
公车无路入，同拜老闲侯。
+++吴融
++++题越州法华寺
寺在五峰阴，穿缘一径寻。
云藏古殿暗，石护小房深。
宿鸟连僧定，寒猿应客吟。
上方应见海，月出试登临。
+++吴融
++++寒食洛阳道
路岐无乐处，时节倍思家。
彩索飏轻吹，黄鹂啼落花。
连乾驰宝马，历禄斗香车。
行客胜回首，看看春日斜。
+++吴融
++++忆事
去年花下把金卮，曾赋杨花数句诗。
回首朱门闭荒草，如今愁到牡丹时。
+++吴融
++++金陵遇悟空上人（上人与故相国杨公有旧）
东阁无人事渺茫，老僧持钵过丹阳。
十年栖止如何报，好与南谯剩炷香。
+++吴融
++++途中
柳弱风长在，云轻雨易休。
不劳芳草色，更惹夕阳愁。
万里独归去，五陵无与游。
春心渐伤尽，何处有高楼。
+++吴融
++++秋园
始怜春草细霏霏，不觉秋来绿渐稀。
惆怅撷芳人散尽，满园烟露蝶高飞。
+++吴融
++++富春
天下有水亦有山，富春山水非人寰。
长川不是春来绿，千峰倒影落其间。
+++吴融
++++山居即事
小亭前面接青崖，白石交加衬绿苔。
日暮松声满阶砌，不关风雨鹤归来。
+++吴融
++++寓言
非明非暗朦朦月，不暖不寒慢慢风。
独卧空床好天气，平生闲事到心中。
+++吴融
++++华清宫二首
四郊飞雪暗云端，唯此宫中落旋干。
绿树碧檐相掩映，无人知道外边寒。
长生秘殿倚青苍，拟敌金庭不死乡。
无奈逝川东去急，秦陵松柏满残阳。
+++吴融
++++过九成宫
凤辇东归二百年，九成宫殿半荒阡。
魏公碑字封苍藓，文帝泉声落野田。
碧草断沾仙掌露，绿杨犹忆御炉烟。
升平旧事无人说，万叠青山但一川。
+++吴融
++++出潼关
重门随地险，一径入天开。
华岳眼前尽，黄河脚底来。
飞轩何满路，丹陛正求才。
独我疏慵质，飘然又此回。
+++吴融
++++过丹阳
云阳县郭半郊坰，风雨萧条万古情。
山带梁朝陵路断，水连刘尹宅基平。
桂枝自折思前代，藻鉴难逢耻后生。
遗事满怀兼满目，不堪孤棹舣荒城。
+++吴融
++++和人题武城寺
神清已觉三清近，目断仍劳万象牵。
渭水远含秋草渡，汉陵高枕夕阳天。
半岩云粉千竿竹，满寺风雷百尺泉。
别有阑干压行路，看人尘土竟流年。
+++吴融
++++长安里中闻猿
夹巷重门似海深，楚猿争得此中吟。
一声紫陌才回首，万里青山已到心。
惯倚客船和雨听，可堪侯第见尘侵。
无因永夜闻清啸，禁路人归月自沈。
+++吴融
++++岐下闻子规
剑阁西南远凤台，蜀魂何事此飞来。
偶因陇树相迷至，唯恐边风却送回。
只有花知啼血处，更无猿替断肠哀。
谁怜越客曾闻处，月落江平晓雾开。
+++吴融
++++敷水有丐者云是马侍中诸孙，悯而有赠
天地尘昏九鼎危，大貂曾出武侯师。
一心忠赤山河见，百战功名日月知。
旧宅已闻栽禁树，诸孙仍见丐征岐。
而今不要教人识，正藉将军死斗时。
+++吴融
++++还俗尼（本是歌妓）
柳眉梅额倩妆新，笑脱袈裟得旧身。
三峡却为行雨客，九天曾是散花人。
空门付与悠悠梦，宝帐迎回暗暗春。
寄语江南徐孝克，一生长短托清尘。
+++吴融
++++彭门用兵后经汴路三首
长亭一望一徘徊，千里关河百战来。
细柳旧营犹锁月，祁连新冢已封苔。
霜凋绿野愁无际，烧接黄云惨不开。
若比江南更牢落，子山词赋莫兴哀。
隋堤风物已凄凉，堤下仍多旧战场。
金镞有苔人拾得，芦花无主鸟衔将。
秋声暗促河声急，野色遥连日色黄。
独上寒城正愁绝，戍鼙惊起雁行行。
铁马云旗梦渺茫，东来无处不堪伤。
风吹白草人行少，月落空城鬼啸长。
一自纷争惊宇宙，可怜萧索绝烟光。
曾为塞北闲游客，辽水天山未断肠。
+++吴融
++++寄殿院高侍御
黄梅雨细幂长洲，柳密花疏水慢流。
钓艇正寻逋客去，绣衣方结少年游。
风前不肯看垂手，灯下还应惜裹头。
一夜自怜无羽翼，独当何逊滴阶愁。
+++吴融
++++新安道中玩流水
一渠春碧弄潺潺，密竹繁花掩映间。
看处便须终日住，算来争得此身闲。
萦纡似接迷春洞，清冷应连有雪山。
上却征车再回首，了然尘土不相关。
+++吴融
++++忆钓舟
青山小隐枕潺湲，一叶垂纶几溯沿。
后浦春风随兴去，南塘秋雨有时眠。
惯冲晓雾惊群雁，爱飐残阳入乱烟。
回首无人寄惆怅，九衢尘土困扬鞭。
+++吴融
++++灵宝县西侧津
碧溪潋潋流残阳，晴沙两两眠鸳鸯。
柳花无赖苦多暇，蛱蝶有情长自忙。
千里宦游成底事，每年风景是他乡。
高歌一曲垂鞭去，尽日无人识楚狂。
+++吴融
++++即席
家住丛台旧，名参绛圃新。
醉波疑夺烛，娇态欲沈春。
伴雨聊过楚，归云定占秦。
桃花正浓暖，争不浪迷人。
+++吴融
++++出迟
园密花藏易，楼深月到难。
酒虚留客尽，灯暗远更残。
麝想眉间印，鸦知顶上盘。
文王之囿小，莫惜借人看。
+++吴融
++++送僧归日本国
沧溟分故国，渺渺泛杯归。
天尽终期到，人生此别稀。
无风亦骇浪，未午已斜晖。
系帛何须雁，金乌日日飞。
+++吴融
++++送僧归破山寺
万里指吴山，高秋杖锡还。
别来双阙老，归去片云闲。
师在有无外，我婴尘土间。
居然本相别，不要惨离颜。
+++吴融
++++夏夜有寄
月上簟如水，轩高帘在钩。
竹声寒不夏，蛩思静先秋。
偶得清宵兴，方知白日愁。
所思何处远，斜汉欲低流。
+++吴融
++++春词
鸾镜长侵夜，鸳衾不识寒。
羞多转面语，妒极定睛看。
金市旧居近，钿车新造宽。
春期莫相误，一日百花残。
+++吴融
++++汴上晚泊
亭上风犹急，桥边月已斜。
柳寒难吐絮，浪浊不成花。
岐路春三月，园林海一涯。
萧然正无寐，夜橹莫咿哑。
+++吴融
++++送僧南游
战鼙鸣未已，瓶屦抵何乡。
偶别尘中易，贪归物外忙。
后蝉抛鄠杜，先雁下潇湘。
不得从师去，殷勤谢草堂。
+++吴融
++++戏
恨极同填海，情长抵导江。
丁香从小结，莲子彻枝双。
整髻花当槛，吹灯月在窗。
秦台非久计，早晚降霓幢。
+++吴融
++++雪中寄卢延让秀才
苦贫皆共雪，吾子岂同悲。
永日应无食，经宵必有诗。
渚宫寒过节，华省试临期。
努力图西去，休将冻馁辞。

++下卷六百八十五
  
+++吴融
++++花村六韵
地胜非离郭，花深故号村。
已怜梁雪重，仍愧楚云繁。
山近当吟冷，泉高入梦喧。
依稀小有洞，邂逅武陵源。
月好频移座，风轻莫闭门。
流莺更多思，百啭待黄昏。
+++吴融
++++赋雪十韵
雨冻轻轻下，风干淅淅吹。
喜胜花发处，惊似客来时。
河静胶行棹，岩空响折枝。
终无鹧鸪识，先有鶺鴒知。
马势晨争急，雕声晚更饥。
替霜严柏署，藏月上龙墀。
百尺楼堪倚，千钱酒要追。
朝归紫阁早，漏出建章迟。
腊候何曾爽，春工是所资。
遥知故溪柳，排比万条丝。
+++吴融
++++溪边
溪边花满枝，百鸟带香飞。
下有一白鹭，日斜翘石矶。
+++吴融
++++长安逢故人
岁暮长安客，相逢酒一杯。
眼前闲事静，心里故山来。
池影含新草，林芳动早梅。
如何不归去，霜鬓共风埃。
+++吴融
++++雨夜
旅夕那禁雨，梅天已思秋。
未明孤枕倦，相吊一灯愁。
有恋惭沧海，无机奈白头。
何人得浓睡，溪上钓鱼舟。
+++吴融
++++旅中送迁客
天南不可去，君去吊灵均。
落日青山路，秋风白发人。
言危无继者，道在有明神。
满目尽胡越，平生何处陈。
+++吴融
++++寄尚颜师
僧中难得静，静得是吾师。
到阙不求紫，归山只爱诗。
临风翘雪足，向日剃霜髭。
自叹眠漳久，双林动所思。
+++吴融
++++微雨
天青织未遍，风急舞难成。
粉重低飞蝶，黄沈不语莺。
自随春霭乱，还放夕阳明。
惆怅池塘上，荷珠点点倾。
+++吴融
++++送广利大师东归
紫殿久沾恩，东归过海门。
浮荣知是梦，轻别肯销魂。
明发先晨鸟，寒栖入暝猿。
蕺山如重到，应老旧云根。
+++吴融
++++关东献兵部刘员外
昨夜星辰动，仙郎近汉关。
玳筵吟雪罢，锦帐押春还。
已到青云上，应栖绛圃间。
临邛有词赋，一为奏天颜。
+++吴融
++++途次淮口
寒流万派碧，南渡见烟光。
向隋宫近，山盘楚塞长。
有村皆绿暗，无径不红芳。
已带伤春病，如何更异乡。
+++吴融
++++咏柳
自与莺为地，不教花作媒。
细应和雨断，轻只爱风裁。
好拂锦步障，莫遮铜雀台。
灞陵千万树，日暮别离回。
+++吴融
++++武牢关遇雨
泽春关路迥，暮雨细霏霏。
带雾昏河浪，和尘重客衣。
望中迷去骑，愁里乱斜晖。
惆怅家山远，溟蒙湿翠微。
+++吴融
++++春寒
固教梅忍落，体与杏藏娇。
已过冬疑剩，将来暖未饶。
玉阶残雪在，罗荐暗魂销。
莫问王孙事，烟芜正寂寥。
+++吴融
++++早发潼关
天边月初落，马上梦犹残。
关树苍苍晓，玉阶澹澹寒。
宦游终自苦，身世静堪观。
争似山中隐，和云枕碧湍。
+++吴融
++++送策上人
昨来非有意，今去亦无心。
阙下抛新院，江南指旧林。
瓶添新涧绿，笠卸晚峰阴。
八字如相许，终辞尺组寻。
+++吴融
++++和诸学士秋夕禁直偶雪
大华积秋雪，禁闱生夜寒。
砚冰忧诏急，灯烬惜更残。
正遂攀稽愿，翻追访戴欢。
更为三日约，高兴未将阑。
+++吴融
++++御沟十六韵
一水终南下，何年派作沟。
穿城初北注，过苑却东流。
绕岸清波溢，连宫瑞气浮。
去应涵凤沼，来必渗龙湫。
激石珠争碎，萦堤练不收。
照花长乐曙，泛叶建章秋。
影炫金茎表，光摇绮陌头。
旁沾画眉府，斜入教箫楼。
有雨难澄镜，无萍易掷钩。
鼓宜尧女瑟，荡必蔡姬舟。
皋著通鸣鹤，津应接斗牛。
回风还潋潋，和月更悠悠。
浅忆觞堪泛，深思杖可投。
只怀泾合虑，不带陇分愁。
自有朝宗乐，曾无溃穴忧。
不劳夸大汉，清渭贯神州。
+++吴融
++++赴阙次留献荆南成相公三十韵
分阃兼文德，持衡有武功。
荆南知独去，海内更谁同。
拔地孤峰秀，当天一鹗雄。
云生五色笔，月吐六钧弓。
骨格凌秋耸，心源见底空。
神清餐沆瀣，气逸饮洪濛。
临事成奇策，全身仗至忠。
解鞍欺李广，煮弩笑臧洪。
往昔逢多难，来兹故统戎。
卓旗云梦泽，扑火细腰宫。
铲土楼台构，连江雉堞笼。
似平铺掌上，疑涌出壶中。
岂是劳人力，宁因役鬼工。
本遗三户在，今匝万家通。
画舸横青雀，危樯列彩虹。
席飞巫峡雨，袖拂宋亭风。
场广盘球子，池闲引钓筒。
礼贤金璧贱，煦物雪霜融。
酒满梁尘动，棋残漏滴终。
俭常资澹静，贵绝恃穹崇。
唯要臣诚显，那求帝渥隆。
甘棠名异奭，大树姓非冯。
自念为迁客，方谐谒上公。
痛知遭止棘，频叹委飘蓬。
借宅诛茅绿，分囷指粟红。
只惭燕馆盛，宁觉阮途穷。
涣汗沾明主，沧浪别钓翁。
去曾忧塞马，归欲逐边鸿。
积感深于海，衔恩重极嵩。
行行柳门路，回首下离东。
+++吴融
++++三峰府内矮柏十韵
擢秀依黄阁，移根自碧岑。
周围虽合抱，直上岂盈寻。
远砌行窥顶，当庭坐庇阴。
短堪惊众木，高已让他林。
日转无长影，风回有细音。
不容萝茑附，只耐雪霜侵。
玉帐笼应匝，牙旗倚更禁。
叶低宜拂席，枝褭易抽簪。
绿涧支离久，朱门掩映深。
何须一千丈，方有岁寒心。
+++吴融
++++雪十韵
洒密蔽璇穹，霏霏杳莫穷。
迟于雨到地，疾甚絮随风。
四野苍茫际，千家晃朗中。
夜迷三绕鹊，昼断一行鸿。
结片飞琼树，栽花点蕊宫。
壅应边尽北，填合海无东。
高爱危峰积，低愁暖气融。
月交都浩渺，日射更玲珑。
送腊辞寒律，迎春入旧丛。
自怜曾末至，聊复赋玄功。
+++吴融
++++和睦州卢中丞题茅堂十韵
有士当今重，忘情自古稀。
独开青嶂路，闲掩白云扉。
石累千层险，泉分一带微。
栋危猿竞下，檐回鸟争归。
烟冷茶铛静，波香兰舸飞。
好移钟阜蓼，莫种首阳薇。
树密含轻雾，川空漾薄晖。
芝泥看只捧，蕙带且休围。
东郭邻穿履，西林近衲衣。
琼瑶一百字，千古见清机。
+++吴融
++++奉和御制六韵
天晓密云开，亭亭翠葆来。
芰荷笼水殿，杨柳蔽风台。
恩洽三时雨，欢腾万岁雷。
日华偏照御，星彩迥分台。
苇岸萦仙棹，莲峰倒玉杯。
独惭歌圣德，不是侍臣才。
+++吴融
++++败帘六韵
有客编来久，弥年断不收。
不堪风作候，岂复燕为雠。
尽见三重阁，难迷百尺楼。
伴灯微掩梦，兼扇劣遮羞。
零落亡珠缀，殷勤谢玉钩。
凉宵何必卷，月自入轩流。
+++吴融
++++玉堂种竹六韵
当砌植檀栾，浓阴五月寒。
引风穿玉牖，摇露滴金盘。
有韵和宫漏，无香杂畹兰。
地疑云锁易，日近雪封难。
静称围棋会，闲宜阁笔看。
他年终结实，不羡树栖鸾。
+++吴融
++++和韩致光侍郎无题三首十四韵
珠佩元消暑，犀簪自辟尘。
掩灯容燕宿，开镜待鸡晨。
去懒都忘旧，来多未厌新。
每逢忧是梦，长忆故延真。
杏小双圆压，山浓两点嚬。
瘦难胜宝带，轻欲驭飙轮。
篦凤金雕翼，钗鱼玉镂鳞。
月明无睡夜，花落断肠春。
解舞何须楚，能筝可在秦。
怯探同海底，稀遇极天津。
绿柰攀宫艳，青梅弄岭珍。
管纤银字咽，梭密锦书匀。
厌胜还随俗，无疑不避人。
可怜三五夕，妩媚善为邻。
舞转轻轻雪，歌霏漠漠尘。
漫游多卜夜，慵起不知晨。
玉箸和妆裛，金莲逐步新。
凤笙追北里，鹤驭访南真。
有恨都无语，非愁亦有嚬。
戏应过蚌浦，飞合入蟾轮。
杯样成言鸟，梳文解卧鳞。
逢迎大堤晚，离别洞庭春。
似玉曾夸赵，如云不让秦。
锦收花上露，珠引月中津。
木为连枝贵，禽因比翼珍。
万峰酥点薄，五色绣妆匀。
獭髓求鱼客，鲛绡托海人。
寸肠谁与达，洞府四无邻。
绮阁临初日，铜台拂暗尘。
鷾鸸偏报晓，乌鶂惯惊晨。
鱼网裁书数，鹍弦上曲新。
病多疑厄重，语切见心真。
子母钱征笑，西南月借嚬。
捣衣嫌独杵，分袂怨双轮。
贝叶教丹觜，金刀寄赤鳞。
卷帘吟塞雪，飞楫渡江春。
解织宜名蕙，能歌合姓秦。
眼穿回雁岭，魂断饮牛津。
药自偷来绝，香从窃去珍。
茗煎云沫聚，药种玉苗匀。
草密应迷客，花繁好避人。
长干足风雨，遥夜与谁邻。
+++吴融
++++倒次元韵
南陌来寻伴，东城去卜邻。
生憎无赖客，死忆有情人。
似束腰支细，如描发彩匀。
黄鹂裁帽贵，紫燕刻钗珍。
身近从淄右，家元接观津。
雨台谁属楚，花洞不知秦。
泪滴空床冷，妆浓满镜春。
枕凉欹琥珀，簟洁展麒麟。
茂苑廊千步，昭阳扇九轮。
阳城迷处笑，京兆画时嚬。
鱼子封笺短，蝇头学字真。
易判期已远，难讳事还新。
艇子愁冲夜，骊驹怕拂晨。
如何断岐路，免得见行尘。
+++吴融
++++个人三十韵
袅袅复盈盈，何年坠玉京。
见人还道姓，羞客不称名。
故事谙金谷，新居近石城。
脸横秋水溢，眉拂远山晴。
粉薄涂云母，簪寒篸水晶。
催来两桨送，怕起五丝萦。
髻学盘桓绾，床依宛转成。
博山凝雾重，油壁隐车轻。
额点梅花样，心通棘刺情。
搔头邀顾遇，约指到平生。
鱼网徐徐襞，螺卮浅浅倾。
芙蓉褥已展，豆蔻水休更。
赵女怜胶腻，丁娘爱烛明。
炷香龙荐脑，辟魇虎输精。
管咽参差韵，弦嘈倰僜声。
花残春寂寂，月落漏丁丁。
柳絮联章敏，椒花属思清。
剪罗成彩字，销蜡脱珠缨。
邂逅当投珮，艰难莫拊楹。
熨来身热定，舐得面痕平。
匣镜金螭怒，帘旌绣兽狞。
颈长堪鹤并，腰细任蜂争。
滴泪泉饶竭，论心石未贞。
必双成凤去，岂独化蝉鸣。
书远肠空断，楼高胆易惊。
数钱红带结，斗草蒨裙盛。
袂柳阑干小，侵波略彴横。
夜愁遥寄雁，晓梦半和莺。
翼只思鹣比，根长羡藕并。
可怜衣带缓，休赋重行行。
+++吴融
++++即席十韵
住处方窥宋，平生未嫁卢。
暖金轻铸骨，寒玉细凝肤。
妒蝶长成伴，伤鸾耐得孤。
城堪迷下蔡，台合上姑苏。
弄眼难降柳，含茸欲斗蒲。
生凉云母扇，直夜博山炉。
翡翠交妆镜，鸳鸯入画图。
无心同石转，有泪约泉枯。
猿渴应须见，鹰饥只待呼。
银河正清浅，霓节过来无。
+++吴融
++++追咏棠梨花十韵
蜀地从来胜，棠梨第一花。
更应无软弱，别自有妍华。
不贵绡为雾，难降绮作霞。
移须归紫府，驻合饵丹砂。
密映弹琴宅，深藏卖酒家。
夜宜红蜡照，春称锦筵遮。
连庙魂栖望，飘江字绕巴。
未饶酥点薄，兼妒雪飞斜。
旧赏三年断，新期万里赊。
长安如种得，谁定牡丹夸。
+++吴融
++++绵竹山四十韵
绵竹东西隅，千峰势相属。
崚嶒压东巴，连延罗古蜀。
方者露圭角，尖者钻箭簇。
引者蛾眉弯，敛者鸢肩缩。
尾蟉青蛇盘，颈低玄兔伏。
横来突若奔，直上森如束。
岁在作噩年，铜梁摇虿毒。
相国京兆公，九命来作牧。
戎提虎仆毛，专奉狼头纛。
行府寄精庐，开窗对林麓。
是时重阳后，天气旷清肃。
兹山昏晓开，一一在人目。
霜空正泬寥，浓翠霏扑扑。
披海出珊瑚，贴天堆碧玉。
俄然阴霾作，城郭才霢霂。
绝顶已凝雪，晃朗开红旭。
初疑昆仑下，夭矫龙衔烛。
亦似蓬莱巅，金银台叠蹙。
紫霞或旁映，绮段铺繁褥。
晚照忽斜笼，赤城差断续。
又如煮吴盐，万万盆初熟。
又如濯楚练，千千匹未轴。
又如水晶宫，蛟螭结川渎。
又如钟乳洞，电雷开岩谷。
丹青画不成，造化供难足。
合有羽衣人，飘飖曳烟躅。
合有五色禽，叫啸含仙曲。
根虽限剑门，穴必通林屋。
方诸沧海隔，欲去忧沦覆。
群玉缥缈间，未可量往复。
何如当此境，终朝旷遐瞩。
往往草檄馀，吟哦思幽独。
早晚扫欃枪，笳鼓迎畅毂。
休飞霹雳车，罢系虾蟆木。
勒铭燕然山，万代垂芬郁。
然后恣逍遥，独往群麋鹿。
不管安与危，不问荣与辱。
但乐濠梁鱼，岂怨钟山鹄。
纫兰以围腰，采芝将实腹。
石床须卧平，一任闲云触。
+++吴融
++++祝风三十二韵
我有二顷田，长洲东百里。
环涂为之区，积葑相连纚。
松江流其旁，春夏多苦水。
堤防苟不时，泛滥即无已。
粤余病眠久，而复家无峙。
田峻不胜荒，农功皆废弛。
他稼已如云，我田方欲莳。
四际上通波，兼之葭与苇。
是时立秋后，烟露浩凄矣。
虽然遣毕功，萎约都无几。
如何海上风，连日从空起。
似欲驱沧溟，来沃具区里。
噫嘻尔风师，吴中多豪士。
囷仓过九年，一粒惜如死。
籴贱兼粜贵，凶年翻大喜。
只是疲羸苦，才饥须易子。
余仍轗轲者，进趋年二纪。
秋不安一食，春不闲一晷。
肠回为多别，骨瘦因积毁。
咳唾莫逢人，揶揄空睹鬼。
中又值干戈，遑遑常转徙。
故隐茅山西，今来笠泽涘。
荒者不复寻，葺者还有以。
将正陶令巾，又盖姜肱被。
不敢务有馀，有馀必骄鄙。
所期免假匄，假匄多惭耻。
骄鄙既不生，惭耻更能弭。
自可致逍遥，无妨阅经史。
吁余将四十，满望只如此。
干泽尚多难，学稼兹复尔。
穷达虽系命，祸福生所履。
天不饥死余，飘风当自止。
+++吴融
++++金陵怀古
玉树声沉战舰收，万家冠盖入中州。
只应江令偏惆怅，头白归来是客游。
+++吴融
++++凉思
松间小槛接波平，月淡烟沉暑气清。
半夜水禽栖不定，绿荷风动露珠倾。
+++吴融
++++鲛绡
云供片段月供光，贫女寒机枉自忙。
莫道不蚕能致此，海边何事有扶桑。
+++吴融
++++潮
暮去朝来无定期，桑田长被此声移。
蓬莱若探人间事，一日还应两度知。
+++吴融
++++忘忧花
繁红落尽始凄凉，直道忘忧也未忘。
数朵殷红似春在，春愁特此系人肠。
+++吴融
++++忆街西所居
衡门一别梦难稀，人欲归时不得归。
长忆去年寒食夜，杏花零落雨霏霏。
+++吴融
++++云
南北东西似客身，远峰高鸟自为邻。
清歌一曲犹能住，莫道无心胜得人。
+++吴融
++++华清宫四首
中原无鹿海无波，凤辇鸾旗出幸多。
今日故宫归寂寞，太平功业在山河。
渔阳烽火照函关，玉辇匆匆下此山。
一曲羽衣听不尽，至今遗恨水潺潺。
上皇銮辂重巡游，雨泪无言独倚楼。
惆怅眼前多少事，落花明月满宫秋。
别殿和云锁翠微，太真遗像梦依依。
玉皇掩泪频惆怅，应叹僧繇彩笔飞。
+++吴融
++++陈琳墓
冀州飞檄傲英雄，却把文辞事邺宫。
纵道笔端由我得，九泉何面见袁公。
+++吴融
++++湖州朝阳楼
十二亭亭占晓光，隋家浪说有迷藏。
仲宣题尽平生恨，别处应难看屋梁。
+++吴融
++++卖花翁
和烟和露一丛花，担入宫城许史家。
惆怅东风无处说，不教闲地著春华。
+++吴融
++++自讽
世路升沉合自安，故人何必苦相干。
涂穷始解东归去，莫过严光七里滩。
+++吴融
++++送杜鹃花
春红始谢又秋红，息国亡来入楚宫。
应是蜀冤啼不尽，更凭颜色诉西风。
+++吴融
++++西京道中闻蛙
雨馀林外夕烟沉，忽有蛙声伴客吟。
莫怪闻时倍惆怅，稚圭蓬荜在山阴。
+++吴融
++++情
依依脉脉两如何，细似轻丝渺似波。
月不长圆花易落，一生惆怅为伊多。
+++吴融
++++送荆南从事之岳州
秋拂湖光一镜开，庾郎兰棹好徘徊。
遥知月落酒醒处，五十弦从波上来。
+++吴融
++++渡淮作
红杏花时辞汉苑，黄梅雨里上淮船。
雨迎花送长如此，辜负东风十四年。
+++吴融
++++薛舍人见征恩赐香并二十八字同寄
往岁知君侍武皇，今来何用紫罗囊。
都缘有意重熏裛，更洒江毫上玉堂。
+++吴融
++++王母庙
鸾龙一夜降昆丘，遗庙千年枕碧流。
赚得武皇心力尽，忍看烟草茂陵秋。
+++吴融
++++途中阻风
洛阳寒食苦多风，扫荡春华一半空。
莫道芳蹊尽成实，野花犹有未开丛。
+++吴融
++++楚事
悲秋应亦抵伤春，屈宋当年并楚臣。
何事从来好时节，只将惆怅付词人。
+++吴融
++++和僧咏牡丹
万缘销尽本无心，何事看花恨却深。
都是支郎足情调，坠香残蕊亦成吟。
+++吴融
++++豫让
韩魏同谋反覆深，晋阳三板免成沉。
赵衰当面何须恨，不把干将访负心。
+++吴融
++++和寄座主尚书
偶逢戎旅战争日，岂是明时放逐臣。
不用裁诗苦惆怅，风雷看起卧龙身。
+++吴融
++++江行
霞低水远碧翻红，一棹无边落照中。
说示北人应不爱，锦遮泥健马追风。
+++吴融
++++旅馆梅花
清香无以敌寒梅，可爱他乡独看来。
为忆故溪千万树，几年辜负雪中开。
+++吴融
++++水鸟
烟为行止水为家，两两三三睡暖沙。
为谢离鸾兼别鹄，如何禁得向天涯。
+++吴融
++++杨花
不斗秾华不占红，自飞晴野雪濛濛。
百花长恨风吹落，唯有杨花独爱风。
+++吴融
++++水调
凿河千里走黄沙，沙殿西来动日华。
可道新声是亡国，且贪惆怅后庭花。
+++吴融
++++秋夕楼居
月里青山淡如画，露中黄叶飒然秋。
危栏倚遍都无寐，只恐星河堕入楼。
+++吴融
++++经苻坚墓
百里烟尘散杳冥，新平一隰草青青。
八公山石君知否，休更中原作彗星。
+++吴融
++++松江晚泊
吴台越峤两分津，万万樯乌簇夜云。
吟尽长江一江月，更无人似谢将军。
+++吴融
++++送薛学士赴任峡州二首
负谴虽安不敢安，叠猿声里独之官。
莫将彩笔闲抛掷，更待淮王诏草看。
片帆飞入峡云深，带雨兼风动楚吟。
何似玉堂裁诏罢，月斜鳷鹊漏沈沈。
+++吴融
++++送许校书
故人言别倍依依，病里班荆苦忆违。
明日柳亭门外路，不知谁赋送将归。
+++吴融
++++蛱蝶
两两自依依，南园烟露微。
住时须并住，飞处要交飞。
草浅忧惊吹，花残惜晚晖。
长交撷芳女，夜梦远人归。

++下卷六百八十六
  
+++吴融
++++阌乡寓居十首 阿对泉
六载抽毫侍禁闱，可堪多病决然归。
五陵年少如相问，阿对泉头一布衣。
+++吴融
++++阌乡寓居十首 蛙声
稚圭伦鉴未精通，只把蛙声鼓吹同。
君听月明人静夜，肯饶天籁与松风。
+++吴融
++++阌乡寓居十首 茆堂
结得茆檐瞰碧溪，闲云之外不同栖。
犹嫌未远函关道，正睡刚闻报晓鸡。
+++吴融
++++阌乡寓居十首 清溪
清溪见底露苍苔，密竹垂藤锁不开。
应是仙家在深处，爱流花片引人来。
+++吴融
++++阌乡寓居十首 钓竿
曾抛钓渚入秦关，今却持竿傍碧滩。
认得旧溪兼旧意，恰如羊祜识金环。
+++吴融
++++阌乡寓居十首 山僧
石臼山头有一僧，朝无香积夜无灯。
近嫌俗客知踪迹，拟向中方断石层。
+++吴融
++++阌乡寓居十首 小径
碍竹妨花一径幽，攀援可到玉峰头。
若教须作康庄好，更有高车驷马忧。
+++吴融
++++阌乡寓居十首 闻提壶鸟
早于批鵊巧于莺，故国春林足此声。
今在天涯别馆里，为君沽酒复何情。
+++吴融
++++阌乡寓居十首 木塔偶题
西南古刹近芳林，偶得高秋试一吟。
无限黄花衬黄叶，可须春月始伤心。
+++吴融
++++阌乡寓居十首 山禽
碧嶂为家烟外栖，衔红啄翠入芳蹊。
可能知我心无定，频袅花枝拂面啼。
+++吴融
++++闻歌
贯珠一夜奏累累，尽是荀家旧教词。
落尽梁尘肠不断，九原谁报小怜知。
+++吴融
++++即席
竹引丝随袅翠楼，满筵惊动玉关秋。
何人借与丹青笔，画取当时八字愁。
+++吴融
++++便殿候对
宣呼昼入蕊珠宫，玉女窗扉薄雾笼。
待得华胥春梦觉，半竿斜日下厢风。
+++吴融
++++南迁途中作七首 登七盘岭二首
才非贾傅亦迁官，五月驱羸上七盘。
从此自知身计定，不能回首望长安。
七盘岭上一长号，将谓青天鉴郁陶。
近日青天都不鉴，七盘应是未高高。
+++吴融
++++南迁途中作七首 渡汉江初尝鳊鱼有作
啸父知机先忆鱼，季鹰无事已思鲈。
自惭初识查头味，正是栖栖哭阮涂。
+++吴融
++++南迁途中作七首 溪翁
饭稻羹菰晓复昏，碧滩声里长诸孙。
应嗟独上涔阳客，排比椒浆奠楚魂。
+++吴融
++++南迁途中作七首 寄友人
惊魂往往坐疑飘，便好为文慰寂寥。
若待清湘葬鱼了，纵然招得不堪招。
+++吴融
++++南迁途中作七首 途中偶怀
无路能酬国士恩，短亭寂寂到黄昏。
回肠一寸危如线，赖得商山未有猿。
+++吴融
++++南迁途中作七首 访贯休上人
休公为我设兰汤，方便教人学洗肠。
自觉尘缨顿潇洒，南行不复问沧浪。
+++吴融
++++鸳鸯
翠翘红颈覆金衣，滩上双双去又归。
长短死生无两处，可怜黄鹄爱分飞。
+++吴融
++++野步
一曲两曲涧边草，千枝万枝村落花。
携筇深去不知处，几叹山阿隔酒家。
+++吴融
++++酬僧
玉堂全不限常朝，卧待重城宿雾销。
翻忆故山深雪里，满炉枯柏带烟烧。
+++吴融
++++买带花樱桃
粉红轻浅靓妆新，和露和烟别近邻。
万一有情应有恨，一年荣落两家春。
+++吴融
++++海棠二首
太尉园林两树春，年年奔走探花人。
今来独倚荆山看，回首长安落战尘。
云绽霞铺锦水头，占春颜色最风流。
若教更近天街种，马上多逢醉五侯。
+++吴融
++++送僧上峡归东蜀
巴字江流一棹回，紫袈裟是禁中裁。
如从十二峰前过，莫赋佳人殊未来。
+++吴融
++++杏花
春物竞相妒，杏花应最娇。
红轻欲愁杀，粉薄似啼销。
愿作南华蝶，翩翩绕此条。
+++吴融
++++草
染亦不可成，画亦不可得。
苌弘未死时，应无此颜色。
+++吴融
++++和杨侍郎
目极家山远，身拘禁苑深。
烟霄惭暮齿，麋鹿愧初心。
+++吴融
++++山居喜友人相访
秋雨空山夜，非君不此来。
高于剡溪雪，一棹到门回。
+++吴融
++++远山
隐隐隔千里，巍巍知几重。
平时未能去，梦断一声钟。
+++吴融
++++江树
终日冲奔浪，何年坠乱风。
谢公堪入咏，目极在云中。
+++吴融
++++蔷薇
万卉春风度，繁花夏景长。
馆娃人尽醉，西子始新妆。
+++吴融
++++梅雨
浑开又密望中迷，乳燕归迟粉竹低。
扑地暗来飞野马，舞风斜去散醯鸡。
初从滴沥妨琴榭，渐到潺湲绕药畦。
少傍海边飘泊处，中庭自有两犁泥。
+++吴融
++++登途怀友人
日落野原秀，雨馀云物闲。
清时正愁绝，高处正跻攀。
京洛遥天外，江河战鼓间。
孤怀欲谁寄，应望塞鸿还。
+++吴融
++++闻蝉
夏在先催过，秋赊已被迎。
自应人不会，莫道物无情。
木叶纵未落，鬓丝还易生。
西风正相乱，休上夕阳城。
+++吴融
++++秋色
染不成乾画未销，霏霏拂拂又迢迢。
曾从建业城边路，蔓草寒烟锁六朝。
+++吴融
++++自讽
本是沧洲把钓人，无端三署接清尘。
从来不解长流涕，也渡湘漓作逐臣。
+++吴融
++++宿青云驿
苍黄负谴走商颜，保得微躬出武关。
今夜青云驿前月，伴吟应到落西山。
+++吴融
++++秋闻子规
年年春恨化冤魂，血染枝红压叠繁。
正是西风花落尽，不知何处认啼痕。
+++吴融
++++荆南席上闻歌
迎愁敛黛一声分，吊屈江边日暮闻。
何事遏云翻不定，自缘踪迹爱行云。
+++吴融
++++武关
时来时去若循环，双阖平云谩锁山。
只道地教秦设险，不知天与汉为关。
贪生莫作千年计，到了都成一梦闲。
争得便如岩下水，从他兴废自潺潺。
+++吴融
++++月夕追事
曾听豪家碧玉歌，云床冰簟落秋河。
月临高阁帘无影，风过回廊幕有波。
屈指尽随云雨散，满头赢得雪霜多。
此时空见清凉影，来伴蛩声咽砌莎。
+++吴融
++++上阳宫辞
苑路青青半是苔，翠华西去未知回。
景阳春漏无人报，太液秋波有雁来。
单影可堪明月照，红颜无奈落花催。
谁能赋得长门事，不惜千金奉酒杯。
+++吴融
++++送于员外归隐蓝田
曾吟工部两峰寒，今日星郎得挂冠。
吾道不行归始是，世情如此住应难。
围棋已访生云石，把钓先寻急雨滩。
若遇秦时雪髯客，紫芝兼可备朝餐。
+++吴融
++++废宅
风飘碧瓦雨摧垣，却有邻人与锁门。
几树好花闲白昼，满庭荒草易黄昏。
放鱼池涸蛙争聚，栖燕梁空雀自喧。
不独凄凉眼前事，咸阳一火便成原。
+++吴融
++++湖州晚望
鼓角迎秋晚韵长，断虹疏雨间微阳。
两条溪水分头碧，四面人家入骨凉。
独鸟归时云斗迥，残蝉急处日争忙。
他年若得壶中术，一簇汀洲尽贮将。
+++吴融
++++宋玉宅
草白烟寒半野陂，临江旧宅指遗基。
已怀湘浦招魂事，更忆高唐说梦时。
穿径早曾闻客住，登墙岂复见人窥。
今朝送别还经此，吟断当年几许悲。
+++吴融
++++春晚书怀
落尽红芳春意阑，绿芜空锁辟疆园。
嫦娥断影霜轮冷，帝子无踪泪竹繁。
未达东邻还绝想，不劳南浦更销魂。
晚来虽共残莺约，争奈风凄又雨昏。
+++吴融
++++寄杨侍郎
云情鹤态莫夸慵，正上仙楼十二重。
吟逸易沈鳷鹊月，梦长先断景阳钟。
奇文已刻金书券，秘语看镌玉检封。
何事春来待归隐，探知溪畔有风松。
+++吴融
++++杏花
粉薄红轻掩敛羞，花中占断得风流。
软非因醉都无力，凝不成歌亦自愁。
独照影时临水畔，最含情处出墙头。
裴回尽日难成别，更待黄昏对酒楼。
+++吴融
++++宪丞裴公上洛退居有寄二首
鸿在冥冥已自由，紫芝峰下更高秋。
抛来簪绂都如梦，泥著杯香不为愁。
晚树拂檐风脱翠，夜滩当户月和流。
自嗟不得从公去，共上仙家十二楼。
瘦如仙鹤爽风篁，外却尘嚣兴绪长。
偶坐几回沈皓月，闲吟是处到残阳。
门前立使修书懒，花下留宾压酒忙。
目断琼林攀不得，一重丹水抵三湘。
+++吴融
++++丛祠
丛祠一炬照秦川，雨散云飞二十年。
长路未归萍逐水，旧居难问草平烟。
金鞍正伴桐乡客，粉壁犹怀桂苑仙。
何必向来曾识面，拂尘看字也凄然。
+++吴融
++++分水岭
两派潺湲不暂停，岭头长泻别离情。
南随去马通巴栈，北逐归人达渭城。
澄处好窥双黛影，咽时堪寄断肠声。
紫溪旧隐还如此，清夜梁山月更明。
+++吴融
++++赴职西川过便桥书怀寄同年
平门桥下水东驰，万里从军一望时。
乡思旋生芳草见，客愁何限夕阳知。
秦陵无树烟犹锁，汉苑空墙浪欲吹。
不是伤春爱回首，杏坛恩重马迟迟。
+++吴融
++++太保中书令军前新楼
十二阑干压锦城，半空人语落滩声。
风流近接平津阁，气色高含细柳营。
尽日卷帘江草绿，有时欹枕雪峰晴。
不知捧诏朝天后，谁此登临看月明。
+++吴融
++++玉女庙
九清何日降仙霓，掩映荒祠路欲迷。
愁黛不开山浅浅，离心长在草萋萋。
檐横渌派王馀掷，窗袅红枝杜宇啼。
若得洗头盆置此，靓妆无复碧莲西。
+++吴融
++++坤维军前寄江南弟兄
二年征战剑山秋，家在松江白浪头。
关月几时干客泪，戍烟终日起乡愁。
未知辽堞何当下，转觉燕台不易酬。
独羡一声南去雁，满天风雨到汀州。
+++吴融
++++浐水席上献座主侍郎
暖泉宫里告虔回，略避红尘小宴开。
落絮已随流水去，啼莺还傍夕阳来。
草能缘岸侵罗荐，花不容枝蘸玉杯。
莫讶诸生中独醉，感恩伤别正难裁。
+++吴融
++++送知古上人
昔年离别浙河东，多难相逢旧楚宫。
振锡才寻三径草，登船忽挂一帆风。
几程村饭添盂白，何处山花照衲红。
不似投荒憔悴客，沧浪无际问渔翁。
+++吴融
++++和座主尚书登布善寺楼
往事何时不系肠，更堪凝睇白云乡。
楚王城垒空秋色，羊祜江山只暝光。
林下远分南去马，渡头偏认北归航。
谁知此日凭轩处，一笔工夫胜七襄。
+++吴融
++++金桥感事
太行和雪叠晴空，二月春郊尚朔风。
饮马早闻临渭北，射雕今欲过山东。
百年徒有伊川叹，五利宁无魏绛功。
日暮长亭正愁绝，哀笳一曲戍烟中。
+++吴融
++++萧县道中
戍火三笼滞晚程，枯桑系马上寒城。
满川落照无人过，卷地飞蓬有烧明。
楚客早闻歌凤德，刘琨休更舞鸡声。
草堂旧隐终归去，寄语岩猿莫晓惊。
+++吴融
++++题衮州泗河中石床（李白、杜甫皆此饮咏）
一片苔床水漱痕，何人清赏动乾坤。
谪仙醉后云为态，野客吟时月作魂。
光景不回波自远，风流难问石无言。
迩来多少登临客，千载谁将胜事论。
+++吴融
++++禁直偶书
玉皇新复五城居，仙馆词臣在碧虚。
锦砌渐看翻芍药，锁窗还咏隔蟾蜍。
敢期林上灵乌语，贪草云间彩凤书。
争奈沧洲频入梦，白波无际落红蕖。
+++吴融
++++送弟东归
偶持麟笔侍金闺，梦想三年在故溪。
祖竹定欺檐雪折，稚杉应拂栋云齐。
谩劳筋力趋丹凤，可有文词咏碧鸡。
此别更无闲事嘱，北山高处谢猿啼。
+++吴融
++++和座主尚书春日郊居
海燕初归朔雁回，静眠深掩百花台。
春蔬已为高僧掇，腊酝还因熟客开。
檐外暖丝兼絮堕，槛前轻浪带鸥来。
谢公难避苍生意，自古风流必上台。
+++吴融
++++僧舍白牡丹二首
腻若裁云薄缀霜，春残独自殿群芳。
梅妆向日霏霏暖，纨扇摇风闪闪光。
月魄照来空见影，露华凝后更多香。
天生洁白宜清净，何必殷红映洞房。
侯家万朵簇霞丹，若并霜林素艳难。
合影只应天际月，分香多是畹中兰。
虽饶百卉争先发，还在三春向后残。
想得惠林凭此槛，肯将荣落意来看。
+++吴融
++++八月十五夜禁直寄同僚
中秋月满尽相寻，独入非烟宿禁林。
曾恨人间千里隔，更堪天上九门深。
明涵太液鱼龙定，静锁圆灵象纬沈。
目断枚皋何处在，阑干十二忆登临。
+++吴融
++++上巳日花下闲看
十里香尘扑马飞，碧莲峰下踏青时。
云鬟照水和花重，罗袖抬风惹絮迟。
可便无心邀妩媚，还应有泪忆袁熙。
如烟如梦争寻得，溪柳回头万万丝。
+++吴融
++++禅院弈棋偶题
裛尘丝雨送微凉，偶出樊笼入道场。
半偈已能消万事，一枰兼得了残阳。
寻知世界都如梦，自喜身心甚不忙。
更约西风摇落后，醉来终日卧禅房。
+++吴融
++++和张舍人
玉女盆边雪未销，正多春事莫无憀。
杏花向日红匀脸，云带环山白系腰。
莺转树头欹枕听，冻开泉眼杖藜挑。
陵迁谷变如须问，控鹤山人字子乔。
+++吴融
++++送友赴阙
故人归去指翔鸾，乐带离声可有欢。
驿路两行秋吹急，渭波千叠夕阳寒。
空郊已叹周禾熟，旧苑应寻汉火残。
遥羡从公无一事，探花先醉曲江干。
+++吴融
++++过邓城县作
不用登临足感伤，古来今往尽茫茫。
未知尧桀谁臧否，可便彭殇有短长。
楚垒万重多故事，汉波千叠更残阳。
到头一切皆身外，只觉关身是醉乡。
+++吴融
++++文德初闻车驾东游
龙旆丛丛下剑门，还将瑞气入中原。
鳌头一荡山虽没，乌足重安日不昏。
晋客已知周礼在，秦人仍喜汉官存。
自怜闲坐渔矶石，万级云台落梦魂。
+++吴融
++++子规
举国繁华委逝川，羽毛飘荡一年年。
他山叫处花成血，旧苑春来草似烟。
雨暗不离浓绿树，月斜长吊欲明天。
湘江日暮声凄切，愁杀行人归去船。
+++吴融
++++简州归降贺京兆公
分栋山前曙色开，三千铁骑简州回。
云间堕箭飞书去，风里擎竿露布来。
谓伐谋为上策，今看静胜自中台。
功名一似淮西事，只是元臣不姓裴。
+++吴融
++++登汉州城楼
雨馀秋色拂孤城，远目凝时万象清。
叠翠北来千嶂尽，漫流东去一江平。
从军固有荆州乐，怀古能无岘首情。
欲下阑干一回首，乌归帆没戍烟明。
+++吴融
++++岐下寓居见槐花落因寄从事
才开便落不胜黄，覆著庭莎衬夕阳。
只共蝉催双鬓老，可知人已十年忙。
晓窗须为吟秋兴，夜枕应教梦帝乡。
蜀国马卿看从猎，肯将闲事入凄凉。
+++吴融
++++和人有感
莫愁家住石城西，月坠星沈客到迷。
一院无人春寂寂，九原何处草萋萋。
香魂未散烟笼水，舞袖休翻柳拂堤。
兰棹一移风雨急，流莺千万莫长啼。

++下卷六百八十七
  
+++吴融
++++春归次金陵
春阴漠漠覆江城，南国归桡趁晚程。
水上驿流初过雨，树笼堤处不离莺。
迹疏冠盖兼无梦，地近乡园自有情。
便被东风动离思，杨花千里雪中行。
+++吴融
++++途中见杏花
一枝红艳出墙头，墙外行人正独愁。
长得看来犹有恨，可堪逢处更难留。
林空色暝莺先到，春浅香寒蝶未游。
更忆帝乡千万树，澹烟笼日暗神州。
+++吴融
++++秋日经别墅
别墅萧条海上村，偶期兰菊与琴尊。
檐横碧嶂秋光近，树带闲潮晚色昏。
幸有白云眠楚客，不劳芳草思王孙。
北山移去前文在，无复教人叹晓猿。
+++吴融
++++红叶
露染霜干片片轻，斜阳照处转烘明。
和烟飘落九秋色，随浪泛将千里情。
几夜月中藏鸟影，谁家庭际伴蛩声。
一时衰飒无多恨，看着清风彩剪成。
+++吴融
++++离霅溪感事献郑员外
足恨饶悲不自由，萍无根蒂水长流。
庾公明月吟连曙，谢守青山看入秋。
一饭意专堪便死，千金诺在转难酬。
云沈鸟去回头否，平子才多好赋愁。
+++吴融
++++岐州安西门
安西门外彻安西，一百年前断鼓鼙。
犬解人歌曾入唱，马称龙子几来嘶。
自从辽水烟尘起，更到涂山道路迷。
今日登临须下泪，行人无个草萋萋。
+++吴融
++++关西驿亭即事
晚霞零落雨初收，关上危阑独怅留。
千里好春聊极目，五陵无事莫回头。
山犹带雪霏霏恨，柳未禁寒冉冉愁。
直是无情也肠断，鸟归帆没水空流。
+++吴融
++++望嵩山
三十六峰危似冠，晴楼百尺独登看。
高凌鸟外青冥窄，翠落人间白昼寒。
不觉衡阳遮雁过，如何钟阜斗龙盘。
始知万岁声长在，只待东巡动玉鸾。
+++吴融
++++题湖城县西道中槐树
零落欹斜此路中，盛时曾识太平风。
晓迷天仗归春苑，暮送鸾旗指洛宫。
一自烟尘生蓟北，更无消息幸关东。
而今只有孤根在，鸟啄虫穿没乱蓬。
+++吴融
++++东归次瀛上
暖烟轻淡草霏霏，一片晴山衬夕晖。
水露浅沙无客泛，树连疏苑有莺飞。
自从身与沧浪别，长被春教寂寞归。
回首青门不知处，向人杨柳莫依依。
+++吴融
++++偶书
青牛关畔寄孤村，山当屏风石当门。
芳树绿阴连蔽芾，长河飞浪接昆仑。
苔田绿后蛙争聚，麦垄黄时雀更喧。
只此无心便无事，避人何必武陵源。
+++吴融
++++得京中亲友书，讶久无音耗，以诗代谢
退闲何事不忘机，况限溪云静掩扉。
马颊浪高鱼去少，鸡鸣关险雁来稀。
无才敢更期连茹，有意兼思学采薇。
珍重故人知我者，九霄休复寄音徽。
+++吴融
++++即事
抵鹊山前云掩扉，更甘终老脱朝衣。
晓窥青镜千峰入，暮倚长松独鹤归。
云里引来泉脉细，雨中移得药苗肥。
何须一箸鲈鱼脍，始挂孤帆问钓矶。
+++吴融
++++病中宜茯苓寄李谏议
千年茯菟带龙鳞，太华峰头得最珍。
金鼎晓煎云漾粉，玉瓯寒贮露含津。
南宫已借征诗客，内署今还托谏臣。
飞檄愈风知妙手，也须分药救漳滨。
+++吴融
++++槎
浪痕龙迹老欹危，流落何时别故枝。
岁月空教苔藓积，芳菲长倩薜萝知。
有文在朽人难识，无蠹藏心鸟莫窥。
家近沧浪从泛去，碧天消息不参差。
+++吴融
++++汴上观
九曲河冰半段来，严霜结出劲风裁。
非时已认蝉飘翼，到海须忧蚌失胎。
千里风清闻戛玉，几人东下忆奔雷。
殷勤莫碍星槎路，从看天津弄杼回。
+++吴融
++++闲居有作
依依芳树拂檐平，绕竹清流浸骨清。
爱弄绿苔鱼自跃，惯偷红果鸟无声。
踏青堤上烟多绿，拾翠江边月更明。
只此超然长往是，几人能遂铸金成。
+++吴融
++++离岐下题西湖
送夏迎秋几醉来，不堪行色被蝉催。
身随渭水看归远，梦挂秦云约自回。
雨细若为抛钓艇，月明谁复上歌台。
千波万浪西风急，更为红蕖把一杯。
+++吴融
++++岐阳蒙相国对宅因抒怀投献
风有危亭月有台，平津阁畔好裴回。
虽非宋玉诛茅至，且学王家种竹来。
已得静居从马歇，不堪行色被蝉催。
故园兰菊三千里，旅梦方应校懒回。
+++吴融
++++晚泊松江
落日停桡古渡边，古今踪迹一苍然。
平沙尽处云藏树，远吹收来水定天。
正困东西千里路，可怜潇洒五湖船。
如何不及前贤事，却谢鲈鱼在洛川。
+++吴融
++++过渑池书事
渑池城郭半遗基，无限春愁挂落晖。
柳渡风轻花浪绿，麦田烟暖锦鸡飞。
相如忠烈千秋断，二主英雄一梦归。
莫道新亭人对泣，异乡殊代也沾衣。
+++吴融
++++富春
水送山迎入富春，一川如画晚晴新。
云低远渡帆来重，潮落寒沙鸟下频。
未必柳间无谢客，也应花里有秦人。
严光万古清风在，不敢停桡更问津。
+++吴融
++++高侍御话及皮博士池中白莲因成一章寄博士兼奉呈
白玉花开绿锦池，风流御史报人知。
看来应是云中堕，偷去须从月下移。
已被乱蝉催晼晚，更禁凉雨动褵褷。
习家秋色堪图画，只欠山公倒接䍦。
+++吴融
++++忆猿
翠微云敛日沈空，叫彻青冥怨不穷。
连臂影垂溪色里，断肠声尽月明中。
静含烟峡凄凄雨，高弄霜天袅袅风。
犹有北山归意在，少惊佳树近房栊。
+++吴融
++++红树
一声南雁已先红，神女霜飞叶叶同。
自是孤根非暖地，莫惊他木耐秋风。
暖烟散去阴全薄，明月临来影半空。
长忆洞庭千万树，照山横浦夕阳中。
+++吴融
++++新雁
湘浦波春始北归，玉关摇落又南飞。
数声飘去和秋色，一字横来背晚晖。
紫阁高翻云幂幂，灞川低渡雨微微。
莫从思妇台边过，未得征人万里衣。
+++吴融
++++海上秋怀
辞无珪组隐无才，门向潮头过处开。
几度黄昏逢罔象，有时红旭见蓬莱。
碛连荒戍频频火，天绝纤云往往雷。
昨夜秋风已摇落，那堪更上望乡台。
+++吴融
++++忆山泉
穿云落石细湔湔，尽日疑闻弄管弦。
千仞洒来寒碎玉，一泓深去碧涵天。
烟迷叶乱寻难见，月好风清听不眠。
春雨正多归未得，只应流恨更潺湲。
+++吴融
++++东归望华山
碧莲重叠在青冥，落日垂鞭缓客程。
不奈春烟笼暗淡，可堪秋雨洗分明。
南边已放三千马，北面犹标百二城。
只怕仙人抚高掌，年年相见是空行。
+++吴融
++++游华州飞泉亭
走马街南百亩池，碧莲花影倒参差。
偶同人去红尘外，正值僧归落照时。
万事已为春弃置，百忧须赖酒医治。
殷勤待取前峰月，更倚阑干弄钓丝。
+++吴融
++++池上双凫二首
碧池悠漾小凫雏，两两依依只自娱。
钓艇忽移还散去，寒鸱有意即相呼。
可怜翡翠归云髻，莫羡鸳鸯入画图。
幸是羽毛无取处，一生安稳老菰蒲。
双凫狎得傍池台，戏藻衔蒲远又回。
敢为稻粱凌险去，幸无鹰隼触波来。
万丝春雨眠时乱，一片浓萍浴处开。
不在笼栏夜仍好，月汀星沼剩裴回。
+++吴融
++++叶落
红影飘来翠影微，一辞林表不知归。
伴愁无色烟犹在，替恨成啼露未晞。
若逐水流应万里，莫因风起便孤飞。
楚郊千树秋声急，日暮纷纷惹客衣。
+++吴融
++++和皮博士赴上京观中修灵斋赠威仪尊师兼见寄
霓结双旌羽缀裙，七星坛上拜元君。
精诚有为天应感，章奏无私鬼怕闻。
鹤驭已从烟际下，凤膏还向月中焚。
白云乡路看看到，好驻流年翊圣文。
+++吴融
++++春雨
霏霏漠漠暗和春，幂翠凝红色更新。
寒入腻裘浓晓睡，细随油壁静香尘。
连云似织休迷雁，带柳如啼好赠人。
别有空阶寂寥事，绿苔狼藉落花频。
+++吴融
++++秋池
冷涵秋水碧溶溶，一片澄明见底空。
有日晴来云衬白，几时吹落叶浮红。
香啼蓼穗娟娟露，乾动莲茎淅淅风。
凌晓无端照衰发，便悲霜雪镜光中。
+++吴融
++++首阳山
首阳山枕黄河水，上有两人曾饿死。
不同天下人为非，兄弟相看自为是。
遂令万古识君心，为臣贵义不贵身。
精灵长在白云里，应笑随时饱死人。
+++吴融
++++太湖石歌
洞庭山下湖波碧，波中万古生幽石。
铁索千寻取得来，奇形怪状谁能识。
初疑朝家正人立，又如战士方狙击。
又如防风死后骨，又如於菟活时额。
又如成人枫，又如害瘿柏。
雨过上停泓，风来中有隙。
想得沈潜水府时，兴云出雨蟠蛟螭。
今来硉矹林庭上，长恐忽然生白浪。
用时应不称娲皇，将去也堪随博望。
噫嘻尔石好凭依，幸有方池并钓矶。
小山丛桂且为伴，钟阜白云长自归。
何必豪家甲第里，玉阑干畔争光辉。
一朝荆棘忽流落，何异绮罗云雨飞。

+++吴融
++++赠方干处士歌
把笔尽为诗，何人敌夫子？
句满天下口，名聒天下耳。
不识朝，不识市，旷逍遥，闲徙倚。
一杯酒，无万事。
一叶舟，无千里。
衣裳白云，坐卧流水。
霜落风高忽相忆，惠然见过留一夕。
一夕听吟十数篇，水榭林萝为岑寂。
拂旦舍我亦不辞，携筇径去随所适。
随所适，无处觅。
云半片，鹤一只。
+++吴融
++++李周弹筝歌（淮南韦太尉席上赠）
古人云，丝不如竹，竹不如肉。
乃知此语未必然，李周弹筝听不足。
闻君七岁八岁时，五音六律皆生知。
就中十三弦最妙，应宫出入年方少。
青骢惯走长楸日，几度承恩蒙急召。
一字雁行斜御筵，锵金戛羽凌非烟。
始似五更残月里，凄凄切切清露蝉。
又如石罅堆叶下，泠泠沥沥苍崖泉。
鸿门玉斗初向地，织女金梭飞上天。
有时上苑繁花发，有时太液秋波阔。
当头独坐摐一声，满座好风生拂拂。
天颜开，圣心悦，紫金白珠沾赐物。
出来无暇更还家，且上青楼醉明月。
年将六十艺转精，自写梨园新曲声。
近来一事还惆怅，故里春荒烟草平。
供奉供奉且听语，自昔兴衰看乐府。
只如伊州与梁州，尽是太平时歌舞。
旦夕君王继此声，不要停弦泪如雨。
+++吴融
++++赠𧦬光上人草书歌
篆书朴，隶书俗，草圣贵在无羁束。
江南有僧名𧦬光，紫毫一管能颠狂。
家好壁试挥拂，瞬目已流三五行。
摘如钩，挑如拨，斜如掌，回如斡。
又如夏禹锁淮神，波底出来手正拔。
又如朱亥锤晋鄙，袖中抬起腕欲脱。
有时软萦盈，一穗秋云曳空阔。
有时瘦巉岩，百尺枯松露槎枿。
忽然飞动更惊人，一声霹雳龙蛇活。
稽山贺老昔所传，又闻能者惟张颠。
上人致功应不下，其奈飘飘沧海边。
可中一入天子国，络素裁缣洒毫墨。
不系知之与不知，须言一字千金值。
+++吴融
++++赠李长史歌
危栏压溪溪澹碧，翠袅红飘莺寂寂。
此日长亭怆别离，座中忽遇吹芦客。
双攘轻袖当高轩，含商吐羽凌非烟。
初疑一百尺瀑布，八九月落香炉巅。
又似鲛人为客罢，迸泪成珠玉盘泻。
碧珊瑚碎震泽中，金锒铛撼龟山下。
铿訇揭调初惊人，幽咽细声还感神。
紫凤将雏叫山月，玄兔丧子啼江春。
咨嗟长史出人艺，如何值此艰难际。
可中长似承平基，肯将此为闲人吹。
不是东城射雉处，即应南苑斗鸡时。
白樱桃熟每先赏，红芍药开长有诗。
卖珠曾被武皇问，薰香不怕贾公知。
今来流落一何苦，江南江北九寒暑。
翠华犹在橐泉中，一曲梁州泪如雨。
长史长史听我语，从来艺绝多失所。
罗君赠君两首诗，半是悲君半自悲。

+++吴融
++++赠广利大师歌
化人之心固甚难，自化之心更不易。
化人可以程限之，自化元须有其志。
在心为志者何人，今日得之于广利。
三十年前识师初，正见把笔学草书。
崩云落日千万状，随手变化生空虚。
海北天南几回别，每见书踪转奇绝。
近来兼解作歌诗，言语明快有气骨。
坚如百炼钢，挺特不可屈。
又如千里马，脱缰飞灭没。
好是不雕刻，纵横冲口发。
昨来示我十馀篇，咏杀江南风与月。
乃知性是天，习是人。
莫轻河边羖䍽，飞作天上麒麟。
但日新，又日新，李太白，非通神。
+++吴融
++++古离别（杂言）
紫鸾黄鹄虽别离，一举千里何难追。
犹闻啼风与叫月，流连断续令人悲。
赋情更有深缱绻，碧甃千寻尚为浅。
蟾蜍正向清夜流，蛱蝶须教堕丝罥。
莫道断丝不可续，丹穴凤凰胶不远。
莫道流水不回波，海上两潮长自返。
+++吴融
++++风雨吟
风骚骚，雨涔涔，长洲苑外荒居深。
门外流水流澶漫，河边古木鸣萧森。
夐无禽影，寂无人音。
端然拖愁坐，万感丛于心。
姑苏碧瓦十万户，中有楼台与歌舞。
寻常倚月复眠花，莫说斜风兼细雨。
应不知天地造化是何物，亦不知荣辱是何主。
吾囷长满是太平，吾乐不极是天生。
岂忧天下有大憝，四郊刁斗常铮铮。
官军扰人甚于贼，将臣怕死唯守城。
又岂复忧朝廷苦弛慢，中官转纵横。
李膺勾党即罹患，窦武忠谋又未行。
又岂忧文臣尽遭束高阁，文教从今日萧索。
若更无人稍近前，把笔到头同一恶。
可叹吴城城中人，无人与我交一言。
蓬蒿满径尘一榻，独此闵闵何其烦。
虽然小或可谋大，嫠妇之忧史尚存。
况我长怀丈夫志，今来流落沧溟涘。
有时惊事再咨嗟，因风因雨更憔悴。
只有闲横膝上琴，怨伤怨恨聊相寄。
伯牙海上感沧溟，何似今朝风雨思。
+++吴融
++++江行
来时风，去时雨，萧萧飒飒春江浦。
欹欹侧侧海门帆，轧轧哑哑洞庭橹。

+++吴融
++++壁画折竹杂言
枯缠藤，重欹雪。
渭曲逢，湘江别。
不是从来无本根，画工取势教摧折。

+++吴融
++++古锦裾六韵（锦上有鹦鹉、鹤，陆处士有序）
濯水经何日，随风故有人。
绿衣犹偪画，丹顶尚迷真。
暗淡云沈古，青苍藓剥新。
映襟知惹泪，侵鞯想萦尘。
掣曳无由睹，流传久自珍。
武威应认得，牵挽几当春。
+++吴融
++++赋得欲晓看妆面
胧胧欲曙色，隐隐辨残妆。
月始云中出，花犹雾里藏。
眉边全失翠，额畔半留黄。
转入金屏影，隈侵角枕光。
有蝉隳鬓样，无燕著钗行。
十二峰前梦，如何不断肠。
+++吴融
++++府试雨夜帝里闻猿声
雨滴秦中夜，猿闻峡外声。
已吟何逊恨，还赋屈平情。
暗逐哀鸿泪，遥含禁漏清。
直疑游万里，不觉在重城。
霎霎侵灯乱，啾啾入梦惊。
明朝临晓镜，别有鬓丝生。
+++吴融
++++题画柏
不得月中桂，转思陵上柏。
闲取画图看，烦纡果冰释。
桂生在青冥，万古烟雾隔。
下荫玄兔窟，上映嫦娥魄。
圆缺且不常，高低图难测。
若非假羽翰，折攀何由得。
天远眼虚穿，夜阑头自白。
未知陵上柏，一定不移易。
有意兼松茂，无情从麝食。
不在是非间，与人为愤激。
他年上缣素，今日悬屋壁。
灵怪不可知，风雨疑来逼。
明朝归故园，唯此同所适。
回首寄团枝，无劳惠消息。
+++吴融
++++平望蚊子二十六韵
天下有蚊子，候夜噆人肤。
平望有蚊子，白昼来相屠。
不避风与雨，群飞出菰蒲。
扰扰蔽天黑，雷然随舳舻。
利嘴入人肉，微形红且濡。
振蓬亦不惧，至死贪膏腴。
舟人敢停棹，陆者亦疾趋。
南北百馀里，畏之如虎貙。
噫嘻天地间，万物各有殊。
阳者阳为伍，阴者阴为徒。
蚊蚋是阴物，夜从喧墙隅。
如何正曦赫，吞噬当通衢。
人筋为尔断，人力为尔枯。
衣巾秽且甚，盘馔腥有馀。
岂是阳德衰，不能使消除。
岂是有主者，此乡宜毒荼。
吾闻蛇能螫，避之则无虞。
吾闻虿有毒，见之可疾驱。
唯是此蚊子，逢人皆病诸。
江南夏景好，水木多萧疏。
此中震泽路，风月弥清虚。
前后几来往，襟怀曾未舒。
朝既蒙襞积，夜仍跧蘧蒢。
虽然好吟啸，其奈难踟蹰。
人生有不便，天意当何如。
谁能假羽翼，直上言红炉。
+++吴融
++++桃花
满树和娇烂漫红，万枝丹彩灼春融。
何当结作千年实，将示人间造化工。
+++吴融
++++木笔花
嫩如新竹管初齐，粉腻红轻样可携。
谁与诗人偎槛看，好于笺墨并分题。
+++吴融
++++浙东筵上有寄
襄王席上一神仙，眼色相当语不传。
见了又休真似梦，坐来虽近远于天。
陇禽有意犹能说，江月无心也解圆。
更被东风劝惆怅，落花时节定翩翩。
+++吴融
++++富水驿东楹有人题诗（笔迹柔媚，出自纤指）
绣缨霞翼两鸳鸯，金岛银川是故乡。
只合双飞便双死，岂悲相失与相忘。
烟花夜泊红蕖腻，兰渚春游碧草芳。
何事遽惊云雨别，秦山楚水两乖张。
+++吴融
++++上巳日
本学多情刘武威，寻花傍水看春晖。
无端遇著伤心事，赢得凄凉索漠归。
+++吴融
++++隋堤
搔首隋堤落日斜，已无馀柳可藏鸦。
岸傍昔道牵龙舰，河底今来走犊车。
曾笑陈家歌玉树，却随后主看琼花。
四方正是无虞日，谁信黎阳有古家。

++下卷六百八十八
  
+++孙偓
++++寄杜先生诗
蜀国信难遇，楚乡心更愁。
我行同范蠡，师举效浮丘。
他日相逢处，多应在十洲。
+++孙偓
++++赠南岳僧全玭
窠居过后更何人，传得如来法印真。
昨日祝融峰下见，草衣便是雪山□。
+++孙偓
++++答门生王涣李德邻赵光胤王拯长句（一作裴贽诗）
谬持文柄得时贤，粉署清华次第迁。
昔岁策名皆健笔，今朝称职并同年。
各怀器业宁推让，俱上青霄肯后先。
何事老夫犹赋咏，欲将酬和永留传。
+++孙偓
++++句
好是步虚明月夜，瑞炉蜚下醮坛前。（见《玉堂闲话》）
+++陆扆
++++禁林闻晓莺
曙色分层汉，莺声绕上林。
报花开瑞锦，催柳绽黄金。
断续随风远，间关送月沈。
语当温树近，飞觉禁园深。
绣户惊残梦，瑶池啭好音。
愿将栖息意，从此沃天心。
+++陆扆
++++句
今秋已约天台月。（《纪事》）
+++薛昭纬
++++华州榜寄诸门生
时君过听委平衡，粉署华灯到晓明。
开卷固难窥浩汗，执衡空欲慕公平。
机云笔舌临文健，沈宋章篇发咏清。
自笑观光辉（下阙）
+++薛昭纬
++++谢银工
一碟毡根数十皴，盘中犹更有红鳞。
早知文字多辛苦，悔不当初学冶银。
+++陆翱
++++闲居即事
衰柳迷隋苑，衡门啼暮鸦。
茅厨烟不动，书牖日空斜。
悔下东山石，贫于南阮家。
沈忧损神虑，萱草自开花。
+++陆翱
++++赵氏北楼
殷勤赵公子，良夜竟相留。
朗月生东海，仙娥在北楼。
酒阑珠露滴，歌迥石城秋。
本为愁人设，愁人到晓愁。
+++狄归昌
++++题马嵬驿（一作罗隐诗）
马嵬烟柳正依依，重见銮舆幸蜀归。
泉下阿蛮应有语，这回休更怨杨妃。
+++裴廷裕
++++蜀中登第答李搏六韵
何劳问我成都事，亦报君知便纳降。
蜀柳笼堤烟矗矗，海棠当户燕双双。
富春不并穷师子，濯锦全胜旱曲江。
高卷绛纱扬氏宅，半垂红袖薛涛窗。
浣花泛鹢诗千首，静众寻梅酒百缸。
若说弦歌与风景，主人兼是碧油幢。
+++裴廷裕
++++偶题
微雨微风寒食节，半开半合木兰花。
看花倚柱终朝立，却似凄凄不在家。
+++李沇
++++闲宵望月
卷箔舒红茵，当轩玩明月。
懿哉深夜中，静听歌初发。
苔含殿华湿，竹影蟾光洁。
转扇来清风，援琴飞白雪。
行愁景候变，坐恐流芳歇。
桂影有馀光，兰灯任将灭。
+++李沇
++++醮词
犬咬天关闭，彩童呼仙吏。
一封红篆书，为奏尘寰事。
八极鳌柱倾，四溟龙鬣沸。
长庚冷有芒，文曲淡无气。
乌轮不再中，黄沙瘗腥鬼。
请帝命真官，临云启金匮。
方与清华宫，重正紫极位。
旷古雨露恩，安得惜沾施。
生人血欲尽，搀抢无饱意。
+++李沇
++++巫山高
抉天心，开地脉，浮动凌霄拂蓝碧。
襄王端眸望不极，似睹瑶姬长叹息。
巫妆不治独西望，暗泣红蕉抱云帐。
君王妒妾梦荆宫，虚把金泥印仙掌。
江涛迅激如相助，十二狞龙怒行雨。
昆仑谩有通天路，九峰正在天低处。
+++李沇
++++梦仙谣
海宫蹙浪收残月，挈壶掌事传更歇。
银蟾半坠恨流咽，六鳌披月撼蓬阙。
九炁真翁骑白犀，临池静听雌蛟啼。
桂花裛露曙香冷，八窗玉朗惊晨鸡。
裁纱剪罗贴丹凤，腻霞远闭瑶山梦。
露干欲醉芙蕖塘，回首驱云朝正阳。
+++李沇
++++秋霖歌
西方龙儿口犹乳，初解驱云学行雨。
纵恣群阴驾老虬，勺水蹄涔尽奔注。
叶破苔黄未休滴，腻光透长狂莎色。
恨无长剑一千仞，划断顽云看晴碧。
+++李沇
++++方响歌
敲金扣石声相凌，遥空冷静天正澄。
宝瓶下井辘轳急，小娃弄索伤清冰。
穿丝透管音未歇，回风绕指惊泉咽。
季伦怒击珊瑚摧，灵芸整鬓步摇折。
十六叶中侵素光，寒玲震月杂珮珰。
云和不觉罢馀怨，莲峰一夜啼琴姜。
急节写商商恨促，秦愁越调逡巡足。
梦入仙楼戛残曲，飞霜棱棱上秋玉。

+++裴贽
++++答王涣（一作孙偓诗）
谬持文柄得时贤，粉署清华次第迁。
昔岁策名皆健笔，今朝称职并同年。
各怀器业宁推让，俱上青霄肯后先。
何事老夫犹赋咏，欲将酬和永留传。
+++卢汝弼
++++薄命妾
君恩已断尽成空，追想娇欢恨莫穷。
长为蕣花光晓日，谁知团扇送秋风。
黄金买赋心徒切，清路飞尘信莫通。
闲凭玉栏思旧事，几回春暮泣残红。
+++卢汝弼
++++秋夕寓居精舍书事
叶满苔阶杵满城，此中多恨恨难平。
疏檐看织蟏蛸网，暗隙愁听蟋蟀声。
醉卧欲抛羁客思，梦归偏动故乡情。
觉来独步长廊下，半夜西风吹月明。
+++卢汝弼
++++闻雁
秋风萧瑟静埃氛，边雁迎风响咽群。
瀚海应嫌霜下早，湘川偏爱草初薰。
芦洲宿处依沙岸，榆塞飞时度晚云。
何处最添羁客恨，竹窗残月酒醒闻。
+++卢汝弼
++++鸳鸯
双浮双浴傍苔矶，蓼浦兰皋绣帐帏。
长羡鹭鸶能洁白，不随鸂鶒斗毛衣。
霞侵绿渚香衾暖，楼倚青云殿瓦飞。
应笑随阳沙漠雁，洞庭烟暖又思归。
+++卢汝弼
++++和李秀才边庭四时怨
春风昨夜到榆关，故国烟花想已残。
少妇不知归不得，朝朝应上望夫山。
卢龙塞外草初肥，雁乳平芜晓不飞。
乡国近来音信断，至今犹自著寒衣。
八月霜飞柳半黄，蓬根吹断雁南翔。
陇头流水关山月，泣上龙堆望故乡。
朔风吹雪透刀瘢，饮马长城窟更寒。
半夜火来知有敌，一时齐保贺兰山。

++下卷六百八十九
  
+++陆希声
++++山居即事二首
君山苍翠接青冥，东走洮湖上洞庭。
茅屋向阳梳白发，竹窗深夜诵丹经。
涌泉回泬鱼龙气，怪石惊腾鸟兽形。
为问前时金马客，此焉还作少微星。
不是幽栖矫性灵，从来无意在膻腥。
满川风物供高枕，四合云山借画屏。
五鹿归来惊岳岳，孤鸿飞去入冥冥。
君阳遁叟何为乐，一炷清香两卷经。
+++陆希声
++++阳羡杂咏十九首 苦行径
山前无数碧琅玕，一径清森五月寒。
世上何人怜苦节，应须细问子猷看。
+++陆希声
++++阳羡杂咏十九首 梅花坞
冻蕊凝香色艳新，小山深坞伴幽人。
知君有意凌寒色，羞共千花一样春。
+++陆希声
++++阳羡杂咏十九首 石兕台
大河波浪激潼关，青兕胡为伏此山。
遥想楚王云梦泽，蜺旌羽盖定空还。
+++陆希声
++++阳羡杂咏十九首 讲易台
年逾知命志尤坚，独向青山更绝编。
天下有山山有水，养蒙肥遁正翛然。
+++陆希声
++++阳羡杂咏十九首 观鱼亭
惠施徒自学多方，谩说观鱼理未长。
不得庄生濠上旨，江湖何以见相忘。
+++陆希声
++++阳羡杂咏十九首 绿云亭
六月清凉绿树阴，小亭高卧涤烦襟。
羲皇向上何人到，永日时时弄素琴。
+++陆希声
++++阳羡杂咏十九首 清辉堂
野人心地本无机，为爱茅檐倚翠微。
尽日尊前谁是客，秋山含水有清辉。
+++陆希声
++++阳羡杂咏十九首 观妙庵
妙理难观旨甚深，欲知无欲是无心。
茅庵不异人间世，河上真人自可寻。
+++陆希声
++++阳羡杂咏十九首 西阳亭
隔林残日照孤亭，玄晏先生酒未醒。
入夜莫愁迷下路，昔人犹在逐流萤。
+++陆希声
++++阳羡杂咏十九首 弄云亭
自知无业致吾君，只向春山弄白云。
已共此山私断当，不须转辙重移文。
+++陆希声
++++阳羡杂咏十九首 伏龟堂
盘崖蹙缩似灵龟，鬼谷先生隐遁时。
不独卷怀经世志，白云流水是心期。
+++陆希声
++++阳羡杂咏十九首 桃花谷
君阳山下足春风，满谷仙桃照水红。
何必武陵源上去，涧边好过落花中。
+++陆希声
++++阳羡杂咏十九首 含桃圃
小圃初晴风露光，含桃花发满山香。
看花对酒心无事，倍觉春来白日长。
+++陆希声
++++阳羡杂咏十九首 茗坡
二月山家谷雨天，半坡芳茗露华鲜。
春醒酒病兼消渴，惜取新芽旋摘煎。
+++陆希声
++++阳羡杂咏十九首 松岭
岭上青松手自栽，已能苍翠映莓苔。
岁寒本是君家事，好送清风月下来。
+++陆希声
++++阳羡杂咏十九首 桃溪
芳草霏霏遍地齐，桃花脉脉自成溪。
也知百舌多言语，任向春风尽意啼。
+++陆希声
++++阳羡杂咏十九首 李径
一径秾芳万蕊攒，风吹雨打未摧残。
怜君尽向高枝发，应为行人要整冠。
+++陆希声
++++阳羡杂咏十九首 鸿盘
落落飞鸿渐始盘，青云起处剩须看。
如今天路多矰缴，纵使衔芦去也难。
+++陆希声
++++阳羡杂咏十九首 偃月岭
山岭依稀偃月形，数层倚石叠空青。
几回雪夜寒光积，直似金光照户庭。
+++陆希声
++++寄𧦬光上人
笔下龙蛇似有神，天池雷雨变逡巡。
寄言昔日不龟手，应念江头洴澼人。
+++李昭象
++++喜杜荀鹤及第
深岩贫复病，榜到见君名。
贫病浑如失，山川顿觉清。
一春新酒兴，四海旧诗声。
日使能吟者，西来步步轻。
+++李昭象
++++赴举出山留寄山居郑参军
还如费冠卿，向此振高名。
肯羡鱼须美，长夸鹤氅轻。
理琴寒指倦，试药黑髭生。
时泰难云卧，随看急诏行。
+++李昭象
++++题顾正字谿居
高敞吟轩近钓湾，尘中来似出人间。
若教明月休生桂，应得危时共掩关。
春酒夜棋难放客，短篱疏竹不遮山。
莫夸恬淡胜荣禄，雁引行高未许闲。
+++李昭象
++++寄献山中顾公员外
抽却朝簪著钓蓑，近来声迹转巍峨。
祥麟避网虽山野，丹凤衔书即薜萝。
乍隐文章情更逸，久闲经济术翻多。
深惭未副吹嘘力，竟困风埃争奈何。
+++李昭象
++++山中寄崔谏议
半生猿鸟共山居，吟月吟风两鬓疏。
新句未尝忘教化，上才争忍不吹嘘。
全家欲去干戈后，大国中兴礼乐初。
从此升腾休说命，只希公道数封书。
+++李昭象
++++学仙词寄顾云
记得初传九转方，碧云峰下祝虚皇。
丹砂未熟心徒切，白日难留鬓欲苍。
无路洞天寻穆满，有时人世美刘郎。
仙人恩重何由报，焚尽星坛午夜香。
+++李昭象
++++寄尉迟侍御
我眠青嶂弄澄潭，君戴貂蝉白玉篸。
应向谢公楼上望，九华山色在西南。
+++李昭象
++++招西洞道者
危峰抹黛夹晴川，树簇红英草碧烟。
樵客云僧两无事，此中堪去觅灵仙。
+++李昭象
++++句
投文得仕而今少，佩印还家古所荣。（送周繇之建德。《唐诗纪事》）

++下卷六百九十
  
+++王驾
++++夏雨
非惟消旱暑，且喜救生民。
天地如蒸湿，园林似却春。
洗风清枕簟，换夜失埃尘。
又作丰年望，田夫笑向人。
+++王驾
++++古意
夫戍萧关妾在吴，西风吹妾妾忧夫。
一行书信千行泪，寒到君边衣到无。
+++王驾
++++社日（一作张演诗）
鹅湖山下稻粱肥，豚栅鸡栖半掩扉。
桑柘影斜春社散，家家扶得醉人归。
+++王驾
++++雨晴
雨前初见花间蕊，雨后兼无叶里花。
蛱蝶飞来过墙去，却疑春色在邻家。
+++王驾
++++乱后曲江（一作羊士谔诗）
忆昔争游曲水滨，未春长有探春人。
游春人尽空池在，直至春深不似春。
+++王驾
++++过故友居
邻笛寒吹日落初，旧居今已别人居。
乱来儿侄皆分散，惆怅僧房认得书。
+++王涣
++++上裴侍郎
青衿七十榜三年，建礼含香次第迁。
珠彩下连星错落，桂花曾对月婵娟。
玉经磨琢多成器，剑拔沈埋更倚天。
应念衔恩最深者，春来为寿拜尊前。
+++王涣
++++悼亡
春来得病夏来加，深掩妆窗卧碧纱。
为怯暗藏秦女扇，怕惊愁度阿香车。
腰肢暗想风欺柳，粉态难忘露洗花。
今日青门葬君处，乱蝉衰草夕阳斜。
+++王涣
++++惆怅诗十二首
八蚕薄絮鸳鸯绮，半夜佳期并枕眠。
钟动红娘唤归去，对人匀泪拾金钿。
李夫人病已经秋，汉武看来不举头。
得所浓华销歇尽，楚魂湘血一生休。
谢家池馆花笼月，萧寺房廊竹飐风。
夜半酒醒凭槛立，所思多在别离中。
隋师战舰欲亡陈，国破应难保此身。
诀别徐郎泪如雨，镜鸾分后属何人。
七夕琼筵随事陈，兼花连蒂共伤神。
蜀王殿里三更月，不见骊山私语人。
夜寒春病不胜怀，玉瘦花啼万事乖。
薄幸檀郎断芳信，惊嗟犹梦合欢鞋。
呜咽离声管吹秋，妾身今日为君休。
齐奴不说平生事，忍看花枝谢玉楼。
青丝一绺堕云鬟，金剪刀鸣不忍看。
持谢君王寄幽怨，可能从此住人间。
陈宫兴废事难期，三阁空馀绿草基。
狎客沦亡丽华死，他年江令独来时。
晨肇重来路已迷，碧桃花谢武陵溪。
仙山目断无寻处，流水潺湲日渐西。
少卿降北子卿还，朔野离觞惨别颜。
却到茂陵唯一恸，节毛零落鬓毛斑。
梦里分明入汉宫，觉来灯背锦屏空。
紫台月落关山晓，肠断君恩信画工。
+++戴司颜
++++江上雨
非不欲前去，此情非自由。
星辰照何处，风雨送凉秋。
寒锁空江梦，声随黄叶愁。
萧萧犹未已，早晚去蘋洲。
+++戴司颜
++++塞上
空迹昼苍茫，沙腥古战场。
逢春多霰雪，生计在牛羊。
冷角吹乡泪，干榆落梦床。
从来山水客，谁谓到渔阳。
+++戴司颜
++++句
远来朝凤阙，归去恋元侯。（赠僧，见《纪事》）
+++吴仁璧
++++投谢钱武肃
东门上相好知音，数尽台前郭隗金。
累重虽然容食椹，力微无计报焚林。
弊貂不称芙蓉幕，衰朽仍惭玳瑁簪。
十里溪光一山月，可堪从此负归心。
+++吴仁璧
++++客路
人寰急景如波委，客路浮云似盖轻。
回首故山天外碧，十年无计却归耕。
+++吴仁璧
++++南徐题友人郊居
门前樵径连江寺，岸下渔矶系海槎。
待到秋深好时节，与君长醉隐侯家。
+++吴仁璧
++++读度人经寄郑仁表
身虽一旦尘中老，名拟三清会里题。
二午九斋馀日在，请君相伴醉如泥。
+++吴仁璧
++++秋日听僧弹琴
金徽玉轸韵泠然，言下浮生指下泉。
恰称秋风西北起，一时吹入碧湘烟。
+++吴仁璧
++++贾谊
扶持一疏满遗编，汉陛前头正少年。
谁道恃才轻绛灌，却将惆怅吊湘川。
+++吴仁璧
++++春雪
雪霁凝光入坐寒，天明犹自卧袁安。
貂裘穿后鹤氅敝，自此风流不足看。
+++吴仁璧
++++衰柳
金风渐利露珠团，广陌长堤黛色残。
水殿狂游隋炀帝，一千馀里可堪看。
+++吴仁璧
++++凤仙花
香红嫩绿正开时，冷蝶饥蜂两不知。
此际最宜何处看，朝阳初上碧梧枝。
+++吴仁璧
++++金钱花
浅绛浓香几朵匀，日熔金铸万家新。
堪疑刘宠遗芳在，不许山阴父老贫。
+++吴仁璧
++++钱塘鹤
人间路霭青天半，鳌岫云生碧海涯。
虽抱雕笼密扃钥，可能长在叔伦家。
+++吴仁璧
++++句
为惜苔钱妨换砌，因怜山色旋开尊。（闲居）
高阁烟霞禅客睡，满城尘土世人忙。（游法华寺）
五龙金角向星斗，三洞玉音愁鬼神。（赠道士）
蒲草薄裁连蒂白，胭脂浓染半葩红。（题莺粟花，以上并《雅言杂载》）
+++汪极
++++奉试麦垄多秀色
南陌生岐穗，农家乐事多。
塍畦交茂绿，苗实际清和。
日布玲珑影，风翻浩荡波。
来牟知帝力，含哺有衢歌。
+++张曙
++++下第戏状元崔昭纬
千里江山陪骥尾，五更风水失龙鳞。
昨夜浣花溪上雨，绿杨芳草为何人。
+++林嵩
++++赠天台王处士
深隐天台不记秋，琴台长别一何愁。
茶烟岩外云初起，新月潭心钓未收。
映宇异花丛发好，穿松孤鹤一声幽。
赤城不掩高宗梦，宁久悬冠枕瀑流。

++下卷六百九十一
  
+++杜荀鹤
++++春宫怨（一作周朴诗）
早被婵娟误，欲妆临镜慵。
承恩不在貌，教妾若为容。
风暖鸟声碎，日高花影重。
年年越溪女，相忆采芙蓉。
+++杜荀鹤
++++访道者不遇
寂寂白云门，寻真不遇真。
只应松上鹤，便是洞中人。
药圃花香异，沙泉鹿迹新。
题诗留姓字，他日此相亲。
+++杜荀鹤
++++送人游吴
君到姑苏见，人家尽枕河。
宫闲地少，水港小桥多。
夜市卖菱藕，春船载绮罗。
遥知未眠月，乡思在渔歌。
+++杜荀鹤
++++送陈昈归麻川
麻川清见底，似入武陵溪。
两岸山相向，三春鸟乱啼。
酒旗和柳动，僧屋与云齐。
即此吾乡路，怀君梦不迷。
+++杜荀鹤
++++出山
病眼看春榜，文场公道开。
朋人登第尽，白发出山来。
处世曾无过，惟天合是媒。
长安不觉远，期遂一名回。
+++杜荀鹤
++++浙中逢诗友
到处有同人，多为赋与文。
诗中难得友，湖畔喜逢君。
冻把城根雪，风开岳面云。
苦吟吟不足，争忍话离群。
+++杜荀鹤
++++送友游吴越
去越从吴过，吴疆与越连。
有园多种橘，无水不生莲。
夜市桥边火，春风寺外船。
此中偏重客，君去必经年。
+++杜荀鹤
++++出常山界使回有寄
自小即南北，未如今日离。
封疆初尽处，人使却回时。
开口有所忌，此心无以为。
行行复垂泪，不称是男儿。
+++杜荀鹤
++++经废宅
人生当贵盛，修德可延之。
不虑有今日，争教无破时。
藓斑题字壁，花发带巢枝。
何况蒿原上，荒坟与折碑。
+++杜荀鹤
++++登天台寺
一到天台寺，高低景旋生。
共僧岩上坐，见客海边行。
野色人耕破，山根浪打鸣。
忙时向闲处，不觉有闲情。
+++杜荀鹤
++++途中春
马上览春色，丈夫惭泪垂。
一生看却老，五字未逢知。
酒力不能久，愁根无可医。
明年到今日，公道与谁期。
+++杜荀鹤
++++入关历阳道中却寄舍弟
求名日苦辛，日望日荣亲。
落叶山中路，秋霖马上人。
晨昏知汝道，诗酒卫吾身。
自笑抛麋鹿，长安拟醉春。
+++杜荀鹤
++++赠欧阳明府
贤宰宰斯邑，政闻闾里间。
都缘民讼少，长觉吏徒闲。
帆落樽前浦，钟鸣枕上山。
回舟却惆怅，数宿钓鱼湾。
+++杜荀鹤
++++赠临上人
不计禅兼律，终须入悟门。
解空非有自，所得是无言。
眼豁浮生梦，心澄大道源。
今来习师者，多锁教中猿。
+++杜荀鹤
++++题战岛僧居（在江之心）
师爱无尘地，江心岛上居。
接船求化惯，登陆赴斋疏。
载土春栽树，抛生日餧鱼。
入云萧帝寺，毕竟欲何如。
+++杜荀鹤
++++别衡州牧
朝别使君门，暮投江上村。
从来无旧分，临去望何恩。
行计自不定，此心谁与论。
秋猿叫寒月，只欲断人魂。
+++杜荀鹤
++++送人游江南
满酌劝君酒，劝君君莫辞。
能禁几度别，即到白头时。
晚岫无云蔽，春帆有燕随。
男儿两行泪，不欲等闲垂。
+++杜荀鹤
++++游茅山
步步入山门，仙家鸟径分。
渔樵不到处，麋鹿自成群。
石面迸出水，松头穿破云。
道人星月下，相次礼茅君。
+++杜荀鹤
++++读友人诗卷
冰齿味瑶轴，只应神鬼知。
坐当群静后，吟到月沈时。
雪峡猿声健，风柽鹤立危。
篇篇一字字，谁复更言诗。
+++杜荀鹤
++++寄从叔
三族不当路，长年犹布衣。
苦吟天与性，直道世将非。
雁夜愁痴坐，渔乡老忆归。
为儒皆可立，自是拙时机。
+++杜荀鹤
++++寄李溥
如我如君者，不妨身晚成。
但从时辈笑，自得古人情。
共莫更初志，俱期立后名。
男儿且如此，何用叹平生。
+++杜荀鹤
++++郊居即事投李给事
无禄奉晨昏，闲居几度春。
江湖苦吟士，天地最穷人。
书剑同三友，蓬蒿外四邻。
相知不相荐，何以自谋身。
+++杜荀鹤
++++寄诗友
别来春又春，相忆喜相亲。
与我为同志，如君能几人。
何时吟得力，渐老事关身。
惟有前溪水，年年濯客尘。
+++杜荀鹤
++++题田翁家
田翁真快活，婚嫁不离村。
州县供输罢，追随鼓笛喧。
盘飧同老少，家计共田园。
自说身无事，应官有子孙。
+++杜荀鹤
++++长安冬日
近腊饶风雪，闲房冻坐时。
书生教到此，天意转难知。
吟苦猿三叫，形枯柏一枝。
还应公道在，未忍与山期。
+++杜荀鹤
++++霁后登唐兴寺水阁
一雨三秋色，萧条古寺间。
无端登水阁，有处似家山。
白日生新事，何时得暂闲。
将知老僧意，未必恋松关。
+++杜荀鹤
++++山中寄友人
深山多隙地，无力及耕桑。
不是营生拙，都缘觅句忙。
破窗风翳烛，穿屋月侵床。
吾友应相笑，辛勤道未光。
+++杜荀鹤
++++自述
四海欲行遍，不知终遇谁。
用心常合道，出语或伤时。
拟作闲人老，惭无识者嗤。
如今已无计，只得苦于诗。
+++杜荀鹤
++++题江山寺
江上山头寺，景留吟客船。
遍游销一日，重到是何年。
沙鸟多翘足，岩僧半露肩。
为诗我语涩，喜此得终篇。
+++杜荀鹤
++++秋日旅舍卧病呈所知
秋色上庭枝，愁怀切向谁。
青云无势日，华发有狂时。
枕上闻风雨，江南系别离。
如何吟到此，此道不闻知。
+++杜荀鹤
++++秋宿山馆
山馆坐待晓，夜长吟役神。
斜风吹败叶，寒烛照愁人。
蕴蓄天然性，浇讹世恶真。
男儿出门志，不独为谋身。
+++杜荀鹤
++++赠老僧
众僧尊夏腊，灵岳遍曾登。
度水手中杖，行山溪畔藤。
心空默是印，眉白雪为棱。
自得巡方道，栖禅老未能。
+++杜荀鹤
++++别舍弟
欲住住不得，出门天气秋。
惟知偷拭泪，不忍更回头。
此日只愁老，况身方远游。
孤寒将五字，何以动诸侯。
+++杜荀鹤
++++雪中别诗友
酒寒无小户，请满酌行杯。
若待雪消去，自然春到来。
出城人迹少，向暮鸟声哀。
未遇应关命，侯门处处开。
+++杜荀鹤
++++题岳麓寺
一簇楚江山，江山胜此难。
觅人来画取，到处得吟看。
鹤隐松声尽，鱼沈槛影寒。
自知心未了，闲话亦多端。
+++杜荀鹤
++++怀庐岳书斋
长忆在庐岳，免低尘土颜。
煮茶窗底水，采药屋头山。
是境皆游遍，谁人不羡闲。
无何一名系，引出白云间。
+++杜荀鹤
++++题唐兴寺小松
虽小天然别，难将众木同。
侵僧半窗月，向客满襟风。
枝拂行苔鹤，声分叫砌虫。
如今未堪看，须是雪霜中。
+++杜荀鹤
++++与友人话别
客路行多少，干人无易颜。
未成终老计，难致此身闲。
月兔走入海，日乌飞出山。
流年留不得，半在别离间。
+++杜荀鹤
++++赠庐岳隐者
自见来如此，未尝离洞门。
结茅遮雨雪，采药给晨昏。
古树藤缠杀，春泉鹿过浑。
悠悠无一事，不似属乾坤。
+++杜荀鹤
++++怀紫阁隐者
紫阁白云端，云中有地仙。
未归蓬岛上，犹隐国门前。
洞口人无迹，花阴鹿自眠。
焚香赋诗罢，星月冷遥天。
+++杜荀鹤
++++题会上人院
鼓角城中寺，师居日得闲。
必能行大道，何用在深山。
破衲新添线，空门夜不关。
心知与眼见，终取到无间。
+++杜荀鹤
++++送黄补阙南迁
得罪非天意，分明谪去身。
一心贪谏主，开口不防人。
自古有迁客，何朝无直臣。
喧然公论在，难滞楚南春。
+++杜荀鹤
++++送宾贡登第后归海东
归捷中华第，登船鬓未丝。
直应天上桂，别有海东枝。
国界波穷处，乡心日出时。
西风送君去，莫虑到家迟。
+++杜荀鹤
++++近试投所知
白发随梳落，吟怀说向谁。
敢辞成事晚，自是出山迟。
拟动如浮海，凡言似课诗。
终身事知己，此外复何为。
+++杜荀鹤
++++送友人牧江州
本国兵戈后，难官在此时。
远分天子命，深要使君知。
但遂生灵愿，当应雨露随。
江山胜他郡，闲赋庾楼诗。
+++杜荀鹤
++++辞座主侍郎
一饭尚怀感，况攀高桂枝。
此恩无报处，故国远归时。
只恐兵戈隔，再趋门馆迟。
茅堂拜亲后，特地泪双垂。
+++杜荀鹤
++++别从叔
立马不忍上，醉醒天气寒。
都缘在门易，直似别家难。
世路既如此，客心须自宽。
江村亦饥冻，争及问长安。
+++杜荀鹤
++++送人南游
凡游南国者，未有不蹉跎。
到海路难尽，挂帆人更多。
潮沙分象迹，花洞响蛮歌。
纵有投文处，于君能几何。
+++杜荀鹤
++++经贾岛墓
谪宦自麻衣，衔冤至死时。
山根三尺墓，人口数联诗。
仙桂终无分，皇天似有私。
暗松风雨夜，空使老猿悲。
+++杜荀鹤
++++秋夜晚泊
一望一苍然，萧骚起暮天。
远山横落日，归鸟度平川。
家是去秋别，月当今夕圆。
渔翁似相伴，彻晓苇丛边。
+++杜荀鹤
++++送舍弟
我受羁栖惯，客情方细知。
好看前路事，不比在家时。
勉汝言须记，闻人善即师。
旅中无废业，时作一篇诗。
+++杜荀鹤
++++将归山逢友人
儒为君子儒，儒道不妨孤。
白发多生矣，青山可住乎。
徉狂宁是事，巧达又非夫。
只此平生愿，他人肯信无。
+++杜荀鹤
++++经九华费征君墓
凡吊先生者，多伤荆棘间。
不知三尺墓，高却九华山。
天地有何外，子孙无亦闲。
当时若征起，未必得身还。
+++杜荀鹤
++++溪居叟
溪翁居静处，溪鸟入门飞。
早起钓鱼去，夜深乘月归。
见君无事老，觉我有求非。
不说风霜苦，三冬一草衣。
+++杜荀鹤
++++与友人对酒吟
凭君满酌酒，听我醉中吟。
客路如天远，侯门似海深。
新坟侵古道，白发恋黄金。
共有人间事，须怀济物心。
+++杜荀鹤
++++送僧
道了亦未了，言闲今且闲。
从来无住处，此去向何山。
片石树阴下，斜阳潭影间。
请师留偈别，恐不到人寰。
+++杜荀鹤
++++送九华道士游茅山
忽起地仙兴，飘然出旧山。
于身无切事，在世有馀闲。
日月浮生外，乾坤大醉间。
故园华表上，谁得见君还。
+++杜荀鹤
++++寄舍弟
世乱信难通，乡心日万重。
弟兄皆向善，天地合相容。
大野阴云重，连城杀气浓。
家山白云里，卧得最高峰。
+++杜荀鹤
++++下第投所知
若以名场内，谁无一轴诗。
纵饶生白发，岂敢怨明时。
知己虽然切，春官未必私。
宁教读书眼，不有看花期。
+++杜荀鹤
++++寄顾云
省得前年别，蘋洲旅馆中。
乱离身不定，彼此信难通。
侯国兵虽敛，吾乡业已空。
秋来忆君梦，夜夜逐征鸿。
+++杜荀鹤
++++赠宣城麋明府
天下为官者，无君一轴诗。
数联同我得，当代遇谁知。
年齿吟将老，生涯说可悲。
何当抛手板，邻隐过危时。
+++杜荀鹤
++++望远
门前通大道，望远上高台。
落日人行尽，穷边信不来。
还闻战得胜，未见敕招回。
却入机中坐，新愁织不开。
+++杜荀鹤
++++冬末投长沙裴侍郎
欲露尘中事，其如不易言。
家山一离别，草树匝春暄。
吹梦风天角，啼愁雪岳猿。
伫思心觉满，何以远门轩。
+++杜荀鹤
++++赠秋浦金明府长
倚郭难为宰，非君即有私。
惟凭野老口，不立政声碑。
苦甚求名日，贫于未选时。
溪山竟如此，利得且吟诗。
+++杜荀鹤
++++和高秘书早春对雪登楼见寄之什
天有惜花意，恐花开染尘。
先教微雪下，始放满城春。
且醉登楼客，重期出郭人。
因酬郢中律，霜鬓数茎新。
+++杜荀鹤
++++乱后山中作
自从天下乱，日晚别庭闱。
兄弟团圞乐，羁孤远近归。
文章甘世薄，耕种喜山肥。
直待中兴后，方应出隐扉。
+++杜荀鹤
++++旅寓书事
日日惊身事，凄凄欲断魂。
时清不自立，发白傍谁门。
中路残秋雨，空山一夜猿。
公卿得见面，怀抱细难言。
+++杜荀鹤
++++舟行晚泊江上寺
久劳风水上，禅客喜相依。
挂衲虽无分，修心未觉非。
日沈山虎出，钟动寺禽归。
月上潮平后，谈空渐入微。
+++杜荀鹤
++++长林山中闻贼退寄孟明府
一县今如此，残民数不多。
也知贤宰切，争奈乱兵何。
皆自干戈达，咸思雨露和。
应怜住山者，头白未登科。
+++杜荀鹤
++++泗上客思
痛饮复高歌，愁终不奈何。
家山随日远，身事逐年多。
没雁云横楚，兼蝉柳夹河。
此心闲未得，到处被诗磨。
+++杜荀鹤
++++寄同人
尽与贫为患，唯余即不然。
四方无静处，百口度荒年。
白发生闲事，新诗出数联。
时情竟如此，不免却归田。
+++杜荀鹤
++++下第出关投郑拾遗
丹霄桂有枝，未折未为迟。
况是孤寒士，兼行苦涩诗。
杏园人醉日，关路独归时。
更卜深知意，将来拟荐谁。
+++杜荀鹤
++++塞上
草白河冰合，蕃戎出掠频。
戍楼三号火，探马一条尘。
战士风霜老，将军雨露新。
封侯不由此，何以慰征人。
+++杜荀鹤
++++别敬侍郎
交道有寒暑，在人无古今。
与君中夜话，尽我一生心。
所向未得志，岂惟空解吟。
何当重相见，旧隐白云深。
+++杜荀鹤
++++送青阳李明府
善政无惭色，吟归似等闲。
惟将六幅绢，写得九华山。
求理头空白，离京债未还。
仍闻猿与鹤，都在一船间。
+++杜荀鹤
++++将游湘湖有作
一家相别意，不得不潸然。
远作南方客，初登上水船。
岳钟思冷梦，湘月少残篇。
便有归来计，风波亦隔年。
+++杜荀鹤
++++送姚庭珪
脱衣将换酒，对酌话何之。
雨后秋萧索，天涯晚别离。
人生无此恨，鬓色不成丝。
未得重相见，看君马上诗。
+++杜荀鹤
++++投李大夫
自小僻于诗，篇篇恨不奇。
苦吟无暇日，华发有多时。
进取门难见，升沈命未知。
秋风夜来急，还恐到京迟。
+++杜荀鹤
++++贻里中同志
乡里为儒者，唯君见我心。
诗书常共读，雨雪亦相寻。
贫贱志气在，子孙交契深。
犹晚达，况未鬓霜侵。
+++杜荀鹤
++++江上送韦彖先辈
不易为离抱，江天即见鸿。
暮帆何处落，凉月与谁同。
木叶新霜后，渔灯夜浪中。
时难慎行止，吾道利于穷。
+++杜荀鹤
++++维扬逢诗友张乔
天下方多事，逢君得话诗。
直应吾道在，未觉国风衰。
生计吟消日，人情醉过时。
雅篇三百首，留作后来师。
+++杜荀鹤
++++秋晨有感
木叶落时节，旅人初梦惊。
钟才枕上尽，事已眼前生。
吟发不长黑，世交无久情。
且将公道约，未忍便归耕。
+++杜荀鹤
++++秋日山中寄李处士
吾辈道何穷，寒山细雨中。
儿童书懒读，果栗树将空。
言论关时务，篇章见国风。
升平犹可用，应不废为公。
+++杜荀鹤
++++晚泊金陵水亭
江亭当废国，秋景倍萧骚。
夕照残荒垒，寒潮涨古濠。
就田看鹤劣，隔水见僧高。
无限前朝事，醒吟易觉劳。
+++杜荀鹤
++++钱塘别罗隐
故国看看远，前程计在谁。
五更听角后，一叶渡江时。
吾道天宁丧，人情日可疑。
西陵向西望，双泪为君垂。
+++杜荀鹤
++++山中贻同志
君贫我亦贫，为善喜为邻。
到老如今日，无心愧古人。
闭门非傲世，守道是谋身。
别有同山者，其如未可亲。
+++杜荀鹤
++++秋日怀九华旧居
吾道在五字，吾身宁陆沈。
凉生中夜雨，病起故山心。
烛共寒酸影，蛩添苦楚吟。
何当遂归去，一径入松林。
+++杜荀鹤
++++江岸秋思
驱马傍江行，乡愁步步生。
举鞭挥柳色，随手失蝉声。
秋稼缘长道，寒云约古城。
家贫遇丰岁，无地可归耕。
+++杜荀鹤
++++哭刘德仁
贾岛还如此，生前不见春。
岂能诗苦者，便是命羁人。
家事因吟失，时情碍国亲。
多应衔恨骨，千古不为尘。
+++杜荀鹤
++++经青山吊李翰林
何为先生死，先生道日新。
青山明月夜，千古一诗人。
天地空销骨，声名不傍身。
谁移耒阳冢，来此作吟邻。
+++杜荀鹤
++++下第东归别友人
不得同君住，当春别帝乡。
年华落第老，岐路出关长。
芳草缘流水，残花向夕阳。
怀亲暂归去，非是钓沧浪。
+++杜荀鹤
++++秋宿诗僧云英房因赠
贾岛怜无可，都缘数句诗。
君虽是后辈，我谓过当时。
溪浪和星动，松阴带鹤移。
同吟到明坐，此道淡谁知。
+++杜荀鹤
++++送人宰吴县
海涨兵荒后，为官合动情。
字人无异术，至论不如清。
草履随船卖，绫梭隔水鸣。
唯持古人意，千里赠君行。
+++杜荀鹤
++++读友人诗
君诗通大雅，吟觉古风生。
外却浮华景，中含教化情。
名应高日月，道可润公卿。
莫以孤寒耻，孤寒达更荣。
+++杜荀鹤
++++登山寺
山半一山寺，野人秋日登。
就中偏爱石，独上最高层。
有果猿攀树，无斋鸽看僧。
儒门自多事，来此复何能。
+++杜荀鹤
++++辞九江李郎中入关
帝里无相识，何门迹可亲。
愿开言重口，荐与分深人。
卷许新诗出，家怜旧业贫。
今从九江去，应免更迷津。
+++杜荀鹤
++++江南逢李先辈
李杜复李杜，彼时逢此时。
干戈侵帝里，流落向天涯。
岁月消于酒，平生断在诗。
怀才不得志，只恐满头丝。
+++杜荀鹤
++++秋日寄吟友
闲坐细思量，唯吟不可忘。
食无三亩地，衣绝一株桑。
蝉树生寒色，渔潭落晓光。
青云旧知己，未许钓沧浪。
+++杜荀鹤
++++江上与从弟话别
相逢尽说归，早晚遂归期。
流水多通处，孤舟少住时。
干人不得已，非我欲为之。
及此终无愧，其如道在兹。
+++杜荀鹤
++++送友人游南海
南海南边路，君游只为贫。
山川多少地，郡邑几何人。
花鸟名皆别，寒暄气不均。
相期早晚见，莫待瘴侵身。
+++杜荀鹤
++++赠聂尊师
诗道将仙分，求之不可求。
非关从小学，应是数生修。
蟾桂云梯折，鳌山鹤驾游。
他年两成事，堪喜是邻州。
+++杜荀鹤
++++旅感
白发根丛出，镊频愁不开。
自怜空老去，谁信苦吟来。
客路东西阔，家山早晚回。
翻思钓鱼处，一雨一层苔。
+++杜荀鹤
++++寄益阳武灌明府
县称诗人理，无嫌日寂寥。
溪山入城郭，户口半渔樵。
月满弹琴夜，花香漉酒朝。
相思不相见，烟水路迢迢。
+++杜荀鹤
++++湘中秋日呈所知
四海无寸土，一生惟苦吟。
虚垂异乡泪，不滴别人心。
雨色凋湘树，滩声下塞禽。
求归归未得，不是掷光阴。
+++杜荀鹤
++++苦吟
世间何事好，最好莫过诗。
一句我自得，四方人已知。
生应无辍日，死是不吟时。
始拟归山去，林泉道在兹。
+++杜荀鹤
++++闽中别所知
触目生归思，那堪路七千。
腊中离此地，马上见明年。
郡邑溪山巧，寒暄日月偏。
自疑双鬓雪，不似到南天。
+++杜荀鹤
++++塞上伤战士
战士说辛勤，书生不忍闻。
三边远天子，一命信将军。
野火烧人骨，阴风卷阵云。
其如禁城里，何以重要勋。
+++杜荀鹤
++++春日访独孤处士
地僻春来静，深宜长者居。
好花都待晚，修竹不妨疏。
雁入湘江食，人侵晓色锄。
似君无学处，头白道如初。
+++杜荀鹤
++++哭友人
病向名场得，终为善误身。
无儿承后嗣，有女托何人。
葬礼难求备，交情好者贫。
惟馀旧文集，一览一沾巾。
+++杜荀鹤
++++新栽竹
劚破苍苔色，因栽十数茎。
窗风从此冷，诗思当时清。
酒入杯中影，棋添局上声。
不同桃与李，潇洒伴书生。
+++杜荀鹤
++++送吴蜕下第入蜀
下第言之蜀，那愁举别杯。
难兄方在幕，上相复怜才。
鸟径盘春霭，龙湫发夜雷。
临邛无久恋，高桂待君回。
+++杜荀鹤
++++乱后归山
乱世归山谷，征鼙喜不闻。
诗书犹满架，弟侄未为军。
山犬眠红叶，樵童唱白云。
此心非此志，终拟致明君。
+++杜荀鹤
++++题著禅师
大道本无幻，常情自有魔。
皆迷著此，师独悟如何。
为岳开窗阔，因虫长草多。
说空空说得，空得到维摩。
+++杜荀鹤
++++春日闲居即事
未得青云志，春同秋日情。
花开如叶落，莺语似蝉鸣。
道合和贫守，诗堪与命争。
饥寒是吾事，断定不归耕。
+++杜荀鹤
++++秋宿栖贤寺怀友人
一宿三秋寺，闲忙与晓分。
细泉山半落，孤客夜深闻。
鹤去巢盛月，龙潜穴拥云。
苦吟方见景，多恨不同君。
+++杜荀鹤
++++乱后再逢汪处士
如君真道者，乱世有闲情。
每别不知处，见来长后生。
药非因病服，酒不为愁倾。
笑我于身苦，吟髭白数茎。
+++杜荀鹤
++++山中喜与故交宿话
远地能相访，何惭事力微。
山中深夜坐，海内故交稀。
村酒沽来浊，溪鱼钓得肥。
贫家只如此，未可便言归。
+++杜荀鹤
++++观棋
对面不相见，用心同用兵。
算人常欲杀，顾己自贪生。
得势侵吞远，乘危打劫赢。
有时逢敌手，当局到深更。
+++杜荀鹤
++++送人宰德清
乱世人多事，耕桑或失时。
不闻宽赋敛，因此转流离。
天意未如是，君心无自欺。
能依四十字，可立德清碑。
+++杜荀鹤
++++寄窦处士
漳水醉中别，今来犹未醒。
半生因酒废，大国几时宁。
海畔将军柳，天边处士星。
游人不可见，春入乱山青。
+++杜荀鹤
++++题历山舜词（山有庙，呼为帝二子，多变妖异为时所敬）
昔舜曾耕地，遗风日寂寥。
世人那肯祭，大圣不兴妖。
殿宇秋霖坏，杉松野火烧。
时讹竞淫祀，丝竹醉山魈。
+++杜荀鹤
++++赠李蒙叟
在我成何事，逢君更劝吟。
纵饶不得力，犹胜别劳心。
凡事有兴废，诗名无古今。
百年能几日，忍不惜光阴。
+++杜荀鹤
++++维扬冬末寄幕中二从事
闻道长溪尉，相留一馆闲。
□□□□□，尚隔几重山。
为旅春风外，怀人夜雨间。
年来疏览镜，怕见减朱颜。
+++杜荀鹤
++++和吴太守罢郡山村偶题二首
罢郡饶山兴，村家不惜过。
官情随日薄，诗思入秋多。
野兽眠低草，池禽浴动荷。
眼前馀政在，不似有干戈。
快活田翁辈，常言化育时。
纵饶稽岁月，犹说向孙儿。
茅屋梁和节，茶盘果带枝。
相传终不忘，何必立生祠。
+++杜荀鹤
++++乱后送友人归湘中
家枕三湘岸，门前即钓矶。
渔竿壮岁别，鹤发乱时归。
岳暖无猿叫，江春有燕飞。
平生书剑在，莫便学忘机。
+++杜荀鹤
++++送紫阳僧归庐岳旧寺
紫衣明主赠，归寺感先师。
受业恩难报，开堂影不知。
松风欹枕夜，山雪下楼时。
此际无人会，微吟复敛眉。
+++杜荀鹤
++++和刘评事送海禅和归山
衲外元无象，言寻那路寻。
问禅将底说，传印得何心。
未了群山浅，难休一室深。
伏魔宁是兽，巢顶亦非禽。
观色风驱雾，听声雪洒林。
凡归是归处，不必指高岑。
+++杜荀鹤
++++御沟柳
律到御沟春，沟边柳色新。
细笼穿禁水，轻拂入朝人。
日近韶光早，天低圣泽匀。
谷莺栖未稳，宫女画难真。
楚国空摇浪，隋堤暗惹尘。
如何帝城里，先得覆龙津。

++下卷六百九十二
  
+++杜荀鹤
++++冬末同友人泛潇湘
残腊泛舟何处好，最多吟兴是潇湘。
就船买得鱼偏美，踏雪沽来酒倍香。
猿到夜深啼岳麓，雁知春近别衡阳。
与君剩采江山景，裁取新诗入帝乡。
+++杜荀鹤
++++赠李镡（镡自维扬遇乱，东入山中）
君行君文天合知，见君如此我兴悲。
只残三口兵戈后，才到孤村雨雪时。
著卧衣裳难办洗，旋求粮食莫供炊。
地炉不暖柴枝湿，犹把蒙求授小儿。
+++杜荀鹤
++++旅中卧病
秋来谁料病相萦，枕上心犹算去程。
风射破窗灯易灭，月穿疏屋梦难成。
故园何啻三千里，新雁才闻一两声。
我自与人无旧分，非干人与我无情。
+++杜荀鹤
++++旅泊遇郡中叛乱示同志
握手相看谁敢言，军家刀剑在腰边。
遍搜宝货无藏处，乱杀平人不怕天。
寺拆为修寨木，荒坟开作甃城砖。
郡侯逐出浑闲事，正是銮舆幸蜀年。
+++杜荀鹤
++++赠秋浦张明府
君为秋浦三年宰，万虑关心两鬓知。
事旋生当路县，吏才难展用兵时。
农夫背上题军号，贾客船头插战旗。
他日亲知问官况，但教吟取杜家诗。
+++杜荀鹤
++++雪
风搅长空寒骨生，光于晓色报窗明。
江湖不见飞禽影，岩谷时闻折竹声。
巢穴几多相似处，路岐兼得一般平。
拥袍公子休言冷，中有樵夫跣足行。
+++杜荀鹤
++++题庐岳刘处士草堂
仙境闲寻采药翁，草堂留话一宵同。
若看山下云深处，直是人间路不通。
泉领藕花来洞口，月将松影过溪东。
求名心在闲难遂，明日马蹄尘土中。
+++杜荀鹤
++++山中寄诗友
山深长恨少同人，览景无时不忆君。
庭果自从霜后熟，野猿频向屋边闻。
琴临秋水弹明月，酒就东山酌白云。
仙桂算攀攀合得，平生心力尽于文。
+++杜荀鹤
++++秋宿临江驿
南来北去二三年，年去年来两鬓斑。
举世尽从愁里老，谁人肯向死前闲。
渔舟火影寒归浦，驿路铃声夜过山。
身事未成归未得，听猿鞭马入长关。
+++杜荀鹤
++++题瓦棺寺真上人院矮桧
天生仙桧是长材，栽桧希逢此最低。
一自旧山来砌畔，几番凡木与云齐。
迥无斜影教僧踏，免有闲枝引鹤栖。
今日偶题题似着，不知题后更谁题。
+++杜荀鹤
++++江下初秋寓泊
濛濛烟雨蔽江村，江馆愁人好断魂。
自别家来生白发，为侵星起谒朱门。
也知柳欲开春眼，争奈萍无入土根。
兄弟无书雁归北，一声声觉苦于猿。
+++杜荀鹤
++++投从叔补阙
吾宗不谒谒诗宗，常仰门风继国风。
空有篇章传海内，更无亲族在朝中。
其来虽愧源流浅，所得须怜雅颂同。
三十年吟到今日，不妨私荐亦成公。
+++杜荀鹤
++++赠张员外儿
张公一子才三岁，闻客吟声便出来。
唤物舌头犹未稳，诵诗心孔迥然开。
天生便是成家庆，年长终为间世才。
月里桂枝知有分，不劳诸丈作梯媒。
+++杜荀鹤
++++重阳日有作
一为重阳上古台，乱时谁见菊花开。
偷撏白发真堪笑，牢锁黄金实可哀。
是个少年皆老去，争知荒冢不荣来。
大家拍手高声唱，日未沈山且莫回。
+++杜荀鹤
++++入关寄九华友人
坐床难稳露蝉新，便作东西马上身。
醲酒却输耽睡客，好山翻对不吟人。
无多志气禁离别，强半年光属苦辛。
箧里篇章头上雪，未知谁恋杏园春。
+++杜荀鹤
++++送李镡游新安
邯郸李镡才峥嵘，酒狂诗逸难干名。
气直不与儿辈洽，醉来拟共天公争。
孤店夜烧枯叶坐，乱时秋踏早霜行。
一间茅屋住不稳，刚出为人平不平。
+++杜荀鹤
++++冬末自长沙游桂岭留献所知
家隔重湖归未期，更堪南去别深知。
前程笑到山多处，上马愁逢岁尽时。
四海内无容足地，一生中有苦心诗。
朱门只见朱门事，独把孤寒问阿谁。
+++杜荀鹤
++++送福昌周繇少府归宁兼谋隐
少见古人无远虑，如君真得古人情。
登科作尉官虽小，避世安亲禄已荣。
一路水云生隐思，几山猿鸟认吟声。
知君未作终焉计，要著文章待太平。
+++杜荀鹤
++++贺顾云侍御府主与子弟奏官（敕下时，年七岁）
青桂朱袍不贺兄，贺兄荣是见儿荣。
孝经始向堂前彻，官诰当从幕下迎。
戏把蓝袍包果子，娇将竹笏恼先生。
自惭乱世无知己，弟侄鞭牛傍陇耕。
+++杜荀鹤
++++舟行即事
年少髭须雪欲侵，别家三日几般心。
朝随贾客忧风色，夜逐渔翁宿苇林。
秋水鹭飞红蓼晚，暮山猿叫白云深。
重阳酒熟茱萸紫，却向江头倚棹吟。
+++杜荀鹤
++++乱后山居
从乱移家拟傍山，今来方办买山钱。
九州有路休为客，百岁无愁即是仙。
野叟并田锄暮雨，溪禽同石立寒烟。
他人似我还应少，如此安贫亦荷天。
+++杜荀鹤
++++山居寄同志
茅斋深僻绝轮蹄，门径缘莎细接溪。
垂钓石台依竹垒，待宾茶灶就岩泥。
风生谷口猿相叫，月照松头鹤并栖。
不是无端过时日，拟从窗下蹑云梯。
+++杜荀鹤
++++将入关安陆遇兵寇
家贫无计早离家，离得家来蹇滞多。
已是数程行雨雪，更堪中路阻兵戈。
几州户口看成血，一旦天心却许和。
四面烟尘少无处，不知吾土自如何。
+++杜荀鹤
++++夏日登友人书斋林亭
暑天长似秋天冷，带郭林亭画不如。
蝉噪槛前遮日竹，鹭窥池面弄萍鱼。
抛山野客横琴醉，种药家僮踏雪锄。
众惜君才堪上第，莫因居此与名疏。
+++杜荀鹤
++++寄临海姚中丞
夏辞旌旆已秋深，永夕思量泪满襟。
风月易斑搜句鬓，星霜难改感恩心。
寻花洞里连春醉，望海楼中彻晓吟。
虽有梦魂知处所，去来多被角声侵。
+++杜荀鹤
++++秋日闲居寄先达
到头身事欲何为，窗下工夫鬓上知。
乍可百年无称意，难教一日不吟诗。
风驱早雁冲湖色，雨挫残蝉点柳枝。
自古书生也如此，独堪惆怅是明时。
+++杜荀鹤
++++题觉禅和
少见修行得似师，茅堂佛像亦随时。
禅衣衲后云藏线，夏腊高来雪印眉。
耕地诫侵连冢土。
伐薪教护带巢枝。
有时问着经中事，却道山僧总不知。
+++杜荀鹤
++++感秋
年年名路谩辛勤，襟袖空多马上尘。
画戟门前难作客，钓鱼船上易安身。
冷烟粘柳蝉声老，寒渚澄星雁叫新。
自是侬家无住处，不关天地窄于人。
+++杜荀鹤
++++题德玄上人院
刳得心来忙处闲，闲中方寸阔于天。
浮生自是无空性，长寿何曾有百年。
罢定磬敲松罅月，解眠茶煮石根泉。
我虽未似师披衲，此理同师悟了然。
+++杜荀鹤
++++春日山居寄友人
野吟何处最相宜，春景暄和好入诗。
高下麦苗新雨后，浅深山色晚晴时。
半岩云脚风牵断，平野花枝鸟踏垂。
倒载干戈是何日，近来麋鹿欲相随。
+++杜荀鹤
++++怀庐岳旧隐
一别三年长在梦，梦中时蹑石棱层。
泉声入夜方堪听，山色逢秋始好登。
岩鹿惯随锄药叟，溪鸥不怕洗苔僧。
人间有许多般事，求要身闲直未能。
+++杜荀鹤
++++投长沙裴侍郎
此身虽贱道长存，非谒朱门谒孔门。
只望至公将卷读，不求朝士致书论。
垂纶雨结渔乡思，吹木风传雁夜魂。
男子受恩须有地，平生不受等闲恩。
+++杜荀鹤
++++和友人见题山居
避时多喜葺居成，七字君题万象清。
开户晓云连地白，访人秋月满山明。
庭前树瘦霜来影，洞口泉喷雨后声。
有景供吟且如此，算来何必躁于名。
+++杜荀鹤
++++献长沙王侍郎
文星渐见射台星，皆仰为霖沃众情。
天泽逼来逢圣主，辞林盛去得书生。
云妆岳色供吟景，月浩湘流递政声。
美化事多难讽诵，未如耕钓口分明。
+++杜荀鹤
++++春日登楼遇雨
忽地晴天作雨天，全无暑气似秋间。
看看水没来时路，渐渐云藏望处山。
风趁鹭鸶双出苇，浪催渔父尽归湾。
一心准拟闲登眺，却被诗情使不闲。
+++杜荀鹤
++++春日行次钱塘却寄台州姚中丞
岂为无心求上第，难安帝里为家贫。
江南江北闲为客，潮去潮来老却人。
两岸雨收莺语柳，一楼风满角吹春。
花前不独垂乡泪，曾是朱门寄食身。
+++杜荀鹤
++++投江上崔尚书
此生何路出尘埃，犹把中才谒上才。
闭户十年专笔砚，仰天无处认梯媒。
马前霜叶催归去，枕上边鸿唤觉来。
若许登门换鬐鬣，必应辛苦事风雷。
+++杜荀鹤
++++书事投所知
古陌寒风来去吹，马蹄尘旋上麻衣。
虽然干禄无休意，争奈趋时不见机。
诗思趁云从岳涌，乡心随雁绕湖飞。
肯将骨肉轻离别，未遇人知未得归。
+++杜荀鹤
++++秋日湖外书事
十五年来笔砚功，只今犹在苦贫中。
三秋客路湖光外，万里乡关楚邑东。
鸟径杖藜山翳雨，猿林欹枕树摇风。
朱门处处若相似，此命到头通不通。
+++杜荀鹤
++++题宗上人旧院
此院重来事事乖，半欹茅屋草侵阶。
啄生鸦忆啼松枿。
接果猿思啸石崖。
壁上尘粘蒲叶扇，床前苔烂笋皮鞋。
分明记得谈空日，不向秋风更怆怀。
+++杜荀鹤
++++乱后出山逢高员外
自从乱后别京关，一入烟萝十五年。
重出故山生白发，却装新卷谒清贤。
窗回旅梦城头角，柳结乡愁雨后蝉。
名姓暗投心暗祝，永期收拾向门前。
+++杜荀鹤
++++赠友人罢举赴交趾辟命
罢却名场拟入秦，南行无罪似流人。
纵经商岭非驰驿，须过长沙吊逐臣。
舶载海奴镮硾耳，象驼蛮女彩缠身。
如何待取丹霄桂，别赴嘉招作上宾。
+++杜荀鹤
++++山中寡妇（一作时世行）
夫因兵死守蓬茅，麻苎衣衫鬓发焦。
桑柘废来犹纳税，田园荒后尚征苗。
时挑野菜和根煮，旋斫生柴带叶烧。
任是深山更深处，也应无计避征徭。
+++杜荀鹤
++++访蔡融因题
杖藜时复过荒郊，来到君家不忍抛。
每见苦心修好事，未尝开口怨平交。
一溪寒色渔收网，半树斜阳鸟傍巢。
必若天工主人事，肯交吾子委衡茅。
+++杜荀鹤
++++闲居书事
竹门茅屋带村居，数亩生涯自有馀。
鬓白只应秋炼句，眼昏多为夜抄书。
雁惊风浦渔灯动，猿叫霜林橡实疏。
待得功成即西去，时清不问命何如。
+++杜荀鹤
++++友人赠舍弟依韵戏和
吾家此弟有何知，多愧君开道业基。
不觉裹头成大汉，昨来竹马作童儿。
还缘世遇兵戈闹，只恐身修礼乐迟。
及见和诗诗自好，石公不到更何时。
+++杜荀鹤
++++乱后逢村叟（一作时世行）
经乱衰翁居破村，村中何事不伤魂。
因供寨木无桑柘，为著乡兵绝子孙。
还似平宁征赋税，未尝州县略安存。
至于鸡犬皆星散，日落前山独倚门。
+++杜荀鹤
++++赠元上人
多少僧中僧行高，偈成流落遍僧抄。
经窗月静滩声到，石径人稀藓色交。
垂露竹粘蝉落壳，窣云松载鹤栖巢。
煮茶童子闲胜我，犹得依时把磬敲。
+++杜荀鹤
++++下第东归道中作
一回落第一宁亲，多是途中过却春。
心火不销双鬓雪，眼泉难濯满衣尘。
苦吟风月唯添病，遍识公卿未免贫。
马壮金多有官者，荣归却笑读书人。
+++杜荀鹤
++++夏日留题张山人林亭
此中偏称夏中游，时有风来暑气收。
涧底松摇千尺雨，庭中竹撼一窗秋。
求猿句寄山深寺，乞鹤书传海畔洲。
闲与先生话身事，浮名薄宦总悠悠。
+++杜荀鹤
++++伤病马
此马堪怜力壮时，细匀行步恐尘知。
骑来未省将鞭触，病后长教觅药医。
顾主强抬和泪眼，就人轻刷带疮皮。
只今筋骨浑全在，春暖莎青放未迟。
+++杜荀鹤
++++馆舍秋夕
寒雨萧萧灯焰青，灯前孤客难为情。
兵戈闹日别乡国，鸿雁过时思弟兄。
冷极睡无离枕梦，苦多吟有彻云声。
出门便作还家计，直至如今计未成。
+++杜荀鹤
++++送僧赴黄山沐汤泉兼参禅宗长老
闻有汤泉独去寻，一瓶一钵一无金。
不愁乱世兵相害，却喜寒山路入深。
野老祷神鸦噪庙，猎人冲雪鹿惊林。
患身是幻逢禅主，水洗皮肤语洗心。
+++杜荀鹤
++++哭山友
十载同栖庐岳云，寒烧枯叶夜论文。
在生未识公卿面，至死不离麋鹿群。
从见蓬蒿丛坏屋，长忧雨雪透荒坟。
把君诗句高声读，想得天高也合闻。
+++杜荀鹤
++++献池州牧
池阳今日似渔阳，大变凶年作小康。
江路静来通客货，郡城安后绝戎装。
分开野色收新麦，惊断莺声摘嫩桑。
纵有逋民归未得，远闻仁政旋还乡。
+++杜荀鹤
++++送韦书记归京（座主侍郎同举）
韦杜相逢眼自明，事连恩地倍牵情。
闻归帝里愁攀送，知到师门话姓名。
朝客半修前辈礼，古人多重晚年荣。
从来有泪非无泪，未似今朝泪满缨。
+++杜荀鹤
++++献郑给事
化行邦域二年春，樵唱渔歌日日新。
未降诏书酬善政，不知天泽答何人。
秋登岳寺云随步，夜宴江楼月满身。
他日朱门恐难扫，沙堤新筑必无尘。
+++杜荀鹤
++++赠休禅和
为僧难得不为僧，僧戒僧仪未是能。
弟子自知心了了，吾师应为醉腾腾。
多生觉悟非关衲，一点分明不在灯。
只道诗人无佛性，长将二雅入三乘。
+++杜荀鹤
++++送李先辈从知塞上
去草军书出帝乡，便从城外学戎装。
好随汉将收胡土，莫遣胡兵近汉疆。
洒碛雪粘旗力重，冻河风揭角声长。
此行也是男儿事，莫向征人恃桂香。
+++杜荀鹤
++++和友人送弟
君说无家只弟兄，此中言别若为情。
干戈闹日分头去，山水寒时信路行。
月下断猿空有影，雪中孤雁却无声。
我今骨肉虽饥冻，幸喜团圆过乱兵。
+++杜荀鹤
++++酬张员外见寄
分应天与吟诗老，如此兵戈不废诗。
生在世间人不识，死于泉下鬼应知。
啼花蜀鸟春同苦，叫雪巴猿昼共饥。
今日逢君惜分手，一枝何校一年迟。
+++杜荀鹤
++++献新安于尚书
九土雄师竟若何，未如良牧与天和。
月留清俸资家少，岁计阴功及物多。
四野绿云笼稼穑，千山明月静干戈。
行人耳满新安事，尽是无愁父老歌。
+++杜荀鹤
++++乱后书事寄同志
九土如今尽用兵，短戈长戟困书生。
思量在世头堪白，画度归山计未成。
皇泽正沾新将士，侯门不是旧公卿。
到头诗卷须藏却，各向渔樵混姓名。
+++杜荀鹤
++++中山临上人院观牡丹寄诸从事
闲来吟绕牡丹丛，花艳人生事略同。
半雨半风三月内，多愁多病百年中。
开当韶景何妨好，落向僧家即是空。
一境别无唯此有，忍教醒坐对支公。
+++杜荀鹤
++++投宣谕张侍郎乱后遇毗陵
此生今日似前生，重著麻衣特地行。
经乱后囊新卷轴，出山来见旧公卿。
雨笼蛩壁吟灯影，风触蝉枝噪浪声。
闻道中兴重人物，不妨西去马蹄轻。
+++杜荀鹤
++++下第投所知
落第愁生晓鼓初，地寒才薄欲何如。
不辞更写公卿卷，却是难修骨肉书。
御苑早莺啼暖树，钓乡春水浸贫居。
拟离门馆东归去，又恐重来事转疏。
+++杜荀鹤
++++哭方干
何言寸禄不沾身，身没诗名万古存。
况有数篇关教化，得无馀庆及儿孙。
渔樵共垒坟三尺，猿鹤同栖月一村。
天下未宁吾道丧，更谁将酒酹吟魂。
+++杜荀鹤
++++秋日泊浦江
一帆程歇九秋时，漠漠芦花拂浪飞。
寒浦更无船并宿，暮山时见鸟双归。
照云烽火惊离抱，剪叶风霜逼暑衣。
江月渐明汀露湿，静驱吟魄入玄微。
+++杜荀鹤
++++白发吟
一茎两茎初似丝，不妨惊度少年时。
几人乱世得及此，今我满头何足悲。
九转灵丹那胜酒，五音清乐未如诗。
家山苍翠万馀尺，藜杖楮冠输老儿。
+++杜荀鹤
++++下第寄池州郑员外
省出蓬蒿修谒初，蒙知曾不见生疏。
侯门数处将书荐，帝里经年借宅居。
未必有诗堪讽诵，只怜无援过吹嘘。
如今足得成持取，莫使江湖却钓鱼。
+++杜荀鹤
++++塞上
旌旗鬣鬣汉将军，闲出巡边帝命新。
沙塞旋收饶帐幕，犬戎时杀少烟尘。
冰河夜渡偷来马，雪岭朝飞猎去人。
独作书生疑不稳，软弓轻剑也随身。
+++杜荀鹤
++++赠题兜率寺闲上人院
人间寺应诸天号，真行僧禅此寺中。
百岁有涯头上雪，万般无染耳边风。
挂帆波浪惊心白，上马尘埃翳眼红。
毕竟浮生谩劳役，算来何事不成空。
+++杜荀鹤
++++别四明钟尚书
九华天际碧嵯峨，无奈春来入梦何。
难与英雄论教化，却思猿鸟共烟萝。
风前柳态闲时少，雨后花容淡处多。
都大人生有离别，且将诗句代离歌。
+++杜荀鹤
++++题护国大师塔
莫认双林是佛林，禅栖无地亦无金。
塔前尽礼灰来相，衲下谁宗印了心。
笠象胤明双不见，线源分派寸难寻。
吾师觉路余知处，大藏经门一夜吟。
+++杜荀鹤
++++春日山中对雪有作
竹树无声或有声，霏霏漠漠散还凝。
岭梅谢后重妆蕊，岩水铺来却结冰。
牢系鹿儿防猎客，满添茶鼎候吟僧。
好将膏雨同功力，松径莓苔又一层。
+++杜荀鹤
++++山中对雪有作
一浑乾坤万象收，唯应不壅大江流。
虎狼遇猎难藏迹，松柏因风易举头。
玉帐英雄携妓赏，山村鸟雀共民愁。
岂堪久蔽苍苍色，须放三光照九州。
+++杜荀鹤
++++戏题王处士书斋
先生高兴似樵渔，水鸟山猿一处居。
石径可行苔色厚，钓竿时斫竹丛疏。
欺春只爱和醅酒，讳老犹看夹注书。
莫道无金空有寿，有金无寿欲何如。
+++杜荀鹤
++++早发
东窗未明尘梦苏，呼童结束登征途。
落叶铺霜马蹄滑，寒猿啸月人心孤。
时逆帽檐风刮顶，旋呵鞭手冻粘须。
青云快活一未见，争得安闲钓五湖。
+++杜荀鹤
++++题仇处士郊居（处士弃官卜居）
江南景簇此林亭，手板蓝裾自可轻。
洞里客来无俗话，郭中人到有公情。
闲敲岩果呼猿接，时钓溪鱼引鹤争。
笑我有诗三百首，马蹄红日急于名。
+++杜荀鹤
++++依韵次同年张曙先辈见寄之什
天上诗名天下传，引来齐列玉皇前。
大仙录后头无雪，至药成来灶绝烟。
笑蹑紫云金作阙，梦抛尘世铁为船。
九华山叟惊凡骨，同到蓬莱岂偶然。
+++杜荀鹤
++++乱后逢李昭象叙别
李生李生何所之，家山窣云胡不归。
兵戈到处弄性命，礼乐向人生是非。
却与野猿同橡坞，还将溪鸟共渔矶。
也知不是男儿事，争奈时情贱布衣。
+++杜荀鹤
++++晚春寄同年张曙先辈
莫将时态破天真，只合高歌醉过春。
易落好花三个月，难留浮世百年身。
无金润屋浑闲事，有酒扶头是了人。
恩地未酬闲未得，一回醒话一沾巾。
+++杜荀鹤
++++长安春感
出京无计住京难，深入东风转索然。
满眼有花寒食下，一家无信楚江边。
此时晴景愁于雨，是处莺声苦却蝉。
公道算来终达去，更从今日望明年。
+++杜荀鹤
++++登灵山水阁贻钓者
江上见僧谁是了，修斋补衲日劳身。
未胜渔父闲垂钓，独背斜阳不采人。
纵有风波犹得睡，总无蓑笠始为贫。
瓦瓶盛酒瓷瓯酌，荻浦芦湾是要津。
+++杜荀鹤
++++赠溧水崔少府
庭户萧条燕雀喧，日高窗下枕书眠。
只闻留客教沽酒，未省逢人说料钱。
洞口礼星披鹤氅，溪头吟月上渔船。
九华山叟心相许，不计官卑赠一篇。
+++杜荀鹤
++++读张仆射诗（曾应举，不及第，投笔领郡）
秋吟一轴见心胸，万象搜罗咏欲空。
才大却嫌天上桂，世危翻立阵前功。
廉颇解武文无说，谢脁能文武不通。
双美总输张太守，二南章句六钧弓。
+++杜荀鹤
++++题所居村舍
家随兵尽屋空存，税额宁容减一分。
衣食旋营犹可过，赋输长急不堪闻。
蚕无夏织桑充寨，田废春耕犊劳军。
如此数州谁会得，杀民将尽更邀勋。
+++杜荀鹤
++++献钱塘县罗著作判官
还乡夫子遇贤侯，抚字情知不自由。
莫把一名专懊恼，放教双眼绝冤仇。
猩袍懒著辞公宴，鹤氅闲披访道流。
犹有九华知己在，羡君高卧早回头。
+++杜荀鹤
++++遣怀
驱驰岐路共营营，只为人间利与名。
红杏园中终拟醉，白云山下懒归耕。
题桥每念相如志，佩印当期季子荣。
谩道强亲堪倚赖，到头须是有前程。
+++杜荀鹤
++++长安道中有作
回头不忍看羸僮，一路行人我最穷。
马迹蹇于槐影里，钓船抛在月明中。
帽檐晓滴淋蝉露，衫袖时飘卷雁风。
子细寻思底模样，腾腾又过玉关东。
+++杜荀鹤
++++题开元寺门阁
一登高阁眺清秋，满目风光尽胜游。
何处画桡寻绿水，几家鸣笛咽红楼。
云山已老应长在，岁月如波只暗流。
唯有禅居离尘俗，了无荣辱挂心头。
+++杜荀鹤
++++出关投孙侍御
东归还著旧麻衣，争免花前有泪垂。
每岁春光九十日，一生年少几多时。
青云寸禄心耕早，明月仙枝分种迟。
不为感恩酬未得，五湖闲作钓鱼师。
+++杜荀鹤
++++送项山人归天台
因话天台归思生，布囊藤杖笑离城。
不教日月拘身事，自与烟萝结野情。
龙镇古潭云色黑，露淋秋桧鹤声清。
此中是处堪终隐，何要世人知姓名。
+++杜荀鹤
++++题衡阳隐士山居
闲居不问世如何，云起山门日已斜。
放鹤去寻三岛客，任人来看四时花。
松醪腊酝安神酒，布水宵煎觅句茶。
毕竟金多也头白，算来争得似君家。
+++杜荀鹤
++++题江寺禅和
江寺禅僧似悟禅，坏衣芒履住茅轩。
懒求施主修真像，翻说经文是妄言。
出浦钓船惊宿雁，伐岩樵斧迸寒猿。
行人莫问师宗旨，眼不浮华耳不喧。
+++杜荀鹤
++++题弟侄书堂
何事居穷道不穷，乱时还与静时同。
家山虽在干戈地，弟侄常修礼乐风。
窗竹影摇书案上，野泉声入砚池中。
少年辛苦终身事，莫向光阴惰寸功。
+++杜荀鹤
++++和友人寄长林孟明府
为政为人渐见心，长才聊屈宰长林。
莫嫌月入无多俸，须喜秋来不废吟。
寒雨旋疏丛菊艳，晚风时动小松阴。
讼庭闲寂公书少，留客看山索酒斟。
+++杜荀鹤
++++戏赠渔家
见君生计羡君闲，求食求衣有底难。
养一箔蚕供钓线，种千茎竹作渔竿。
葫芦杓酌春浓酒，舴艋舟流夜涨滩。
却笑侬家最辛苦，听蝉鞭马入长安。
+++杜荀鹤
++++登城有作
上得孤城向晚春，眼前何事不伤神。
遍看原上累累冢，曾是城中汲汲人。
尽谓黄金堪润屋，谁思荒骨旋成尘。
一名一宦平生事，不放愁侵易过身。
+++杜荀鹤
++++秋日山中寄池州李常侍
近来参谒陡生疏，因向云山僻处居。
出为羁孤营粝食，归同弟侄读生书。
风凋古木秋阴薄，月满寒山夜景虚。
但得中兴知己在，算应身未老樵渔。
+++杜荀鹤
++++辞杨侍郎
春在门阑秋未离，不因人荐只因诗。
半年宾馆成前事，一日侯门失旧知。
霜岛树凋猿叫夜，湖田谷熟雁来时。
西风万里东归去，更把愁心说向谁。
+++杜荀鹤
++++题汪氏茅亭
茅亭客到多称奇，茅亭之上难题诗。
出尘景物不可状，小手篇章徒尔为。
牛畔稻苗新雨后，鹤边松韵晚风时。
君今酷爱人间事，争得安闲老在兹。
+++杜荀鹤
++++喜从弟雪中远至有作
深山大雪懒开门，门径行踪自尔新。
无酒御寒虽寡况，有书供读且资身。
便均情爱同诸弟，莫更生疏似外人。
昼短夜长须强学，学成贫亦胜他贫。
+++杜荀鹤
++++送僧归国清寺
吟送越僧归海涯，僧行浑不觉程赊。
路沿山脚潮痕出，睡倚松根日色斜。
撼锡度冈猿抱树，挈瓶盛浪鹭翘沙。
到参禅后知无事，看引秋泉灌藕花。
+++杜荀鹤
++++题汪明府山居
不似当官只似闲，野情终日不离山。
方知薄宦难拘束，多与高人作往还。
牛笛漫吹烟雨里，稻苗平入水云间。
羡君公退归欹枕，免向他门厚客颜。
+++杜荀鹤
++++下第东归将及故园有作
平生操立有天知，何事谋身与志违。
上国献诗还不遇，故园经乱又空归。
山城欲暮人烟敛，江月初寒钓艇归。
且把风寒作闲事，懒能和泪拜庭闱。
+++杜荀鹤
++++宿东林寺题愿公院
古寺沈沈僧未眠，支颐将客说闲缘。
一溪月色非尘世，满洞松声似雨天。
檐底水涵抄律烛，窗间风引煮茶烟。
无由住得吟相伴，心系青云十五年。
+++杜荀鹤
++++山居自遣
茅屋周回松竹阴，山翁时挈酒相寻。
无人开口不言利，只我白头空爱吟。
月在钓潭秋睡重，云横樵径野情深。
此中一日过一日，有底闲愁得到心。
+++杜荀鹤
++++赠友人罢举赴辟命
连天一水浸吴东，十幅帆飞二月风。
好景采抛诗句里，别愁驱入酒杯中。
渔依岸柳眠圆影，鸟傍岩花戏暖红。
不是桂枝终不得，自缘年少好从戎。
+++杜荀鹤
++++乱后旅中遇友人
念子为儒道未亨，依依心向十年兄。
莫依乱世轻依托，须学前贤隐姓名。
大国未知何日静，旧山犹可入云耕。
不如自此同归去，帆挂秋风一信程。
+++杜荀鹤
++++赠休粮僧
自言因病学休粮，本意非求不死方。
徒有至人传道术，更无斋客到禅房。
雨中林鸟归巢晚，霜后岩猿拾橡忙。
争似吾师无一事，稳披云衲坐藤床。
+++杜荀鹤
++++维扬春日再遇孙侍御
本为荣家不为身，读书谁料转家贫。
三年行却千山路，两地思归一主人。
络岸柳丝悬细雨，绣田花朵弄残春。
多情御史应嗟见，未上青云白发新。
+++杜荀鹤
++++乱后宿南陵废寺寄沈明府
只共寒灯坐到明，塞鸿冲雪一声声。
乱时为客无人识，废寺吟诗有鬼惊。
且把酒杯添志气，已将身事托公卿。
男儿仗剑酬恩在，未肯徒然过一生。
+++杜荀鹤
++++投郑先辈
匣中长剑未酬恩，不遇男儿不合论。
闷向酒杯吞日月，闲将诗句问乾坤。
宁辞马足劳关路，肯为渔竿忆水村。
两鬓欲斑三百首，更教装写傍谁门。
+++杜荀鹤
++++途中有作
无论南北与西东，名利牵人处处同。
枕上事仍多马上，山中心更甚关中。
川原晚结阴沈气，草树秋生索漠风。
百岁此身如且健，大家闲作卧云翁。
+++杜荀鹤
++++和舍弟题书堂
兄弟将知大自强，乱时同葺读书堂。
岩泉遇雨多还闹，溪竹唯风少即凉。
藉草醉吟花片落，傍山闲步药苗香。
团圆便是家肥事，何必盈仓与满箱。
+++杜荀鹤
++++送蜀客游维扬
见说西川景物繁，维扬景物胜西川。
青春花柳树临水，白日绮罗人上船。
夹岸画楼难惜醉，数桥明月不教眠。
送君懒问君回日，才子风流正少年。
+++杜荀鹤
++++旅寓
暗算乡程隔数州，欲归无计泪空流。
已违骨肉来时约，更束琴书何处游。
画角引风吹断梦，垂杨和雨结成愁。
去年今日还如此，似与青春有旧仇。
+++杜荀鹤
++++途中春
年光身事旋成空，毕竟何门遇至公。
世鹤归双鬓上，客程蛇绕乱山中。
牧童向日眠春草，渔父隈岩避晚风。
一醉未醒花又落，故乡回首楚关东。
+++杜荀鹤
++++维扬冬末寄幕中二从事
江上数株桑枣树，自从离乱更荒凉。
那堪旅馆经残腊，只把空书寄故乡。
典尽客衣三尺雪，炼精诗句一头霜。
故人多在芙蓉幕，应笑孜孜道未光。
+++杜荀鹤
++++辞郑员外入关
男儿三十尚蹉跎，未遂青云一桂科。
在客易为销岁月，到家难住似经过。
帆飞楚国风涛润，马度蓝关雨雪多。
长把行藏信天道，不知天道竟如何。
+++杜荀鹤
++++书斋即事
时清只合力为儒，不可家贫与善疏。
卖却屋边三亩地，添成窗下一床书。
沿溪摘果霜晴后，出竹吟诗月上初。
乡里老农多见笑，不知稽古胜耕锄。
+++杜荀鹤
++++隽阳道中
客路客路何悠悠，蝉声向背槐花愁。
争知百岁不百岁，未合白头今白头。
四五朵山妆雨色，两三行雁帖云秋。
输他江上垂纶者，只在船中老便休。
+++杜荀鹤
++++入关因别舍弟
吾今别汝汝听言，去住人情足可安。
百口度荒均食易，数年经乱保家难。
莫愁寒族无人荐，但愿春官把卷看。
天道不欺心意是，帝乡吾土一般般。
+++杜荀鹤
++++赠彭蠡钓者
偏坐渔舟出苇林，苇花零落向秋深。
只将波上鸥为侣，不把人间事系心。
傍岸歌来风欲起，卷丝眠去月初沈。
若教我似君闲放，赢得湖山到老吟。
+++杜荀鹤
++++送友人入关
此去青云莫更疑，出人才行足人知。
况当朝野搜贤日，正是孤寒取士时。
仙岛烟霞通鹤信，早春雷雨与龙期。
我今不得同君去，两鬓霜欺桂一枝。
+++杜荀鹤
++++送友人宰浔阳
高兴那言去路长，非君不解爱浔阳。
有时猿鸟来公署，到处烟霞是道乡。
钓艇满江鱼贱菜，纸窑连岳楮多桑。
陶潜旧隐依稀在，好继高踪结草堂。
+++杜荀鹤
++++秋日卧病（一作秋日旅中）
浮世浮名能几何，致身流落向天涯。
少年心壮轻为客，一日病来思在家。
山顶老猿啼古木，渡头新雁下平沙。
不堪吟罢西风起，黄叶满庭寒日斜。
+++杜荀鹤
++++叙吟
多惭到处有诗名，转觉吟诗僻性成。
度水却嫌船著岸，过山翻恨马贪程。
如仇雪月年年景，似梦笙歌处处声。
未合白头今已白，自知非为别愁生。
+++杜荀鹤
++++行次荥阳却寄诸弟
难把归书说远情，奉亲多阙拙为兄。
早知寸禄荣家晚，悔不深山共汝耕。
枕上算程关月落，帽前搜景岳云生。
如今已作长安计，只得辛勤取一名。
+++杜荀鹤
++++登石壁禅师水阁有作
石壁早闻僧说好，今来偏与我相宜。
有山有水堪吟处，无雨无风见景时。
渔父晚船分浦钓，牧童寒笛倚牛吹。
画人画得从他画，六幅应输八句诗。
+++杜荀鹤
++++赠袒肩和尚
山衣草屐染莓苔，双眼犹慵向俗开。
若比吾师居世上，何如野客卧岩隈。
才闻锡杖离三楚，又说随缘向五台。
乘醉吟诗问禅理，为谁须去为谁来。
+++杜荀鹤
++++闲居即事
形觉清羸道觉肥，竹门前径静相宜。
一壶村酒无求处，数朵庭花见落时。
章句偶为前辈许，话言多被俗人疑。
一枝仙桂如攀得，只此山前是老期。
+++杜荀鹤
++++自叙
酒瓮琴书伴病身，熟谙时事乐于贫。
宁为宇宙闲吟客，怕作乾坤窃禄人。
诗旨未能忘救物，世情奈值不容真。
平生肺腑无言处，白发吾唐一逸人。
+++杜荀鹤
++++空闲二公递以禅律相鄙因而解之
一教谁云辟二途，律禅禅律智归愚。
念珠在手隳禅衲，禅衲披肩坏念珠。
象外空分空外象，无中有作有中无。
有无无有师穷取，山到平来海亦枯。
+++杜荀鹤
++++寄温州朱尚书并呈军倅崔太博（朱名褒）
永嘉名郡昔推名，连属荀家弟与兄。
教化静师龚渤海，篇章高体谢宣城。
山从海岸妆吟景，水自城根演政声。
今日老输崔博士，不妨疏逸伴双旌。
+++杜荀鹤
++++恩门致书远及山居因献之
时难转觉保身难，难向师门欲继颜。
若把白衣轻易脱，却成青桂偶然攀。
身居剑戟争雄地，道在乾坤未丧间。
必许酬恩酬未晚，且须容到九华山。
+++杜荀鹤
++++寄温州崔博士
怀君劳我写诗情，窣窣阴风有鬼听。
县宰不仁工部饿，酒家无识翰林醒。
眼昏经史天何在，心尽英雄国未宁。
好向贤侯话吟侣，莫教辜负少微星。
+++杜荀鹤
++++李昭象云与二三同人见访有寄
得君书后病颜开，云拉同人访我来。
在路不妨冲雨雪，到山还免踏尘埃。
吟沈水阁何宵月，坐破松岩几处苔。
贫舍款宾无别物，止于空战大尊罍。
+++杜荀鹤
++++自江西归九华
他乡终日忆吾乡，及到吾乡值乱荒。
云外好山看不见，马头歧路去何忙。
无衣织女桑犹小，阙食农夫麦未黄。
许大乾坤吟未了，挥鞭回首出陵阳。
+++杜荀鹤
++++和友人见题山居水阁八韵
池阁初成眼豁开，眼前霁景属微才。
试攀檐果猿先见，才把渔竿鹤即来。
修竹已多犹可种，艳花虽少不劳栽。
南昌一榻延徐孺，楚国千钟逼老莱。
未称执鞭奔紫陌，惟宜策杖步苍苔。
笼禽岂是摩霄翼，润木元非涧下材。
鉴己每将天作镜，陶情常以海为杯。
和君诗句吟声大，虫豸闻之谓蛰雷。


++下卷六百九十三
  
+++杜荀鹤
++++感寓
大海波涛浅，小人方寸深。
海枯终见底，人死不知心。
+++杜荀鹤
++++春闺怨
朝喜花艳春，暮悲花委尘。
不悲花落早，悲妾似花身。
+++杜荀鹤
++++马上行
五里复五里，去时无住时。
日将家渐远，犹恨马行迟。
+++杜荀鹤
++++钓叟
茅屋深湾里，钓船横竹门。
经营衣食外，犹得弄儿孙。
+++杜荀鹤
++++再经胡城县
去岁曾经此县城，县民无口不冤声。
今来县宰加朱绂，便是生灵血染成。
+++杜荀鹤
++++读诸家诗
辞赋文章能者稀，难中难者莫过诗。
直应吟骨无生死，只我前身是阿谁。
+++杜荀鹤
++++春来燕
我屋汝嫌低不住，雕梁画阁也知宽。
大须稳择安巢处，莫道巢成却不安。
+++杜荀鹤
++++清溪来明府出二子请诗因遗一绝
珠明玉润尽惊人，不称寒门不称贫。
若向吾唐作双瑞，便同祥凤与祥麟。
+++杜荀鹤
++++哭陈陶
耒阳山下伤工部，采石江边吊翰林。
两地荒坟各三尺，却成开解哭君心。
+++杜荀鹤
++++哭贝韬
交朋来哭我来歌，喜傍山家葬荔萝。
四海十年人杀尽，似君埋少不埋多。
+++杜荀鹤
++++蚕妇
粉色全无饥色加，岂知人世有荣华。
年年道我蚕辛苦，底事浑身着苎麻。
+++杜荀鹤
++++山寺老僧
草靸无尘心地闲，静随猿鸟过寒暄。
眼昏齿落看经遍，却向僧中总不言。
+++杜荀鹤
++++闽中秋思
雨匀紫菊丛丛色，风弄红蕉叶叶声。
北畔是山南畔海，只堪图画不堪行。
+++杜荀鹤
++++八骏图
丹雘传真未得真，那知筋骨与精神。
只今恃骏凭毛色，绿耳骅骝赚杀人。
+++杜荀鹤
++++赠僧
利门名路两何凭，百岁风前短焰灯。
只恐为僧僧不了，为僧得了总输僧。
+++杜荀鹤
++++秋夕
世间多少能诗客，谁是无愁得睡人。
自我夜来霜月下，到头吟魄始终身。
+++杜荀鹤
++++溪兴
山雨溪风卷钓丝，瓦瓯篷底独斟时。
醉来睡着无人唤，流下前溪也不知。
+++杜荀鹤
++++过巢湖
世人贪利复贪荣，来向湖边始至诚。
男子登舟与登陆，把心何不一般行。
+++杜荀鹤
++++伤硖石县病叟
无子无孙一病翁，将何筋力事耕农。
官家不管蓬蒿地，须勒王租出此中。
+++杜荀鹤
++++赠老僧
童子为僧今白首，暗锄心地种闲情。
时将旧衲添新线，披坐披行过一生。
+++杜荀鹤
++++钓叟
田不曾耕地不锄，谁人闲散得如渠。
渠将底物为香饵，一度抬竿一个鱼。
+++杜荀鹤
++++溪岸秋思
桑柘穷头三四家，挂罾垂钓是生涯。
秋风忽起溪滩白，零落岸边芦荻花。
+++杜荀鹤
++++春日旅寓
满城罗绮拖春色，几处笙歌揭画楼。
江上有家归未得，眼前花是眼前愁。
+++杜荀鹤
++++田翁
白发星星筋力衰，种田犹自伴孙儿。
官苗若不平平纳，任是丰年也受饥。
+++杜荀鹤
++++秋江雨夜逢诗友
故友别来三四载，新诗吟得百馀篇。
夜来江上秋无月，恨不相逢在雪天。
+++杜荀鹤
++++感春
无况青云有恨身，眼前花似梦中春。
浮生七十今三十，已是人间半世人。
+++杜荀鹤
++++题花木障
不假东风次第吹，笔匀春色一枝枝。
由来画看胜栽看，免见朝开暮落时。
+++杜荀鹤
++++顾云侍御出二子请诗因遗一绝
二雏毛骨秀仍奇，小小能吟大大诗。
想得月中仙桂树，各从生日长新枝。
+++杜荀鹤
++++秋夕病中
坏屋不眠风雨夜，故园无信水云秋。
病中枕上谁相问，一一蝉声槐树头。
+++杜荀鹤
++++宿栾城驿却寄常山张书记
一更更尽到三更，吟破离心句不成。
数树秋风满庭月，忆君时复下阶行。
+++杜荀鹤
++++湘江秋夕
三湘月色三湘水，浸骨寒光似练铺。
一夜塞鸿来不住，故乡书信半年无。
+++杜荀鹤
++++旅怀
蒹葭月冷时闻雁，杨柳风和日听莺。
水涉山行二年客，就中偏怕雨船声。
+++杜荀鹤
++++赠崔道士
四海兵戈无静处，人家废业望烽烟。
九华道士浑如梦，犹向尊前笑揭天。
+++杜荀鹤
++++题道林寺
身未立间终日苦，身当立后几年荣。
万般不及僧无事，共水将山过一生。
+++杜荀鹤
++++赠质上人
枿坐云游出世尘，兼无瓶钵可随身。
逢人不说人间事，便是人间无事人。
+++杜荀鹤
++++泾溪
泾溪石险人兢慎，终岁不闻倾覆人。
却是平流无石处，时时闻说有沈沦。
+++杜荀鹤
++++夏日题悟空上人院
三伏闭门披一衲，兼无松竹荫房廊。
安禅不必须山水，灭得心中火自凉。
+++杜荀鹤
++++经严陵钓台
苍翠云峰开俗眼，泓澄烟水浸尘心。
唯将道业为芳饵，钓得高名直至今。
+++杜荀鹤
++++关试后筵上别同人
日午离筵到夕阳，明朝秦地与吴乡。
同年多是长安客，不信行人欲断肠。
+++杜荀鹤
++++鸬鹚
一般毛羽结群飞，雨岸烟汀好景时。
深水有鱼衔得出，看来却是鹭鹚饥。
+++杜荀鹤
++++宿村舍
野人于我有何情，半掩柴门向月明。
深夜欲眠眠未著，一丛寒木一猿声。
+++杜荀鹤
++++题新雁（一作罗邺诗）
暮天新雁起汀洲，红蓼花疏水国秋。
想得故园今夜月，几人相忆在江楼。
+++杜荀鹤
++++离家
丈夫三十身如此，疲马离乡懒著鞭。
槐柳路长愁杀我，一枝蝉到一枝蝉。
+++杜荀鹤
++++旅舍遇雨
月华星彩坐来收，岳色江声暗结愁。
半夜灯前十年事，一时和雨到心头。
+++杜荀鹤
++++送人归淝上
巢湖春涨喻溪深，才过东关见故林。
莫道南来总无利，水亭山寺二年吟。
+++杜荀鹤
++++自遣
粝食粗衣随分过，堆金积帛欲如何。
百年身后一丘土，贫富高低争几多。
+++杜荀鹤
++++闻子规
楚天空阔月成轮，蜀魄声声似告人。
啼得血流无用处，不如缄口过残春。
+++杜荀鹤
++++秋夜苦吟
吟尽三更未著题，竹风松雨花凄凄。
此时若有人来听，始觉巴猿不解啼。
+++杜荀鹤
++++秋夜闻砧
荒凉客舍眠秋色，砧杵家家弄月明。
不及巴山听猿夜，三声中有不愁声。
+++杜荀鹤
++++将过湖南经马当山庙因书三绝
人说马当波浪险，我经波浪似通衢。
大凡君子行藏是，自有龙神卫过湖。
贪残官吏虔诚谒，毒害商人沥胆过。
只怕马当山下水，不知平地有风波。
九江连海一般深，未必船经庙下沈。
头上苍苍没瞒处，不如平取一生心。
+++杜荀鹤
++++梁王坐上赋无云雨
同是乾坤事不同，雨丝飞洒日轮中。
若教阴朗长相似，争表梁王造化功。
+++杜荀鹤
++++小松
自小刺头深草里，而今渐觉出蓬蒿。
时人不识凌云木，直待凌云始道高。
+++杜荀鹤
++++醉书僧壁
九华山色真堪爱，留得高僧尔许年。
听我吟诗供我酒，不曾穿得判斋钱。
+++杜荀鹤
++++寄李隐居
自小栖玄到老闲，如云如鹤住应难。
溪山不必将钱买，赢得来来去去看。
+++杜荀鹤
++++句
旧衣灰絮絮，新酒竹篘篘。（《唐诗纪事》）
只知断送豪家酒，不解安排旅客情。（《闻笛》。《吟窗杂录》）

++下卷六百九十四
  
+++张道古
++++上蜀王
封章才达冕旒前，黜诏俄离玉座端。
二乱岂由明主用，五危终被佞臣弹。
西巡凤府非为固，东播銮舆卒未安。
谏疏至今如可在，谁能更与读来看。
+++张道古
++++咏雨
亢阳今已久，嘉雨自云倾。
一点不斜去，极多时下成。
+++唐廪
++++杨岐山
逗竹穿花越几村，还从旧路入云门。
翠微不闭楼台出，清吹频回水石喧。
天外鹤归松自老，岩间僧逝塔空存。
重来白首良堪喜，朝露浮生不足言。
+++王毂
++++吹笙引
娲皇遗音寄玉笙，双成传得何凄清。
丹穴娇雏七十只，一时飞上秋天鸣。
水泉迸泻急相续，一束宫商裂寒玉。
旖旎香风绕指生，千声妙尽神仙曲。
曲终满席悄无语，巫山冷碧愁云雨。

+++王毂
++++鸿门宴
寰海沸兮争战苦，风云愁兮会龙虎。
四百年汉欲开基，项庄一剑何虚舞。
殊不知人心去暴秦，天意归明主。
项王足底踏汉土，席上相看浑未悟。
+++王毂
++++玉树曲
陈宫内宴明朝日，玉树新妆逞娇逸。
三阁霞明天上开，灵鼍振擂神仙出。
天花数朵风吹绽，对舞轻盈瑞香散。
金管红弦旖旎随，霓旌玉佩参差转。
璧月夜满楼风轻，莲舌泠泠词调新。
当行狎客尽持禄，直谏犯颜无一人。
歌舞未终乐未阕，晋王剑上粘腥血。
君臣犹在醉乡中，一面已无陈日月。
圣唐御宇三百祀，濮上桑间宜禁止。
请停此曲归正声，愿将雅乐调元气。
+++王毂
++++苦热行
祝融南来鞭火龙，火旗焰焰烧天红。
日轮当午凝不去，万国如在洪炉中。
五岳翠乾云彩灭，阳侯海底愁波竭。
何当一夕金风发，为我扫却天下热。
+++王毂
++++暑日题道边树
火轮迸焰烧长空，浮埃扑面愁朦朦。
羸童走马喘不进，忽逢碧树含清风。
清风留我移时住，满地浓阴懒前去。
却叹人无及物功，不似团团道边树。
+++王毂
++++红蔷薇歌
红霞烂泼猩猩血，阿母瑶池晒仙缬。
晚日春风夺眼明，蜀机锦彩浑疑黦。
公子亭台香触人，百花懡㦬无精神。
苎罗西子见应妒，风光占断年年新。
+++王毂
++++刺桐花
南国清和烟雨辰，刺桐夹道花开新。
林梢簇簇红霞烂，暑天别觉生精神。
秾英斗火欺朱槿，栖鹤惊飞翅忧烬。
直疑青帝去匆匆，收拾春风浑不尽。
+++王毂
++++赠苍溪王明府有文在手曰长生
执手长生在，人皆号地仙。
水云真遂性，龟鹤足齐年。
但以酒养气，何言命在天。
况无婚嫁累，应拍尚平肩。
+++王毂
++++逢道者神和子
珍重神和子，闻名五十年。
童颜终不改，绿发尚依然。
酒里消闲日，人间作散仙。
长生如可慕，相逐隐林泉。
+++王毂
++++送友人归闽
东南归思切，把酒且留连。
再会知何处，相看共黯然。
猿啼梨岭路，月白建溪船。
莫恋家乡住，酬身在少年。
+++王毂
++++春草碧色
习习东风扇，萋萋草色新。
浅深千里碧，高下一时春。
嫩叶舒烟际，微香动水滨。
金塘明夕照，辇路惹芳尘。
造化功何广，阳和力自均。
今当发生日，沥恳祝良辰。
+++王毂
++++梦仙谣三首
前程渐觉风光好，琪花片片粘瑶草。
有人遗我五色丹，一粒吞之后天老。
青童递酒金觞疾，列坐红霞神气逸。
笑说留连数日间，已是人间一千日。
瑶台绛节游皆遍，异果奇花香扑面。
松窗梦觉却神清，残月林前三两片。
+++王毂
++++后魏行
力微皇帝谤天嗣，太武凶残人所畏。
一朝羖𦍠飞上天，子孙尽作河鱼饵。
+++王毂
++++秋（一作王睿诗）
蝉噪古槐疏叶下，树衔斜日映孤城。
欲知潘鬓愁多少，一夜新添白数茎。
+++王毂
++++燕（一作王睿诗）
海燕双飞意若何，曲梁呕嘎语声多。
茅檐不必嫌卑陋，犹胜吴宫爇尔窠。
+++王毂
++++牡丹（一作王睿诗）
牡丹妖艳乱人心，一国如狂不惜金。
曷若东园桃与李，果成无语自垂阴。
+++孙郃
++++古意二首（拟陈拾遗）
屈子生楚国，七雄知其材。
介洁世不容，迹合藏蒿莱。
道废固命也，瓢饮亦贤哉。
何事葬江水，空使后人哀。
魏礼段干木，秦王乃止戈。
小国有其人，大国奈之何。
贤哲信为美，兵甲岂云多。
君子战必胜，斯言闻孟轲。
+++孙郃
++++哭方玄英先生
牛斗文星落，知是先生死。
湖上闻哭声，门前见弹指。
官无一寸禄，名传千万里。
死著弊衣裳，生谁顾朱紫。
我心痛其语，泪落不能已。
犹喜韦补阙，扬名荐天子。
+++孙郃
++++句
仕宦类商贾，终日常东西。
+++褚载
++++投节度邢公
西风昨夜坠红兰，一宿邮亭事万般。
无地可耕归不得，有恩堪报死何难。
流年怕老看将老，百计求安未得安。
一卷新书满怀泪，频来门馆诉饥寒。
+++褚载
++++贺赵观文重试及第
一枝仙桂两回春。
始觉文章可致身。
已把色丝要上第，又将彩笔冠群伦。
龙泉再淬方知利，火浣重烧转更新。
今日街头看御榜，大能荣耀苦心人。
+++褚载
++++赠道士
簪星曳月下蓬壶，曾见东皋种白榆。
六甲威灵藏瑞检，五龙雷电绕霜都。
惟教鹤探丹丘信，不使人窥太乙炉。
闻说葛陂风浪恶，许骑青鹿从行无。
+++褚载
++++晓发
贪路贪名须早发，枕前无计暂裴回。
才闻鸡唱呼童起，已有铃声过驿来。
衣湿乍惊沾雾露，马行仍未见尘埃。
朝朝陌上侵星去，待得酬身了便回。
+++褚载
++++晓感
晓鼓冬冬星汉微，佩金鸣玉斗光辉。
出门各自争岐路，至老何人免是非。
大道不应由曲取，浮生还要略知机。
故园华表高高在，可得不如丁令威。
+++褚载
++++南徐晚望
芳草铺香晚岸晴，岸头含醉去来行。
僧归岳外残钟寺，日下江边调角城。
入浙孤帆知楚信，过淮疏雨带潮声。
如今未免风尘役，宁敢匆匆便濯缨。
+++褚载
++++移石
嶙峋一片溪中石，恰称幽人弹素琴。
浪浸多年苔色在，洗来今日碏痕深。
磨看粹色何殊玉，敲有奇声直异金。
不是不堪为器用，都缘良匠未留心。
+++褚载
++++瀑布
泻雾倾烟撼撼雷，满山风雨助喧豗。
争知不是青天阙，扑下银河一半来。
+++褚载
++++定鼎门
郏鄏城高门倚天，九重踪迹尚依然。
须知道德无关锁，一闭乾坤一万年。
+++褚载
++++陈仓驿
锦翼花冠安在哉，雄飞雌伏尽尘埃。
一双童子应惆怅，不见真人更猎来。
+++褚载
++++长城
秦筑长城比铁牢，蕃戎不敢过临洮。
焉知万里连云色，不及尧阶三尺高。
+++褚载
++++吊秦叟
市西楼店金千秤，渭北田园粟万钟。
儿被杀伤妻被虏，一身随驾到三峰。
+++褚载
++++云（一作杜牧诗）
尽日看云首不回，无心都大似无才。
可怜光采一片玉，万里晴天何处来。
+++褚载
++++鹤
欲洗霜翎下涧边，却嫌菱刺污香泉。
沙鸥浦雁应惊讶，一举扶摇直上天。
+++褚载
++++句
相逢多是醉醺然，应有囊中子母钱。（下见《海录碎事》）
有兴欲沽红曲酒，无人同上翠旌楼。
星斗离披烟霭收，玉蟾蜍耀海东头。（《月诗》）
鹿胎冠子水晶簪，长啸欹眠紫桂阴。（《送道士》）
躞蹀马摇金络脑，婵娟人坠玉搔头。
狂歌放饮浑成性，知道逍遥出俗笼。
除却洛阳才子后，更谁封恨吊怀沙。
莲浦浪澄堪倚钓，柳堤风暖好垂鞭。
上马等闲销白日，出门轻薄倚黄金。（《少年行》）
净名方丈虽然病，曼倩年涯未有多。
+++郑准
++++代寄边人
君去不来久，悠悠昏又明。
片心因卜解，残梦过桥惊。
圣泽如垂饵，沙场会息兵。
凉风当为我，一一送砧声。
+++郑准
++++江南清明
吴山楚驿四年中，一见清明一改容。
旅恨共风连夜起，韶光随酒著人浓。
延兴门外攀花别，采石江头带雨逢。
无限归心何计是，路边戈甲正重重。
+++郑准
++++题宛陵北楼
雨来风静绿芜藓，凭著朱阑思浩然。
语独耕烧后岭，鸟飞斜没望中烟。
松梢半露藏云寺，滩势横流出浦船。
若遣谢宣城不死，必应吟尽夕阳川。
+++郑准
++++寄进士崔鲁范
洛阳才子旧交知，别后干戈积咏思。
百战市朝千里梦，三年风月几篇诗。
山高雁断音书绝，谷背莺寒变化迟。
会待路宁归得去，酒楼渔浦重相期。
+++郑准
++++云
片片飞来静又闲，楼头江上复山前。
飘零尽日不归去，点破清光万里天。
+++郑准
++++句
护犊横身立，逢人揭尾跳。（题水牛，见《纪事》）
+++陈乘
++++游九鲤湖
汗漫乘春至，林峦雾雨生。
洞莓黏屐重，岩雪溅衣轻。
窟宅分三岛，烟霞接五城。
却怜饶药物，欲辨不知名。

++下卷六百九十五
  
+++韦庄
++++章台夜思
清瑟怨遥夜，绕弦风雨哀。
孤灯闻楚角，残月下章台。
芳草已云暮，故人殊未来。
乡书不可寄，秋雁又南回。
+++韦庄
++++延兴门外作
芳草五陵道，美人金犊车。
绿奔穿内水，红落过墙花。
马足倦游客，鸟声欢酒家。
王孙归去晚，宫树欲栖鸦。
+++韦庄
++++刘得仁墓
至公遗至艺，终抱至冤沈。
名有诗家业，身无戚里心。
桂和秋露滴，松带夜风吟。
冥寞知春否，坟蒿日已深。
+++韦庄
++++下第题青龙寺僧房
千蹄万毂一枝芳，要路无媒果自伤。
题柱未期归蜀国，曳裾何处谒吴王。
马嘶春陌金羁闹，鸟睡花林绣羽香。
酒薄恨浓消不得，却将惆怅问支郎。
+++韦庄
++++虢州涧东村居作
东南骑马出郊坰，回首寒烟隔郡城。
清涧涨时翘鹭喜，绿桑疏处哺牛鸣。
儿童见少生于客，奴仆骄多倨似兄。
试望家田还自适，满畦秋水稻苗平。
+++韦庄
++++送日本国僧敬龙归
扶桑已在渺茫中，家在扶桑东更东。
此去与师谁共到，一船明月一帆风。
+++韦庄
++++对酒
何用岩栖隐姓名，一壶春酎可忘形。
伯伦若有长生术，直到如今醉未醒。
+++韦庄
++++尹喜宅
荒原秋殿柏萧萧，何代风烟占寂寥。
紫气已随仙仗去，白云空向帝乡消。
濛濛暮雨春鸡唱，漠漠寒芜雪兔跳。
欲问灵踪无处所，十洲空阔阆山遥。
+++韦庄
++++途中望雨怀归
满空寒雨漫霏霏，去路云深锁翠微。
牧竖远当烟草立，饥禽闲傍渚田飞。
谁家树压红榴折，几处篱悬白菌肥。
对此不堪乡外思，荷蓑遥羡钓人归。
+++韦庄
++++古离别
晴烟漠漠柳毵毵，不那离情酒半酣。
更把玉鞭云外指，断肠春色在江南。
+++韦庄
++++柳谷道中作却寄
马前红叶正纷纷，马上离情断杀魂。
晓发独辞残月店，暮程遥宿隔云村。
心如岳色留秦地，梦逐河声出禹门。
莫怪苦吟鞭拂地，有谁倾盖待王孙。
+++韦庄
++++灞陵道中作
春桥南望水溶溶，一桁晴山倒碧峰。
秦苑落花零露湿，灞陵新酒拨醅浓。
青龙夭矫盘双阙，丹凤褵褷隔九重。
万古行人离别地，不堪吟罢夕阳钟。
+++韦庄
++++秋日早行
上马萧萧襟袖凉，路穿禾黍绕宫墙。
半山残月露华冷，一岸野风莲萼香。
烟外驿楼红隐隐，渚边云树暗苍苍。
行人自是心如火，兔走乌飞不觉长。
+++韦庄
++++叹落花
一夜霏微露湿烟，晓来和泪丧婵娟。
不随残雪埋芳草，尽逐香风上舞筵。
西子去时遗笑靥，谢娥行处落金钿。
飘红堕白堪惆怅，少别秾华又隔年。
+++韦庄
++++宫怨
一辞同辇闭昭阳，耿耿寒宵禁漏长。
钗上翠禽应不返，镜中红艳岂重芳。
萤低夜色栖瑶草，水咽秋声傍粉墙。
展转令人思蜀赋，解将惆怅感君王。
+++韦庄
++++关河道中
槐陌蝉声柳市风，驿楼高倚夕阳东。
往来千里路长在，聚散十年人不同。
但见时光流似箭，岂知天道曲如弓。
平生志业匡尧舜，又拟沧浪学钓翁。
+++韦庄
++++题盘豆驿水馆后轩
极目晴川展画屏，地从桃塞接蒲城。
滩头鹭占清波立，原上人侵落照耕。
去雁数行天际没，孤云一点净中生。
冯轩尽日不回首，楚水吴山无限情。
+++韦庄
++++梁氏水斋
独醉任腾腾，琴棋亦自能。
卷帘山对客，开户犬迎僧。
看蚁移苔穴，闻蛙落石层。
夜窗风雨急，松外一庵灯。
+++韦庄
++++曲池作
细雨曲池滨，青袍草色新。
咏诗行信马，载酒喜逢人。
性为无机率，家因守道贫。
若无诗自遣，谁奈寂寥春。
+++韦庄
++++嘉会里闲居
岂知城阙内，有地出红尘。
草占一方绿，树藏千古春。
马嘶游寺客，犬吠探花人。
寂寂无钟鼓，槐行接紫宸。
+++韦庄
++++夏夜
傍水迁书榻，开襟纳夜凉。
星繁愁昼热，露重觉荷香。
蛙吹鸣还息，蛛罗灭又光。
正吟秋兴赋，桐景下西墙。
+++韦庄
++++早发
早雾浓于雨，田深黍稻低。
出门鸡未唱，过客马频嘶。
树色遥藏店，泉声暗傍畦。
独吟三十里，城月尚如珪。
+++韦庄
++++寓言
黄金日日销还铸，仙桂年年折又生。
兔走乌飞如未息，路尘终见泰山平。
+++韦庄
++++对雪献薛常侍
琼林瑶树忽珊珊，急带西风下晚天。
皓鹤褵褷飞不辨，玉山重叠冻相连。
松装粉穗临窗亚，水结冰锥簇溜悬。
门外寒光利如剑，莫推红袖诉金船。
+++韦庄
++++题裴端公郊居
暂随红旆佐藩方，高迹终期卧故乡。
已近水声开涧户，更侵山色架书堂。
蒲生岸脚青刀利，柳拂波心绿带长。
莫夺野人樵牧兴，白云不识绣衣郎。
+++韦庄
++++登咸阳县楼望雨
乱云如兽出山前，细雨和风满渭川。
尽日空濛无所见，雁行斜去字联联。
+++韦庄
++++贵公子
大道青楼御苑东，玉栏仙杏压枝红。
金铃犬吠梧桐月，朱鬣马嘶杨柳风。
流水带花穿巷陌，夕阳和树入帘栊。
瑶池宴罢归来醉，笑说君王在月宫。
+++韦庄
++++听赵秀才弹琴
满匣冰泉咽又鸣，玉音闲澹入神清。
巫山夜雨弦中起，湘水清波指下生。
蜂簇野花吟细韵，蝉移高柳迸残声。
不须更奏幽兰曲，卓氏门前月正明。
+++韦庄
++++观猎
苑墙东畔欲斜晖，傍苑穿花兔正肥。
公子喜逢朝罢日，将军夸换战时衣。
鹘翻锦翅云中落，犬带金铃草上飞。
直待四郊高鸟尽，掉鞍齐向国门归。
+++韦庄
++++三堂东湖作
满塘秋水碧泓澄，十亩菱花晚镜清。
景动新桥横螮蝀，岸铺芳草睡。
蟾投夜魄当湖落，岳倒秋莲入浪生。
何处最添诗客兴，黄昏烟雨乱蛙声。
+++韦庄
++++放榜日作
一声开鼓辟金扉，三十仙材上翠微。
葛水雾中龙乍变，缑山烟外鹤初飞。
邹阳暖艳催花发，太皞春光簇马归。
回首便辞尘土世，彩云新换六铢衣。
+++韦庄
++++寄薛先辈
悬知回日彩衣荣，仙籍高标第一名。
瑶树带风侵物冷，玉山和雨射人清。
龙翻瀚海波涛壮，鹤出金笼燕雀惊。
不说文章与门地，自然毛骨是公卿。
+++韦庄
++++访含弘山僧不遇留题精舍
满院桐花鸟雀喧，寂寥芳草茂芊芊。
吾师正遇归山日，闲客空题到寺年。
池竹闭门教鹤守，琴书开箧任僧传。
人间不自寻行迹，一片孤云在碧天。
+++韦庄
++++寄从兄遵
江上秋风正钓鲈，九重天子梦翘车。
不将高卧邀刘主，自吐清谈护汉储。
沧海十年龙景断，碧云千里雁行疏。
相逢莫话归山计，明日东封待直庐。
+++韦庄
++++渔塘十六韵（在朱阳县石岩下）
洛水分馀脉，穿岩出石棱。
碧经岚气重，清带露华澄。
莹澈通三岛，岩梧积万层。
巢由应共到，刘阮想同登。
壁峻苔如画，山昏雾似蒸。
撼松衣有雪，题石砚生冰。
路熟云中客，名留域外僧。
饥猿寻落橡，斗鼠堕高藤。
嶮树临溪亚，残莎带岸崩。
持竿聊藉草，待月好垂罾。
对景思任父，开图想不兴。
晚风轻浪叠，暮雨湿烟凝。
似泛灵槎出，如迎羽客升。
仙源终不测，胜概自相仍。
欲别诚堪恋，长归又未能。
他时操史笔，为尔著良称。
+++韦庄
++++冬日长安感志寄献虢州崔郎中二十韵
帝里无成久滞淹，别家三度见新蟾。
郄诜丹桂无人指，阮籍青襟有泪沾。
溪上却思云满屋，镜中惟怕雪生髯。
病如原宪谁能疗，蹇似刘桢岂用占。
雾雨十年同隐遁，风雷何日振沈潜。
吁嗟每被更声引，歌咏还因酒思添。
客舍正甘愁寂寂，郡楼遥想醉恹恹。
已闻铃阁悬新诏，即向纶闱副具瞻。
济物便同川上楫，慰心还似邑中黔。
观星始觉中郎贵，问俗方知太守廉。
宅后绿波栖画鹢，马前红袖簇丹襜。
闲招好客斟香蚁，闷对琼花咏散盐。
积冻慢封寒溜细，暮云高拔远峰尖。
讼堂无事冰生印，水榭高吟月透帘。
松下围棋期褚胤，笔头飞箭荐陶谦。
未知匣剑何时跃，但恐铅刀不再铦。
虽有远心长拥篲，耻将新剑学编苫。
才惊素节移铜律，又见玄冥变玉签。
百口似萍依广岸，一身如燕恋高檐。
如今正困风波力，更向人中问宋纤。

+++韦庄
++++和薛先辈见寄初秋寓怀即事之作二十韵
玉律初移候，清风乍远襟。
一声蝉到耳，千炬火然心。
岳静云堆翠，楼高日半沉。
引愁憎暮角，惊梦怯残砧。
露白凝湘簟，风篁韵蜀琴。
鸟喧从果烂，阶净任苔侵。
柿叶添红景，槐柯减绿阴。
采珠逢宝窟，阅石见瑶林。
鲁殿铿寒玉，苔山激碎金。
郄堂流桂景，陈巷集车音。
名自张华显，词因葛亮吟。
水深龙易失，天远鹤难寻。
鉴貌宁惭乐，论才岂谢任。
义心孤剑直，学海怒涛深。
既睹文兼质，翻疑古在今。
惭闻纡绿绶，即候挂朝簪。
晚树连秋坞，斜阳映暮岑。
夜虫方唧唧，疲马正駸駸。
托迹同吴燕，依仁似越禽。
会随仙羽化，香蚁且同斟。
+++韦庄
++++同旧韵
大火收残暑，清光渐惹襟。
谢庄千里思，张翰五湖心。
暮角迎风急，孤钟向暝沈。
露滋三径草，日动四邻砧。
簟委班姬扇，蝉悲蔡琰琴。
方愁丹桂远，已怯二毛侵。
甃石回泉脉，移棋就竹阴。
触丝蛛堕网，避隼鸟投林。
貌愧潘郎璧，文惭吕相金。
但埋酆狱气，未发爨桐音。
静笑刘琨舞，闲思阮籍吟。
野花和雨劚，怪石入云寻。
迹竟终非切，幽闲且自任。
趋时惭艺薄，托质仰恩深。
美价方稀古，清名已绝今。
既闻留缟带，讵肯掷蓍簪。
迟客虚高阁，迎僧出乱岑。
壮心徒戚戚，逸足自駸駸。
安羡仓中鼠，危同幕上禽。
期君调鼎鼐，他日俟羊斟。
+++韦庄
++++三用韵
素律初回驭，商飙暗触襟。
乍伤诗客思，还动旅人心。
蝉噪因风断，鳞游见鹭沈。
笛声随晚吹，松韵激遥砧。
地覆青袍草，窗横绿绮琴。
烟霄难自致，岁月易相侵。
涧柳横孤彴，岩藤架密阴。
潇湘期钓侣，鄠杜别家林。
遗愧虞卿璧，言依季布金。
铮鏦闻郢唱，次第发巴音。
萤影冲帘落，虫声拥砌吟。
楼高思共钓，寺远想同寻。
入夜愁难遣，逢秋恨莫任。
蜗游苔径滑，鹤步翠塘深。
莫问荣兼辱，宁论古与今。
固穷怜瓮牖，感旧惜蒿簪。
晚日舒霞绮，遥天倚黛岑。
鸳鸾方翙翙，骅骥整駸駸。
未化投陂竹，空思出谷禽。
感多聊自遣，桑落且闲斟。
+++韦庄
++++惊秋
不向烟波狎钓舟，强亲文墨事儒丘。
长安十二槐花陌，曾负秋风多少秋。
+++韦庄
++++登汉高庙闲眺
独寻仙境上高原，云雨深藏古帝坛。
天畔晚峰青簇簇，槛前春树碧团团。
参差郭外楼台小，断续风中鼓角残。
一带远光何处水，钓舟闲系夕阳滩。
+++韦庄
++++耒阳县浮山神庙
一郡皆传此庙灵，庙前松桂古今青。
山曾尧代浮洪水，地有唐臣奠绿醽。
绕坐香风吹宝盖，傍檐烟雨湿岩扃。
为霖自可成农岁，何用兴师远伐邢。
+++韦庄
++++愁
避愁愁又至，愁至事难忘。
夜坐心中火，朝为鬓上霜。
不经公子梦，偏入旅人肠。
借问高轩客，何乡是醉乡。
+++韦庄
++++村居书事
年年耕与钓，鸥鸟已相依。
砌长苍苔厚，藤抽紫蔓肥。
风莺移树啭，雨燕入楼飞。
不觉春光暮，绕篱红杏稀。
+++韦庄
++++三堂早春
独倚危楼四望遥，杏花春陌马声骄。
池边冰刃暖初落，山上雪棱寒未销。
溪送绿波穿郡宅，日移红影度村桥。
主人年少多情味，笑换金龟解珥貂。

++下卷六百九十六
  
+++韦庄
++++雨霁晚眺（庚子年冬大驾幸蜀后作）
入谷路萦纡，岩巅日欲晡。
岭云寒扫盖，溪雪冻黏须。
卧草跧如兔，听冰怯似狐。
仍闻关外火，昨夜彻皇都。
+++韦庄
++++立春日作
九重天子去蒙尘，御柳无情依旧春。
今日不关妃妾事，始知辜负马嵬人。
+++韦庄
++++赠云阳裴明府
南北三年一解携，海为深谷岸为蹊。
已闻陈胜心降汉，谁为田横国号齐。
暴客至今犹战鹤，故人何处尚驱鸡。
归来能作烟波伴，我有鱼舟在五溪。
+++韦庄
++++贼中与萧韦二秀才同卧重疾二君寻愈…因有题
与君同卧疾，独我渐弥留。
弟妹不知处，兵戈殊未休。
胸中疑晋竖，耳下斗殷牛。
纵有秦医在，怀乡亦泪流。
+++韦庄
++++重围中逢萧校书
相逢俱此地，此地是何乡。
侧目不成语，抚心空自伤。
剑高无鸟度，树暗有兵藏。
底事征西将，年年戍洛阳。
+++韦庄
++++咸通
咸通时代物情奢，欢杀金张许史家。
破产竞留天上乐，铸山争买洞中花。
诸郎宴罢银灯合，仙子游回璧月斜。
人意似知今日事，急催弦管送年华。
+++韦庄
++++白樱桃（一作于邺诗）
王母阶前种几株，水精帘外看如无。
只应汉武金盘上，泻得珊珊白露珠。
+++韦庄
++++夜景
满庭松桂雨馀天，宋玉秋声韵蜀弦。
乌兔不知多事世，星辰长似太平年。
谁家一笛吹残暑，何处双砧捣暮烟。
欲把伤心问明月，素娥无语泪娟娟。
+++韦庄
++++宿山家
山行侵夜到，云窦一星灯。
草动蛇寻穴，枝摇鼠上藤。
背风开药灶，向月展渔罾。
明日前溪路，烟萝更几层。
+++韦庄
++++长年
长年方悟少年非，人道新诗胜旧诗。
十亩野塘留客钓，一轩春雨对僧棋。
花间醉任黄莺语，亭上吟从白鹭窥。
大盗不将炉冶去，有心重筑太平基。
+++韦庄
++++辛丑年
九衢漂杵已成川，塞上黄云战马闲。
但有羸兵填渭水，更无奇士出商山。
田园已没红尘里，弟妹相逢白刃间。
西望翠华殊未返，泪痕空湿剑文斑。
+++韦庄
++++思归
暖丝无力自悠扬，牵引东风断客肠。
外地见花终寂寞，异乡闻乐更凄凉。
红垂野岸樱还熟，绿染回汀草又芳。
旧里若为归去好，子期凋谢吕安亡。
+++韦庄
++++忆昔
昔年曾向五陵游，子夜歌清月满楼。
银烛树前长似昼，露桃华里不知秋。
西园公子名无忌，南国佳人号莫愁。
今日乱离俱是梦，夕阳唯见水东流。
+++韦庄
++++合欢莲花
虞舜南巡去不归，二妃相誓死江湄。
空留万古香魂在，结作双葩合一枝。
+++韦庄
++++览萧必先卷
满轴编新句，翛然大雅风。
名因五字得，命合一言通。
景尽才难尽，吟终意未终。
似逢曹与谢，烟雨思何穷。
+++韦庄
++++和人岁宴旅舍见寄
积雪满前除，寒光夜皎如。
老忧新岁近，贫觉故交疏。
意合论文后，心降得句初。
莫言常郁郁，天道有盈虚。
+++韦庄
++++宿泊孟津寄三堂友人
解缆西征未有期，槐花又逼桂花时。
鸿胪陌上归耕晚，金马门前献赋迟。
只恐愁苗生两鬓，不堪离恨入双眉。
分明昨夜南池梦，还把渔竿咏楚词。
+++韦庄
++++对酒赋友人
多病仍多感，君心自我心。
浮生都是梦，浩叹不如吟。
白雪篇篇丽，清酤盏盏深。
乱离俱老大，强醉莫沾襟。
+++韦庄
++++天井关
太行山上云深处，谁向云中筑女墙。
短绠讵能垂玉甃，缭垣何用学金汤。
劚开岚翠为高垒，截断云霞作巨防。
守吏不教飞鸟过，赤眉何路到吾乡。
+++韦庄
++++赠边将
昔因征远向金微，马出榆关一鸟飞。
万里只携孤剑去，十年空逐塞鸿归。
手招都护新降虏，身著文皇旧赐衣。
只待烟尘报天子，满头霜雪为兵机。
+++韦庄
++++春日
忽觉东风景渐迟，野梅山杏暗芳菲。
落星楼上吹残角，偃月营中挂夕晖。
旅梦乱随蝴蝶散，离魂渐逐杜鹃飞。
红尘遮断长安陌，芳草王孙暮不归。
+++韦庄
++++早秋夜作
翠簟初清暑半销，撇帘松韵送轻飙。
莎庭露永琴书润，山郭月明砧杵遥。
傍砌绿苔鸣蟋蟀，绕檐红树织蟏蛸。
不须更作悲秋赋，王粲辞家鬓已凋。
+++韦庄
++++寄江南逐客
二年音信阻湘潭，花下相思酒半酣。
记得竹斋风雨夜，对床孤枕话江南。
+++韦庄
++++冬夜
睡觉寒炉酒半消，客情乡梦两遥遥。
无人为我磨心剑，割断愁肠一寸苗。
+++韦庄
++++又闻湖南荆渚相次陷没
几时闻唱凯旋歌，处处屯兵未倒戈。
天子只凭红旆壮，将军空恃紫髯多。
尸填汉水连荆阜，血染湘云接楚波。
莫问流离南越事，战馀空有旧山河。
+++韦庄
++++家叔南游却归因献贺
缭绕江南一岁归，归来行色满戎衣。
长闻凤诏征兵急，何事龙韬献捷稀。
旅梦远依湘水阔，离魂空伴越禽飞。
遥知倚棹思家处，泽国烟深暮雨微。
+++韦庄
++++楚行吟
章华台下草如烟，故郢城头月似弦。
惆怅楚宫云雨后，露啼花笑一年年。
+++韦庄
++++洛阳吟（时大驾在蜀，巢寇未平，洛中寓居作七言）
万户千门夕照边，开元时节旧风烟。
宫官试马游三市，舞女乘舟上九天。
胡骑北来空进主，汉皇西去竟升仙。
如今父老偏垂泪，不见承平四十年。
+++韦庄
++++过旧宅
华轩不见马萧萧，廷尉门人久寂寥。
朱槛翠楼为卜肆，玉栏仙杏作春樵。
阶前雨落鸳鸯瓦，竹里苔封螮蝀桥。
莫问此中销歇寺，娟娟红泪滴芭蕉。
+++韦庄
++++喻东军
四年龙驭守峨嵋，铁马西来步步迟。
五运未教移汉鼎，六韬何必待秦师。
几时鸾凤归丹阙，到处乌鸢从白旗。
独把一樽和泪酒，隔云遥奠武侯祠。
+++韦庄
++++清河县楼作
有客微吟独凭楼，碧云红树不胜愁。
盘雕迥印天心没，远水斜牵日脚流。
千里战尘连上苑，九江归路隔东周。
故人此地扬帆去，何处相思雪满头。
+++韦庄
++++北原闲眺
春城回首树重重，立马平原夕照中。
五凤灰残金翠灭，六龙游去市朝空。
千年王气浮清洛，万古坤灵镇碧嵩。
欲问向来陵谷事，野桃无语泪花红。
+++韦庄
++++赠戍兵
汉皇无事暂游汾，底事狐狸啸作群。
夜指碧天占晋分，晓磨孤剑望秦云。
红旌不卷风长急，画角闲吹日又曛。
止竟有征须有战，洛阳何用久屯军。
+++韦庄
++++睹军回戈
关中群盗已心离，关外犹闻羽檄飞。
御苑绿莎嘶战马，禁城寒月捣征衣。
漫教韩信兵涂地，不及刘琨啸解围。
昨日屯军还夜遁，满车空载洛神归。
+++韦庄
++++中渡晚眺
魏王堤畔草如烟，有客伤时独扣舷。
妖气欲昏唐社稷，夕阳空照汉山川。
千重碧树笼春苑，万缕红霞衬碧天。
家寄杜陵归不得，一回回首一潸然。
+++韦庄
++++河内别村业闲题
阮氏清风竹巷深，满溪松竹似山阴。
门当谷路多樵客，地带河声足水禽。
闲伴尔曹虽适意，静思吾道好沾襟。
邻翁莫问伤时事，一曲高歌夕照沈。
+++韦庄
++++闻官军继至未睹凯旋
嫖姚何日破重围，秋草深来战马肥。
已有孔明传将略，更闻王导得神机。
阵前鼙鼓晴应响，城上乌鸢饱不飞。
何事小臣偏注目，帝乡遥羡白云归。
+++韦庄
++++和集贤侯学士分司丁侍御秋日雨霁之作
洛岸秋晴夕照长，凤楼龙阙倚清光。
玉泉山净云初散，金谷树多风正凉。
席上客知蓬岛路，坐中寒有柏台霜。
多惭十载游梁士，却伴宾鸿入帝乡。
+++韦庄
++++题安定张使君
器度风标合出尘，桂宫何负一枝新。
成丹始见金无滓，冲斗方知剑有神。
愤气不销头上雪，政声空布海边春。
中兴若继开元事，堪向龙池作近臣。
+++韦庄
++++颍阳县
琴堂连少室，故事即仙踪。
树老风声壮，山高腊候浓。
雪多庭有鹿，县僻寺无钟。
何处留诗客，茆檐倚后峰。
+++韦庄
++++寄园林主人
主人常不在，春物为谁开。
桃艳红将落，梨华雪又摧。
晓莺闲自啭，游客暮空回。
尚有馀芳在，犹堪载酒来。
+++韦庄
++++洛北村居
十亩松篁百亩田，归来方属大兵年。
岩边石室低临水，云外岚峰半入天。
鸟势去投金谷树，钟声遥出上阳烟。
无人说得中兴事，独倚斜晖忆仲宣。
+++韦庄
++++对梨花赠皇甫秀才
林上梨花雪压枝，独攀琼艳不胜悲。
依前此地逢君处，还是去年今日时。
且恋残阳留绮席，莫推红袖诉金卮。
腾腾战鼓正多事，须信明朝难重持。
+++韦庄
++++立春
青帝东来日驭迟，暖烟轻逐晓风吹。
罽袍公子樽前觉，锦帐佳人梦里知。
雪圃乍开红菜甲，彩幡新翦绿杨丝。
殷勤为作宜春曲，题向花笺帖绣楣。
+++韦庄
++++村笛
箫韶九奏韵凄锵，曲度虽高调不伤。
却见孤村明月夜，一声牛笛断人肠。
+++韦庄
++++题李斯传
蜀魄湘魂万古悲，未悲秦相死秦时。
临刑莫恨仓中鼠，上蔡东门去自迟。
+++韦庄
++++赠薛秀才
相辞因避世，相见尚兵戈。
乱后故人少，别来新话多。
但闻哀痛诏，未睹凯旋歌。
欲结岩栖伴，何山好薜萝。
+++韦庄
++++和元秀才别业书事
僻居春事好，水曲乱花阴。
浪过河移岸，雏成鸟别林。
绿钱榆贯重，红障杏篱深。
莫饮宜城酒，愁多醉易沈。
+++韦庄
++++纪村事
绿蔓映双扉，循墙一径微。
雨多庭果烂，稻熟渚禽肥。
酿酒迎新社，遥砧送暮晖。
数声牛上笛，何处饷田归。
+++韦庄
++++题许仙师院
地古多乔木，游人到且吟。
院开金锁涩，门映绿篁深。
山色不离眼，鹤声长在琴。
往来谁与熟，乳鹿住前林。
+++韦庄
++++离筵诉酒
感君情重惜分离，送我殷勤酒满卮。
不是不能判酩酊，却忧前路酒醒时。
+++韦庄
++++不寐
不寐天将晓，心劳转似灰。
蚊吟频到耳，鼠斗竞缘台。
户闇知蟾落，林喧觉雨来。
马嘶朝客过，知是禁门开。
+++韦庄
++++赠武处士
一身唯一室，高静若僧家。
扫地留疏影，穿池浸落霞。
绿萝临水合，白道向村斜。
卖药归来醉，吟诗倚钓查。
+++韦庄
++++题吉涧卢拾遗庄
主人西游去不归，满溪春雨长春薇。
怪来马上诗情好，印破青山白鹭飞。
+++韦庄
++++题颍源庙
曾是巢由栖隐地，百川唯说颍源清。
微波乍向云根吐，去浪遥冲雪嶂横。
万木倚檐疏干直，群峰当户晓岚晴。
临川试问尧年事，犹被封人劝濯缨。
+++韦庄
++++东游远归
扣角干名计已疏，剑歌休恨食无鱼。
辞家柳絮三春半，临路槐花七月初。
江上欲寻渔父醉，日边时得故人书。
青云不识杨生面，天子何由问子虚。
+++韦庄
++++新正日商南道中作寄李明府
相看又见岁华新，依旧杨朱拭泪巾。
踏雪偶因寻戴客，论文还比聚星人。
嵩山不改千年色，洛邑长生一路尘。
今日与君同避世，却怜无事是家贫。
+++韦庄
++++春暮
一春春事好，病酒起常迟。
流水绿萦砌，落花红堕枝。
楼高喧乳燕，树密斗雏鹂。
不学山公醉，将何自解颐。
+++韦庄
++++哭麻处士
却到歌吟地，闲门草色中。
百年流水尽，万事落花空。
繐帐扃秋月，诗楼锁夜虫。
少微何处堕，留恨白杨风。
+++韦庄
++++春早
闻莺才觉晓，闭户已知晴。
一带窗间月，斜穿枕上生。
+++韦庄
++++和友人
闭门同隐士，不出动经时。
静阅王维画，闲翻褚胤棋。
落泉当户急，残月下窗迟。
却想从来意，谯周亦自嗤。
+++韦庄
++++春愁
寓思本多伤，逢春恨更长。
露沾湘竹泪，花堕越梅妆。
睡怯交加梦，闲倾潋滟觞。
后庭人不到，斜月上松篁。
+++韦庄
++++晚春
花开疑乍富，花落似初贫。
万物不如酒，四时唯爱春。
峨峨秦氏髻，皎皎洛川神。
风月应相笑，年年醉病身。
+++韦庄
++++题许浑诗卷
江南才子许浑诗，字字清新句句奇。
十斛明珠量不尽，惠休虚作碧云词。
+++韦庄
++++赠礼佛名者
何用辛勤礼佛名，我从无得到真庭。
寻思六祖传心印，可是从来读藏经。
+++韦庄
++++残花（一作于邺诗）
和烟和露雪离披，金蕊红须尚满枝。
十日笙歌一宵梦，苎萝因雨失西施。

++下卷六百九十七
  
+++韦庄
++++上元县（浙西作）
南朝三十六英雄，角逐兴亡尽此中。
有国有家皆是梦，为龙为虎亦成空。
残花旧宅悲江令，落日青山吊谢公。
止竟霸图何物在，石麟无主卧秋风。
+++韦庄
++++江上逢史馆李学士
前年分袂陕城西，醉凭征轩日欲低。
去浪指期鱼必变，出门回首马空嘶。
关河自此为征垒，城阙于今陷战鼙。
谁谓世途陵是谷，燕来还识旧巢泥。
+++韦庄
++++金陵图
谁谓伤心画不成，画人心逐世人情。
君看六幅南朝事，老木寒云满故城。
+++韦庄
++++谒蒋帝庙
建业城边蒋帝祠，素髯清骨旧风姿。
江声似激秦军破，山势如匡晋祚危。
残雪岭头明组练，晚霞檐外簇旌旗。
金陵客路方流落，空祝回銮奠酒卮。
+++韦庄
++++闻再幸梁洋
才喜中原息战鼙，又闻天子幸巴西。
延烧魏阙非关燕，大狩陈仓不为鸡。
兴庆玉龙寒自跃，昭陵石马夜空嘶。
遥思万里行宫梦，太白山前月欲低。
+++韦庄
++++王道者
五云遥指海中央，金鼎曾传肘后方。
三岛路岐空有月，十洲花木不知霜。
因携竹杖闻龙气，为使仙童带橘香。
应笑我曹身是梦，白头犹自学诗狂。
+++韦庄
++++陪金陵府相中堂夜宴
满耳笙歌满眼花，满楼珠翠胜吴娃。
因知海上神仙窟，只似人间富贵家。
绣户夜攒红烛市，舞衣晴曳碧天霞。
却愁宴罢青蛾散，杨子江头月半斜。
+++韦庄
++++和侯秀才同友生泛舟溪中相招之作
嵇阮相将棹酒船，晚风侵浪水侵舷。
轻如控鲤初离岸，远似乘槎欲上天。
雨外鸟归吴苑树，镜中人入洞庭烟。
凭君不用回舟疾，今夜西江月正圆。
+++韦庄
++++赠野童
羡尔无知野性真，乱搔蓬发笑看人。
闲冲暮雨骑牛去，肯问中兴社稷臣。
+++韦庄
++++代书寄马
驱驰曾在五侯家，见说初生自渥洼。
鬃白似披梁苑雪，颈肥如扑杏园花。
休嫌绿绶嘶贫舍，好著红缨入使衙。
稳上云衢千万里，年年长踏魏堤沙。
+++韦庄
++++题淮阴侯庙
满把椒浆奠楚祠，碧幢黄钺旧英威。
能扶汉代成王业，忍见唐民陷战机。
云梦去时高鸟尽，淮阴归日故人稀。
如何不借平齐策，空看长星落贼围。
+++韦庄
++++送崔郎中往使西川行在
拜书辞玉帐，万里剑关长。
新马杏花色，绿袍春草香。
一身朝玉陛，几日过铜梁。
莫恋炉边醉，仙宫待侍郎。
+++韦庄
++++润州显济阁晓望
清晓水如镜，隔江人似鸥。
远烟藏海岛，初日照扬州。
地壮孙权气，云凝庾信愁。
一篷何处客，吟凭钓鱼舟。
+++韦庄
++++观浙西府相畋游
十里旌旗十万兵，等闲游猎出军城。
紫袍日照金鹅斗，红旆风吹画虎狞。
带箭彩禽云外落，避雕寒兔月中惊。
归来一路笙歌满，更有仙娥载酒迎。
+++韦庄
++++官庄
谁氏园林一簇烟，路人遥指尽长叹。
桑田稻泽今无主，新犯香醪没入官。
+++韦庄
++++解维
又解征帆落照中，暮程还过秣陵东。
二年辛苦烟波里，赢得风姿似钓翁。
+++韦庄
++++雨霁池上作呈侯学士
鹿巾藜杖葛衣轻，雨歇池边晚吹清。
正是如今江上好，白鳞红稻紫莼羹。
+++韦庄
++++寓言
为儒逢世乱，吾道欲何之。
学剑已应晚，归山今又迟。
故人三载别，明月两乡悲。
惆怅沧江上，星星鬓有丝。
+++韦庄
++++哭同舍崔员外
却到同游地，三年一电光。
池塘春草在，风烛故人亡。
祭罢泉声急，斋余磬韵长。
碧天应有恨，斜日吊松篁。
+++韦庄
++++题姑苏凌处士庄
一簇林亭返照间，门当官道不曾关。
花深远岸黄莺闹，雨急春塘白鹭闲。
载酒客寻吴苑寺，倚楼僧看洞庭山。
怪来话得仙中事，新有人从物外还。
+++韦庄
++++过当涂县
客过当涂县，停车访旧游。
谢公山有墅，李白酒无楼。
采石花空发，乌江水自流。
夕阳谁共感，寒鹭立汀洲。
+++韦庄
++++江亭酒醒却寄维扬饯客
别筵人散酒初醒，江步黄昏雨雪零。
满坐绮罗皆不见，觉来红树背银屏。
+++韦庄
++++台城
江雨霏霏江草齐，六朝如梦鸟空啼。
无情最是台城柳，依旧烟笼十里堤。
+++韦庄
++++赠渔翁
草衣荷笠鬓如霜，自说家编楚水阳。
满岸秋风吹枳橘，绕陂烟雨种菰蒋。
芦刀夜鲙红鳞腻，水甑朝蒸紫芋香。
曾向五湖期范蠡，尔来空阔久相忘。
+++韦庄
++++过扬州
当年人未识兵戈，处处青楼夜夜歌。
花发洞中春日永，月明衣上好风多。
淮王去后无鸡犬，炀帝归来葬绮罗。
二十四桥空寂寂，绿杨摧折旧官河。
+++韦庄
++++寄右省李起居
已向鸳行接雁行，便应双拜紫薇郎。
才闻阙下征书急，已觉回朝草诏忙。
白马似怜朱绂贵，彩衣遥惹御炉香。
多惭十载游梁客，未换青襟侍素王。
+++韦庄
++++镊白
白发太无情，朝朝镊又生。
始因丝一缕，渐至雪千茎。
不避佳人笑，唯惭稚子惊。
新年过半百，犹叹未休兵。
+++韦庄
++++漳亭驿小樱桃
当年此树正花开，五马仙郎载酒来。
李白已亡工部死，何人堪伴玉山颓。
+++韦庄
++++酬吴秀才霅川相送
一叶南浮去似飞，楚乡云水本无依。
离心不忍闻春鸟，病眼何堪送落晖。
掺袂客从花下散，棹舟人向镜中归。
夫君别我应惆怅，十五年来识素衣。
+++韦庄
++++对雨独酌
榴花新酿绿于苔，对雨闲倾满满杯。
荷锸醉翁真达者，卧云逋客竟悠哉。
能诗岂是经时策，爱酒原非命世才。
门外绿萝连洞口，马嘶应是步兵来。
+++韦庄
++++夏初与侯补阙江南有约同泛淮汴西赴行朝庄…四韵吊之
本约同来谒帝阍，忽随川浪去东奔。
九重圣主方虚席，千里高堂尚倚门。
世德只应荣伯仲，诗名终自付儿孙。
遥怜月落清淮上，寂寞何人吊旅魂。
+++韦庄
++++汴堤行
欲上隋堤举步迟，隔云烽燧叫非时。
才闻破虏将休马，又道征辽再出师。
朝见西来为过客，暮看东去作浮尸。
绿杨千里无飞鸟，日落空投旧店基。
+++韦庄
++++旅次甬西见儿童以竹枪纸旗戏为阵列…余因感之
已闻三世没军营，又见儿孙学战争。
见尔此言堪恸哭，遣予何日望时平。
+++韦庄
++++自孟津舟西上雨中作
秋烟漠漠雨濛濛，不卷征帆任晚风。
百口寄安沧海上，一身逃难绿林中。
来时楚岸杨花白，去日隋堤蓼穗红。
却到故园翻似客，归心迢递秣陵东。
+++韦庄
++++含山店梦觉作
曾为流离惯别家，等闲挥袂客天涯。
灯前一觉江南梦，惆怅起来山月斜。
+++韦庄
++++题貂黄岭官军
散骑萧萧下太行，远从吴会去陈仓。
斜风细雨江亭上，尽日凭栏忆楚乡。
+++韦庄
++++过内黄县
相州吹角欲斜阳，匹马摇鞭宿内黄。
僻县不容投刺客，野陂时遇射雕郎。
云中粉堞新城垒，店后荒郊旧战场。
犹指去程千万里，秣陵烟树在何乡。
+++韦庄
++++杂感
莫悲建业荆榛满，昔日繁华是帝京。
莫爱广陵台榭好，也曾芜没作荒城。
鱼龙爵马皆如梦，风月烟花岂有情。
行客不劳频怅望，古来朝市叹衰荣。
+++韦庄
++++垣县山中寻李书记山居不遇，留题河次店
白云红树𡵻㟍东，名鸟群飞古画中。
仙吏不知何处隐，山南山北雨濛濛。
+++韦庄
++++送人游并汾
风雨萧萧欲暮秋，独携孤剑塞垣游。
如今虏骑方南牧，莫过阴关第一州。
+++韦庄
++++李氏小池亭十二韵（时在婺州寄居作）
积石乱巉巉，庭莎绿不芟。
小桥低跨水，危槛半依岩。
花落鱼争唼，樱红鸟竞鵮。
引泉疏地脉，扫絮积山嵌。
古柳红绡织，新篁紫绮缄。
养猿秋啸月，放鹤夜栖杉。
枕簟谿云腻，池塘海雨咸。
语窗鸡逞辨，舐鼎犬偏馋。
踏藓青黏屐，攀萝绿映衫。
访僧舟北渡，贳酒日西衔。
迟客登高阁，题诗绕翠岩。
家藏何所宝，清韵满琅函。
+++韦庄
++++遣兴
如幻如泡世，多愁多病身。
乱来知酒圣，贫去觉钱神。
异国清明节，空江寂寞春。
声声林上鸟，唤我北归秦。
+++韦庄
++++婺州和陆谏议将赴阙怀阳羡山居
望阙路仍远，子牟魂欲飞。
道开烧药鼎，僧寄卧云衣。
故国饶芳草，他山挂夕晖。
东阳虽胜地，王粲奈思归。
+++韦庄
++++江上题所居
故人相别尽朝天，苦竹江头独闭关。
落日乱蝉萧帝寺，碧云归鸟谢家山。
青州从事来偏熟，泉布先生老渐悭。
不是对花长酩酊，永嘉时代不如闲。
+++韦庄
++++婺州屏居蒙右省王拾遗车枉降访病中延候不得因成寄谢
三年流落卧漳滨，王粲思家拭泪频。
画角莫吹残月夜，病心方忆故园春。
自为江上樵苏客，不识天边侍从臣。
怪得白鸥惊去尽，绿萝门外有朱轮。
+++韦庄
++++将卜兰芷村居留别郡中在仕
兰芷江头寄断蓬，移家空载一帆风。
伯伦嗜酒还因乱，平子归田不为穷。
避世漂零人境外，结茅依约画屏中。
从今隐去应难觅，深入芦花作钓翁。
+++韦庄
++++和陆谏议避地寄东阳进退未决见寄
未归天路紫云深，暂驻东阳岁月侵。
入洛声华当世重，闵周章句满朝吟。
开炉夜看黄芽鼎，卧瓮闲欹白玉簪。
读易草玄人不会，忧君心是致君心。
+++韦庄
++++山墅闲题
逦迤前冈厌后冈，一川桑柘好残阳。
馈饷炊红黍，邻父携竿钓紫鲂。
静极却嫌流水闹，闲多翻笑野云忙。
有名不那无名客，独闭衡门避建康。
+++韦庄
++++江上逢故人
前年送我曲江西，红杏园中醉似泥。
今日逢君越溪上，杜鹃花发鹧鸪啼。
来时旧里人谁在，别后沧波路几迷。
江畔玉楼多美酒，仲宣怀土莫凄凄。
+++韦庄
++++旅中感遇寄呈李秘书昆仲
南望愁云锁翠微，谢家楼阁雨霏霏。
刘桢病后新诗少，阮籍贫来好客稀。
犹喜故人天外至，许将孤剑日边归。
怀乡不怕严陵笑，只待秋风别钓矶。
+++韦庄
++++送范评事入关
寂寥门户寡相亲，日日频来只有君。
正喜琴尊长作伴，忽携书剑远辞群。
伤心柳色离亭见，䀨耳蝉声故国闻。
为报明年杏园客，与留绝艳待终军。
+++韦庄
++++东阳酒家赠别二绝句
送君同上酒家楼，酩酊翻成一笑休。
正是落花饶怅望，醉乡前路莫回头。
天涯方叹异乡身，又向天涯别故人。
明日五更孤店月，醉醒何处泪沾巾。
+++韦庄
++++江上村居
本无踪迹恋柴扃，世乱须教识道情。
颠倒梦魂愁里得，撅奇诗句望中生。
花缘艳绝栽难好，山为看多咏不成。
闻道汉军新破虏，使来仍说近离京。
+++韦庄
++++江外思乡
年年春日异乡悲，杜曲黄莺可得知。
更被夕阳江岸上，断肠烟柳一丝丝。
+++韦庄
++++和郑拾遗秋日感事一百韵
祸乱天心厌，流离客思伤。
有家抛上国，无罪谪遐方。
负笈将辞越，扬帆欲泛湘。
避时难驻足，感事易回肠。
雅道何销德，妖星忽耀芒。
中原初纵燎，下国竟探汤。
盗据三秦地，兵缠八水乡。
战尘轻犯阙，羽旆远巡梁。
自此修文代，俄成讲武场。
熊罴驱涿鹿，犀象走昆阳。
御马迷新栈，宫娥改旧妆。
五丁功再睹，八难事难忘。
凤引金根疾，兵环玉弩强。
建牙虽可恃，摩垒讵能防。
霍庙神遐远，圯桥路杳茫。
出师威似虎，御敌狠如羊。
眉画犹思赤，巾裁未厌黄。
晨趋鸣铁骑，夜舞挹琼觞。
僭侈彤襜乱，喧呼绣𩭪攘。
但闻争曳组，讵见学垂缰。
鹊印提新篆，龙泉夺晓霜。
军威徒逗挠，我武自维扬。
负扆劳天眷，凝旒念国章。
绣旗张画兽，宝马跃红鸯。
但欲除妖气，宁思蔽耿光。
晓烟生帝里，夜火入春坊。
鸟怪巢宫树，狐骄上苑墙。
设危终在德，视履岂无祥。
气激雷霆怒，神驱岳渎忙。
功高分虎节，位下耻龙骧。
遍命登坛将，巡封异姓王。
志求扶坠典，力未振颓纲。
汉路闲雕鹗，云衢驻骕骦。
宝装军器丽，麝裛战袍香。
日睹兵书捷，时闻虏骑亡。
心惊獬豸，雀意伺螳螂。
上略咸推妙，前锋讵可当。
纡金光照耀，执玉意藏昂。
覆餗非无谓，奢华事每详。
四民皆组绶，九土堕耕桑。
飞骑黄金勒，香车翠钿装。
八珍罗膳府，五采斗筐床。
宴集喧华第，歌钟簇画梁。
永期传子姓，宁误犯天狼。
未睹君除侧，徒思玉在傍。
窜身奚可保，易地喜相将。
国运方夷险，天心讵测量。
九流虽暂蔽，三柄岂相妨。
小孽乖躔次，中兴系昊苍。
法尧功已普，罪己德非凉。
帝念惟思理，臣心岂自遑。
诏催青琐客，时待紫微郎。
定难输宸算，胜灾减御粱。
皇恩思荡荡，睿泽转洋洋。
偃卧虽非晚，艰难亦备尝。
舜庭招谏鼓，汉殿上书囊。
俭德遵三尺，清朝俟一匡。
世随渔父醉，身效接舆狂。
窜逐同天宝，遭罹异建康。
道孤悲海澨，家远隔天潢。
卒岁贫无褐，经秋病泛漳。
似鱼甘去乙，比蟹未成筐。
守道惭无补，趋时愧不臧。
殷牛常在耳，晋竖欲潜肓。
忸恨山思板，怀归海欲航。
角吹魂悄悄，笛引泪浪浪。
乱觉乾坤窄，贫知日月长。
势将随鹤列，忽喜遇鸳行。
已报新回驾，仍闻近纳隍。
文风销剑楯，礼物换旂裳。
紫闼重开序，青衿再设庠。
黑头期命爵，赪尾尚忧鲂。
吴坂嘶骐骥，岐山集凤凰。
词源波浩浩，谏署玉锵锵。
饲雀曾传庆，烹蛇讵有殃。
弢弓挥劲镞，匣剑淬神铓。
谔谔宁惭直，堂堂不谢张。
晓风趋建礼，夜月直文昌。
去国时虽久，安邦志不常。
良金炉自跃，美玉椟难藏。
北望心如旆，西归律变商。
迹随江燕去，心逐塞鸿翔。
晚翠笼桑坞，斜晖挂竹堂。
路愁千里月，田爱万斯箱。
伴钓歌前浦，随樵上远冈。
鹭眠依晚屿，鸟浴上枯杨。
惊梦缘欹枕，多吟为倚廊。
访僧红叶寺，题句白云房。
帆外青枫老，尊前紫菊芳。
夜灯银耿耿，晓露玉瀼瀼。
异国惭倾盖，归涂俟并粮。
身虽留震泽，心已过雷塘。
执友知谁在，家山各已荒。
海边登桂楫，烟外泛云樯。
巢树禽思越，嘶风马恋羌。
寒声愁听杵，空馆厌闻螀。
望阙飞华盖，趋朝振玉珰。
米惭无薏苡，面喜有恍榔。
话别心重结，伤时泪一滂。
伫归蓬岛后，纶诏润青缃。
+++韦庄
++++梦入关
梦中乘传过关亭，南望莲峰簇簇青。
马上正吟归去好，觉来江月满前庭。
+++韦庄
++++送人归上国
送君江上日西斜，泣向江边满树花。
若见青云旧相识，为言流落在天涯。
+++韦庄
++++闻春鸟
云晴春鸟满江村，还似长安旧日闻。
红杏花前应笑我，我今憔悴亦羞君。
+++韦庄
++++樱桃树
记得初生雪满枝，和蜂和蝶带花移。
而今花落游蜂去，空作主人惆怅诗。
+++韦庄
++++独鹤
夕阳滩上立裴回，红蓼风前雪翅开。
应为不知栖宿处，几回飞去又飞来。
+++韦庄
++++新栽竹
寂寞阶前见此君，绕栏吟罢却沾巾。
异乡流落谁相识，唯有丛篁似主人。
+++韦庄
++++稻田
绿波春浪满前陂，极目连云罢亚肥。
更被鹭鹚千点雪，破烟来入画屏飞。
+++韦庄
++++庭前菊
为忆长安烂熳开，我今移尔满庭栽。
红兰莫笑青青色，曾向龙山泛酒来。
+++韦庄
++++燕来
去岁辞巢别近邻，今来空讶草堂新。
花开对语应相问，不是村中旧主人。
+++韦庄
++++倚柴关
杖策无言独倚关，如痴如醉又如闲。
孤吟尽日何人会，依约前山似故山。
+++韦庄
++++题七步廊
席门无计那残阳，更接檐前七步廊。
不羡东都丞相宅，每行吟得好篇章。
+++韦庄
++++语松竹
庭前芳草绿于袍，堂上诗人欲二毛。
多病不禁秋寂寞，雨松风竹莫骚骚。

++下卷六百九十八
  
+++韦庄
++++不出院楚公（自三衢至江西作）
一自禅关闭，心猿日渐驯。
不知城郭路，稀识市朝人。
履带阶前雪，衣无寺外尘。
却嫌山翠好，诗客往来频。
+++韦庄
++++江边吟
江边烽燧几时休，江上行人雪满头。
谁信乱离花不见，只应惆怅水东流。
陶潜政事千杯酒，张翰生涯一叶舟。
若有片帆归去好，可堪重倚仲宣楼。
+++韦庄
++++江南送李明府入关
雨花烟柳傍江村，流落天涯酒一樽。
分首不辞多下泪，回头唯恐更消魂。
我为孟馆三千客，君继宁王五代孙。
正是中兴磐石重，莫将憔悴入都门。
+++韦庄
++++送福州王先辈南归
豫章城下偶相逢，自说今方遇至公。
八韵赋吟梁苑雪，六铢衣惹杏园风。
名标玉籍仙坛上，家寄闽山画障中。
明日一杯何处别，绿杨烟岸雨濛濛。
+++韦庄
++++夜雪泛舟游南溪
大江西面小溪斜，入竹穿松似若耶。
两岸严风吹玉树，一滩明月晒银砂。
因寻野渡逢渔舍，更泊前湾上酒家。
去去不知归路远，棹声烟里独呕哑。
+++韦庄
++++江行西望
西望长安白日遥，半年无事驻兰桡。
欲将张翰秋江雨，画作屏风寄鲍昭。
+++韦庄
++++铜仪
铜仪一夜变葭灰，暖律还吹岭上梅。
已喜汉官今再睹，更惊尧历又重开。
窗中远岫青如黛，门外长江绿似苔。
谁念闭关张仲蔚，满庭春雨长蒿莱。
+++韦庄
++++含香
含香高步已难陪，鹤到清霄势未回。
遇物旋添芳草句，逢春宁滞碧云才。
微红几处花心吐，嫩绿谁家柳眼开。
却去金銮为近侍，便辞鸥鸟不归来。
+++韦庄
++++春云
春云春水两溶溶，倚郭楼台晚翠浓。
山好只因人化石，地灵曾有剑为龙。
官辞凤阙频经岁，家住峨嵋第几峰。
王粲不知多少恨，夕阳吟断一声钟。
+++韦庄
++++云散
云散天边落照和，关关春树鸟声多。
刘伶避世唯沈醉，甯戚伤时亦浩歌。
已恨岁华添皎镜，更悲人事逐颓波。
青云自有鹓鸿待，莫说他山好薜萝。
+++韦庄
++++袁州作
家家生计只琴书，一郡清风似鲁儒。
山色东南连紫府，水声西北属洪都。
烟霞尽入新诗卷，郭邑闲开古画图。
正是江村春酒熟，更闻春鸟劝提壶。
+++韦庄
++++题袁州谢秀才所居
主人年少已能诗，更有松轩挂夕晖。
芳草似袍连径合，白云如鸟傍檐飞。
但将竹叶消春恨，莫遣杨花上客衣。
若有前山好烟雨，与君吟到暝钟归。
+++韦庄
++++谒巫山庙
乱猿啼处访高唐，路入烟霞草木香。
山色未能忘宋玉，水声犹似哭襄王。
朝朝暮暮阳台下，为雨为云楚国亡。
惆怅庙前无限柳，春来空斗画眉长。
+++韦庄
++++鹧鸪
南禽无侣似相依，锦翅双双傍马飞。
孤竹庙前啼暮雨，汨罗祠畔吊残晖。
秦人只解歌为曲，越女空能画作衣。
懊恼泽家非有恨，年年长忆凤城归。
+++韦庄
++++宿蓬船
夜来江雨宿蓬船，卧听淋铃不忍眠。
却忆紫微情调逸，阻风中酒过年年。
+++韦庄
++++送李秀才归荆溪
八月中秋月正圆，送君吟上木兰船。
言格调胜玄度，我爱篇章敌浪仙。
晚渡去时冲细雨，夜滩何处宿寒烟。
楚王宫去阳台近，莫倚风流滞少年。
+++韦庄
++++洪州送西明寺省上人游福建
记得初骑竹马年，送师来往御沟边。
荆榛已失当时路，槐柳全无旧日烟。
远自嵇山游楚泽，又从庐岳去闽川。
新春阙下应相见，红杏花中觅酒仙。
+++韦庄
++++建昌渡暝吟
月照临官渡，乡情独浩然。
鸟栖彭蠡树，月上建昌船。
市散渔翁醉，楼深贾客眠。
隔江何处笛，吹断绿杨烟。
+++韦庄
++++岁除对王秀才作
我惜今宵促，君愁玉漏频。
岂知新岁酒，犹作异乡身。
雪向寅前冻，花从子后春。
到明追此会，俱是隔年人。
+++韦庄
++++酒渴爱江清
酒渴何方疗，江波一掬清。
泻瓯如练色，漱齿作泉声。
味带他山雪，光含白露精。
只应千古后，长称伯伦情。
+++韦庄
++++和李秀才郊墅早春吟兴十韵
暖律变寒光，东君景渐长。
我悲游海峤，君说住柴桑。
雪色随高岳，冰声陷古塘。
草根微吐翠，梅朵半含霜。
酒市多逋客，渔家足夜航。
匡庐云傍屋，彭蠡浪冲床。
绿摆杨枝嫩，红挑菜甲香。
凤凰城已尽，鹦鹉赋应狂。
伫见龙辞沼，宁忧雁失行。
不应双剑气，长在斗牛傍。
+++韦庄
++++泛鄱阳湖
四顾无边鸟不飞，大波惊隔楚山微。
纷纷雨外灵均过，瑟瑟云中帝子归。
迸鲤似棱投远浪，小舟如叶傍斜晖。
鸱夷去后何人到，爱者虽多见者稀。
+++韦庄
++++黄藤山下闻猿
黄藤山下驻归程，一夜号猿吊旅情。
入耳便能生百恨，断肠何必待三声。
穿云宿处人难见，望月啼时兔正明。
好笑五陵年少客，壮心无事也沾缨。
+++韦庄
++++章江作
杜陵归客正裴回，玉笛谁家叫落梅。
之子棹从天外去，故人书自日边来。
杨花慢惹霏霏雨，竹叶闲倾满满杯。
欲问维扬旧风月，一江红树乱猿哀。
+++韦庄
++++南游富阳江中作
南去又南去，此行非自期。
一帆云作伴，千里月相随。
浪迹花应笑，衰容镜每知。
乡园不可问，禾黍正离离。
+++韦庄
++++饶州馀干县琵琶洲有故韩宾客宣城裴尚书修行…因以和吟
琵琶洲近斗牛星，鸾凤曾于此放情。
已觉地灵因昴降，更闻川媚有珠生。
一滩红树留佳气，万古清弦续政声。
戟户尽移天上去，里人空说旧簪缨。
+++韦庄
++++九江逢卢员外
前年风月宿琴堂，大媚仙山近帝乡。
别后几沾新雨露，乱来犹记旧篇章。
陶潜岂是铜符吏，田凤终为锦帐郎。
莫怪相逢倍惆怅，九江烟月似潇湘。
+++韦庄
++++南昌晚眺
南昌城郭枕江烟，章水悠悠浪拍天。
芳草绿遮仙尉宅，落霞红衬贾人船。
霏霏阁上千山雨，嘒嘒云中万树蝉。
怪得地多章句客，庾家楼在斗牛边。
+++韦庄
++++衢州江上别李秀才
千山红树万山云，把酒相看日又曛。
一曲离歌两行泪，更知何地再逢君。
+++韦庄
++++湘中作
千重烟树万重波，因便何妨吊汨罗。
楚地不知秦地乱，南人空怪北人多。
臣心未肯教迁鼎，天道还应欲止戈。
否去泰来终可待，夜寒休唱饭牛歌。
+++韦庄
++++桐庐县作
钱塘江尽到桐庐，水碧山青画不如。
白羽鸟飞严子濑，绿蓑人钓季鹰鱼。
潭心倒影时开合，谷口闲云自卷舒。
此境只应词客爱，投文空吊木玄虚。
+++韦庄
++++东阳赠别
绣袍公子出旌旗，送我摇鞭入翠微。
大抵行人难诉酒，就中辞客易沾衣。
去时此地题桥去，归日何年佩印归。
无限别情言不得，回看溪柳恨依依。
+++韦庄
++++寄湖州舍弟
半年江上怆离襟，把得新诗喜又吟。
多病似逢秦氏药，久贫如得顾家金。
云烟但有穿杨志，尘土多无作吏心。
何况别来词转丽，不愁明代少知音。
+++韦庄
++++信州西三十里山名仙人城下有月岩山其状秀拔…赋是诗
驱车过闽越，路出饶阳西。
仙山翠如画，簇簇生虹蜺。
群峰若侍从，众阜如婴提。
岩峦互吞吐，岭岫相追携。
中有月轮满，皎洁如圆珪。
玉皇恣游览，到此神应迷。
常娥曳霞帔，引我同攀跻。
腾腾上天半，玉镜悬飞梯。
瑶池何悄悄，鸾鹤烟中栖。
回头望尘世，露下寒凄凄。
+++韦庄
++++婺州水馆重阳日作
异国逢佳节，凭高独若吟。
一杯今日醉，万里故园心。
水馆红兰合，山城紫菊深。
白衣虽不至，鸥鸟自相寻。
+++韦庄
++++避地越中作
避世移家远，天涯岁已周。
岂知今夜月，还是去年愁。
露果珠沈水，风萤烛上楼。
伤心潘骑省，华发不禁秋。
+++韦庄
++++抚州江口雨中作
江上闲冲细雨行，满衣风洒绿荷声。
金骝掉尾横鞭望，犹指庐陵半日程。
+++韦庄
++++信州溪岸夜吟作
夜倚临溪店，怀乡独苦吟。
月当山顶出，星倚水湄沈。
雾气渔灯冷，钟声谷寺深。
一城人悄悄，琪树宿仙禽。
+++韦庄
++++访浔阳友人不遇
不见安期悔上楼，寂寥人对鹭鸶愁。
芦花雨急江烟暝，何处潺潺独棹舟。
+++韦庄
++++东林寺再遇僧益大德
见师初事懿皇朝，三殿归来白马骄。
上讲每教倾国听，承恩偏得内官饶。
当时可爱人如画，今日相逢鬓已凋。
若向君门逢旧友，为传音信到云霄。
+++韦庄
++++西塞山下作
西塞山前水似蓝，乱云如絮满澄潭。
孤峰渐映湓城北，片月斜生梦泽南。
爨动晓烟烹紫蕨，露和香蒂摘黄柑。
他年却棹扁舟去，终傍芦花结一庵。
+++韦庄
++++齐安郡
弥棹齐安郡，孤城百战残。
傍村林有虎，带郭县无官。
暮角梅花怨，清江桂影寒。
黍离缘底事，撩我起长叹。
+++韦庄
++++夏口行寄婺州诸弟
回头烟树各天涯，婺女星边远寄家。
尽眼楚波连梦泽，满衣春雪落江花。
双双得伴争如雁，一一归巢却羡鸦。
谁道我随张博望，悠悠空外泛仙槎。
+++韦庄
++++南省伴直（甲寅年自江南到京后作）
文昌二十四仙曹，尽倚红檐种露桃。
一洞烟霞人迹少，六行槐柳鸟声高。
星分夜彩寒侵帐，兰惹春香绿映袍。
何事爱留诗客宿，满庭风雨竹萧骚。
+++韦庄
++++鄠杜旧居二首
却到山阳事事非，谷云谿鸟尚相依。
阮咸贫去田园尽，向秀归来父老稀。
秋雨几家红稻熟，野塘何处锦鳞肥。
年年为献东堂策，长是芦花别钓矶。
一径寻村渡碧溪，稻花香泽水千畦。
云中寺远磬难识，竹里巢深鸟易迷。
紫菊乱开连井合，红榴初绽拂檐低。
归来满把如渑酒，何用伤时叹凤兮。
+++韦庄
++++寄江南诸弟
万里逢归雁，乡书忍泪封。
吾身不自保，尔道各何从。
性拙唯多蹇，家贫半为慵。
只思溪影上，卧看玉华峰。
+++韦庄
++++投寄旧知
却将憔悴入都门，自喜青霄足故人。
万里有家留百越，十年无路到三秦。
摧残不是当时貌，流落空馀旧日贫。
多谢青云好知己，莫教归去重沾巾。
+++韦庄
++++癸丑年下第献新先辈
五更残月省墙边，绛旆蜺旌卓晓烟。
千炬火中莺出谷，一声钟后鹤冲天。
皆乘骏马先归去，独被羸童笑晚眠。
对酒暂时情豁尔，见花依旧涕潸然。
未酬阚泽佣书债，犹欠君平卖卜钱。
何事欲休休不得，来年公道似今年。
+++韦庄
++++题汧阳县马跑泉李学士别业
水满寒塘菊满篱，篱边无限彩禽飞。
西园夜雨红樱熟，南亩清风白稻肥。
草色自留闲客住，泉声如待主人归。
九霄岐路忙于火，肯恋斜阳守钓矶。
+++韦庄
++++绛州过夏留献郑尚书
朝朝沈醉引金船，不觉西风满树蝉。
光景暗消银烛下，梦魂长寄玉轮边。
因循每被时流诮，奋发须由国士怜。
明月客肠何处断，绿槐风里独扬鞭。
+++韦庄
++++绥州作
雕阴无树水难流，雉堞连云古帝州。
带雨晚驼鸣远戍，望乡孤客倚高楼。
明妃去日花应笑，蔡琰归时鬓已秋。
一曲单于暮烽起，扶苏城上月如钩。

++下卷六百九十九
  
+++韦庄
++++与东吴生相遇（及第后出关作）
十年身事各如萍，白首相逢泪满缨。
老去不知花有态，乱来唯觉酒多情。
贫疑陋巷春偏少，贵想豪家月最明。
且对一尊开口笑，未衰应见泰阶平。
+++韦庄
++++庭前桃
曾向桃源烂漫游，也同渔父泛仙舟。
皆言洞里千株好，未胜庭前一树幽。
带露似垂湘女泪，无言如伴息妫愁。
五陵公子饶春恨，莫引香风上酒楼。
+++韦庄
++++丙辰年鄜州遇寒食城外醉吟五首
满街杨柳绿丝烟，画出清明二月天。
好是隔帘花树动，女郎撩乱送秋千。
雕阴寒食足游人，金凤罗衣湿麝薰。
肠断入城芳草路，淡红香白一群群。
开元坡下日初斜，拜扫归来走钿车。
可惜数株红艳好，不知今夜落谁家。
马骄风疾玉鞭长，过去唯留一阵香。
闲客不须烧破眼，好花皆属富家郎。
雨丝烟柳欲清明，金屋人闲暖凤笙。
永日迢迢无一事，隔街闻筑气球声。
+++韦庄
++++宜君县比卜居不遂，留题王秀才别墅二首
本期同此卧林丘，榾柮炉前拥布裘。
何事却骑羸马去，白云红树不相留。
明月严霜扑皂貂，羡君高卧正逍遥。
门前积雪深三尺，火满红炉酒满瓢。
+++韦庄
++++鄜州留别张员外
江南相送君山下，塞北相逢朔漠中。
三楚故人皆是梦，十年陈事只如风。
莫言身世他时异，且喜琴尊数日同。
惆怅却愁明日别，马嘶山店雨濛濛。
+++韦庄
++++病中闻相府夜宴戏赠集贤卢学士
满筵红蜡照香钿，一夜歌钟欲沸天。
花里乱飞金错落，月中争认绣连乾。
尊前莫话诗三百，醉后宁辞酒十千。
无那两三新进士，风流长得饮徒怜。
+++韦庄
++++出关
马嘶烟岸柳阴斜，东去关山路转赊。
到处因循缘嗜酒，一生惆怅为判花。
危时只合身无著，白日那堪事有涯。
正是灞陵春酬绿，仲宣何事独辞家。
+++韦庄
++++过樊川旧居（时在华州驾前奉使入蜀作）
却到樊川访旧游，夕阳衰草杜陵秋。
应刘去后苔生阁，稽阮归来雪满头。
能说乱离惟有燕，解偷闲暇不如鸥。
千桑万海无人见，横笛一声空泪流。
+++韦庄
++++长安旧里
满目墙匡春草深，伤时伤事更伤心。
车轮马迹今何在，十二玉楼无处寻。
+++韦庄
++++过渼陂怀旧
辛勤曾寄玉峰前，一别云溪二十年。
三径荒凉迷竹树，四邻凋谢变桑田。
渼陂可是当时事，紫阁空馀旧日烟。
多少乱离无处问，夕阳吟罢涕潸然。
+++韦庄
++++汧阳间（一作汧阳县阁）
汧水悠悠去似絣，远山如画翠眉横。
僧寻野渡归吴岳，雁带斜阳入渭城。
边静不收蕃帐马，地贫惟卖陇山鹦。
牧童何处吹羌笛，一曲梅花出塞声。
+++韦庄
++++焦崖阁
李白曾歌蜀道难，长闻白日上青天。
今朝夜过焦崖阁，始信星河在马前。
+++韦庄
++++鸡公帻（去褒城县二十里）
石状虽如帻，山形可类鸡。
向风疑欲斗，带雨似闻啼。
蔓织青笼合，松长翠羽低。
不鸣非有意，为怕客奔齐。

++下卷七百
  
+++韦庄
++++平陵老将（此以下诗皆集外补遗）
白羽金仆姑，腰悬双辘轳。
前年葱岭北，独战云中胡。
匹马塞垣老，一身如鸟孤。
归来辞第宅，却占平陵居。
+++韦庄
++++即事
乱世时偏促，阴天日易昏。
无言搔白首，憔悴倚东门。
+++韦庄
++++姬人养蚕
昔年爱笑蚕家妇，今日辛勤自养蚕。
仍道不愁罗与绮，女郎初解织桑篮。
+++韦庄
++++长干塘别徐茂才
乱离时节别离轻，别酒应须满满倾。
才喜相逢又相送，有情争得似无情。
+++韦庄
++++勉儿子
养尔逢多难，常忧学已迟。
辟疆为上相，何必待从师。
+++韦庄
++++乞彩笺歌
浣花溪上如花客，绿闇红藏人不识。
留得溪头瑟瑟波，泼成纸上猩猩色。
手把金刀擘彩云，有时剪破秋天碧。
不使红霓段段飞，一时驱上丹霞壁。
蜀客才多染不供，卓文醉后开无力。
孔雀衔来向日飞，翩翩压折黄金翼。
我有歌诗一千首，磨砻山岳罗星斗。
开卷长疑雷电惊，挥毫只怕龙蛇走。
班班布在时人口，满袖松花都未有。
人间无处买烟霞，须知得自神仙手。
也知价重连城璧，一纸万金犹不惜。
薛涛昨夜梦中来，殷勤劝向君边觅。
+++韦庄
++++白牡丹
闺中莫妒新妆妇，陌上须惭傅粉郎。
昨夜月明浑似水，入门唯觉一庭香。
+++韦庄
++++悯耕者
何代何王不战争，尽从离乱见清平。
如今暴骨多于土，犹点乡兵作戍兵。
+++韦庄
++++壶关道中作
处处兵戈路不通，却从山北去江东。
黄昏欲到壶关寨，匹马寒嘶野草中。
+++韦庄
++++题酒家
酒绿花红客爱诗，落花春岸酒家旗。
寻思避世为逋客，不醉长醒也是痴。
+++韦庄
++++寄舍弟
每吟富贵他人合，不觉汍澜又湿衣。
万里日边乡树远，何年何路得同归。
+++韦庄
++++仆者杨金
半年辛苦葺荒居，不独单寒腹亦虚。
努力且为田舍客，他年为尔觅金鱼。
+++韦庄
++++春陌二首
满街芳草卓香车，仙子门前白日斜。
肠断东风各回首，一枝春雪冻梅花。
嫩烟轻染柳丝黄，句引花枝笑凭墙。
马上王孙莫回首，好风偏逐羽林郎。
+++韦庄
++++赠姬人
莫恨红裙破，休嫌白屋低。
请看京与洛，谁在旧香闺。
+++韦庄
++++中酒
南邻酒熟爱相招，蘸甲倾来绿满瓢。
一醉不知三日事，任他童稚作渔樵。
+++韦庄
++++暴雨
江村入夏多雷雨，晓作狂霖晚又晴。
波浪不知深几许，南湖今与北湖平。
+++韦庄
++++悼亡姬
凤去鸾归不可寻，十洲仙路彩云深。
若无少女花应老，为有姮娥月易沈。
竹叶岂能消积恨，丁香空解结同心。
湘江水阔苍梧远，何处相思弄舜琴。
+++韦庄
++++独吟（以下四首，俱悼亡姬作）
默默无言恻恻悲，闲吟独傍菊花篱。
只今已作经年别，此后知为几岁期。
开箧每寻遗念物，倚楼空缀悼亡诗。
夜来孤枕空肠断，窗月斜辉梦觉时。
+++韦庄
++++悔恨
六七年来春又秋，也同欢笑也同愁。
才闻及第心先喜，试说求婚泪便流。
几为妒来频敛黛，每思闲事不梳头。
如今悔恨将何益，肠断千休与万休。
+++韦庄
++++虚席
一闭香闺后，罗衣尽施僧。
鼠偷筵上果，蛾扑帐前灯。
土蚀钗无凤，尘生镜少菱。
有时还影响，花叶曳香缯。
+++韦庄
++++旧居
芳草又芳草，故人杨子家。
青云容易散，白日等闲斜。
皓质留残雪，香魂逐断霞。
不知何处笛，一夜叫梅花。
+++韦庄
++++晏起
尔来中酒起常迟，卧看南山改旧诗。
开户日高春寂寂，数声啼鸟上花枝。
+++韦庄
++++幽居春思
绿映红藏江上村，一声鸡犬似山源。
闭门尽日无人到，翠羽春禽满树喧。
+++韦庄
++++思归引
越鸟南翔雁北飞，两乡云路各言归。
如何我是飘飘者，独向江头恋钓矶。
+++韦庄
++++与小女
见人初解语呕哑，不肯归眠恋小车。
一夜娇啼缘底事，为嫌衣少缕金华。
+++韦庄
++++虎迹
白额频频夜到门，水边踪迹渐成群。
我今避世栖岩穴，岩穴如何又见君。
+++韦庄
++++买酒不得
停尊待尔怪来迟，手挈空瓶毷氉归。
满面春愁消不得，更看溪鹭寂寥飞。
+++韦庄
++++得故人书
正向溪头自采苏，青云忽得故人书。
殷勤问我归来否，双阙而今画不如。
+++韦庄
++++洪州送僧游福建
八月风波似鼓鼙，可堪波上各东西。
殷勤早作归来计，莫恋猿声住建溪。
+++韦庄
++++闻回戈军
上将鏖兵又欲旋，翠华巡幸已三年。
营中不用栽杨柳，愿戴儒冠为控弦。
+++韦庄
++++南邻公子
南邻公子夜归声，数炬银灯隔竹明。
醉凭马鬃扶不起，更邀红袖出门迎。
+++韦庄
++++忆小女银娘
睦州江上水门西，荡桨扬帆各解携。
今日天涯夜深坐，断肠偏忆阿银犁。
+++韦庄
++++女仆阿汪
念尔辛勤岁已深，乱离相失又相寻。
他年待我门如市，报尔千金与万金。
+++韦庄
++++河清县河亭
由来多感莫凭高，竟日衷肠似有刀。
人事任成陵与谷，大河东去自滔滔。
+++韦庄
++++钟陵夜阑作
钟陵风雪夜将深，坐对寒江独苦吟。
流落天涯谁见问，少卿应识子卿心。
+++韦庄
++++悼杨氏妓琴弦
魂归寥廓魄归烟，只住人间十八年。
昨日施僧裙带上，断肠犹系琵琶弦。
+++韦庄
++++残花
江头沈醉泥斜晖，却向花前恸哭归。
惆怅一年春又去，碧云芳草两依依。
+++韦庄
++++岁晏同左生作
岁暮乡关远，天涯手重携。
雪埋江树短，云压夜城低。
宝瑟湘灵怨，清砧杜魄啼。
不须临皎镜，年长易凄凄。
+++韦庄
++++咸阳怀古
城边人倚夕阳楼，城上云凝万古愁。
山色不知秦苑废，水声空傍汉宫流。
李斯不向仓中悟，徐福应无物外游。
莫怪楚吟偏断骨，野烟踪迹似东周。
+++韦庄
++++和同年韦学士华下途中见寄
绿杨城郭雨凄凄，过尽千轮与万蹄。
送我独游三蜀路，羡君新上九霄梯。
马惊门外山如活，花笑尊前客似泥。
正是清和好时节，不堪离恨剑门西。
+++韦庄
++++春愁
自有春愁正断魂，不堪芳草思王孙。
落花寂寂黄昏雨，深院无人独倚门。
+++韦庄
++++伤灼灼（灼灼，蜀之丽人也）
尝闻灼灼丽于花，云髻盘时未破瓜。
桃脸曼长横绿水，玉肌香腻透红纱。
多情不住神仙界，薄命曾嫌富贵家。
流落锦江无处问，断魂飞作碧天霞。
+++韦庄
++++汉州
比侬初到汉州城，郭邑楼台触目惊。
松桂影中旌旆色，芰荷风里管弦声。
心不似经离乱，时运还应却太平。
十日醉眠金雁驿，临岐无恨脸波横。
+++韦庄
++++长安清明
蚤是伤春梦雨天，可堪芳草更芊芊。
内官初赐清明火，上相闲分白打钱。
紫陌乱嘶红叱拨，绿杨高映画秋千。
游人记得承平事，暗喜风光似昔年。
+++韦庄
++++秋霁晚景
秋霁禁城晚，六街烟雨残。
墙头山色健，林外鸟声欢。
翘日楼台丽，清风剑佩寒。
玉人襟袖薄，斜凭翠阑干。
+++韦庄
++++和人春暮书事寄崔秀才
半掩朱门白日长，晚风轻堕落梅妆。
不知芳草情何限，只怪游人思易伤。
才见早春莺出谷，已惊新夏燕巢梁。
相逢只赖如渑酒，一曲狂歌入醉乡。
+++韦庄
++++古离别
一生风月供惆怅，到处烟花恨别离。
止竟多情何处好，少年长抱少年悲。
+++韦庄
++++边上逢薛秀才话旧
前年同醉武陵亭，绝倒闲谭坐到明。
也有绛唇歌白雪，更怜红袖夺金觥。
秦云一散如春梦，楚市千烧作故城。
今日皤然对芳草，不胜东望涕交横。
+++韦庄
++++饮散呈主人
梦觉笙歌散，空堂寂寞秋。
更闻城角弄，烟雨不胜愁。
+++韦庄
++++使院黄葵花
薄妆新著淡黄衣，对捧金炉侍醮迟。
向月似矜倾国貌，倚风如唱步虚词。
乍开檀炷疑闻语，试与云和必解吹。
为报同人看来好，不禁秋露即离披。
+++韦庄
++++摇落
摇落秋天酒易醒，凄凄长似别离情。
黄昏倚柱不归去，肠断绿荷风雨声。
+++韦庄
++++奉和观察郎中春暮忆花言怀见寄四韵之什
天畔峨嵋簇簇青，楚云何处隔重扃。
落花带雪埋芳草，春雨和风湿画屏。
对酒莫辞冲暮角，望乡谁解倚南亭。
惟君信我多惆怅，只愿陶陶不愿醒。
+++韦庄
++++奉和左司郎中春物暗度感而成章
才喜新春已暮春，夕阳吟杀倚楼人。
锦江风散霏霏雨，花市香飘漠漠尘。
今日尚追巫峡梦，少年应遇洛川神。
有时自患多情病，莫是生前宋玉身。
+++韦庄
++++少年行
五陵豪客多，买酒黄金盏。
醉下酒家楼，美人双翠幰。
挥剑邯郸市，走马梁王苑。
乐事殊未央，年华已云晚。
+++韦庄
++++令狐亭
若非天上神仙宅，须是人间将相家。
想得当时好烟月，管弦吹杀后庭花。
+++韦庄
++++闺月
明月照前除，烟华蕙兰湿。
清风行处来，白露寒蝉急。
美人情易伤，暗上红楼立。
欲言无处言，但向姮娥泣。
+++韦庄
++++闺怨
戚戚彼何人，明眸利于月。
啼妆晓不干，素面凝香雪。
良人去淄右，镜破金簪折。
空藏兰蕙心，不忍琴中说。
+++韦庄
++++上春词
曈曨赫日东方来，禁城烟暖蒸青苔。
金楼美人花屏开，晨妆未罢车声催。
幽兰报暖紫芽折，夭花愁艳蝶飞回。
五陵年少惜花落，酒浓歌极翻如哀。
四时轮环终又始，百年不见南山摧。
游人陌上骑生尘，颜子门前吹死灰。
+++韦庄
++++捣练篇
月华吐艳明烛烛，青楼妇唱捣衣曲。
白袷丝光织鱼目，菱花绶带鸳鸯簇。
临风缥缈叠秋雪，月下丁冬捣寒玉。
楼兰欲寄在何乡，凭人与系征鸿足。
+++韦庄
++++杂体联锦
携手重携手，夹江金线柳。
江上柳能长，行人恋尊酒。
尊酒意何深，为郎歌玉簪。
玉簪声断续，钿轴鸣双毂。
双毂去何方，隔江春树绿。
树绿酒旗高，泪痕沾绣袍。
袍缝紫鹅湿，重持金错刀。
错刀何灿烂，使我肠千断。
肠断欲何言，帘动真珠繁。
真珠缀秋露，秋露沾金盘。
金盘湛琼液，仙子无归迹。
无迹又无言，海烟空寂寂。
寂寂古城道，马嘶芳岸草。
岸草接长堤，长堤人解携。
解携忽已久，缅邈空回首。
回首隔天河，恨唱莲塘歌。
莲塘在何许，日暮西山雨。
+++韦庄
++++长安春
长安二月多香尘，六街车马声辚辚。
家家楼上如花人，千枝万枝红艳新。
帘间笑语自相问，何人占得长安春？
长安春色本无主，古来尽属红楼女。
如今无奈杏园人，骏马轻车拥将去。

+++韦庄
++++抚盈歌
凤縠兮鸳绡，霞疏兮绮寮。
玉庭兮春昼，金屋兮秋宵。
愁瞳兮月皎，笑颊兮花娇。
罗轻兮浓麝，室暖兮香椒。
銮舆去兮萧屑，七丝断兮泬寥，主父卧兮漳水，君王幸兮云轺。
铅华窅窕兮秾姿，棠公肸蚃兮靡依。
翠华长逝兮莫追，晏相望门兮空悲。
+++韦庄
++++赠峨嵋山弹琴李处士
峨嵋山下能琴客，似醉似狂人不测。
何须见我眼偏青，未见我身头已白。
茫茫四海本无家，一片愁云飏秋碧。
壶中醉卧日月明，世上长游天地窄。
晋朝叔夜旧相知，蜀郡文君小来识。
后生常建彼何人，赠我篇章苦雕刻。
名卿名相尽知音，遇酒遇琴无间隔。
如今世乱独翛然，天外鸿飞招不得。
余今正泣杨朱泪，八月边城风刮地。
霓旌绛旆忽相寻，为我尊前横绿绮。
一弹猛雨随手来，再弹白雪连天起。
凄凄清清松上风，咽咽幽幽陇头水。
吟蜂绕树去不来，别鹤引雏飞又止。
锦麟不动惟侧头，白马仰听空竖耳。
广陵故事无人知，古人不说今人疑。
子期子野俱不见，乌啼鬼哭空伤悲。
坐中词客悄无语，帘外月华庭欲午。
为君吟作听琴歌，为我留名系仙谱。
+++韦庄
++++江皋赠别
金管多情恨解携，一声歌罢客如泥。
江亭系马绿杨短，野岸维舟春草齐。
帝子梦魂烟水阔，谢公诗思碧云低，风前不用频挥手，我有家山白日西。
+++韦庄
++++南阳小将张彦硖口镇税人场射虎歌（一作白居易诗）
海内昔年狎太平，横目穰穰何峥嵘。
天生天杀岂天怒，忍使朝朝喂猛虎。
关东驿路多丘荒，行人最忌税人场。
张彦雄特制残暴，见之叱起如叱羊。
鸣弦霹雳越幽阻，往往依林犹抵拒。
草际旋看委锦茵，腰间不更抽白羽。
老饕已毙众雏恐，童稚揶揄皆自勇。
忠良效顺势亦然，一剑猜狂敢轻动。
有文有武方为国，不是英雄伏不得。
试征张彦作将军，几个将军愿策勋？
+++韦庄
++++下邽感旧
昔为童稚不知愁，竹马闲乘绕县游。
曾为看花偷出郭，也因逃学暂登楼。
招他邑客来还醉，儳得先生去始休。
今日故人何处问，夕阳衰草尽荒丘。
+++韦庄
++++涂次逢李氏兄弟感旧
御沟西面朱门宅，记得当时好弟兄。
晓傍柳阴骑竹马，夜隈灯影弄先生。
巡街趁蝶衣裳破，上屋探雏手脚轻。
今日相逢俱老大，忧家忧国尽公卿。
+++韦庄
++++龙潭（一作僧应物诗）
激石悬流雪满湾，九龙潜处野云闲。
欲行甘雨四天下，且隐澄潭一顷间。
浪引浮槎依北岸，波分晚日见东山。
垂髯傥遇穆王驾，阆苑周流应未还。
+++韦庄
++++江上别李秀才
前年相送灞陵春，今日天涯各避秦。
莫向尊前惜沈醉，与君俱是异乡人。
+++韦庄
++++句
印将金锁锁，帘用玉钩钩。（《北梦琐言》云：杜荀鹤尝吟一联诗云：旧衣灰絮絮，新酒竹篘篘。或话于庄，庄拟之云云。即大拜之祥也）
不随妖艳开，独媚玄冥节。（咏梅，见《海录碎事》）
岂是为穷常见隔，只应嫌酒不相过。（赠贯休，见《高僧传》）

++下卷七百零一
  
+++王贞白
++++拟塞外征行
寇骑满鸡田，都护欲临边。
青泥方绝漠，怀剑始辞燕。
旌旗挂龙虎，壮士募鹰鹯。
长城威十万，高岭奋三千。
行行向马邑，去去指祁连。
鼓声遥赤塞，兵气远冲天。
对阵云初上，临城月始悬。
风惊烽易灭，沙暗马难前。
恩重恒思报，劳心屡损年。
微功一可立，身轻不自怜。
+++王贞白
++++芦苇
高士想江湖，湖闲庭植芦。
清风时有至，绿竹兴何殊。
嫩喜日光薄，疏忧雨点粗。
惊蛙跳得过，斗雀袅如无。
未织巴篱护，几抬邛竹扶。
惹烟轻弱柳，蘸水漱清蒲。
溉灌情偏重，琴樽赏不孤。
穿花思钓叟，吹叶少羌雏。
寒色暮天映，秋声远籁俱。
朗吟应有趣，潇洒十馀株。
+++王贞白
++++田舍曲
古今利名路，只在侬门前。
至老不离家，一生常晏眠。
牛羊晚自归，儿童戏野田。
岂思封侯贵，唯只待丰年。
征赋岂辞苦，但愿时官贤。
时官苟贪浊，田舍生忧煎。
+++王贞白
++++妾薄命
薄命头欲白，频年嫁不成。
秦娥未十五，昨夜事公卿。
岂有机杼力，空传歌舞名。
妾专修妇德，媒氏却相轻。
+++王贞白
++++湘妃怨
舜欲省蛮陬，南巡非逸游。
九江沉白日，二女泣沧洲。
目极楚云断，恨深湘水流。
至今闻鼓瑟，咽绝不胜愁。
+++王贞白
++++长门怨二首
寂寞故宫春，残灯晓尚存。
从来非妾过，偶尔失君恩。
花落伤容鬓，莺啼惊梦魂。
翠华如可待，应免老长门。
叶落长门静，苔生永巷幽。
相思对明月，独坐向空楼。
銮驾迷终转，蛾眉老自愁。
昭阳歌舞伴，此夕未知秋。
+++王贞白
++++有所思（一作长相思）
芙蓉出水时，偶尔便分离。
自此无因见，长教挂所思。
残春不入梦，芳信欲传谁。
寂寞秋堂下，空吟小谢诗。
+++王贞白
++++短歌
物候来相续，新蝉送晚莺。
百年休倚赖，一梦甚分明。
金鼎神仙隐，铜壶昼夜倾。
不如早立德，万古有其名。
+++王贞白
++++御沟水
一带御沟水，绿槐相荫清。
此中涵帝泽，无处濯尘缨。
鸟道来虽险，龙池到自平。
朝宗本心切，愿向急流倾。
+++王贞白
++++少年行二首
游宴不知厌，杜陵狂少年。
花时轻暖酒，春服薄装绵。
戏马上林苑，斗鸡寒食天。
鲁儒甘被笑，对策鬓皤然。
弱冠投边急，驱兵夜渡河。
追奔铁马走，杀虏宝刀讹。
威静黑山路，气含清海波。
常闻为突骑，天子赐长戈。
+++王贞白
++++塞上曲
岁岁但防虏，西征早晚休。
匈奴不系颈，汉将但封侯。
夕照低烽火，寒笳咽戍楼。
燕然山上字，男子见须羞。
+++王贞白
++++长安道
晓鼓人已行，暮鼓人未息。
梯航万国来，争先贡金帛。
不问贤与愚，但论官与职。
如何贫书生，只献安边策。
+++王贞白
++++洛阳道
喧喧洛阳路，奔走争先步。
唯恐著鞭迟，谁能更回顾。
覆车虽在前，润屋何曾惧。
贤哉只二疏，东门挂冠去。
+++王贞白
++++度关山
只领千馀骑，长驱碛邑间。
云州多警急，雪夜度关山。
石响铃声远，天寒弓力悭。
秦楼休怅望，不日凯歌还。
+++王贞白
++++出自蓟北门行
蓟北连极塞，塞色昼冥冥。
战地骸骨满，长时风雨腥。
沙河留不定，春草冻难青。
万户封侯者，何谋静虏庭。
+++王贞白
++++从军行
从军朔方久，未省用干戈。
只以恩信及，自然戎虏和。
边声动白草，烧色入枯河。
每度因看猎，令人勇气多。
+++王贞白
++++古悔从军行
忆昔仗孤剑，十年从武威。
论兵亲玉帐，逐虏过金微。
陇水秋先冻，关云寒不飞。
辛勤功业在，麟阁志犹违。
+++王贞白
++++胡笳曲
陇底悲笳引，陇头鸣北风。
一轮霜月落，万里塞天空。
戍卒泪应尽，胡儿哭未终。
争教班定远，不念玉关中。
+++王贞白
++++入塞
玉殿论兵事，君王诏出征。
新除羽林将，曾破月支兵。
惯历塞垣险，能分部落情。
从今一战胜，不使虏尘生。
+++王贞白
++++游仙
我家三岛上，洞户眺波涛。
醉背云屏卧，谁知海日高。
露香红玉树，风绽碧蟠桃。
悔与仙子别，思归梦钓鳌。
+++王贞白
++++歌（一作凉州行）
谁唱关西曲，寂寞夜景深。
一声长在耳，万恨重经心。
调古清风起，曲终凉月沉。
却应筵上客，未必是知音。
+++王贞白
++++经故洛城
卜世何久远，由来仰圣明。
山河徒自壮，周召不长生。
几主任奸谄，诸侯各战争。
但馀崩垒在，今古共伤情。
+++王贞白
++++金陵
六代江山在，繁华古帝都。
乱来城不守，战后地多芜。
寒日随潮落，归帆与鸟孤。
兴亡多少事，回首一长吁。
+++王贞白
++++金陵怀古
恃险不种德，兴亡叹数穷。
石城几换主，天堑谩连空。
御路叠民冢，台基聚牧童。
折碑犹有字，多记晋英雄。
+++王贞白
++++商山
商山名利路，夜亦有人行。
四皓卧云处，千秋叠藓生。
昼烧笼涧黑，残雪隔林明。
我待酬恩了，来听水石声。
+++王贞白
++++庐山
岳立镇南楚，雄名天下闻。
五峰高阂日，九叠翠连云。
夏谷雪犹在，阴岩昼不分。
唯应嵩与华，清峻得为群。
+++王贞白
++++终南山
终朝异五岳，列翠满长安。
地去搜扬近，人谋隐遁难。
水穿诸苑过，雪照一城寒。
为问红尘里，谁同驻马看。
+++王贞白
++++寄郑谷
五百首新诗，缄封寄去时。
只凭夫子鉴，不要俗人知。
火鼠重收布，冰蚕乍吐丝。
直须天上手，裁作领巾披。
+++王贞白
++++题严陵钓台
山色四时碧，溪声七里清。
严陵爱此景，下视汉公卿。
垂钓月初上，放歌风正轻。
应怜渭滨叟，匡国正论兵。
+++王贞白
++++晓泊汉阳渡
落月临古渡，武昌城未开。
残灯明市井，晓色辨楼台。
云自苍梧去，水从嶓冢来。
芳洲号鹦鹉，用记祢生才。
+++王贞白
++++随计
徒步随计吏，辛勤鬓易凋。
归期无定日，乡思羡回潮。
冒雨投前驿，侵星过断桥。
何堪穆陵路，霜叶更潇潇。
+++王贞白
++++白牡丹
谷雨洗纤素，裁为白牡丹。
异香开玉合，轻粉泥银盘。
晓贮露华湿，宵倾月魄寒。
家人淡妆罢，无语倚朱栏。
+++王贞白
++++述松
远谷呈材干，何由入栋梁。
岁寒虚胜竹，功绩不如桑。
秋露落松子，春深裛嫩黄。
虽蒙匠者顾，樵采日难防。
+++王贞白
++++宫池产瑞莲（帖经日试）
雨露及万物，嘉祥有瑞莲。
香飘鸡树近，荣占凤池先。
圣日临双丽，恩波照并妍。
愿同指佞草，生向帝尧前。
+++王贞白
++++送友人南归
南国菖蒲老，知君忆钓船。
离京近残暑，归路有新蝉。
岘首白云起，洞庭秋月悬。
若教吟兴足，西笑是何年。
+++王贞白
++++送马明府归山
辞秩入匡庐，重修靖节居。
免遭黑绶束，不与白云疏。
送吏各献酒，群儿自担书。
到时看瀑布，为我谢清虚。
+++王贞白
++++送韩从事归本道
献捷灵州倅，归时宠拜新。
论边多称旨，许国誓亡身。
马渴黄河冻，雁回青冢春。
到蕃唯促战，应不肯和亲。
+++王贞白
++++秋日旅怀寄右省郑拾遗
永夕愁不寐，草虫喧客庭。
半窗分晓月，当枕落残星。
鬓发游梁白，家山近越青。
音在谏省，苦调有谁听。
+++王贞白
++++赠刘凝评事
棘寺官初罢，梁园静掩扉。
春深颜子巷，花映老莱衣。
谈史曾无滞，攻书已造微。
即膺新宠命，称庆向庭闱。
+++王贞白
++++忆张处士
天台张处士，诗句造玄微。
乐知音少，名言与俗违。
山风入松径，海月上岩扉。
毕世唯高卧，无人说是非。
+++王贞白
++++云居长老
巘路蹑云上，来参出世僧。
松高半岩雪，竹覆一溪冰。
不说有为法，非传无尽灯。
了然方寸内，应只见南能。
+++王贞白
++++洗竹
道院竹繁教略洗，鸣琴酌酒看扶疏。
不图结实来双凤，且要长竿钓巨鱼。
锦箨裁冠添散逸，玉芽修馔称清虚。
有时记得三天事，自向琅玕节下书。
+++王贞白
++++庾楼晓望
独凭朱槛亦凌晨，山色初明水色新。
竹雾晓笼衔岭月，蘋风暖送过江春。
子城阴处犹残雪，衙鼓声前未有尘。
三百年来庾楼上，曾经多少望乡人。
+++王贞白
++++送芮尊师
石上菖蒲节节灵，先生服食得长生。
早知避世忧身老，近日登山觉步轻。
黄鹤待传蓬岛信，丹书应换蕊宫名。
他年控鲤升天去，庐岳逋民愿从行。
+++王贞白
++++折杨柳三首（一作段成式诗）
枝枝交影锁长门，嫩色曾沾雨露恩。
凤辇不来春欲尽，空留莺语到黄昏。
水殿年年占早芳，柔条风里御炉香。
如今万乘多巡狩，辇路无阴绿草长。
嫩叶初齐不耐寒，风和时拂玉栏干。
征人去日曾攀折，泣雨伤春翠黛残。
+++王贞白
++++远闻本郡行春到旧山二首
一身从宦留京邑，五马遥闻到旧山。
已领烟霞光野径，深惭老幼候柴关。
清风借响松筠外，画隼停晖水石间。
定掩溪名在图传，共知轩盖此登攀。
+++王贞白
++++宿新安村步
淅淅寒流涨浅沙，月明空渚遍芦花。
离人偶宿孤村下，永夜闻砧一两家。
+++王贞白
++++仙岩二首
白烟昼起丹灶，红叶秋书篆文。
二十四岩天上，一鸡啼破晴云。
风呼山鬼服役，月照衡薇结花。
江暖客寻瑶草，洞深人咽丹霞。
+++王贞白
++++雨后从陶郎中登庾楼
庾楼逢霁色，夏日欲西曛。
虹截半江雨，风驱大泽云。
岛边渔艇聚，天畔鸟行分。
此景堪谁画，文翁请缀文。
+++王贞白
++++九日长安作
无酒泛金菊，登高但忆秋。
归心随旅雁，万里在沧洲。
残照明天阙，孤砧隔御沟。
谁能思落帽，两鬓已添愁。
+++王贞白
++++晓发萧关
早发长风里，边城曙色间。
数鸿寒背碛，片月落临关。
陇上明星没，沙中夜探还。
归程不可问，几日到家山。
+++王贞白
++++钓台
异代有巢许，方知严子情。
旧交虽建国，高卧不求荣。
溪鸟寒来浴，汀兰暖重生。
何颜吟过此，辛苦得浮名。
+++王贞白
++++寄天台叶尊师
师住天台久，长闻过石桥。
晴峰见沧海，深洞彻丹霄。
采药霞衣湿，煎芝古鼎焦。
念予无俗骨，频与鹤书招。
+++王贞白
++++御试后进诗
三时赐食天厨近，再宿偷吟禁漏清。
二十五家齐拔宅，人间已写上升名。
+++王贞白
++++春日咏梅花
靓妆才罢粉痕新，迨晓风回散玉尘。
若遣有情应怅望，已兼残雪又兼春。
+++王贞白
++++句
太阳虽不照，梁栋每重阴。（廊下井，以下《吟窗杂录》）
白发未逢媒，对景且裴回。（丑妇）
别酒莫辞今夜醉，故人知我几时来。（合赋）
改贯永留乡党额，减租重感郡侯恩。（洪景卢《野处集》载赴选别太守句，贞白自注：蒙本州改坊名为进贤，并减户税）

++下卷七百零二
  
+++张蠙
++++登单于台
边兵春尽回，独上单于台。
白日地中出，黄河天外来。
沙翻痕似浪，风急响疑雷。
欲向阴关度，阴关晓不开。
+++张蠙
++++寄友人
恋道欲何如，东西远索居。
长疑即见面，翻致久无书。
甸麦深藏雉，淮苔浅露鱼。
相思不我会，明月几盈虚。
+++张蠙
++++和崔监丞春游郑仆射东园
春兴随花尽，东园自养闲。
不离三亩地，似入万重山。
白鸟穿萝去，清泉抵石还。
岂同秦代客，无位隐商山。
+++张蠙
++++过萧关
出得萧关北，儒衣不称身。
陇狐来试客，沙鹘下欺人。
晓戍残烽火，晴原起猎尘。
边戎莫相忌，非是霍家亲。
+++张蠙
++++盆池
圆内陶化功，外绝众流通。
选处离松影，穿时减药丛。
别疑天在地，长对月当空。
每使登门客，烟波入梦中。
+++张蠙
++++野泉
远出白云中，长年听不同。
清声萦乱石，寒色入长空。
挂壁聊成雨，穿林别起风。
温泉非尔数，源发在深空。
+++张蠙
++++送成州牧
清时为塞郡，自古有儒流。
素望知难惬，新恩且用酬。
犬牙连蜀国，兵额贯秦州。
只作三年别，谁能听邑留。
+++张蠙
++++蓟北书事
度碛如经海，茫然但见空。
戍楼承落日，沙塞碍惊蓬。
暑过燕僧出，时平虏客通。
逢人皆上将，谁有定边功。
+++张蠙
++++送徐州薛尚书
上将出儒中，论诗拟立功。
州从禹后别，军自汉来雄。
远驿销寒日，严城肃暮空。
龙颜有遗庙，犹得奠英风。
+++张蠙
++++贻曹郎中
所作高前古，封章自曲台。
细看明主意，终用出人才。
省印寻僧锁，书楼领鹤开。
南山有旧友，时向白云来。
+++张蠙
++++送缙云尉
释褐从仙尉，之官兴若何。
去程唯水石，公署在云萝。
野饭楼中迥，晴峰案上多。
三年罢趋府，应更战高科。
+++张蠙
++++送董卿赴台州
九陌除书出，寻僧问海城。
家从中路挈，吏隔数州迎。
夜蚌侵灯影，春禽杂橹声。
开图见异迹，思上石桥行。
+++张蠙
++++送友人赴泾州幕（一作送李中丞再赴虔州）
杏园沈饮散，荣别就佳招。
日月相期尽，山川独去遥。
府楼明蜀雪，关碛转胡雕。
纵有烟尘动，应随上策销。
+++张蠙
++++逢漳州崔使君北归
在郡多殊称，无人不望回。
离城携客去，度岭担猿来。
障写经冬蕊，瓶缄落暑梅。
长安有归宅，归见锁青苔。
+++张蠙
++++云朔逢山友
会面却生疑，居然似梦归。
塞深行客少，家远识人稀。
战马分旗牧，惊禽曳箭飞。
将军虽异礼，难便脱麻衣。
+++张蠙
++++别后寄友生（一作崔鲁诗）
上马如飞鸟，飘然隔去尘。
共看今夜月，独作异乡人。
就养江南熟，移居井赋新。
襄阳曾卜隐，应与孟家邻。
+++张蠙
++++边游别友人
欲别不止泪，当杯难强歌。
家贫随日长，身病涉寒多。
雨雪迷燕路，田园隔楚波。
良时未自致，归去欲如何。
+++张蠙
++++边庭送别
一生虽达理，远别亦相悲。
白发无修处，青松有老时。
暮烟传戍起，寒日隔沙垂。
若是长安去，何难定后期。
+++张蠙
++++将之京师留别亲友
达命何劳问，西游且自期。
至公如有日，知我岂无时。
野迥蝉相答，堤长柳对垂。
酣歌一举袂，明发不堪思。
+++张蠙
++++赠别山友
从容无限意，不独为离群。
年长惊黄叶，时清厌白云。
旧山回马见，寒瀑别家闻。
相与存吾道，穷通各自分。
+++张蠙
++++途次绩溪先寄陈明府
入境风烟好，幽人不易传。
新居多是客，旧隐半成仙。
山断云冲骑，溪长柳拂船。
何当许过县，闻有箧中篇。
+++张蠙
++++送友人归武陵
闻近桃源住，无村不是花。
戍旗招海客，庙鼓集江鸦。
别岛垂橙实，闲田长荻芽。
游秦未得意，看即更离家。
+++张蠙
++++乱中寄友人
别来难觅信，何处避艰危。
鬓黑无多日，尘清是几时。
人情将厌武，王泽即兴诗。
若便怀深隐，还应圣主知。
+++张蠙
++++哭建州李员外
诗名不易出，名出又何为。
捷到重科早，官终一郡卑。
素风无后嗣，遗迹有生祠。
自罢羊公市，溪猿哭旧时。
+++张蠙
++++吊孟浩然
每每樵家说，孤坟亦夜吟。
若重生此世，应更苦前心。
名与襄阳远，诗同汉水深。
亲栽鹿门树，犹盖石床阴。
+++张蠙
++++送友人及第归
家林沧海东，未晓日先红。
作贡诸蕃别，登科几国同。
远声鱼呷浪，层气蜃迎风。
乡俗稀攀桂，争来问月宫。
+++张蠙
++++次韵和友人冬月书斋
四季多花木，穷冬亦不凋。
薄冰行处断，残火睡来消。
象版签书帙，蛮藤络酒瓢。
公卿有知己，时得一相招。
+++张蠙
++++过山家
避暑得探幽，忘言遂久留。
云深窗失曙，松合径先秋。
响谷传人语，鸣泉洗客愁。
家山不在此，至此可归休。
+++张蠙
++++宿山驿
驿在千峰里，寒宵独此身。
坟时见火，荒壁悄无邻。
月白翻惊鸟，云闲欲就人。
只应明日鬓，更与老相亲。
+++张蠙
++++宿开照寺光泽上人院
静室谭玄旨，清宵独细听。
真身非有像，至理本无经。
钟定遥闻水，楼高别见星。
不教人触秽，偏说此山灵。
+++张蠙
++++宿山寺
中峰半夜起，忽觉有青冥。
此界自生雨，上方犹有星。
楼高钟尚远，殿古像多灵。
好是潺湲水，房房伴诵经。
+++张蠙
++++题紫阁院
上方人海外，苔径上千层。
洞壑有灵药，房廊无老僧。
古岩雕素像，乔木挂寒灯。
每到思修隐，将回苦不能。
+++张蠙
++++白菊
秋天木叶干，犹有白花残。
举世稀栽得，豪家却画看。
片苔相应绿，诸卉独宜寒。
几度携佳客，登高欲折难。
+++张蠙
++++丛苇
丛丛寒水边，曾折打鱼船。
忽与亭台近，翻嫌岛屿偏。
花明无月夜，声急正秋天。
遥忆巴陵渡，残阳一望烟。
+++张蠙
++++郑毂补阙山松
心将积雪欺，根与白云离。
远寄僧犹忆，高看鹤未知。
影交新长叶，皴匝旧生枝。
多少同时种，深山不得移。
+++张蠙
++++新竹
新鞭暗入庭，初长两三茎。
不是他山少，无如此地生。
垂梢丛上出，柔叶箨间成。
何用高唐峡，风枝扫月明。
+++张蠙
++++和友人送赵能卿东归
一第时难得，归期日已过。
相看玄鬓少，共忆白云多。
楚阔天垂草，吴空月上波。
无人不有遇，之子独狂歌。
+++张蠙
++++送人归南中
有家谁不别，经乱独难寻。
远路波涛恶，穷荒雨雾深。
烧惊山象出，雷触海鳌沉。
为问南迁客，何人在瘴林。
+++张蠙
++++塞下曲
边事多更变，天心亦为忧。
胡兵来作寇，汉将也封侯。
夜烧冲星赤，寒尘翳日愁。
无门展微略，空上望西楼。
+++张蠙
++++边将二首
历战燕然北，功高剑有威。
闻名外国惧，轻命故人稀。
角怨星芒动，尘愁日色微。
从为汉都护，未得脱征衣。
按剑立城楼，西看极海头。
承家为上将，开地得边州。
碛迥兵难伏，天寒马易收。
胡风一度猎，吹裂锦貂裘。
+++张蠙
++++朔方书事
秋尽角声苦，逢人唯荷戈。
城池向陇少，岐路出关多。
雁远行垂地，烽高影入河。
仍闻黑山寇，又觅汉家和。
+++张蠙
++++经荒驿
古驿成幽境，云萝隔四邻。
夜灯移宿鸟，秋雨禁行人。
废巷荆丛合，荒庭虎迹新。
昔年经此地，终日是红尘。
+++张蠙
++++赠栖白大师
剃发得时名，僧应别应星。
偶题皆有诏，闲论便成经。
扫叶寒烧鼎，融冰晓注瓶。
长因内斋出，多客叩禅扃。
+++张蠙
++++赠闻一上人
见面虽年少，闻名似白头。
玄谈穷释旨，清思掩诗流。
果落痕生砌，松高影上楼。
坛场在三殿，应召入焚修。
+++张蠙
++++赠可伦上人
师教本于空，流来不自东。
修从多劫后，行出众人中。
衲冷湖山雨，幡轻海甸风。
游吴累夏讲，还与虎溪同。
+++张蠙
++++寄法乾寺令諲太师
师居中禁寺，外请已无缘。
望幸唯修偈，承恩不乱禅。
院多喧种药，池有化生莲。
何日龙宫里，相寻借法船。
+++张蠙
++++寄太白禅师
何年万仞顶，独有坐禅僧。
客上应无路，人传或见灯。
斋厨唯有橡，讲石任生藤。
遥想东林社，如师谁复能。
+++张蠙
++++遇道者
数里白云里，身轻无履踪。
故寻多不见，偶到即相逢。
古井生云水，高坛出异松。
聊看杏花酌，便似换颜容。
+++张蠙
++++赠道者
得道疑人识，都城独闭关。
头从白后黑，心向闹中闲。
饥渴唯调气，儿孙亦驻颜。
始知仙者隐，殊不在深山。
+++张蠙
++++雨
半夜西亭雨，离人独启关。
桑麻荒旧国，雷电照前山。
细滴高槐底，繁声叠漏间。
唯应孤镜里，明月长愁颜。
+++张蠙
++++长安春望
明时不敢卧烟霞，又见秦城换物华。
残雪未销双凤阙，新春已发五侯家。
甘贫只拟长缄酒，忍病犹期强采花。
故国别来桑柘尽，十年兵践海西艖。
+++张蠙
++++过黄牛峡
黄牛来势泻巴川，叠日孤舟逐峡前。
雷电夜惊猿落树，波涛愁恐客离船。
盘涡逆入嵌空地，断壁高分缭绕天。
多少人经过此去，一生魂梦怕潺湲。
+++张蠙
++++逢道者
纵意出山无远近，还如孤鹤在空虚。
昔年亲种树皆老，此世相逢人自疏。
野叶细苞深洞药，岩萝闲束古仙书。
只寻隐迹归何处，方说烟霞不定居。
+++张蠙
++++边情
穷荒始得静天骄，又说天兵拟渡辽。
圣主尚嫌蕃界近，将军莫恨汉庭遥。
草枯朔野春难发，冰结河源夏半销。
惆怅临戎皆效国，岂无人似霍嫖姚。
+++张蠙
++++赠李司徒
承家拓定陇关西，勋贵名应上将齐。
金库夜开龙甲冷，玉堂秋闭凤笙低。
欢筵每恕娇娥醉，闲枥犹惊战马嘶。
长怪鲁儒头枉白，不亲弓剑觅丹梯。
+++张蠙
++++送卢尚书赴灵武
西北正传烽候急，灵州共喜信臣居。
从军尽是清才去，属郡无非大将除。
新地进图移汉界，古城遗碣见蕃书。
山川不异江湖景，宾馆常闻食有鱼。
+++张蠙
++++投翰林张侍郎
举家贫拾海边樵，来认仙宗在碧霄。
丹穴虽无凡羽翼，灵椿还向细枝条。
九衢马识他门少，十载身辞故国遥。
愿与吾君作霖雨，且应平地活枯苗。
+++张蠙
++++投翰林萧侍郎
九仞墙边绝路岐，野才非合自求知。
灵湫岂要鱼栖浪，仙桂那容鸟寄枝。
纤草不销春气力，微尘还助岳形仪。
从来为学投文镜，文镜如今更有谁。
+++张蠙
++++宴驸马宅
牙香禁乐镇相携，日日君恩降紫泥。
红药院深人半醉，绿杨门掩马频嘶。
座中古物多仙意，壁上新诗有御题。
别向庭芜寘吟石，不教宫妓踏成蹊。
+++张蠙
++++边将
上马乘秋欲建勋，飞弧夜阙出师频。
若无紫塞烟尘事，谁识青楼歌舞人。
战骨沙中金镞在，贺筵花畔玉蝉新。
由来边卒皆如此，只是君门合杀身。
+++张蠙
++++赠水军都将
平生为有安邦术，便别秋曹最上阶。
战舰却容儒客卧，公厅唯伴野僧斋。
裁书榭迥冰胶笔，养药堂深藓惹鞋。
直待门前见幢节，始应高惬圣君怀。
+++张蠙
++++赠九江太守
江头暂驻木兰船，渔父来夸太守贤。
二邑旋添新户口，四营渐废旧戈鋋。
笙歌不似经荒后，礼乐犹如未战前。
昨日西亭从游骑，信旗风里说诗篇。
+++张蠙
++++赠信安太守
三衢正对福星时，喜得君侯妙抚绥。
甲士散教耕垄亩，书生闲许从旌旗。
条章最是贫家喜，禾黍仍防别郡饥。
昨日中官说天意，即飞丹诏立新碑。
+++张蠙
++++赠江都郑明府
他人岂是称才术，才术须观力有馀。
兵乱几年临剧邑，公清终日似闲居。
床头怪石神仙画，箧里华笺将相书。
更欲栖踪近彭泽，香炉峰下结茅庐。
+++张蠙
++++赠南昌宰
假邑邀真邑命分，明庭元有至公存。
每锄奸弊同荆棘，唯抚孤惸似子孙。
折狱不曾偏下笔，灵襟长是大开门。
新衔便合兼朱绂，应待苍生更举论。
+++张蠙
++++赠丘衙推
仙都高处掩柴扉，人世闻名见者稀。
诗逸不拘凡对属，易穷皆达圣玄微。
偶携童稚离青嶂，便被君侯换白衣。
任醉宾筵莫深隐，绮罗丝竹胜渔矶。
+++张蠙
++++献所知
迹熟荀家见弟兄，九霄同与指前程。
吹嘘渐觉馨香出，梦寐长疑羽翼生。
住僻骅骝皆识路，来频鹦鹉亦知名。
登龙不敢怀他愿，只望为霖致太平。
+++张蠙
++++投所知
十五年看帝里春，一枝头白未酬身。
自闻离乱开公道，渐数孤平少屈人。
劣马再寻商岭路，扁舟重寄越溪滨。
省郎门似龙门峻，应借风雷变涸鳞。
+++张蠙
++++南康夜宴东溪留别郡守陆郎中
飘然野客才无取，多谢君侯独见知。
竹叶樽前教驻乐，桃花纸上待君诗。
香迷蛱蝶投红烛，舞拂蒹葭倚翠帷。
明发别愁何处去，片帆天际酒醒时。
+++张蠙
++++言怀
十载声沈觉自非，贱身元合衣荷衣。
岂能得路陪先达，却拟还家望少微。
战马到秋长泪落，伤禽无夜不魂飞。
平生只学穿杨箭，更向何门是见机。
+++张蠙
++++喜友人日南回
南游曾去海南涯，此去游人不易归。
白日雾昏张夜烛，穷冬气暖著春衣。
溪荒毒鸟随船啅，洞黑冤蛇出树飞。
重入帝城何寂寞，共回迁客半轻肥。
+++张蠙
++++下第述怀
十载长安迹未安，杏花还是看人看。
名从近事方知险，诗到穷玄更觉难。
世薄不惭云路晚，家贫唯怯草堂寒。
如何直道为身累，坐月眠霜思枉干。
+++张蠙
++++华阳道者
华阳洞里持真经，心嫌来客风尘腥。
惟餐白石过白日，拟骑青竹上青冥，翔螭岂作汉武驾，神娥徒降燕昭庭。

长生不必论贵贱，却是幽人骨主灵。
+++张蠙
++++夏日题老将林亭
百战功成翻爱静，侯门渐欲似仙家。
墙头雨细垂纤草，水面风回聚落花。
井放辘轳闲浸酒，笼开鹦鹉报煎茶。
几人图在凌烟阁，曾不交锋向塞沙。
+++张蠙
++++观江南牡丹
北地花开南地风，寄根还与客心同。
群芳尽怯千般态，几醉能消一番红。
举世只将华胜实，真禅元喻色为空。
近年明主思王道，不许新栽满六宫。
+++张蠙
++++钱塘夜宴留别郡守
四方骚动一州安，夜列樽罍伴客欢。
觱栗调高山阁迥，虾蟆更促海声寒。
屏间佩响藏歌妓，幕外刀光立从官。
沈醉不愁归棹远，晚风吹上子陵滩。
+++张蠙
++++送薛郎中赴江州
几州闻出刺，谣美有江民。
正面传天旨，悬心祷岳神。
尺书先假路，红旆旋烧尘。
郡显山川别，衙开将吏新。
散招僧坐暑，闲载客行春。
听事棋忘着，探题酒乱巡。
好编高隐传，多貌上升真。
近日居清近，求人在此人。
+++张蠙
++++送南海僧游蜀
真修绝故乡，一衲度暄凉。
此世能先觉，他生岂再忘。
定中船过海，腊后路沿湘。
野迥鸦随笠，山深虎背囊。
瀑流垂石室，萝蔓盖铜梁。
却后何年会，西方有上房。
+++张蠙
++++和友人许裳题宣平里古藤
欲结千年茂，生来便近松。
迸根通井润，交叶覆庭秾。
历代频更主，盘空渐变龙。
昼风圆影乱，宵雨细声重。
盖密胜丹桂，层危类远峰。
嫩条悬野鼠，枯节叫秋蛩。
翠老霜难蚀，皴多藓乍封。
几家遥共玩，何寺不堪容。
客对忘离榻，僧看误过钟。
顷因陪预作，终夕绕枝筇。
+++张蠙
++++十五夜与友人对月
每到月圆思共醉，不宜同醉不成欢。
一千二百如轮夜，浮世谁能得尽看。
+++张蠙
++++青冢
倾国可能胜效国，无劳冥寞更思回。
太真虽是承恩死，只作飞尘向马嵬。
+++张蠙
++++古战场
荒骨潜销垒已平，汉家曾说此交兵。
如何万古冤魂在，风雨时闻有战声。
+++张蠙
++++赠段逸人
长筇自担药兼琴，话著名山即拟寻。
从听世人权似火，不能烧得卧云心。
+++张蠙
++++赠郑司业
晚学更求来世达，正怀非与百邪侵。
古人名在今人口，不合于名不苦心。
+++张蠙
++++上所知
初向众中留姓氏，敢期言下致时名。
而今马亦知人意，每到门前不肯行。
+++张蠙
++++别郑仁表
春雷醉别镜湖边，官显才狂正少年。
红烛满汀歌舞散，美人迎上木兰船。
+++张蠙
++++言怀
不将高盖竟烟尘，自向蓬茅认此身。
唐祖本来成大业，岂非姚宋是平人。
+++张蠙
++++叙怀
月里路从何处上，江边身合几时归。
十年九陌寒风夜，梦扫芦花絮客衣。
+++张蠙
++++抒怀
几出东堂谢不才，便甘闲望故山回。
翻思未是离家久，更有人从外国来。
+++张蠙
++++自讽
鹿鸣筵上强称贤，一送离家十四年。
同隐海山烧药伴，不求丹桂却登仙。
+++张蠙
++++伤贾岛
生为明代苦吟身，死作长江一逐臣。
可是当时少知已，不知知己是何人。
+++张蠙
++++再游西山赠许尊师
别后已闻师得道，不期犹在此山头。
昔时霜鬓今如漆，疑是年光却倒流。
+++张蠙
++++宫词
日透珠帘见冕旒，六宫争逐百花球。
回看不觉君王去，已听笙歌在远楼。
+++张蠙
++++经范蠡旧居
一变姓名离百越，越城犹在范家无。
他人不见扁舟意，却笑轻生泛五湖。
+++张蠙
++++题嘉陵驿
嘉陵路恶石和泥，行到长亭日已西。
独倚阑干正惆怅，海棠花里鹧鸪啼。
+++张蠙
++++龟山寺晚望
四面湖光绝路岐，鸊鹈飞起暮钟时。
渔舟不用悬帆席，归去乘风插柳枝。
+++张蠙
++++华山孤松
石罅引根非土力，冒寒犹助岳莲光。
绿槐生在膏腴地，何得无心拒雪霜。
+++张蠙
++++吊万人冢
兵罢淮边客路通，乱鸦来去噪寒空。
可怜白骨攒孤冢，尽为将军觅战功。
+++张蠙
++++送友尉蜀中
故友汉中尉，请为西蜀吟。
家多种橘，风土爱弹琴。
水向昆明阔，山通大夏深。
理闲无别事，时寄一登临。
+++张蠙
++++长安寓怀
九衢秋雨掩闲扉，不似干名似息机。
贫病却惭墙上土，年来犹自换新衣。
+++张蠙
++++费征君旧居
浮世抛身外，栖踪入九华。
遗篇补乐府，旧籍隶仙家。
池静龟升树，庭荒鹤隐花。
来天子命，还少到烟霞。

++下卷七百零三
  
+++翁承赞
++++晨兴
晨起竹轩外，逍遥清兴多。
早凉生户牖，孤月照关河。
旅食甘藜藿，归心忆薜萝。
一尊如有地，放意且狂歌。
+++翁承赞
++++题莒潭安闽院
祧宗营祀舍，幽异胜珠林。
名士穿云访，飞禽傍竹吟。
窗含孤岫影，牧卧断霞阴。
景福滋闽壤，芳名亘古今。
+++翁承赞
++++华下霁后晓眺
结茅幽寂近禅林，霁景烟光著柳阴。
千嶂华山云外秀，万重乡思望中深。
老嫌白发还偷镊，贫对春风亦强吟。
花畔水边人不会，腾腾闲步一披襟。
+++翁承赞
++++喜弟承检登科
两篇佳句敌琼瑰，怜我三清道路开。
荆璞献多还得售，桂堂恩在敢轻回。
花繁不怕寻香客，榜到应倾贺喜杯。
知尔苦心功业就，早携长策出山来。
+++翁承赞
++++蒙闽王改赐乡里
乡名文秀里光贤，别向钧台造化权。
阀阅便因今日贵，德音兼与后人传。
自从受赐身无力，向未酬恩骨肯镌。
归阙路遥心更切，不嫌扶病倚旌旃。
+++翁承赞
++++访建阳马驿僧亚齐
萧萧风雨建阳溪，溪畔维舟访亚齐。
一轴新诗剑潭北，十年旧识华山西。
吟魂惜向江村老，空性元知世路迷。
应笑乘轺青琐客，此时无暇听猿啼。
+++翁承赞
++++题景祥院
一溪拖碧绕崔嵬，瓶钵偏宜向此隈。
农罢树阴黄犊卧，斋时山下白衣来。
松多往日门人种，路是前朝释子开。
三卷贝多金粟语，可能心炼得成灰。
+++翁承赞
++++寄舍弟承裕员外
江花岸草晚萋萋，公子王孙思合迷。
无主园林饶采伐，忘情鸥鸟恣高低。
长江月上鱼翻鬣，荒圃人稀獭印蹄。
何事斜阳再回首，休愁离别岘山西。
+++翁承赞
++++文明殿受册封闽王
龙墀班听漏声长，竹帛昭勋扑御香。
鸣佩洞庭辞帝主，登车故里册闽王。
一千年改江山瑞，十万军蒙雨露光。
吟寄短篇追往事，留文功业不寻常。
+++翁承赞
++++御命归乡，蒙赐锦衣
九重宣旨下丹墀，面对天颜赐锦衣。
中使擎来三殿晓，宝箱开处五云飞。
德音耳聆君恩重，金印腰悬己力微。
更待临轩陈鼓吹，星轺便指故乡归。
+++翁承赞
++++奉使封闽王归京洛
泥缄紫诰御恩光，信马嘶风出洛阳。
此去愿言归梓里，预凭魂梦展维桑。
客程回首瞻文陛，驿路乘轺忆故乡。
指日还家堪自重，恩荣昼锦贺封王。
+++翁承赞
++++奉使封王，次宜春驿
微宦淹留鬓已斑，此心长忆旧林泉。
不因列土封千乘，争得衔恩拜二天。
云断自宜乡树出，月高犹伴客心悬。
夜来梦到南台上，遍看江山胜往年。
+++翁承赞
++++甲子岁衔命到家至榕城册封次日闽王降旌旗于新丰…饯别
登庸楼上方停乐，新市堤边又举杯。
正是离情伤远别，忽闻台旨许重来。
此时暂与交亲好，今日还将简册回。
争得长房犹在世，缩教地近钓鱼台。
+++翁承赞
++++寄示儿孙
力学烧丹二十年，辛勤方得遇真仙。
便随羽客归三岛，旋听霓裳适九天。
得路自能酬造化，立身何必恋林泉。
予家药鼎分明在，好把仙方次第传。
+++翁承赞
++++天祐元年以右拾遗使册闽王而作
蓬莱宫阙晓光匀，红案舁麻降紫宸。
鸾奏八音谐律吕，凤衔五色显丝纶。
萧何相印钧衡重，韩信斋坛雨露新。
得侍丹墀官异宠，此身何幸沐恩频。
+++翁承赞
++++汉上登舟忆闽
汉皋亭畔起西风，半挂征帆立向东。
久客自怜归路近，算程不怕酒觞空。
参差雁阵天初碧，零落渔家蓼欲红。
一片归心随去棹，愿言指日拜文翁。
+++翁承赞
++++对雨述怀示弟承检
淋淋霎霎结秋霖，欲使秦城叹陆沈。
晓势遮回朝客马，夜声滴破旅人心。
青苔重叠封颜巷，白发萧疏引越吟。
不有惠连同此景，江南归思几般深。
+++翁承赞
++++题壶山
井邑斜连北，蓬瀛直倚东。
秋高岩溜白，日上海波红。
+++翁承赞
++++题故居
一为鹅子二连花，三望青湖四石斜。
惟有岭湖居第五，山前却是宰臣家。
+++翁承赞
++++题槐
雨中妆点望中黄，句引蝉声送夕阳。
忆昔当年随计吏，马蹄终日为君忙。
+++翁承赞
++++擢进士
霓旌引上大罗天，别领新衔意自怜。
蝴蝶流莺莫先去，满城春色属群仙。
+++翁承赞
++++擢探花使三首
洪崖差遣探花来，检点芳丛饮数杯。
深紫浓香三百朵，明朝为我一时开。
九重烟暖折槐芽，自是升平好物华。
今日始知春气味，长安虚过四年花。
探花时节日偏长，恬淡春风称意忙。
每到黄昏醉归去，纻衣惹得牡丹香。
+++翁承赞
++++书斋谩兴二首
池塘四五尺深水，篱落两三般样花。
过客不须频问姓，读书声里是吾家。
官事归来衣雪埋，儿童灯火小茅斋。
人家不必论贫富，惟有读书声最佳。
+++翁承赞
++++辞闽王归朝寄倪先辈
时人莫讶再还乡，简册分明剑佩光。
驷马高车太常乐，登庸门下忆贤良。
+++翁承赞
++++晓望
清霜散漫似轻岚，玉阙参差万象涵。
独上秦台最高处，旧山依约在东南。
+++翁承赞
++++万寿寺牡丹
烂熳香风引贵游，高僧移步亦迟留。
可怜殿角长松色，不得王孙一举头。
+++翁承赞
++++松
倚涧临溪自屈蟠，雪花销尽藓花干。
幽枝好折为谈柄，入手方知有岁寒。
+++翁承赞
++++柳
斜拂中桥远映楼，翠光骀荡晓烟收。
洛阳才子多情思，横把金鞭约马头。
高出营门远出墙，朱阑门闭绿成行。
将军宴罢东风急，闲衬旌旗簇画堂。
彭泽先生酒满船，五株栽向九江边。
长条细叶无穷尽，管领春风不计年。
炀帝东游意绪多，宫娃眉翠两相和。
一声水调春风暮，千里交阴锁汴河。
缠绕春情卒未休，秦娥萧史两相求。
玉句阑内朱帘卷，瑟瑟丝笼十二楼。
+++翁承赞
++++隋堤柳
春半烟深汴水东，黄金丝软不胜风。
轻笼行殿迷天子，抛掷长安似梦中。
+++翁承赞
++++句
烟萝况逼神仙窟，丹灶还应许独寻。（《赠黄璞》，见《福州志》）

++下卷七百零四
  
+++黄滔
++++送僧归北岩寺
北岩泉石清，本自高僧住。
新松五十年，藤萝成古树。
题诗昔佳士，清风二林喻。
上智失扣关，多被浮名误。
莲扃压月涧，空美黄金布。
江翻岛屿沈，木落楼台露。
伊余东还际，每起烟霞慕。
旋为俭府招，未得穷野步。
西轩白云阁，师辞洞庭寓。
越城今送归，心到焚香处。
+++黄滔
++++寓言
流年五十前，朝朝倚少年。
流年五十后，日日侵皓首。
非通非介人，谁论四十九。
贤哉蘧伯玉，清风独不朽。
+++黄滔
++++长安书事
终不离青山，谁道云无心。
却是白云士，有时出中林。
昨日擎紫泥，明日要黄金。
炎夏群木死，北海惊波深。
伏蒲无一言，草疏贺德音。
+++黄滔
++++贾客
大舟有深利，沧海无浅波。
利深波也深，君意竟如何。
鲸鲵齿上路，何如少经过。
+++黄滔
++++寄友人
君爱桃李花，桃李花易飘。
妾怜松柏色，松柏色难凋。
当年识君初，指期非一朝。
今辰见君意，日暮何萧条。
入门有势利，孰能无嚣嚣。
+++黄滔
++++落花
落花辞高树，最是愁人处。
一一旋成泥，日暮有风雨。
不如沙上蓬，根断随长风。
飘然与道俱，无情任西东。
+++黄滔
++++寄徐正字夤
八月月如冰，登楼见姑射。
美人隔千里，相思无羽驾。
红兰裛露衰，谁以流光讶。
何当诗一句，同吟祝玄化。
+++黄滔
++++秋夕贫居
听歌桂席阑，下马槐烟里。
豪门腐粱肉，穷巷思糠秕。
孤灯照独吟，半壁秋花死。
迟明亦如晦，鸡唱徒为尔。
+++黄滔
++++书怀寄友人
此生如孤灯，素心挑易尽。
不及如顽石，非与磨砻近。
常思扬子云，五藏曾离身。
寂寞一生中，千载空清芬。
+++黄滔
++++闺怨
妾家五岭南，君戍三城北。
雁来虽有书，衡阳越不得。
别久情易料，岂在窥翰墨。
塞上无烟花，宁思妾颜色。
+++黄滔
++++喜翁文尧员外病起
卫玠羊车悬，长卿驷马姿。
天嫌太端正，神乃减风仪。
饮冰俾消渴，断谷皆清羸。
越僧夸艾炷，秦女隔花枝。
自能论苦器，不假求良医。
惊杀漳滨鬼，错与刘生随。
昨日已如虎，今朝谒荀池。
扬鞭入王门，四面人熙熙。
青桂任霜霰，尺璧无瑕疵。
回尘却惆怅，归阙难迟迟。
+++黄滔
++++寄郑县李侍御
古县新烟火，东西入客诗。
静长如假日，贫更甚闲时。
僧借松萝住，人将雨雪期。
三年一官罢，岳石看成碑。
+++黄滔
++++上李补阙
十洲非暂别，龙尾肯慵登。
谏草封山药，朝衣施衲僧。
月留江客待，句历钓船征。
终恐林栖去，餐霞叶上升。
+++黄滔
++++送李山人往湘中
汉渚往湘川，乘流入远天。
新秋无岸水，明月有琴船。
露坐应通晓，萍居恐隔年。
岳峰千万仞，知上啸猿巅。
+++黄滔
++++书崔少府居（一作赠李补阙）
鲁史蜀琴旁，陶然举一觞。
夕阳明岛屿，秋水浅池塘。
世乱怜官替，家贫值岁荒。
前峰亦曾宿，知有辟寒方。
+++黄滔
++++敷水卢校书
九霄无诏下，何事近清尘。
宅带松萝僻，日唯猿鸟亲。
吟高仙掌月，期有洞庭人。
莫问烟霞句，悬知见岳神。
+++黄滔
++++寄汉上友人
襄汉多清景，东游已不能。
蒹葭照流水，风雨扑孤灯。
献赋闻新雁，思山见去僧。
君北来日，惆怅亦难胜。
+++黄滔
++++贻林铎
终被春闱屈，低回至白头。
寄家僧许岳，钓浦雨移洲。
战士曾怜善，豪门不信愁。
王孙草还绿，何处拟羁游。
+++黄滔
++++书怀
退耕逢歉岁，逐贡愧行朝。
道在愁虽浅，吟劳鬓欲凋。
破村虹入井，孤馆客投魈。
谁怕秋风起，听蝉度渭桥。
+++黄滔
++++送陈明府归衡阳
雏鹤兼留下，单车出柳烟。
三年两殊考，一日数离筵。
久别湖波绿，相思岳月圆。
翠萝曾隐处，定恐却求仙。
+++黄滔
++++秋辞江南
灞陵桥上路，难负一年期。
积雨鸿来夜，重江客去时。
劳生多故疾，渐老少新知。
惆怅都堂内，无门雪滞遗。
+++黄滔
++++入关旅次言怀
寸心唯自切，上国与谁期。
月晦时风雨，秋深日别离。
便休终未肯，已苦不能疑。
独愧商山路，千年四皓祠。
+++黄滔
++++贻李山人
野步爱江滨，江僧得见频。
新文无古集，往事有清尘。
松竹寒时雨，池塘胜处春。
定应云雨内，陶谢是前身。
+++黄滔
++++寄边上从事
斜日下孤城，长吟出点兵。
羽书和客卷，边思杂诗情。
朔雪定鸿翼，西风严角声。
吟馀多独坐，沙月对楼生。
+++黄滔
++++题东林寺元祐上人院
庐阜东林寺，良游耻未曾。
半生随计吏，一日对禅僧。
泉远携茶看，峰高结伴登。
迷津出门是，子细问三乘。
+++黄滔
++++送陈樵下第东归
青山烹茗石，沧海寄家船。
虽得重吟历，终难任意眠。
砧疏连寺柳，风爽彻城泉。
送目红蕉外，来期已杳然。
+++黄滔
++++寄陈磻隐居
道经前辈许，名拔后时喧。
虚左中兴榜，无先北海尊。
新文汉氏史，别墅谢公村。
须到三征处，堂堂谒帝阍。
+++黄滔
++++寄林宽
相知四十年，故国与长安。
俱喜今辰在，休论往岁难。
海鸣秋日黑，山直夏风寒。
终始前儒道，升沈尽一般。
+++黄滔
++++退居
老归江上村，孤寂欲何言。
世乱时人物，家贫后子孙。
青山寒带雨，古木夜啼猿。
惆怅西川举，戎装度剑门。
+++黄滔
++++送友人边游
衔杯国门外，分手见残阳。
何日还南越，今朝往北荒。
砂城经雨坏，虏骑入秋狂。
亲咏关山月，归吟鬓的霜。
+++黄滔
++++下第出京
还失礼官求，花时出雍州。
一生为远客，几处未曾游。
故疾江南雨，单衣蓟北秋。
茫茫数年事，今日泪俱流。
+++黄滔
++++游东林寺
平生爱山水，下马虎溪时。
已到终嫌晚，重游预作期。
寺寒三伏雨，松偃数朝枝。
翻译如曾见，白莲开旧池。
+++黄滔
++++赠怀光上人
谢城还拥入，师以接人劳。
过午休斋惯，离经吐论高。
顶寒拳素发，珠锐走红绦。
终忆泉山寺，听猿看海涛。
+++黄滔
++++忆庐山旧游
前年入庐岳，数宿在灵溪。
残烛松堂掩，孤峰月狖啼。
平生为客老，胜境失云栖。
纵有重游日，烟霞会恐迷。
+++黄滔
++++别友人
莫恨东墙下，频伤命不通。
苦心如有感，他日自推公。
雨夜扁舟发，花时别酒空。
越山烟翠在，终愧卧云翁。
+++黄滔
++++陈侍御新居
幕客开新第，词人遍有诗。
山怜九仙近，石买太湖奇。
树势想高日，地形夸得时。
自然成避俗，休与白云期。
+++黄滔
++++寄从兄璞
纵征终不起，相与避烟尘。
待到中兴日，同看上国春。
新诗说人尽，旧宅落花频。
移觅深山住，啼猿作四邻。
+++黄滔
++++寄李校书游简寂观
古观云溪上，孤怀永夜中。
梧桐四更雨，山水一庭风。
诗得如何句，仙游最胜宫。
却愁逢羽客，相与入烟空。
+++黄滔
++++寄友人山居
断峤沧江上，相思恨阻寻。
高斋秋不掩，几夜月当吟。
落石有泉滴，盈庭无树阴。
茫茫名利内，何以拂尘襟。
+++黄滔
++++上刑部卢员外
谁识在官意，开门树色间。
寻幽频宿寺，乞假拟归山。
半白侵吟鬓，微红见药颜。
不知琴月夜，几客得同闲。
+++黄滔
++++送友人游边
虏酒不能浓，纵倾愁亦重。
关河初落日，霜雪下穷冬。
野烧枯蓬旋，沙风匹马冲。
蓟门无易过，千里断人踪。
+++黄滔
++++和友人酬寄
新发烟霞咏，高人得以传。
吟销松际雨，冷咽石间泉。
大国兵戈日，故乡饥馑年。
相逢江海上，宁免一潸然。
+++黄滔
++++下第
昨夜孤灯下，阑干泣数行。
辞家从早岁，落第在初场。
青草湖田改，单车客路忙。
何人立功业，新命到封王。
+++黄滔
++++过商山
燕雁一来后，人人尽到关。
如何冲腊雪，独自过商山。
羸马高坡下，哀猿绝壁间。
此心无处说，鬓向少年斑。
+++黄滔
++++旅怀
萧飒闻风叶，惊时不自堪。
宦名中夜切，人事长年谙。
古画僧留与，新知客遇谈。
乡心随去雁，一一到江南。
+++黄滔
++++冬暮山舍喜标上人见访
寂寞三冬杪，深居业尽抛。
径松开雪后，砌竹忽僧敲。
茗汲冰销溜，炉烧鹊去巢。
共谈慵僻意，微日下林梢。
+++黄滔
++++关中言怀
三秦五岭意，不得不依然。
迹寓枯槐曲，业芜芳草川。
花当落第眼，雨暗出城天。
层阁浮云外，何人动管弦。
+++黄滔
++++题友人山居
到君栖迹所，竹径与衡门。
亦在乾坤内，独无尘俗喧。
新泉浮石藓，崩壁露松根。
更说寻僧处，孤峰上啸猿。
+++黄滔
++++寄敷水卢校书
谏省垂清论，仙曹岂久临。
虽专良史业，未畏直臣心。
路入丹霄近，家藏华岳深。
还如韩吏部，谁不望知音。
+++黄滔
++++赠明州霍员外
惠化如施雨，邻州亦可依。
正衙无吏近，高会觉人稀。
海日旗边出，沙禽角外归。
四明多隐客，闲约到岩扉。
+++黄滔
++++题友人山斋
疏竹漏斜晖，庭间阴复遗。
句成苔石茗，吟弄雪窗棋。
沙草泉经涩，林斋客集迟。
西风虚见逼，未拟问京师。
+++黄滔
++++书事
望岁心空切，耕夫尽把弓。
千家数人在，一税十年空。
没阵风沙黑，烧城水陆红。
飞章奏西蜀，明诏与殊功。
+++黄滔
++++题山居逸人
十亩馀芦苇，新秋看雪霜。
世人谁到此，尘念自应忘。
斜日风收钓，深秋雨信梁。
不知双阙下，何以谓轩裳。
+++黄滔
++++题郑山人居
履迹遍莓苔，幽枝间药裁。
枯杉擎雪朵，破牖触风开。
泉自孤峰落，人从诸洞来。
终期宿清夜，斟茗说天台。
+++黄滔
++++秋晚山居
爽气遍搜空，难堪倚望中。
孤烟愁落日，高木病西风。
山寂樵声出，露凉蝉思穷。
此时尘外事，幽默几人同。
+++黄滔
++++游山
洞门穿瀑布，尘世岂能通。
曾有游山客，来逢采药翁。
异花寻复失，幽径蹑还穷。
拟作经宵计，风雷立满空。
+++黄滔
++++题王侍御宅内亭子
俗间尘外境，郭内宅中亭。
或有人家创，还无莲幕馨。
石曾湖岸见，琴误岳楼听。
来客频频说，终须作画屏。
+++黄滔
++++题道成上人院
花宫城郭内，师住亦清凉。
何必天台寺，幽禅瀑布房。
簟舒湘竹滑，茗煮蜀芽香。
更看道高处，君侯题翠梁。
+++黄滔
++++贫居冬杪
数塞未求通，吾非学养蒙。
穷居岁杪雨，孤坐夜深风。
年长惭昭代，才微辱至公。
还愁把春酒，双泪污杯中。
+++黄滔
++++贻张蠙
梦思非一日，携手却凄凉。
诗见江南雹，游经塞北霜。
驱车先五漏，把菊后重阳。
惆怅天边桂，谁教岁岁香。
+++黄滔
++++晚春关中
忍历通庄出，东风舞酒旗。
百花无看处，三月到残时。
游塞闻兵起，还吴值岁饥。
定唯荒寺里，坐与噪蝉期。
+++黄滔
++++河梁
五原人走马，昨夜到京师。
绣户新夫妇，河梁生别离。
陇花开不艳，羌笛静犹悲。
惆怅良哉辅，锵锵立凤池。
+++黄滔
++++送翁拾遗
还家俄赴阙，别思肯凄凄。
山坐轺车看，诗持谏笔题。
天开中国大，地设四维低。
拜舞吾君后，青云更有梯。
+++黄滔
++++逢友人
彼此若飘蓬，二年何所从。
帝都秋未入，江馆夜相逢。
瘴岭行冲夏，边沙住隔冬。
旅愁论未尽，古寺扣晨钟。
+++黄滔
++++寄湘中郑明府
县与白云连，沧洲况县前。
岳僧同夜坐，江月看秋圆。
琴拂莎庭石，茶担乳洞泉。
莫耽云水兴，疲俗待君痊。
+++黄滔
++++寄少常卢同年
官拜少常休，青緺换鹿裘狂歌离乐府，醉梦到瀛洲。
古器岩耕得，神方客谜留。
清溪莫沈钓，王者或畋游。
+++黄滔
++++伤翁外甥
江头去时路，归客几纷纷。
独在异乡殁，若为慈母闻。
青春成大夜，新雨坏孤坟。
应作芝兰出，泉台月桂分。
+++黄滔
++++东山之游未遂渐逼行期作四十字奉寄翁文尧员外
轺车难久驻，须到别离时。
北阙定归去，东山空作期。
绿苔劳扫径，丹凤欲衔词。
杨柳开帆岸，今朝泪已垂。

++下卷七百零五
  
+++黄滔
++++送林宽下第东归
为君惆怅惜离京，年少无人有屈名。
积雪未开移发日，鸣蝉初急说来程。
楚天去路过飞雁，灞岸归尘触锁城。
又得新诗几章别，烟村竹径海涛声。
+++黄滔
++++商山赠隐者
谁不相逢话息机，九重城里自依依。
蓬莱水浅有人说，商洛山高无客归。
数只珍禽寒月在，千株古木热时稀。
西窗昨夜鸣蛩尽，知梦芝翁起扣扉。
+++黄滔
++++送二友游湘中
千里楚江新雨晴，同征肯恨迹如萍。
孤舟泊处联诗句，八月中旬宿洞庭。
为客早悲烟草绿，移家晚失岳峰青。
今来无计相从去，归日汀洲乞画屏。
+++黄滔
++++塞下
匹马萧萧去不前，平芜千里见穷边。
关山色死秋深日，鼓角声沈霜重天。
荒骨或衔残铁露，惊风时掠暮沙旋。
陇头冤气无归处，化作阴云飞杳然。
+++黄滔
++++下第东归，留辞刑部郑郎中諴
去违知己住违亲，欲发羸蹄进退频。
万里家山归养志，数年门馆受恩身。
莺声历历秦城晓，柳色依依灞水春。
明日蓝田关外路，连天风雨一行人。
+++黄滔
++++寄怀南北故人
秋风昨夜落芙蕖，一片离心到外区。
南海浪高书堕水，北州城破客降胡。
玉窗挑凤佳人老，绮陌啼莺碧树枯。
岭上青岚陇头月，时通魂梦出来无。
+++黄滔
++++关中言怀
事事朝朝委一尊，自知无复解趋奔。
试期交后犹为客，公道开时敢说冤。
穷巷住来经积雨，故山归去见荒村。
举头尽到断肠处，何必秋风江上猿。
+++黄滔
++++闺怨
寸心杳与马蹄随，如蜕形容在锦帷。
江上月明船发后，花间日暮信回时。
五陵夜作酬恩计，四塞秋为破虏期。
待到乘轺入门处，泪珠流尽玉颜衰。
+++黄滔
++++旅怀
未吃金丹看十洲，乃将身世作仇雠。
羁游数地值兵乱，宿在孤城闻雨秋。
东越云山却思隐，西秦霜霰苦频留。
他人折尽月中桂，惆怅当年江上鸥。
+++黄滔
++++别友人
已喜相逢又怨嗟，十年飘泊在京华。
大朝多事还停举，故国经荒未有家。
鸟带夕阳投远树，人冲腊雪往边沙。
梦魂空系潇湘岸，烟水茫茫芦苇花。
+++黄滔
++++寄罗浮山道者二首
天际双山压海濆，天漫绝顶海漫根。
时闻雷雨惊樵客，长有龙蛇护洞门。
泉石暮含朱槿昼，烟霞冬闭木绵温。
林间学道如容我，今便辞他宠辱喧。
有人曾见洞中仙，才到人间便越年。
金鼎药成龙入海，玉函书发鹤归天。
楼开石脉千寻直，山拆鳌鳞一半膻。
谁到月明朝礼处，翠岩深锁荔枝烟。
+++黄滔
++++喜侯舍人蜀中新命三首
八都词客漫喧然，谁解飞扬诰誓间。
五色彩毫裁凤诏，九重天子豁龙颜。
巴山月在趋朝去，锦水烟生入阁还。
谋及中兴多少事，莫愁明月不收关。
却搜文学起吾唐，暂失都城亦未妨。
锦里幸为丹凤阙，幕宾征出紫微郎。
来时走马随中使，到日援毫定外方。
若以掌言看谏猎，相如从此病辉光。
贾谊才承宣室召，左思唯预秘书流。
赋家达者无过此，翰苑今朝是独游。
立被御炉烟气逼，吟经栈阁雨声秋。
内人未识江淹笔，竟问当时不早求。
+++黄滔
++++经安州感故郑郎中二首
云梦江头见故城，人间四十载垂名。
马蹄践处东风急，鸡舌销时北阙惊。
岳客出来寻古剑，野猿相聚叫孤茔。
腾身飞上凤凰阁，惆怅终乖吾党情。
锦帐先生作牧州，干戈缺后见荒丘。
兼无姓贾儿童在，空有还珠烟水流。
江句行人吟刻石，月肠是处象登楼。
旅魂频此归来否，千载云山属一游。
+++黄滔
++++出京别崔学士
一从门馆遍投文，旋忝恩知骤出群。
不道鹤鸡殊羽翼，许依龙虎借风云。
命奇未便乘东律，言重终期雪北军。
欲逐飘蓬向岐路，数宵垂泪恋清芬。
+++黄滔
++++雁
楚岸花晴塞柳衰，年年南北去来期。
江城日暮见飞处，旅馆月明闻过时。
万里风霜休更恨，满川烟草且须疑。
洞庭云水潇湘雨，好把寒更一一知。
+++黄滔
++++寄越从事林嵩侍御
子虚词赋动君王，谁不期君入对扬。
莫恋兔园留看雪，已乘骢马合凌霜。
路归天上行方别，道在人间久便香。
应念都城旧吟客，十年踪迹委沧浪。
+++黄滔
++++长安书事
一年年课数千言，口祝心祠挈出门。
孤进难时谁肯荐。
主司通处不须论。
频秋入自边城雪，昨日听来岭树猿。
若有水田过十亩，早应归去狄江村。
+++黄滔
++++旅怀寄友人
重叠愁肠只自知，苦于吞蘖乱于丝。
一船风雨分襟处，千里烟波回首时。
故国田园经战后，穷荒日月逼秋期。
鸣蝉似会悠扬意，陌上声声怨柳衰。
+++黄滔
++++寄蒋先辈（在苏州）
夫差宫苑悉苍苔，携客朝游夜未回。
冢上题诗苏小见，江头酹酒伍员来。
秋风急处烟花落，明月中时水寺开。
千载三吴有高迹，虎丘山翠益崔嵬。
+++黄滔
++++旅怀
雪貌潜凋雪发生，故园魂断弟兼兄。
十年除夜在孤馆，万里一身求大名。
空有新诗高华岳，已无丹恳出秦城。
侯门莫问曾游处，槐柳影中肝胆倾。
+++黄滔
++++放榜日
吾唐取士最堪夸，仙榜标名出曙霞。
白马嘶风三十辔，朱门秉烛一千家。
郄诜联臂升天路，宣圣飞章奏日华。
岁岁人人来不得，曲江烟水杏园花。
+++黄滔
++++二月二日宴中贻同年封先辈渭
帝尧城里日衔杯，每倚嵇康到玉颓。
桂苑五更听榜后，蓬山二月看花开。
垂名入甲成龙去，列姓如丁作鹤来。
同戴大恩何处报，永言交道契陈雷。
+++黄滔
++++新野道中
野堂如雪草如茵，光武城边一水滨。
越客归遥春有雨，杜鹃啼苦夜无人。
东堂岁去衔杯懒，南浦期来落泪频。
莫道还家不惆怅，苏秦羁旅长卿贫。
+++黄滔
++++酬俞钧
乡书一忝荐延恩，二纪三朝泣省门。
虽忝立名经圣鉴，敢期兴咏叠嘉言。
莫论蟾月无梯接，大底龙津有浪翻。
今日朝廷推草泽，伫君承诏出云根。
+++黄滔
++++寄同年崔学士
半因同醉杏花园，尘忝鸿炉与铸颜。
已脱素衣酬素发，敢持青桂爱青山。
虽知珠树悬天上，终赖银河接世间。
毕使海涯能拔宅，三秦二十四畿寰。
+++黄滔
++++御试二首
已表隋珠各自携，更从琼殿立丹梯。
九华灯作三条烛，万乘君悬四首题。
灵凤敢期翻雪羽，洞箫应或讽金闺。
明朝莫惜场场醉，青桂新香有紫泥。
六曹三省列簪裾，丹诏宣来试士初。
不是玉皇疑羽客，要教金榜带天书。
词臣假寐题黄绢，宫女敲铜奏子虚。
御目四篇酬九百，敢从灯下略踌躇。
+++黄滔
++++寄陈侍御
千年二相未全夸，犹阙闽城贺降麻。
何必锦衣须太守，别无莲幕胜王家。
醴泉涌处休论水，黄菊开时独是花。
九级燕金满尊酒，却愁随诏谒承华。
+++黄滔
++++酬徐正字夤
已免蹉跎负岁华，敢辞霜鬓雪呈花。
名从两榜考升第，官自三台追起家。
匹马有期归辇毂，故山无计恋桑麻。
莫言蓬阁从容久，披处终知金在砂。
+++黄滔
++++辞相府（时蒙堂帖追赴阙）
从汉至唐分五州，谁为将相作诸侯。
闽江似镜正堪恋，秦客如蓬难久留。
匹马忍辞藩屏去，小才宁副庙堂求。
今朝拜别幡幢下，双泪如珠滴不休。
+++黄滔
++++寄罗郎中隐
休向中兴雪至冤，钱塘江上看涛翻。
三征不起时贤议，九转终成道者言。
绿酒千杯肠已烂，新诗数首骨犹存。
瑶蟾若使知人事，仙桂应遭蠹却根。
+++黄滔
++++江行遇王侍御
数年分散秦吴隔，暂泊官船浦柳中。
新草军书名更重，久辞山径业应空。
渡头潮落将行客，天际风高未宿鸿。
此日相逢魂合断，赖君身事渐飞冲。
+++黄滔
++++客舍秋晚夜怀故山
寥寥深巷客中居，况值穷秋百事疏。
孤枕忆山千里外，破窗闻雨五更初。
经年荒草侵幽径，几树西风锁弊庐。
长系寸心归未得，起挑残烛独踌躇。
+++黄滔
++++绛州郑尚书
旌旗日日展东风，云稼连山雪刃空。
剖竹已知垂凤食，摘珠何必到龙宫。
谏垣虚位期飞步，翰苑含毫待纪公。
谁谓唐城诸父老，今时得见蜀文翁。
+++黄滔
++++喜陈先辈及第（峤）
今年春已到京华，天与吾曹雪怨嗟。
甲乙中时公道复，朝廷看处主司夸。
飞离海浪从烧尾，咽却金丹定易牙。
不是驾前偏落羽，锦城争得杏园花。
+++黄滔
++++延福里居，和林宽、何绍馀酬寄
长说愁吟逆旅中，一庭深雪一窗风。
眼前道路无心觅，象外烟霞有句通。
几度相留侵鼓散，频闻会宿著僧同。
高情未以干时废，属和因知兴不穷。
+++黄滔
++++赠宿松杨明府
溪上家家礼乐新，始知为政异常伦。
若非似水清无底，争得如冰凛拂人。
月狖声和琴调咽，烟村景接柳条春。
宦游兼得逍遥趣，休忆三吴旧钓津。
+++黄滔
++++送僧
才年七岁便从师，犹说辞家学佛迟。
新劚松萝还不住，爱寻云水拟何之。
孤溪雪满维舟夜，叠嶂猿啼过寺时。
鸟道泷湫悉行后，岂将翻译负心期。
+++黄滔
++++赠郑明府
庭罗衙吏眼看山，真恐风流是谪仙。
垂柳五株春娅姹，鸣琴一弄水潺湲。
援毫断狱登殊考，驻乐题诗得出联。
莫起陶潜折腰叹，才高位下始称贤。
+++黄滔
++++江州夜宴献陈员外
多少欢娱簇眼前，浔阳江上夜开筵。
数枝红蜡啼香泪，两面青娥拆瑞莲。
清管彻时斟玉醑，碧筹回处掷金船。
因知往岁楼中月，占得风流是偶然。
+++黄滔
++++湘中赠张逸人
羽衣零落帽欹斜，不自孤峰即海沙。
曾为蜀山成寓迹，又因湘水拟营家。
鸣琴坐见燕鸿没，曳履吟忘野径赊。
更爱扁舟宿寒夜，独听风雨过芦花。
+++黄滔
++++寓题
纷纷墨敕除官日，处处红旗打贼时。
竿底得璜犹未用，梦中吞鸟拟何为。
损生莫若攀丹桂，免俗无过咏紫芝。
两岸芦花一江水，依前且把钓鱼丝。
+++黄滔
++++题陈山人居
犹自莓苔马迹重，石嵌泉冷懒移峰。
空垂凤食檐前竹，漫拔龙形涧底松。
隔岸青山秋见寺，半床明月夜闻钟。
谁能惆怅磻溪事，今古悠悠不再逢。
+++黄滔
++++宿李少府园林
一壶浊酒百家诗，住此园林守选期。
深院月凉留客夜，古杉风细似泉时。
尝频异茗尘心净，议罢名山竹影移。
明日绿苔浑扫后，石庭吟坐复容谁。
+++黄滔
++++送人明经及第东归
十问九通离义床，今时登第信非常。
亦从南院看新榜，旋束春关归故乡。
水到吴门方见海，树侵闽岭渐无霜。
知君已塞平生愿，日与交亲醉几场。
+++黄滔
++++断酒
未老先为百病仍，醉杯无计接宾朋。
免遭拽盏郎君谑，还被簪花录事憎。
丝管合时思索马，池塘晴后独留僧。
何因浇得离肠烂，南浦东门恨不胜。
+++黄滔
++++南海幕和段先辈送韦侍御赴阙
树色川光入暮秋，使车西发不胜愁。
璧连标格惊分散，雪课篇章互唱酬。
魏阙别当飞羽翼，燕台独且占风流。
满园歌管凉宵月，此后相思几上楼。
+++黄滔
++++寄南海黄尚书
五羊城下驻行车，此事如今八载馀。
燕颔已知飞食肉，龙门犹自退为鱼。
红楼入夜笙歌合，白社惊秋草木疏。
西望清光寄消息，万重烟水一封书。
+++黄滔
++++送人往苏州觐其兄
阖闾城外越江头，两地烟涛一叶舟。
到日荆枝应便茂，别时珠泪不须流。
迎欢酒醒山当枕，咏古诗成月在楼。
明日尊前若相问，为言今访赤松游。
+++黄滔
++++游东林寺
长生犹自重无生，言让仙祠佛寺成。
碑折谁忘康乐制，山灵表得远公名。
松形入汉藤萝短，僧语离经耳目清。
莫怪迟迟不归去，童年已梦绕林行。
+++黄滔
++++赠旌德吕明府
渥洼步数太阿姿，争遣王侯不奉知。
花作城池入官处，锦随刀尺少年时。
两衙断狱兼留客，三考论功合树碑。
须信隔帘看刺史，锦章朱绂已葳蕤。
+++黄滔
++++贺清源仆射新命
虽言嵩岳秀崔嵬，少降连枝命世才。
南史两荣唯百揆，东闽双拜有三台。
二天在顶家家咏，丹凤衔书岁岁来。
虚说古贤龙虎盛，谁攀荆树上金台。
+++黄滔
++++浙幕李端公泛建溪
越城吴国结良姻，交发芙蓉幕内宾。
自顾幽沈槐省迹，得陪清显谏垣臣。
分题晓并兰舟远，对坐宵听月狖频。
更爱延平津上过，一双神剑是龙鳞。
+++黄滔
++++贻宋评事
河阳城里谢城中，入曳长裾出佩铜。
燕国金台无别客，陶家柳下有清风。
数踪篆隶书新得，一灶屯蒙火细红。
时说三吴欲归处，绿波洲渚紫蒲丛。
+++黄滔
++++催妆
北府迎尘南郡来，莫将芳意更迟回。
虽言天上光阴别，且被人间更漏催。
烟树迥垂连蒂杏，彩童交捧合欢杯。
吹箫不是神仙曲，争引秦娥下凤台。
+++黄滔
++++寓题
每忆家山即涕零，定须归老旧云扃。
银河水到人间浊，丹桂枝垂月里馨。
霜雪不飞无翠竹，鲸鲵犹在有青萍。
三千九万平生事，却恨南华说北溟。
+++黄滔
++++伤蒋校书德山
谁到双溪溪岸傍，与招魂魄上苍苍。
世间无树胜青桂，陇上有花唯白杨。
秦苑火然新赋在，越城山秀故居荒。
如何万古雕龙手，独是相如识汉皇。
+++黄滔
++++寄杨赞图学士（学士与元昆俱以龙脑登选）
东堂第一领春风，时怪关西小骥慵。
华表柱头还有鹤，华歆名下别无龙。
君恩凤阁含毫数，诗景珠宫列肆供。
今日江南驻舟处，莫言归计为云峰。
+++黄滔
++++酬杨学士
神仙簿上愧非夫，诏作疑丹两入炉。
诗里几曾吟芍药，花中方得见菖蒲。
阳春唱后应无曲，明月圆来别是珠。
莫下蓬山不回首，东风犹待重抟扶。
+++黄滔
++++寄同年李侍郎龟正
石门南面泪浪浪，自此东西失帝乡。
昆璞要疑方卓绝，大鹏须息始开张。
已归天上趋双阙，忽喜人间捧八行。
莫道秋霜不滋物，菊花还借后时黄。
+++黄滔
++++钟陵故人
滕王阁下昔相逢，此地今难访所从。
唯爱金笼贮鹦鹉，谁论铁柱锁蛟龙。
荆榛翠是钱神染，河岳期须国士钟，一箸鲈鱼千古美，后人终少继前踪。
+++黄滔
++++故山
支颐默省旧林泉，石径茅堂到目前。
衰碧鸣蛩莎有露，浓阴歇鹿竹无烟。
水从井底通沧海，山在窗中倚远天。
何事苍髯不归去，燕昭台上一年年。
+++黄滔
++++塞上
塞门关外日光微，角怨单于雁驻飞。
冲水路从冰解断，逾城人到月明归。
燕山腊雪销金甲，秦苑秋风脆锦衣。
欲吊昭君倍惆怅，汉家甥舅竟相违。
+++黄滔
++++乌石村（即林希刘故居）
往日江村今物华，一回登览一悲嗟。
故人殁后城头月，新鸟啼来垄上花。
卖剑钱销知绝俗，闻蝉诗苦即思家。
谢公古郡青山在，三尺孤坟扑海沙。
+++黄滔
++++寄同年卢员外
听尽莺声出雍州，秦吴烟月十经秋。
龙门在地从人上，郎省连天须鹤游。
休恋一台惟妙绝，已经三字入精求。
当年甲乙皆华显，应念槐宫今雪头。
+++黄滔
++++寄同年封舍人渭（时得来书）
唐城接轸赴秦川，忧合欢离骤十年。
龙颔摘珠同泳海，凤衔辉翰别升天。
八行真迹虽收拾，四户高扃奈隔悬。
能使丘门终始雪，莫教华发独潸然。
+++黄滔
++++遇罗员外衮
灞陵桥外驻征辕，此一分飞十六年。
豸角戴时垂素发，鸡香含处隔青天。
绮园难贮林栖意，班马须持笔削权。
可忘自初相识地，秋风明月客鄜延。
+++黄滔
++++送翁员外承赞
谁言吾党命多奇，荣美如君历数稀。
衣锦还乡翻是客，回车谒帝却为归。
凤旋北阙虚丹穴，星复南宫逼紫微。
已分十旬无急诏，天涯相送只沾衣。
+++黄滔
++++奉和翁文尧十九员外中谢日蒙恩赐金紫之什
面蒙君赐自龙墀，谁是还乡一袭衣。
三品易悬鳞鬣赫，八丝展起彩章飞。
夐为胜事垂千古，题作新诗启七微。
严助买臣精魄在，定应羞著昔年归。
+++黄滔
++++翁文尧员外捧金紫还乡之命雅发篇章将原交情…以质奖私
抟将盛事更无馀，还向桥边看旧书。
东越独推生竹箭，北溟喜足贮鲲鱼。
两回谁解归华表，午夜兼能荐子虚。
须把头冠弹尽日，怜君不与故人疏。
+++黄滔
++++奉和翁文尧员外经过七林书堂见寄之什
朱旗引入昔茆堂，半日从容尽日忙。
驷马宝车行锡礼，金章紫绶带天香。
山从南国添烟翠，龙起东溟认夜光。
定恐故园留不住，竹风松韵漫凄锵。
+++黄滔
++++奉酬翁文尧员外驻南台见寄之什
人指南台山与川，大惊喜气异当年。
花迎金册非时拆，月对琼杯此夜圆。
我爱藏冰从夏结，君怜修竹到冬鲜。
殷勤更抱鸣琴抚，为忆秦儿识断弦。
+++黄滔
++++翁文尧员外拥册礼之归一路有诗名昼锦集…五十六字
六窠只佩诸侯印，争比从天拥册归。
一轴郢人歌处雪，两重朱氏著来衣。
闽山秀已钟君尽，洛水波应溅我稀。
明日陪尘迎驷马，定淮斋沐看光辉。
+++黄滔
++++奉和翁文尧员外文秀、光贤、昼锦之什
乡名里号一朝新，乃觉台恩重万钧。
建水闽山无故事，长卿严助是前身。
清泉引入旁添润，嘉树移来别带春。
莫凭栏干剩留驻，内庭虚位待才臣。
虽言闽越系生贤，谁是还家宠自天。
山简槐兼诸郡命，郑玄惭秉六经权。
鸟行去没孤烟树，渔唱还从碧岛川。
休说迟回未能去，夜来新梦禁中泉。
君王面赐紫还乡，金紫中推是甲裳。
华构便将垂美号，故山重更发清光。
水澄此日兰宫镜，树忆当年柏署霜。
珍重朱栏兼翠拱，来来皆自读书堂。
+++黄滔
++++奉酬翁文尧员外神泉之游见寄嘉什
含鸡假豸喜同游，野外嘶风并紫骝。
松竹迥寻青障寺，姓名题向白云楼。
泉源出石清消暑，僧语离经妙破愁。
争奈爱山尤恋阙，古来能有几人休。
+++黄滔
++++辄吟七言四韵，攀寄翁文尧拾遗
唐设高科表用文，吾曹谁作谏垣臣。
甄山秀气旷千古，凤阙华恩钟二人。
起草便论天上事，如君不是世间身。
龙头龙尾前年梦，今日须怜应若神。

++下卷七百零六
  
+++黄滔
++++塞上
掘地破重城，烧山搜伏兵。
金徽互呜咽，玉笛自凄清。
使发西都耸，尘空北岳横。
长河涉有路，旷野宿无程。
沙雨黄莺啭，辕门青草生。
马归秦苑牧，人在虏云耕。
落日牛羊聚，秋风鼓角鸣。
如何汉天子，青冢杳含情。
+++黄滔
++++寄献梓橦山侯侍御（时常拾遗谏诤）
汉宫行庙略，簪笏落民间。
直道三湘水，高情四皓山。
赐衣僧脱去，奏表主批还。
地得松萝坞，泉通雨雪湾。
东门添故事，南省缺新班。
片石秋从露，幽窗夜不关。
梦馀蟾隐映，吟次鸟绵蛮。
可惜相如作，当时事悉闲。
+++黄滔
++++壬癸岁书情
故园招隐客，应便笑无成。
谒帝逢移国，投文值用兵。
孤松怜鹤在，疏柳恶蝉鸣。
匹马迷归处，青云失曩情。
江头寒夜宿，垄上歉年耕。
冠盖新人物，渔樵旧弟兄。
易生唯白发，难立是浮名。
惆怅灞桥路，秋风谁入行。
+++黄滔
++++河南府试秋夕闻新雁
湘南飞去日，蓟北乍惊秋。
叫出陇云夜，闻为客子愁。
一声初触梦，半白已侵头。
旅馆移欹枕，江城起倚楼。
馀灯依古壁，片月下沧洲。
寂听良宵彻，踌躇感岁流。
+++黄滔
++++省试奉诏涨曲江池（以春字为韵。时乾符二年）
地脉寒来浅，恩波住后新。
引将诸派水，别贮大都春。
幽咽疏通处，清泠迸入辰。
渐平连杏岸，旋阔映楼津。
沙没迷行径，洲宽恣跃鳞。
愿当舟楫便，一附济川人。
+++黄滔
++++题宣一僧正院
五级凌虚塔，三生落发师。
都僧须有托，孤峤遂无期。
井邑焚香待，君侯减俸资。
山衣随叠破，莱骨逐年羸。
茶取寒泉试，松于远涧移。
吾曹来顶手，不合不题诗。
+++黄滔
++++和吴学士对春雪献韦令公次韵
春雪下盈空，翻疑腊未穷。
连天宁认月，堕地屡兼风。
忽误边沙上，应平火岭中。
林间妨走兽，云际落飞鸿。
梁苑还吟客，齐都省创宫。
掩扉皆墐北，移律愧居东。
书幌飘全湿，茶铛入旋融。
奔川半留滞，叠树互玲珑。
出户行瑶砌，开园见粉丛。
高才兴咏处，真宰答殊功。
+++黄滔
++++省试一一吹竽（乾符二年）
齐竽今历试，真伪不难知。
欲使声声别，须令个个吹。
后先无错杂，能否立参差。
次第教单进，宫商乃异宜。
凡音皆窜迹，至艺始呈奇。
以此论文学，终凭一一窥。
+++黄滔
++++明月照高楼
月满长空朗，楼侵碧落横。
波文流藻井，桂魄拂雕楹。
深鉴罗纨薄，寒搜户牖清。
冰铺梁燕噤，霜覆瓦松倾。
卓午收全影，斜悬转半明。
佳人当此夕，多少别离情。
+++黄滔
++++广州试越台怀古
南越千年事，兴怀一旦来。
歌钟非旧俗，烟月有层台。
北望人何在，东流水不回。
吹窗风杂瘴，沾槛雨经梅。
壮气曾难揖，空名信可哀。
不堪登览处，花落与花开。
+++黄滔
++++襄州试白云归帝乡
杳杳复霏霏，应缘有所依。
不言天路远，终望帝乡归。
高岳和霜过，遥关带月飞。
渐怜双阙近，宁恨众山违。
阵触银河乱，光连粉署微。
旅人随计日，自笑比麻衣。
+++黄滔
++++省试内出白鹿宣示百官（乾宁二年）
上瑞何曾乏，毛群表色难。
推于五灵少，宣示百寮观。
形夺场驹洁，光交月兔寒。
已驯瑶草别，孤立雪花团。
戴豸惭端士，抽毫跃史官。
贵臣歌咏日，皆作白麟看。
+++黄滔
++++出关言怀
又乞书题出，关西谒列侯。
寄家僧许岳，钓浦雨移洲。
卖马登长陆，沾衣逐胜游。
菜肠终日馁，霜鬓度年秋。
诗苦无人爱，言公是世仇。
却怜庭际草，中有号忘忧。
+++黄滔
++++壶公山（古老相传古仙姓陈名壶公于此山成道因而名焉）
八面峰峦秀，孤高可偶然。
数人游顶上，沧海见东边。
不信无灵洞，相传有古仙。
橘如珠夏在，池象月垂穿。
仿佛尝闻乐，岧峣半插天。
山寒彻三伏，松偃出千年。
樵牧时迷所，仓箱岁叠川。
严祠风雨管，怪木薜萝缠。
青草方中药，苍苔石里钱。
琼津流乳窦，春色驻芝田。
乌兔中时近，龙蛇蛰处膻。
嘉名光列土，秀气产群贤。
瀑锁瑶台路，溪升钓浦船。
鳌头擎恐没，地轴压应旋。
蠲疾寒甘露，藏珍起瑞烟。
画工飞梦寐，诗客寄林泉。
掘地多云母，缘霜欠木绵。
井通鳅吐脉，僧隔虎栖禅。
危磴千寻拔，奇花四季鲜。
鹤归悬圃少，凤下碧梧偏。
桃易炎凉熟，茶推醉醒煎。
村家蒙枣栗，俗骨爽猿蝉。
谷语升乔鸟，陂开共蒂莲。
落枫丹叶舞，新蕨紫芽拳。
翠竹雕羌笛，悬藤煮蜀笺。
白云长掩映，流水别潺湲。
作赋前儒阙，冲虚南国先。
省郎求牧看，野老葺斋眠。
寺立兴衰创，碑须一二镌。
清吟思却隐，簪绂奈萦牵。
+++黄滔
++++和王舍人、崔补阙题天王寺
郭内青山寺，难论此崛奇。
白云生院落，流水下城池。
石像雷霆启，江沙鼎鼐期。
岳僧来坐夏，秦客会题诗。
冈转泉根滑，门升藓级危。
紫微今日句，黄绢昔年碑。
歇鹤松低阁，鸣蛩径出篱。
粉垣千堵束，金塔九层支。
啼鸟笙簧韵，开花锦绣姿。
清斋奔井邑，玄发剃熊罴。
极浦征帆小，平芜落日迟。
风篁清却暑，烟草绿无时。
信士三公作，灵踪四绝推。
良游如不宿，明月拟何之。
+++黄滔
++++投翰长赵侍郎
禹门西面逐飘蓬，忽喜仙都得入踪。
贾氏许频趋季虎，荀家因敢谒头龙。
手扶日月重轮起，数是乾坤正气钟。
五色笔驱神出没，八花砖接帝从容。
诗酬御制风骚古，论似人情鼎鼐浓。
岂有地能先凤掖，别无山更胜鳌峰。
攀鸿日浅魂飞越，为鲤年深势噞喁。
泽国雨荒三径草，秦关雪折一枝筇。
吹成暖景犹葭律，引上纤萝在岳松。
愿向明朝荐幽滞，免教号泣触登庸。
+++黄滔
++++鄜畤李相公
秦城择日发征辕，斋戒来投节制尊。
分虎名高初命相，攀龙迹下愧登门。
夜听讴咏销尘梦，晓拜旌幢战旅魂。
华舍未开宁有碍，彩毫虽乏敢无言。
生兼文武为人杰，出应乾坤静帝阍。
计吐六奇谁敢敌，学穷三略不须论。
功高马卸黄金甲，台迥宾欢白玉樽。
九穗嘉禾垂绮陌，四时甘雨带雕轩。
推恩每觉东溟浅，吹律能令北陆暄。
青草连沙无血溅，黄榆锁塞有莺翻。
笙歌合沓春风郭，鸡犬连延碧岫村。
游子不缘贪献赋，永依棠树托蓬根。
+++黄滔
++++成名后呈同年
业诗攻赋荐乡书，二纪如鸿历九衢。
待得至公搜草泽，如从平陆到蓬壶。
虽惭锦鲤成穿额，忝获骊龙不寐珠。
蒙楚数疑休下泣，师刘大喝已为卢。
间灰管供红杏，天上烟花应白榆。
一字连镳巡甲族，千般唱罚赏皇都。
名推颜柳题金塔，饮自燕秦索玉姝。
退愧单寒终预此，敢将恩岳怠斯须。

+++黄滔
++++投刑部裴郎中
两榜驱牵别海涔，佗门不合觅知音。
瞻恩虽隔云雷赐，向主终知犬马心。
礼闱后人窥作镜，庙堂前席待为霖。
已齐日月悬千古，肯误风尘使陆沉。
拜首敢将诚吐血，蜕形唯待诺如金。
愁闻南院看期到，恐被东墙旧恨侵。
缁化衣空难抵雪，黑销头尽不胜簪。
数行泪里依投志，直比沧溟未是深。

+++黄滔
++++辇下寓题
对酒何曾醉，寻僧未觉闲。
无人不惆怅，终日见南山。
+++黄滔
++++寄题崔校书郊舍
一片寒塘水，寻常立鹭鸶。
贫爱客，沽酒往吟诗。
+++黄滔
++++秋思
碧嶂猿啼夜，新秋雨霁天。
谁人爱明月，露坐洞庭船。
+++黄滔
++++芳草
泽国多芳草，年年长自春。
应从屈平后，更苦不归人。
+++黄滔
++++辇下书事
北阙新王业，东城入羽书。
秋风满林起，谁道有鲈鱼。
+++黄滔
++++入关言怀
背将踪迹向京师，出在先春入后时。
落日灞桥飞雪里，已闻南院有看期。
+++黄滔
++++过长江
曾搜景象恐通神，地下还应有主人。
若把长江比湘浦，离骚不合自灵均。
+++黄滔
++++题灵峰僧院
系马松间不忍归，数巡香茗一枰棋。
拟登绝顶留人宿，犹待沧溟月满时。
+++黄滔
++++司马长卿
一自梁园失意回，无人知有掞天才。
汉宫不锁陈皇后，谁肯量金买赋来。
+++黄滔
++++归思
蓟北风烟空汉月，湘南云水半蛮边。
寒为旅雁暖还去，秦越离家可十年。
+++黄滔
++++东林寺贯休上人篆隶题诗
师名自越彻秦中，秦越难寻师所从。
墨迹两般诗一首，香炉峰下似相逢。
+++黄滔
++++寓江州李使君
使君曾被蝉声苦，每见词文即为愁。
况是楚江鸿到后，可堪西望发孤舟。
+++黄滔
++++游南寓题
江山节被雪霜遗，毒草过秋未拟衰。
天不当时命邹衍，亦将寒律入南吹。
+++黄滔
++++和同年赵先辈观文
玉兔轮中方是树，金鳌顶上别无山。
虽然回首见烟水，事主酬恩难便闲。
+++黄滔
++++出京别同年
一枝仙桂已攀援，归去烟涛浦口村。
虽恨别离还有意，槐花黄日出青门。
+++黄滔
++++木芙蓉三首
黄鸟啼烟二月朝，若教开即牡丹饶。
天嫌青帝恩光盛，留与秋风雪寂寥。
却假青腰女剪成，绿罗囊绽彩霞呈。
谁怜不及黄花菊，只遇陶潜便得名。
须到露寒方有态，为经霜裛稍无香。
移根若在秦宫里，多少佳人泣晓妆。
+++黄滔
++++九日
阳数重时阴数残，露浓风硬欲成寒。
莫言黄菊花开晚，独占樽前一日欢。
+++黄滔
++++夏州道中
陇雁南飞河水流，秦城千里忍回头。
征行浑与求名背，九月中旬往夏州。
+++黄滔
++++经慈州感谢郎中
金声乃是古诗流，况有池塘春草俦。
莫遣宣城独垂号，云山彼此谢公游。
+++黄滔
++++寓题
吴中烟水越中山，莫把渔樵谩自宽。
归泛扁舟可容易，五湖高士是抛官。
+++黄滔
++++寄宋明府
北阙秋期南国身，重关烟月五溪云。
风蝉已有数声急，赖在陶家柳下闻。
+++黄滔
++++灵均
莫问灵均昔日游，江篱春尽岸枫秋。
至今此事何人雪，月照楚山湘水流。
+++黄滔
++++马嵬
锦江晴碧剑锋奇，合有千年降圣时。
天意从来知幸蜀，不关胎祸自蛾眉。
+++黄滔
++++和陈先辈陪陆舍人春日游曲江
刘超游召郄诜陪，为忆池亭旧赏来。
红杏花旁见山色，诗成因触鼓声回。
+++黄滔
++++花
莫道颜色如渥丹，莫道馨香过𦶜兰。
东风吹绽还吹落，明日谁为今日看。
+++黄滔
++++卷帘
绿鬟侍女手纤纤，新捧嫦娥出素蟾。
卫玠官高难久立，莫辞双卷水精帘。
+++黄滔
++++启帐
得人憎定绣芙蓉，爱锁嫦娥出月踪。
侍女莫嫌抬素手，拨开珠翠待相逢。
+++黄滔
++++去扇
城上风生蜡炬寒，锦帷开处露翔鸾。
已知秦女升仙态，休把圆轻隔牡丹。
+++黄滔
++++别后
梦里相逢无后期，烟中解珮杳何之。
亏蟾便是陈宫镜，莫吐清光照别离。
+++黄滔
++++严陵钓台
终向烟霞作野夫，一竿竹不换簪裾。
直钩犹逐熊罴起，独是先生真钓鱼。
+++黄滔
++++马嵬二首
铁马嘶风一渡河，泪珠零便作惊波。
鸣泉亦感上皇意，流下陇头呜咽多。
龙脑移香凤辇留，可能千古永悠悠。
夜台若使香魂在，应作烟花出陇头。
+++黄滔
++++闰八月
无人不爱今年闰，月看中秋两度圆。
唯恐雨师风伯意，至时还夺上楼天。
+++黄滔
++++奉和翁文尧戏寄
掘兰宫里数名郎，好是乘轺出帝乡。
两度还家还未有，别论光彩向冠裳。
+++黄滔
++++奉和文尧对庭前千叶石榴
一朵千英绽晓枝，彩霞堪与别为期。
移根若在芙蓉苑，岂向当年有醒时。
+++黄滔
++++翁文尧以美疹暂滞令公大王益得异礼观今日…辄成一章
滋赋諴文侯李盛，终求一袭锦衣难。
如何两度还州里，兼借乡人更剩观。
+++黄滔
++++赠友人
超达陶子性，留琴不设弦。
觅句朝忘食，倾杯夜废眠。
爱月影为伴，吟风声自连。
听此莺飞谷，心怀迷远川。

++下卷七百零七
  
+++殷文圭
++++八月十五夜
万里无云镜九州，最团圆夜是中秋。
满衣冰彩拂不落，遍地水光凝欲流。
华岳影寒清露掌，海门风急白潮头。
因君照我丹心事，减得愁人一夕愁。
+++殷文圭
++++省试夜投献座主
辟开公道选时英，神镜高悬鉴百灵。
混沌分来融间气，欃枪灭处炫文星。
烛然兰省三条白，山束龙门万仞青。
圣教中兴周礼在，不劳干羽舞明庭。
+++殷文圭
++++观贺皇太子册命
嗣册储皇帝命行，万方臣妾跃欢声。
鸾旃再立星辰正，雉扇双开日月明。
自有汉元争翊戴，不劳商皓定欹倾。
春宫保傅皆周召，致主何忧不太平。
+++殷文圭
++++行朝早春侍师门宴西溪席上作
西溪水色净于苔，画鹢横风绛帐开。
弦管旋飘蓬岛去，公卿皆是蕊宫来。
金鳞掷浪钱翻荇，玉爵粘香雪泛梅。
三榜生徒逾七十，岂期龙坂纳非才。
+++殷文圭
++++贺同年第三人刘先辈咸辟命
甲门才子鼎科人，拂地蓝衫榜下新。
脱俗文章笑鹦鹉，凌云头角压麒麟。
金壶藉草溪亭晚，玉勒穿花野寺春。
多愧受恩同阙里，不嫌师僻与颜贫。
+++殷文圭
++++寄广南刘仆射
战国从今却尚文，品流才子作将军。
画船清宴蛮溪雨，粉阁闲吟瘴峤云。
暴客卸戈归惠政，史官调笔待儒勋。
汉仪一化南人后，牧马无因更夜闻。
+++殷文圭
++++题吴中陆龟蒙山斋
万卷图书千户贵，十洲烟景四时和。
花心露洗猩猩血，水面风披瑟瑟罗。
庄叟静眠清梦永，客儿芳意小诗多。
天麟不触人间网，拟把公卿换得么。
+++殷文圭
++++经李翰林墓
诗中日月酒中仙，平地雄飞上九天。
身谪蓬莱金籍外，宝装方丈玉堂前。
虎靴醉索将军脱，鸿笔悲无令子传。
十字遗碑三尺墓，只应吟客吊秋烟。
+++殷文圭
++++鹦鹉
丹觜如簧翠羽轻，随人呼物旋知名。
金笼夜黯山西梦，玉枕晓憎帘外声。
才子爱奇吟不足，美人怜尔绣初成。
应缘是我邯郸客，相顾咬咬别有情。
+++殷文圭
++++边将别
地角天涯倍苦辛，十年铅椠未酬身。
朱门泣别同鲛客，紫塞旅游随雁臣。
汉将出师冲晓雪，胡儿奔马扑征尘。
行行独止干戈域，毳帐望谁为主人。
+++殷文圭
++++江南秋日
水国由来称道情，野人经此顿神清。
一篷秋雨睡初起，半砚冷云吟未成。
青笠渔儿筒钓没，蒨衣菱女画桡轻。
冰绡写上江南景，寄与金銮马长卿。
+++殷文圭
++++题友人庭竹
丛篁萧瑟拂清阴，贵地栽成碧玉林。
尽待花开添凤食，可怜风击状龙吟。
钿竿离立霜文静，锦箨飘零粉节深。
何事子猷偏寄赏，此君心似古人心。
+++殷文圭
++++览陆龟蒙旧集
先生文价沸三吴，白雪千编酒一壶。
吟去星辰笔下动，醉来嵩华眼中无。
峭如谢桧虬蟠活，清似缑山凤路孤。
身后独遗封禅草，何人寻得佐鸿图。
+++殷文圭
++++玉仙道中
莼鲈方美别吴江，笔阵诗魔两未降。
山势北蟠龙偃蹇，泉声东漱玉琤瑽。
陂狐兔穿蛮冢，破寺荆榛拥佛幢。
信马冷吟迷路处，隔溪烟雨吠村厖。
+++殷文圭
++++赵侍郎看红白牡丹，因寄杨状头赞图
迟开都为让群芳，贵地栽成对玉堂。
红艳袅烟疑欲语，素华映月只闻香。
剪裁偏得东风意，淡薄似矜西子妆。
雅称花中为首冠，年年长占断春光。
+++殷文圭
++++题胡州太学丘光庭博士幽居
舜轨尧文混九垓，明堂宏构集良材。
江边云卧如龙稳，天外泥书遣鹤来。
五夜药苗滋沆瀣，四时花影荫莓苔。
草玄门似山中静，不是公卿到不开。
+++殷文圭
++++初秋留别越中幕客
魂梦飘零落叶洲，北辕南柁几时休。
月中青桂渐看老，星畔白榆还报秋。
鹤禁有知须强进，稽峰无事莫相留。
吴花越柳饶君醉，直待功成始举头。
+++殷文圭
++++送道者朝见后归山
暂随蒲帛谒金銮，萧洒风仪傲汉官。
天马难将朱索绊，海鳌宁觉碧涛宽。
松坛月作尊前伴，竹箧书为教外欢。
神鼎已乾龙虎伏，一条真气出云端。
+++殷文圭
++++赠战将
绿沈枪利雪峰尖，犀甲军装称紫髯。
威慑万人长凛凛，礼延群客每谦谦。
阵前战马黄金勒，架上兵书白玉签。
不为已为儒弟子，好依门下学韬钤。
+++殷文圭
++++九华贺雨吟
陶公焦思念生灵，变旱为丰合杳冥。
雷劈老松疑虎怒，雨冲阴洞觉龙腥。
万畦香稻蓬葱绿，九朵奇峰扑亚青。
吟贺西成饶旅兴，散丝飞洒满长亭。
+++殷文圭
++++赠池州张太守
神珠无颣玉无瑕，七叶簪貂汉相家。
阵面奔星破犀象，笔头飞电跃龙蛇。
绛帏夜坐穷三史，红旆春行到九华。
只怕池人留不住，别迁征镇拥高牙。
+++殷文圭
++++中秋自宛陵寄池阳太守
出山三见月如眉，蝶梦终宵绕戟枝。
旅客思归鸿去日，贤侯行化子来时。
郡楼遐想刘琨啸，相阁方窥谢傅棋。
按部况闻秋稼熟，马前迎拜羡并儿。
+++殷文圭
++++次韵九华杜先辈重阳寄投宛陵丞相
日下飞声彻不毛，酒醒时得广离骚。
先生鬓为吟诗白，上相心因治国劳。
千乘信回鱼榼重，九华秋迥凤巢高。
强酬小谢重阳句，沙恨无金尽日淘。
+++殷文圭
++++寄贺杜荀鹤及第
一战平畴五字劳，昼归乡去锦为袍。
大鹏出海翎犹湿，骏马辞天气正豪。
九子旧山增秀绝，二南新格变风骚。
由来稽古符公道，平地丹梯甲乙高。
+++殷文圭
++++春草碧色
细草含愁碧，芊绵南浦滨。
萋萋如恨别，苒苒共伤春。
疏雨烟华润，斜阳细彩匀。
花粘繁斗锦，人藉软胜茵。
浅映宫池水，轻遮辇路尘。
杜回如可结，誓作报恩身。
+++殷文圭
++++和友人送衡尚书赴池阳副车
淮王上将例分忧，玉帐参承半列侯。
次第选材如创厦，别离排宴向藏舟。
鲲鹏变化知难测，龙蠖升沈各有由。
躞蹀行牵金鋄重，婵娟立唱翠娥愁。
筑头勋业谐三阵，满腹诗书究九流。
金海珠韬乘月读，肉芝牙茗拨云收。
赤鳞旆卷鸥汀晚，青雀船横雁阵秋。
十字细波澄镜面，九华残雪露峰头。
醉沈北海千尊酒，吟上南荆百尺楼。
况是昭明食鱼郡，不妨闲掷钓璜钩。
+++殷文圭
++++贻李南平
紫殿西头月欲斜，曾草临淮上相麻。
润笔已曾经奏谢，更飞章句问张华。
+++殷文圭
++++句
龙舒太守人中杰，风韵堂中心似月。（《方舆胜览》）
众口声光夸汉将，筑头勋业佐淮王。（《贺池阳太守正命》，《唐诗纪事》）

++下卷七百零八
  
+++徐夤
++++钓台
金门谁奉诏，碧岸独垂钩。
旧友只樵叟，新交惟野鸥。
嘉名悬日月，深谷化陵丘。
便可招巢父，长川好饮牛。
+++徐夤
++++旅次寓题
胡为名利役，来往老关河。
白发随梳少，青山入梦多。
途穷怜抱疾，世乱耻登科。
却起渔舟念，春风钓绿波。
+++徐夤
++++赠严司直
承家居阙下，避世出关东。
有酒刘伶醉，无儿伯道穷。
新诗吟阁赏，旧业钓台空。
雨雪还相访，心怀与我同。
+++徐夤
++++赠东方道士
葫芦窗畔挂，是物在其间。
雪色老人鬓，桃花童子颜。
祭星秋卜日，采药晓登山。
旧放长生鹿，时衔瑞草还。
+++徐夤
++++题僧壁
香厨流瀑布，独院锁孤峰。
绀发青螺长，文茵紫豹重。
卵枯皆化燕，蜜老却成蜂。
明月留人宿，秋声夜著松。
+++徐夤
++++和人经隋唐间战处
孤军前度战，一败一成功。
卷旆早归国，卧尸犹臂弓。
草间腥半在，沙上血残红。
伤魄何为者，五湖垂钓翁。
+++徐夤
++++追和常建叹王昭君
红颜如朔雪，日烁忽成空。
泪尽黄云雨，尘消白草风。
君心争不悔，恨思竟何穷。
愿化南飞燕，年年入汉宫。
+++徐夤
++++赠董先生
寿岁过于百，时闲到上京。
餐松双鬓嫩，绝粒四支轻。
雨雪思中岳，云霞梦赤城。
来年期寿箓，何处待先生。
+++徐夤
++++河流
洪流盘砥柱，淮济不同波。
莫讶清时少，都缘曲处多。
远能通玉塞，高复接银河。
大禹成门嶮，为龙始得过。
+++徐夤
++++题南寺
久别猿啼寺，流年劫逝波。
旧僧归塔尽，古瓦长松多。
壁藓昏题记，窗萤散薜萝。
平生英壮节，何故旋消磨。
+++徐夤
++++北山秋晚
十载衣裘尽，临寒隐薜萝。
心闲缘事少，身老爱山多。
玉露催收菊，金风促剪禾。
燕秦正戎马，林下好婆娑。
+++徐夤
++++昔游
昔游红杏苑，今隐刺桐村。
岁计悬僧债，科名负国恩。
不书胝渐稳，频镊鬓无根。
惟有经邦事，年年志尚存。
+++徐夤
++++酒胡子
红筵丝竹合，用尔作欢娱。
直指宁偏党，无私绝觊觎。
当歌谁擐袖，应节渐轻躯。
恰与真相似，毡裘满颔须。
+++徐夤
++++吊崔补阙
近来吾道少，恸哭博陵君。
直节岩前竹，孤魂岭上云。
缙绅传确论，丞相取遗文。
废却中兴策，何由免用军。
+++徐夤
++++吊赤水李先生
三年悲过隙，一室类销冰。
妻病入仙观，子穷随岳僧。
荒丘寒有雨，古屋夜无灯。
往日清猷著，金门几欲征。
+++徐夤
++++香鸭
不假陶熔妙，谁教羽翼全。
五金池畔质，百和口中烟。
觜钝鱼难啄，心空火自燃。
御炉如有阙，须进圣君前。
+++徐夤
++++鸡
名参十二属，花入羽毛深。
守信催朝日，能鸣送晓阴。
峨冠装瑞璧，利爪削黄金。
徒有稻粱感，何由报德音。
+++徐夤
++++白鸽
举翼凌空碧，依人到大邦。
粉翎栖画阁，雪影拂琼窗。
振鹭堪为侣，鸣鸠好作双。
狎鸥归未得，睹尔忆晴江。
+++徐夤
++++龟
行止竟何从，深溪与古峰。
青荷巢瑞质，绿水返灵踪。
钻骨神明应，酬恩感激重。
仙翁求一卦，何日脱龙钟。
+++徐夤
++++银结条冠子
日下征良匠，宫中赠阿娇。
瑞莲开二孕，琼缕织千条。
蝉翼轻轻结，花纹细细挑。
舞时红袖举，纤影透龙绡。
+++徐夤
++++蜀葵
剑门南面树，移向会仙亭。
锦水饶花艳，岷山带叶青。
文君惭婉娩，神女让娉婷。
烂熳红兼紫，飘香入绣扃。
+++徐夤
++++华清宫
十二琼楼锁翠微，暮霞遗却六铢衣。
桐枯丹穴凤何去，天在鼎湖龙不归。
帘影罢添新翡翠，露华犹湿旧珠玑。
君王魂断骊山路，且向蓬瀛伴贵妃。
+++徐夤
++++再幸华清宫
肠断将军改葬归，锦囊香在忆当时。
年来却恨相思树，春至不生连理枝。
雪女冢头瑶草合，贵妃池里玉莲衰。
霓裳旧曲飞霜殿，梦破魂惊绝后期。
+++徐夤
++++喜雨上主人尚书
天皇攘袂敕神龙，雨我公田兆岁丰。
几日淋漓侵暮角，数宵滂沛彻晨钟。
细如春雾笼平野，猛似秋风击古松。
门下十年耕稼者，坐来偏忆翠微峰。
+++徐夤
++++回文诗二首
飞书一幅锦文回，恨写深情寄雁来。
机上月残香阁掩，树梢烟澹绿窗开。
霏霏雨罢歌终曲，漠漠云深酒满杯。
归日几人行问卜，徽音想望倚高台。
轻帆数点千峰碧，水接云山四望遥。
晴日海霞红霭霭，晓天江树绿迢迢。
清波石眼泉当槛，小径松门寺对桥。
明月钓舟渔浦远，倾山雪浪暗随潮。
+++徐夤
++++不把渔竿
不把渔竿不灌园，策筇吟绕绿芜村。
得争野老眠云乐，倍感闽王与善恩。
鸟趁竹风穿静户，鱼吹烟浪喷晴轩。
何人买我安贫趣，百万黄金未可论。
+++徐夤
++++古往今来
古往今来恨莫穷，不如沈醉卧春风。
雀儿无角长穿屋，鹦鹉能言却入笼。
柳惠岂嫌居下位，朱云直去指三公。
闲思郭令长安宅，草没匡墙旧事空。
+++徐夤
++++十里烟笼
十里烟笼一径分，故人迢递久离群。
白云明月皆由我，碧水青山忽赠君。
浮世宦名浑似梦，半生勤苦谩为文。
北邙坡上青松下，尽是锵金佩玉坟。
+++徐夤
++++偶书
巧者多为拙者资，良筹第一在乘时。
市门逐利终身饱，谷口躬耕尽日饥。
琼玖鬻来燕石贵，蓬蒿芳处楚兰衰。
高皇冷笑重瞳客，盖世拔山何所为。
+++徐夤
++++润屋
润屋丰家莫妄求，眼看多是与身雠。
百禽罗得皆黄口，四皓山居始白头。
玉烁火光争肯变，草芳崎岸不曾秋。
朱门粉署何由到，空寄新诗谢列侯。
+++徐夤
++++退居
鹤性松心合在山，五侯门馆怯趋攀。
三年卧病不能免，一日受恩方得还。
明月送人沿驿路，白云随马入柴关。
笑他范蠡贪婪甚，相罢金多始退闲。
+++徐夤
++++闭门
闭却闲门卧小窗。
更何人与疗膏肓。
一生有酒唯知醉，四大无根可预量。
骨冷欲针先觉痛，肉顽频灸不成疮。
漳滨伏枕文园渴，盗跖纵横似虎狼。
+++徐夤
++++开窗
闭户开窗寝又兴，三更时节也如冰。
长闲便是忘机者，不出真如过夏僧。
环堵岂惭蜗作舍，布衣宁假鹤为翎。
蔷薇花尽薰风起，绿叶空随满架藤。
+++徐夤
++++灯花
点蜡烧银却胜栽，九华红艳吐玫瑰。
独含冬夜寒光拆，不傍春风暖处开。
难见只因能送喜，莫挑唯恐堕成灰。
贪膏附热多相误，为报飞蛾罢拂来。
+++徐夤
++++东归出城留别知己
韦蒙屈指许非才，三载长安共酒杯。
欲别未攀杨柳赠，相留拟待牡丹开。
寒随御水波光散，暖逐衡阳雁影来。
他日因书问衰飒，东溪须访子陵台。
+++徐夤
++++咏怀
愁花变出白髭须，半世辛勤一事无。
道在或期君梦想，贫来争奈鬼揶揄。
马卿自愧长婴疾，颜子谁怜不是愚。
借取秦宫台上镜，为时开照汉妖狐。
+++徐夤
++++郊村独游
岁闰堪怜历候迟，出门惟与野云期。
惊鱼掷上绿荷芰，栖鸟啄馀红荔枝。
末路可能长薄命，修途应合有良时。
市头相者休相戏，蹙膝先生半自知。
+++徐夤
++++经故翰林杨左丞池亭
八角红亭荫绿池，一朝青草盖遗基。
蔷薇藤老开花浅，翡翠巢空落羽奇。
春榜几深门下客，乐章多取集中诗。
平生德义人间诵，身后何劳更立碑。
+++徐夤
++++经故广平员外旧宅
门巷萧条引涕洟，遗孤三岁著麻衣。
绿杨树老垂丝短，翠竹林荒著笋稀。
结社僧因秋朔吊，买书船近葬时归。
平生欲献匡君策，抱病犹言未息机。
+++徐夤
++++潘丞相旧宅
绿树垂枝荫四邻，春风还似旧时春。
年年燕是雕梁主，处处花随落月尘。
七贵竟为长逝客，五侯寻作不归人。
秋槐影薄蝉声尽，休谓龙门待化鳞。
+++徐夤
++++门外闲田数亩长有泉源因筑直堤分为两沼
左右澄漪小槛前，直堤高筑古平川。
十分春水双檐影，一片秋空两月悬。
前岸好山摇细浪，夹门嘉树合晴烟。
坐来暗起江湖思，速问溪翁买钓船。
+++徐夤
++++北园
北园干叶旋空枝，兰蕙还将众草衰。
笼鸟上天犹有待，病龙兴雨岂无期。
身闲不厌频来客，年老偏怜最小儿。
生事罢求名与利，一窗书策是年支。
+++徐夤
++++溪上要一只白簟扇盖头垂钓去年就节推…遂成拙句
难求珍箑过炎天，远就金貂乞月圆。
直在引风欹角枕，且图遮日上渔船。
但令织取无花簟，不用挑为饮露蝉。
莫道如今时较晚，也应留得到明年。
+++徐夤
++++招隐
齿发那能敌岁华，早知休去避尘沙。
鬼神只阚高明里，倚伏不干栖隐家。
陶景岂全轻组绶，留侯非独爱烟霞。
赠君吉语堪铭座，看取朝开暮落花。
+++徐夤
++++忆山中友人
忆得当年接善邻，苦将闲事强夫君。
斗开碧沼分明月，各领青山占白云。
近日药方多缮写，旧来诗草半烧焚。
金门几欲言西上，惆怅关河正用军。
+++徐夤
++++溪隐
将名将利已无缘，深隐清溪拟学仙。
绝却腥膻胜服药，断除杯酒合延年。
蜗牛壳漏宁同舍，榆荚花开不是钱。
鸾鹤久从笼槛闭，春风却放纸为鸢。
+++徐夤
++++酒醒
酒醒欲得适闲情，骑马那胜策杖行。
天暖天寒三月暮，溪南溪北两村名。
沙澄浅水鱼知钓，花落平田鹤见耕。
望断长安故交远，来书未说九河清。
+++徐夤
++++梦断
梦断纱窗半夜雷，别君花落又花开。
渔阳路远书难寄，衡岳山高月不来。
玄燕有情穿绣户，灵龟无应祝金杯。
人生若得长相对，萤火生烟草化灰。
+++徐夤
++++人事
人事飘如一炷烟，且须求佛与求仙。
丰年甲子春无雨，良夜庚申夏足眠。
颜氏岂嫌瓢里饮，孟光非取镜中妍。
平生生计何为者，三径苍苔十亩田。
+++徐夤
++++休说
休说人间有陆沈，一樽闲待月明斟。
时来不怕沧溟阔，道大却忧潢潦深。
白首钓鱼应是分，青云干禄已无心。
梓桐赋罢相如隐，谁为君前永夜吟。
+++徐夤
++++嘉运
嘉运良时两阻修，钓竿蓑笠乐林丘。
家无寸帛浑闲事，身似浮云且自由。
庭际鸟啼花旋落，潭心月在水空流。
晨炊一箸红银粒，忆著长安索米秋。
+++徐夤
++++绿鬓
绿鬓先生自出林，孟光同乐野云深。
躬耕为食古人操，非织不衣贤者心。
眼众岂能分瑞璧，舌多须信烁良金。
君看黄阁南迁客，一过泷州绝好音。
+++徐夤
++++骄侈
骄侈阽危俭素牢，镜中形影岂能逃。
石家恃富身还灭，颜子非贫道不遭。
蝙蝠亦能知日月，鸾凤那肯啄腥臊。
古今人事惟堪醉，好脱霜裘换绿醪。
+++徐夤
++++龙蛰二首
龙蛰蛇蟠却待伸，和光何惜且同尘。
伍员岂是吹箫者，冀缺非同执耒人。
神剑触星当变化，良金成器在陶钧。
穰侯休忌关东客，张禄先生竟相秦。
休说雄才间代生，到头难与运相争。
时通有诏征枚乘，世乱无人荐祢衡。
逐日莫矜驽马步，司晨谁要牝鸡鸣。
中林且作烟霞侣，尘满关河未可行。
+++徐夤
++++逐臭苍蝇
逐臭苍蝇岂有为，清蝉吟露最高奇。
多藏苟得何名富，饱食嗟来未胜饥。
穷寂不妨延寿考，贪狂总待算毫厘。
首阳山翠千年在，好奠冰壶吊伯夷。
+++徐夤
++++牡丹花二首
看遍花无胜此花，剪云披雪蘸丹砂。
开当青律二三月，破却长安千万家。
天纵秾华刳鄙吝，春教妖艳毒豪奢。
不随寒令同时放，倍种双松与辟邪。
万万花中第一流，浅霞轻染嫩银瓯。
能狂绮陌千金子，也惑朱门万户侯。
朝日照开携酒看，暮风吹落绕栏收。
诗书满架尘埃扑，尽日无人略举头。
+++徐夤
++++尚书座上赋牡丹花得轻字韵其花自越中移植
流苏凝作瑞华精，仙阁开时丽日晴。
霜月冷销银烛焰，宝瓯圆印彩云英。
娇含嫩脸春妆薄，红蘸香绡艳色轻。
早晚有人天上去，寄他将赠董双成。
+++徐夤
++++依韵和尚书再赠牡丹花
烂银基地薄红妆，羞杀千花百卉芳。
紫陌昔曾游寺看，朱门今在绕栏望。
龙分夜雨资娇态，天与春风发好香。
多著黄金何处买，轻桡挑过镜湖光。
+++徐夤
++++郡庭惜牡丹
肠断东风落牡丹，为祥为瑞久留难。
青春不驻堪垂泪，红艳已空犹倚栏。
积藓下销香蕊尽，晴阳高照露华干。
明年万叶千枝长，倍发芳菲借客看。
+++徐夤
++++追和白舍人咏白牡丹
蓓蕾抽开素练囊，琼葩薰出白龙香。
裁分楚女朝云片，剪破姮娥夜月光。
雪句岂须征柳絮，粉腮应恨帖梅妆。
槛边几笑东篱菊，冷折金风待降霜。
+++徐夤
++++忆牡丹
绿树多和雪霰栽，长安一别十年来。
王侯买得价偏重，桃李落残花始开。
宋玉邻边腮正嫩，文君机上锦初裁。
沧洲春暮空肠断，画看犹将劝酒杯。
+++徐夤
++++惜牡丹
今日狂风揭锦筵，预愁吹落夕阳天。
闲看红艳只须醉，谩惜黄金岂是贤。
南国好偷夸粉黛，汉宫宜摘赠神仙。
良时虽作莺花主，白马王孙恰少年。
+++徐夤
++++览柳浑汀洲采白蘋之什，因成一章
采尽汀蘋恨别离，鸳鸯鸂鶒总双飞。
月明南浦梦初断，花落洞庭人未归。
天远有书随驿使，夜长无烛照寒机。
年来泣泪知多少，重叠成痕在绣衣。
+++徐夤
++++司直巡官无诸移到玫瑰花
芳菲移自越王台，最似蔷薇好并栽。
秾艳尽怜胜彩绘，嘉名谁赠作玫瑰。
春藏锦绣风吹拆，天染琼瑶日照开。
为报朱衣早邀客，莫教零落委苍苔。
+++徐夤
++++梅花
琼瑶初绽岭头葩，蕊粉新妆姹女家。
举世更谁怜洁白，痴心皆尽爱繁华。
玄冥借与三冬景，谢氏输他六出花。
结实和羹知有日，肯随羌笛落天涯。
+++徐夤
++++荔枝二首
朱弹星丸粲日光，绿琼枝散小香囊。
龙绡壳绽红纹粟，鱼目珠涵白膜浆。
梅熟已过南岭雨，橘酸空待洞庭霜。
蛮山蹋晓和烟摘，拜捧金盘奉越王。
日日熏风卷瘴烟，南园珍果荔枝先。
灵鸦啄破琼津滴，宝器盛来蚌腹圆。
锦里只闻销醉客，蕊宫惟合赠神仙。
何人刺出猩猩血，深染罗纹遍壳鲜。
+++徐夤
++++菊花
桓景登高事可寻，黄花开处绿畦深。
消灾辟恶君须采，冷露寒霜我自禁。
篱物早荣还早谢，涧松同德复同心。
陶公岂是居贫者，剩有东篱万朵金。
+++徐夤
++++画松
涧底阴森验笔精，笔闲开展觉神清。
曾当月照还无影，若许风吹合有声。
枝偃只应玄鹤识，根深且与茯苓生。
天台道士频来见，说似株株倚赤城。
+++徐夤
++++草木
草木无情亦可嗟，重开明镜照无涯。
菊英空折罗含宅，榆荚不生原宪家。
天命岂凭医药石，世途还要辟虫沙。
仙翁乞取金盘露，洗却苍苍两鬓华。
+++徐夤
++++松
涧底青松不染尘，未逢良匠竞谁分。
龙盘劲节岩前见，鹤唳翠梢天上闻。
大厦可营谁择木，女萝相附欲凌云。
皇王自有增封日，修竹徒劳号此君。
+++徐夤
++++竹
翠染琅玕粉渐开，东南移得会稽栽。
游丝挂处渔竿去，绿水夹时龙影来。
风触有声含六律，露沾如洗绝浮埃。
王猷旧宅无人到，抱却清阴盖绿苔。
+++徐夤
++++尚书打球，小骢步骤最奇，因有所赠
善价千金未可论，燕王新寄小龙孙。
逐将白日驰青汉，衔得流星入画门。
步骤最能随手转，性灵多恐会人言。
桃花雪点多虽贵，全假当场一顾恩。
+++徐夤
++++尚书惠蜡面茶
武夷春暖月初圆，采摘新芽献地仙。
飞鹊印成香蜡片，啼猿溪走木兰船。
金槽和碾沈香末，冰碗轻涵翠缕烟。
分赠恩深知最异，晚铛宜煮北山泉。
+++徐夤
++++劝酒
休向尊前诉羽觥，百壶清酌与君倾。
身同绿树年年老，事比红尘日日生。
六国英雄徒反覆，九原松柏甚分明。
醉乡路与乾坤隔，岂信人间有利名。
+++徐夤
++++断酒
因论沈湎觉前非，便碎金罍与羽卮。
采茗早驰三蜀使，看花甘负五侯期。
窗间近火刘伶传，坐右新铭管仲辞。
此事十年前已说，匡庐山下老僧知。
+++徐夤
++++忆旧山
涧竹岩云有旧期，二年频长鬓边丝。
游鱼不爱金杯水，栖鸟敢求琼树枝。
陶景恋深松桧影，留侯抛却帝王师。
龙争虎攫皆闲事，数叠山光在梦思。

++下卷七百零九
  
+++徐夤
++++西华
五千仞有馀神秀，一一排云上泬。
叠嶂出关分二陕，残冈过水作中条。
巨灵庙破生春草，毛女峰高入绛霄。
拜祝金天乞阴德，为民求主降神尧。
+++徐夤
++++岚似屏风
岚似屏风草似茵，草边时脍锦花鳞。
山中宰相陶弘景，谷口耕夫郑子真。
宦达到头思野逸，才多未必笑清贫。
君看东洛平泉宅，只有年年百卉春。
+++徐夤
++++忆潼关
洞壑双扉入到初，似从深阱睹高墟。
天开白日临军国，山夹黄河护帝居。
隋炀远游宜不反，奉春长策竟何如。
须知皇汉能扃鐍，延得年过四百馀。
+++徐夤
++++忆潼关早行
行客起看仙掌月，落星斜照浊河泥。
故山远处高飞雁，去马鸣时先早鸡。
关柳不知谁氏种，岳碑犹见圣君题。
刍荛十轴僮三尺，岂谓青云便有梯。
+++徐夤
++++鸿门（旧本作失题）
耨月耕烟水国春，薄徒应笑作农人。
皇王尚法三推礼，白社宁忘四体勤。
雨洒蓑衣芳草暗，鸟啼云树小村贫。
犹胜堕力求飧者，五斗低腰走世尘。
+++徐夤
++++忆长安行
旧历关中忆废兴，僭奢须戒俭须凭。
火光只是烧秦冢，贼眼何曾视灞陵。
钟鼓煎催人自急，侯王更换恨难胜。
不如坐钓清溪月，心共寒潭一片澄。
+++徐夤
++++忆长安上省年
忽忆关中逐计车，历坊骑马信空虚。
三秋病起见新雁，八月夜长思旧居。
宗伯帐前曾献赋，相君门下再投书。
如今说著犹堪泣，两宿都堂过岁除。
+++徐夤
++++长安述怀
黄河冰合尚来游，知命知时肯躁求。
词赋有名堪自负，春风落第不曾羞。
风尘色里凋双鬓，鼙鼓声中历几州。
十载公卿早言屈，何须课夏更冥搜。
+++徐夤
++++长安即事三首
抛掷清溪旧钓钩，长安寒暑再环周。
便随莺羽三春化，只说蝉声一度愁。
扫雪自怜窗纸照，上天宁愧海槎流。
明时则待金门诏，肯羡班超万户侯。
无酒穷愁结自舒，饮河求满不求馀。
身登霄汉平时第，家得干戈定后书。
富贵敢期苏季子，清贫方见马相如。
明时用即匡君去，不用何妨却钓鱼。
拖紫腰金不要论，便堪归隐白云村。
更无名籍强金榜，岂有花枝胜杏园。
绮席促时皆国器，羽觥飞处尽王孙。
高眠亦是前贤事，争报春闱莫大恩。
+++徐夤
++++东京次新安道中
贼去兵来岁月长，野蒿空满坏墙匡。
旋从古辙成深谷，几见金舆过上阳。
洛水送年催代谢，嵩山擎日拂穹苍。
殊时异世为儒者，不见文皇与武皇。
+++徐夤
++++山阴故事
坦腹夫君不可逢，千年犹在播英风。
红鹅化鹤青天远，彩笔成龙绿水空。
爱竹只应怜直节，书裙多是为奇童。
吹笙缑岭登山后，东注清流岂有穷。
+++徐夤
++++温陵即事
早年师友教为文，卖却鱼舟网典坟。
国有安危期日谏，家无担石暂从军。
非才岂合攀丹桂，多病犹堪伴白云。
争得千钟季孙粟，沧洲归与故人分。
+++徐夤
++++温陵残腊书怀寄崔尚书
济川无楫拟何为，三杰还从汉祖推。
心学庭槐空发火，鬓同门柳即垂丝。
中兴未遇先怀策，除夜相催也课诗。
江上年年接君子，一杯春酒一枰棋。
+++徐夤
++++义通里寓居即事
家住寒梅翠岭东，长安时节咏途穷。
牡丹窠小春馀雨，杨柳丝疏夏足风。
愁鬓已还年纪白，衰容宁藉酒杯红。
长卿甚有凌云作，谁与清吟绕帝宫。
+++徐夤
++++上阳宫词
点点苔钱上玉墀，日斜空望六龙西。
妆台尘暗青鸾掩，宫树月明黄鸟啼。
庭草可怜分雨露，君恩深恨隔云泥。
银蟾借与金波路，得入重轮伴羿妻。
+++徐夤
++++西寨寓居
闲读南华对酒杯，醉携筇竹画苍苔。
豪门有利人争去，陋巷无权客不来。
解报可能医病雀，重燃谁肯照寒灰。
严陵万古清风在，好棹东溪咏钓台。
功智争驰淡薄空，犹怀忠信拟何从。
鸱鸢啄腐疑雏凤，神鬼欺贫笑伯龙。
烈日不融双鬓雪，病身全仰竹枝筇。
崇侯入辅严陵退，堪忆啼猿万仞峰。
+++徐夤
++++题福州天王阁
绝境宜栖独角仙，金张到此亦忘还。
三门里面千层阁，万井中心一朵山。
江拗碧湾盘洞府，石排青壁护禅关。
有时海上看明月，辗出冰轮叠浪间。
+++徐夤
++++忆荐福寺南院
忆昔长安落第春，佛宫南院独游频。
灯前不动惟金像，壁上曾题尽古人。
鶗鴂声中双阙雨，牡丹花际六街尘。
啼猿溪上将归去，合问升平诣秉钧。
+++徐夤
++++塔院小屋，四壁皆是卿相题名，因成四韵
雁塔搀空映九衢，每看华宇每踟蹰。
题名尽是台衡迹，满壁堪为宰辅图。
鸾凤岂巢荆棘树，虬龙多蛰帝王都。
谁知远客思归梦，夜夜无船自过湖。
+++徐夤
++++题名琉璃院（今改名景祥院）
一条溪绕翠岩隈，行脚僧言胜五台。
农罢树阴黄犊卧，斋时山下白衣来。
松因往日门人种，路是前生长老开。
三卷贝多金粟语，可能长诵免轮回。
+++徐夤
++++寺中偶题
听话金仙眉相毫，每来皆得解尘劳。
鹤栖云路看方贵，僧倚松门见始高。
名利罢烧心内火，雪霜偏垢鬓边毛。
银蟾未出金乌在，更上层楼眺海涛。
+++徐夤
++++山寺寓居
高卧东林最上方，水声山翠剔愁肠。
白云送雨笼僧阁，黄叶随风入客堂。
终去四明成大道，暂从双鬓许秋霜。
披缁学佛应无分，鹤氅谈空亦不妨。
+++徐夤
++++寄僧寓题
佛顶抄经忆惠休，众人皆谓我悠悠。
浮生真个醉中梦，闲事莫添身外愁。
百岁付于花暗落，四时随却水奔流。
安眠静笑思何报，日夜焚修祝郡侯。
+++徐夤
++++游灵隐天竺二寺
丹井冷泉虚易到，两山真界实难名。
石和云雾莲华气，月过楼台桂子清。
腾踏回桥巡像设，罗穿曲洞出龙城。
更怜童子呼猿去，飒飒萧萧下树行。
+++徐夤
++++醉题邑宰南塘屋壁
万古清淮照远天，黄河浊浪不相关。
县留东道三千客，宅锁南塘一片山。
草色净经秋雨绿，烧痕寒入晓窗斑。
闽王美锦求贤制，未许陶公解印还。
+++徐夤
++++题泗洲塔
十年前事已悠哉，旋被钟声早暮催。
明月似师生又没，白云如客去还来。
烟笼瑞阁僧经静，风打虚窗佛幌开。
惟有南边山色在，重重依旧上高台。
+++徐夤
++++东归题屋壁
尘埃归去五湖东，还是衡门一亩宫。
旧业旋从征赋失，故人多逐乱离空。
因悲尽室如悬罄，却拟携家学转蓬。
见说武王天上梦，无情曾与傅岩通。
+++徐夤
++++寓题
酒壶棋局似闲人，竹笏蓝衫老此身。
托客买书重得卷，爱山移宅近为邻。
鸣蛩阁上风吹病，落叶庭中月照贫。
见说天池波浪阔，也应涓滴溅穷鳞。
+++徐夤
++++偶题
闲补亡书见废兴，偶然前古也填膺。
秦宫犹自拜张禄，楚幕不知留范增。
大道岂全关历数，雄图强半属贤能。
燕台财力知多少，谁筑黄金到九层。
+++徐夤
++++寓题述怀
大道真风早晚还，妖讹成俗污乾坤。
宣尼既没苏张起，凤鸟不来鸡雀喧。
刍少可能供骥子，草多谁复访兰荪。
尧廷忘却征元凯，天阙重关十二门。
+++徐夤
++++将入城灵口道中作
路上长安惟咫尺，灞陵西望接秦源。
依稀日下分天阙，隐映云边是国门。
锦袖臂鹰河北客，青桑鸣雉渭南村。
高风九万程途近，与报沧洲欲化鲲。
+++徐夤
++++新屋
耳顺何为土木勤，叔孙墙屋有前闻。
纵然一世如红叶，犹得十年吟白云。
性逸且图称野客，才难非敢傲明君。
清甜数尺沙泉井，平与邻家昼夜分。
+++徐夤
++++新葺茆堂
剪竹诛茆就水滨，静中还得保天真。
只闻神鬼害盈满，不见古今争贱贫。
树影便为廊庑屋，草香权当绮罗茵。
阶前一片泓澄水，借与汀禽活紫鳞。
耨水耕山息故林，壮图嘉话负前心。
素丝鬓上分愁色，络纬床头和苦吟。
笔研不才当付火，方书多诳罢烧金。
同年二十八君子，游楚游秦断好音。
+++徐夤
++++茆亭
鸳瓦虹梁计已疏，织茅编竹称贫居。
剪平恰似山僧笠，扫静真同道者庐。
秋晚卷帘看过雁，月明凭槛数跳鱼。
重门公子应相笑，四壁风霜老读书。
+++徐夤
++++客厅
移却松筠致客堂，净泥环堵贮荷香。
衡茅只要免风雨，藻棁不须高栋梁。
丰蔀仲尼明演易，作歌五子恨雕墙。
燕台汉阁王侯事，青史千年播耿光。
+++徐夤
++++咏写真
写得衰容似十全，闲开僧舍静时悬。
瘦于南国从军日，老却东堂射策年。
潭底看身宁有异，镜中引影更无偏。
借将前辈真仪比，未愧金銮李谪仙。
+++徐夤
++++放榜日
喧喧车马欲朝天，人探东堂榜已悬。
万里便随金鸑鷟，三台仍借玉连钱。
花浮酒影彤霞烂，日照衫光瑞色鲜。
十二街前楼阁上，卷帘谁不看神仙。
+++徐夤
++++曲江宴日呈诸同年
鹪鹩惊与凤凰同，忽向中兴遇至公。
金榜连名升碧落，紫花封敕出琼宫。
天知惜日迟迟暮，春为催花旋旋红。
好是慈恩题了望，白云飞尽塔连空。
+++徐夤
++++渤海宾贡高元固先辈闽中相访云本国人…屏障因而有赠
折桂何年下月中，闽山来问我雕虫。
肯销金翠书屏上，谁把刍荛过日东。
郯子昔时遭孔圣，繇余往代讽秦宫。
嗟嗟大国金门士，几个人能振素风。
+++徐夤
++++偶吟
千卷长书万首诗，朝蒸藜藿暮烹葵。
清时名立难皆我，晚岁途穷亦问谁。
碧岸钓归惟独笑，青山耕遍亦何为。
寻常抖擞怀中策，可便降他两鬓丝。
+++徐夤
++++赠表弟黄校书辂（昔居临溪今居近市入市五里）
产破身穷为学儒，我家诸表爱诗书。
严陵虽说临溪隐，晏子还闻近市居。
佳句丽偷红菡萏，吟窗冷落白蟾蜍。
闲来共话无生理，今古悠悠事总虚。
+++徐夤
++++辇下赠屯田何员外
封章频得帝咨嗟，报国唯将直破邪。
身到西山书几达，官登南省鬓初华。
厨非寒食还无火，菊待重阳拟泛茶。
内翰好才兼好古，秋来应数到君家。
+++徐夤
++++赠月君
出水莲花比性灵，三生尘梦一时醒。
神传尊胜陀罗咒，佛授金刚般若经。
懿德好书添女诫，素容堪画上银屏。
鸣梭轧轧纤纤手，窗户流光织女星。
+++徐夤
++++赠垂光同年
丹桂攀来十七春，如今始见茜袍新。
须知红杏园中客，终作金銮殿里臣。
逸少家风惟笔札，玄成世业是陶钧。
他时黄阁朝元处，莫忘同年射策人。
+++徐夤
++++赠杨著
藻丽荧煌冠士林，白华荣养有曾参。
十年去里荆门改，八岁能诗相座吟。
李广不侯身渐老，子山操赋恨何深。
钓鱼台上频相访，共说长安泪满襟。
+++徐夤
++++赠黄校书先辈璞闲居
驭得骊龙第四珠，退依僧寺卜贫居。
青山入眼不干禄，白发满头犹著书。
东涧野香添碧沼，南园夜雨长秋蔬。
月明扫石吟诗坐，讳却全无儋石储。
+++徐夤
++++尚书荣拜恩命夤疾中辄课恶诗二首以申攀赞
明公家凿凤凰池，弱冠封侯四海推。
富贵有期天授早，关河多难敕来迟。
昴星人杰当王佐，黄石仙翁识帝师。
昨日诏书犹漏缺，未言商也最能诗。
东郊迎入紫泥封，此日天仙下九重。
三五月明临阚泽，百千人众看王恭。
旗傍绿树遥分影，马蹋浮云不见踪。
借问乘轺何处客，相庭雄幕卷芙蓉。
+++徐夤
++++府主仆射王抟生日（昭宗光化三年己未八月献）
熊罴先兆庆垂休，天地氤氲瑞气浮。
李树影笼周柱史，昴星光照汉酂侯。
数钟龟鹤千年算，律正乾坤八月秋。
勋业定应归鼎鼐，生灵岂独化东瓯。
+++徐夤
++++献内翰杨侍郎
窗开青琐见瑶台，冷拂星辰逼上台。
丹凤诏成中使取，白龙香近圣君来。
欲言温署三缄口，闲赋宫词八斗才。
莫拟吟云避荣贵，庙堂玉铉待盐梅。
+++徐夤
++++送刘常侍
怀君何计更留连，忍送文星上碧天。
杜预注通三十卷，汉皇枝绍几千年。
言端信义如明月，笔下篇章似涌泉。
他日有书随雁足，东溪无令访渔船。
+++徐夤
++++送卢拾遗归华山
紫殿谏多防佞口，清秋假满别明君。
惟忧急诏归青琐，不得经时卧白云。
千载茯苓携鹤劚，一峰仙掌与僧分。
门前旧客期相荐，犹望飞书及主文。
+++徐夤
++++春末送陈先辈之清源
贫中惟是长年华，每羡君行自叹嗟。
归日捧持明月宝，去时期刻刺桐花。
春风避酒多游寺，晓骑听鸡早入衙。
千乘侯王若相问，飞书与报白云家。
+++徐夤
++++上卢三拾遗以言见黜
骨鲠如君道尚存，近来人事不须论。
疾危必厌神明药，心惑多嫌正直言。
冷眼静看真好笑，倾怀与说却为冤。
因思周庙当时诫，金口三缄示后昆。
+++徐夤
++++送王校书往清源
南国贤侯待德风，长途仍借九花骢。
清歌早贯骊龙颔，丹桂曾攀玉兔宫。
杨柳堤边梅雨熟，鹧鸪声里麦田空。
吟诗台上如相问，与说蟠溪直钓翁。
+++徐夤
++++岳州端午日送人游郴连
五月巴陵值积阴，送君千里客于郴。
北风吹雨黄梅落，西日过湖青草深。
竞渡岸傍人挂锦，采芳城上女遗簪。
九嶷云阔苍梧暗，与说重华旧德音。
+++徐夤
++++贺清源太保王延彬
蕊珠宫里谪神仙，八载温陵万户闲。
心地阔于云梦泽，官资高却太行山。
姜牙兆寄熊罴内，陶侃文成掌握间。
应笑清溪旧门吏，年年扶病掩柴关。
武荣江畔荫祥云，宠拜天人庆郡人。
五色鹤绫花上敕，九霄龙尾道边臣。
英雄达处谁言命，富贵来时自逼身。
更待春风飞吉语，紫泥分付与陶钧。
+++徐夤
++++病中春日即事寄主人尚书二首
身比秋荷觉渐枯，致君经国堕前图。
层冰照日犹能暖，病骨逢春却未苏。
镜里白须撏又长，枝头黄鸟静还呼。
庾楼恩化通神圣，何计能教掷得卢。
风拍衰肌久未蠲，破窗频见月团圆。
更无旧日同人问，只有多情太守怜。
腊内送将三折股，岁阴分与五铢钱。
玄穹若假年龄在，愿捧铜盘为国贤。
+++徐夤
++++寄华山司空侍郎二首
金阙争权竞献功，独逃征诏卧三峰。
鸡群未必容于鹤，蛛网何繇捕得龙。
清论尽应书国史，静筹皆可息边烽。
风霜落满千林木，不近青青涧底松。
非云非鹤不从容，谁敢轻量傲世踪。
紫殿几征王佐业，青山未拆诏书封。
闲吟每待秋空月，早起长先野寺钟。
前古负材多为国，满怀经济欲何从。
+++徐夤
++++寄卢端公同年仁炯，时迁都洛阳，新立幼主
上阳宫阙翠华归，百辟伤心序汉仪。
昆岳有炎琼玉碎，洛川无竹凤凰饥。
须簪白笔匡明主，莫许黄㼐博少师。
惆怅宸居远于日，长吁空摘鬓边丝。
+++徐夤
++++寄天台陈希畋
阴山冰冻尝迎夏，蛰户云雷只待春。
吕望岂嫌垂钓老，西施不恨浣纱贫。
坐为羽猎车中相，飞作君王掌上身。
拍手相思惟大笑，我曹宁比等闲人。
+++徐夤
++++寄两浙罗书记
进即湮沈退却升，钱塘风月过金陵。
鸿才入贡无人换，白首从军有诏征。
博簿集成时辈骂，谗书编就薄徒憎。
怜君道在名长在，不到慈恩最上层。
+++徐夤
++++邑宰相访，翼日有寄
渊明深念郄诜贫，踏破莓苔看甑尘。
碧沼共攀红菡萏，金鞍不卸紫麒麟。
残阳妒害催归客，薄酒甘尝罚主人。
夜半梦醒追复想，欲长攀接有何因。
+++徐夤
++++白酒两瓶送崔侍御
雪化霜融好泼醅，满壶冰冻向春开。
求从白石洞中得，携向百花岩畔来。
几夕露珠寒贝齿，一泓银水冷琼杯。
湖边送与崔夫子，谁见嵇山尽日颓。
+++徐夤
++++依韵酬常循州
早年花县拜潘郎，寻忝飞鸣出桂堂。
日走登天长似箭，人同红树岂经霜。
帆分南浦知离别，驾在东州更可伤。
公论一麾将塞诏，且随征令过潇湘。
+++徐夤
++++谢主人惠绿酒白鱼
早起雀声送喜频，白鱼芳酒寄来珍。
馨香乍揭春风瓮，拨剌初辞夜雨津。
樽阔最宜澄桂液，网疏殊未损霜鳞。
不曾垂钓兼亲酝，堪愧金台醉饱身。

++下卷七百一十
  
+++徐夤
++++蜀
虽倚关张敌万夫，岂胜恩信作良图。
能均汉祚三分业，不负荆州六尺孤。
绿水有鱼贤已得，青桑如盖瑞先符。
君王幸是中山后，建国如何号蜀都。
+++徐夤
++++魏
伐罪书勋令不常，争教为帝与为王。
十年小怨诛桓邵，一檄深雠怨孔璋。
在井蛰龙如屈伏，食槽骄马忽腾骧。
奸雄事过分明见，英识空怀许子将。
+++徐夤
++++吴
一主参差六十年，父兄犹庆授孙权。
不迎曹操真长策，终谢张昭见硕贤。
建业龙盘虽可贵，武昌鱼味亦何偏。
秦嬴谩作东游计，紫气黄旗岂偶然。
+++徐夤
++++两晋
三世深谋启帝基，可怜孀妇与孤儿。
罪归成济皇天恨，戈犯明君万古悲。
巴蜀削平轻似纸，勾吴吞却美如饴。
谁知高鼻能知数，竞向中原簸战旗。
+++徐夤
++++宋二首
天爵休将儋石论，一身恭俭万邦尊。
赌将金带惊寰海，留得耕衣诫子孙。
缔构不应饶汉祖，奸雄何足数王敦。
草中求活非吾事，岂啻横身向庙门。
百万人甘一掷输，玄穹惟与道相符。
岂知紫殿新天子，只是丹徒旧啬夫。
五色龙章身早见，六终鸿业数难逾。
三年未得分明梦，却为兰陵起霸图。
+++徐夤
++++陈
三惑昏昏中紫宸，万机抛却醉临春。
书中不礼隋文帝，井底常携张贵嫔。
玉树歌声移入哭，金陵天子化为臣。
兵戈半渡前江水，狎客犹闻争酒巡。
+++徐夤
++++读史
亚父凄凉别楚营，天留三杰翼龙争。
高才无主不能用，直道有时方始平。
喜愠子文何颖悟，卷藏蘧瑗甚分明。
须知饮啄繇天命，休问黄河早晚清。
+++徐夤
++++汉宫新宠
位在嫔妃最上头，笑他长信女悲秋。
日中月满可能久，花落色衰殊未忧。
公主镜中争翠羽，君王袖底夺金钩。
妾家兄弟知多少，恰要同时拜列侯。
+++徐夤
++++开元即事
曲江真宰国中讹，寻奏渔阳忽荷戈。
堂上有兵天不用，幄中无策印空多。
尘惊骑透潼关锁，云护龙游渭水波。
未必蛾眉能破国，千秋休恨马嵬坡。
+++徐夤
++++李翰林
谪下三清列八仙，获调羹鼎侍龙颜。
吟开锁闼窥天近，醉卧金銮待诏闲。
旧隐不归刘备国，旅魂长寄谢公山。
遗编往简应飞去，散入祥云瑞日间。
+++徐夤
++++闻长安庚子岁事
羽檄交驰触冕旒，函关飞入铁兜鍪。
皇王去国未为恨，寰海失君方是忧。
五色大云凝蜀郡，几般妖气扑神州。
唐尧纵禅乾坤位，不是重华莫谩求。
+++徐夤
++++公子行
十五辕门学控弦，六街骑马去如烟。
金多倍著牡丹价，发白未知章甫贤。
有耳不闻经国事，拜官方买谢恩笺。
相如谩说凌云赋，四壁何曾有一钱。
+++徐夤
++++依韵赠严司直
曾转双蓬到玉京，宣尼恩奏乐卿名。
歌残白石扣牛角，赋换黄金爱马卿。
沧海二隅身渐老，太行千叠路难行。
夫君才大官何小，堪恨人间事不平。
+++徐夤
++++伤前翰林杨左丞
飞上鳌头侍玉皇，三台遗耀换馀光。
间搦管穷苍颉，地上修文待卜商。
真魄肯随金石化，真风留伴蕙兰香。
皇天未启升平运，不使伊皋相禹汤。
+++徐夤
++++日月无情
日月无情也有情，朝升夕没照均平。
虽催前代英雄死，还促后来贤圣生。
三尺灵乌金借耀，一轮飞镜水饶清。
凭谁筑断东溟路，龙影蝉光免运行。
+++徐夤
++++新月
云际婵娟出又藏，美人肠断拜金方。
姮娥一只眉先扫，织女三分镜未光。
珠箔寄钩悬杳霭，白龙遗爪印穹苍。
更期十五圆明夜，与破阴霾照八荒。
+++徐夤
++++和尚书咏烟
无根无蒂结还融，曾触岚光彻底空。
不散几知离毕雨，欲飞须待落花风。
玲珑薄展蛟绡片，幂历轻含凤竹丛。
琼什捧来思旧隐，扑窗穿户晓溟濛。
+++徐夤
++++宫莺
领得春光在帝家，早从深谷出烟霞。
闲栖仙禁日边柳，饥啄御园天上花。
睍睆只宜陪阁凤，间关多是问宫娃。
可怜鹦鹉矜言语，长闭雕笼岁月赊。
+++徐夤
++++鬓发
鬓添华发数茎新，罗雀门前绝故人。
减食为缘疏五味，不眠非是守庚申。
深园竹绿齐抽笋，古木蛇青自脱鳞。
天地有炉长铸物，浊泥遗块待陶钧。
+++徐夤
++++春入鲤湖
到来峭壁白云齐，载酒春游渡九溪。
铁嶂有楼霾欲堕，石门无锁路还迷。
湖头鲤去轰雷在，树杪猿啼落日低。
回首浮生真幻梦，何如斯地傍幽栖。
+++徐夤
++++双鹭
双鹭雕笼昨夜开，月明飞出立庭隈。
但教绿水池塘在，自有碧天鸿雁来。
清韵叫霜归岛树，素翎遗雪落渔台。
何人为我追寻得，重劝溪翁酒一杯。
+++徐夤
++++鹧鸪
绣仆梅兼羽翼全，楚鸡非瑞莫争先。
啼归明月落边树，飞入百花深处烟。
避烧几曾遗远岫，引雏时见饮晴川。
荔枝初熟无人际，啄破红苞坠野田。
+++徐夤
++++鹰
害物伤生性岂驯，且宜笼罩待知人。
惟擒燕雀啖腥血，却笑鸾皇啄翠筠。
狡兔穴多非尔识，鸣鸠脰短罚君身。
豪门不读诗书者，走马平原放玩频。
+++徐夤
++++蝴蝶二首
缥缈青虫脱壳微，不堪烟重雨霏霏。
一枝秾艳留教住，几处春风借与飞。
防患每忧鸡雀口，怜香偏绕绮罗衣。
无情岂解关魂梦，莫信庄周说是非。
拂绿穿红丽日长，一生心事住春光。
最嫌神女来行雨，爱伴西施去采香。
风定只应攒蕊粉，夜寒长是宿花房。
鸣蝉性分殊迂阔，空解三秋噪夕阳。
+++徐夤
++++郡侯坐上观琉璃瓶中游鱼
宝器一泓银汉水，锦鳞才动即先知。
似涵明月波宁隔，欲上轻冰律未移。
薄雾罩来分咫尺，碧绡笼处较毫厘。
文翁未得沈香饵，拟置金盘召左慈。
+++徐夤
++++剪刀
宝持多用绣为囊，双日交加两鬓霜。
金匣掠平花翡翠，绿窗裁破锦鸳鸯。
初栽连理枝犹短，误绾同心带不长。
欲制缊袍先把看，质非纨绮愧铦铓。
+++徐夤
++++纸被
文采鸳鸯罢合欢，细柔轻缀好鱼笺。
一床明月盖归梦，数尺白云笼冷眠。
披对劲风温胜酒，拥听寒雨暖于绵。
赤眉豪客见皆笑，却问儒生直几钱。
+++徐夤
++++纸帐
几笑文园四壁空，避寒深入剡藤中。
误悬谢守澄江练，自宿嫦娥白兔宫。
几叠玉山开洞壑，半岩春雾结房栊。
针罗截锦饶君侈，争及蒙茸暖避风。
+++徐夤
++++贡馀秘色茶盏
捩翠融青瑞色新，陶成先得贡吾君。
功剜明月染春水，轻旋薄冰盛绿云。
镜破苔当席上，嫩荷涵露别江濆。
中山竹叶醅初发，多病那堪中十分。
+++徐夤
++++笋鞭
筇竹岩边剔翠苔，锦江波冷洗琼瑰。
累累节转苍龙骨，寸寸珠联巨蚌胎。
须向广场驱驵骏，莫从闲处挞驽骀。
宁同晋帝环营日，抛赚中途后骑来。
+++徐夤
++++咏帘
素节轻盈珠影匀，何人巧思间成文。
闲垂别殿风应度，半掩行宫麝欲薰。
绣户远笼寒焰重，玉楼高挂曙光分。
无情几恨黄昏月，才到如钩便堕云。
+++徐夤
++++咏灯
分影由来恨不同，绿窗孤馆两何穷。
荧煌短焰长疑暗，零落残花旋委空。
几处隔帘愁夜雨，谁家当户怯秋风。
莫言明灭无多事，曾比人生一世中。
+++徐夤
++++咏扇
为发凉飙满玉堂，每亲襟袖便难忘。
霜浓雪暗知何在，道契时来忽自扬。
曾伴一樽临小槛，几遮残日过回廊。
汉宫如有秋风起，谁信班姬泪数行。
+++徐夤
++++咏笔二首
秦代将军欲建功，截龙搜兔助英雄。
用多谁念毛皆拔，抛却更嫌心不中。
史氏只应归道直，江淹何独偶灵通。
班超握管不成事，投掷翻从万里戎。
君子三归擅一名，秋毫虽细握非轻。
军书羽檄教谁录，帝命王言待我成。
势健岂饶淝水阵，锋铦还学历山耕。
毛干时有何人润，尽把烧焚恨始平。
+++徐夤
++++咏钱
多蓄多藏岂足论，有谁还议济王孙。
能于祸处翻为福，解向雠家买得恩。
几怪邓通难免饿，须知夷甫不曾言。
朝争暮竞归何处，尽入权门与幸门。
+++徐夤
++++尚书筵中咏红手帕
鹤绫三尺晓霞浓，送与东家二八容。
罗带绣裙轻好系，藕丝红缕细初缝。
别来拭泪遮桃脸，行去包香坠粉胸。
无事把将缠皓腕，为君池上折芙蓉。
+++徐夤
++++尚书新造花笺
浓染红桃二月花，只宜神笔纵龙蛇。
浅澄秋水看云母，碎擘轻苔间粉霞。
写赋好追陈后宠，题诗堪送窦滔家。
使君即入金銮殿，夜直无非草白麻。
+++徐夤
++++钓车
荻湾渔客巧妆成，硾铸银星一点轻。
抛过碧江鸂鶒岸，轧残金井辘轳声。
轴磨騂角冰光滑，轮卷春丝水面平。
把向严滩寻辙迹，渔台基在辗难倾。
+++徐夤
++++柳
漠漠金条引线微，年年先翠报春归。
解笼飞霭延芳景，不逐乱花飘夕晖。
啼鸟噪蝉堪怅望，舞烟摇水自因依。
五株名显陶家后，见说辞荣种者稀。
+++徐夤
++++愁
夜长偏觉漏声迟，往往随歌惨翠眉。
黄叶落催砧杵日，子规啼破梦魂时。
明妃去泣千行泪，蔡琰归梳两鬓丝。
四皓入山招不得，无家归客最堪欺。
+++徐夤
++++草
废苑荒阶伴绿苔，恩疏长信恨难开。
姑苏麋鹿食思食，楚泽王孙来不来。
色嫩似将蓝汁染，叶齐如把剪刀裁。
燕昭没后多卿士，千载流芳郭隗台。
+++徐夤
++++萤
月坠西楼夜影空，透帘穿幕达房栊。
流光堪在珠玑列，为火不生榆柳中。
一一照通黄卷字，轻轻化出绿芜丛。
欲知应候何时节，六月初迎大暑风。
+++徐夤
++++水
火性何如水性柔，西来东出几时休。
莫言通海能通汉，虽解浮舟也覆舟。
湘浦暮沈尧女怨，汾河秋泛汉皇愁。
洪波激湍归何处，二月桃花满眼流。
+++徐夤
++++苔
印留麋鹿野禽踪，岩壁渔矶几处逢。
金谷晓凝花影重，章华春映柳阴浓。
石桥羽客遗前迹，陈阁才人没旧容。
归去扫除阶砌下，藓痕残绿一重重。
+++徐夤
++++晓
水尽铜龙滴渐微，景阳钟动梦魂飞。
潼关鸡唱促归骑，金殿烛残求御衣。
窗下寒机犹自织，梁间栖燕欲双飞。
羲和晴耸扶桑辔，借与寰瀛看早晖。
+++徐夤
++++别
酒尽歌终问后期，泛萍浮梗不胜悲。
东门匹马夜归处，南浦片帆飞去时。
赋罢江淹吟更苦，诗成苏武思何迟。
可怜范陆分襟后，空折梅花寄所思。
+++徐夤
++++夜
日坠虞渊烛影开，沈沈烟雾压浮埃。
剡川雪满子猷去，汉殿月生王母来。
檐挂蛛丝应渐织，风吹萤火不成灰。
愁人莫道何时旦，自有钟鸣漏滴催。
+++徐夤
++++雨
引电随龙密又轻，酒杯闲噀得嘉名。
千山草木如云暗，陆地波澜接海平。
洒竹几添春睡重，滴檐偏遣夜愁生。
阴妖冷孽成何怪，敢蔽高天日月明。
+++徐夤
++++萍
为实随流瑞色新，泛风萦草护游鳞。
密行碧水澄涵月，涩滞轻桡去采蘋。
比物何名腰下剑，无根堪并镜中身。
平湖春渚知何限，拨破闲投独茧纶。
+++徐夤
++++恨
事与时违不自由，如烧如刺寸心头。
乌江项籍忍归去，雁塞李陵长系留。
燕国飞霜将破夏，汉宫纨扇岂禁秋。
须知入骨难销处，莫比人间取次愁。
+++徐夤
++++鸿
行如兄弟影连空，春去秋来燕不同。
紫塞别当秋露白，碧山飞入暮霞红。
宣王德美周诗内，苏武书传汉苑中。
况解衔芦避弓箭，一声归唳楚天风。
+++徐夤
++++鹤
阆苑瑶台岁月长，一归华表好增伤。
新声乍警初零露，折羽闲飞几片霜。
要伴神仙归碧落，岂随龟雁住方塘。
三山顶上无人处，琼树堪巢不死乡。
+++徐夤
++++鹊
神化难源瑞即开，雕陵毛羽出尘埃。
香闺报喜行人至，碧汉填河织女回。
明月解随乌绕树，青铜宁愧雀为台。
琼枝翠叶庭前植，从待翩翩去又来。
+++徐夤
++++霜
应节谁穷造化端，菊黄豺祭问应难。
红窗透出鸳衾冷，白草飞时雁塞寒。
露结芝兰琼屑厚，日干葵藿粉痕残。
世间无比催摇落，松竹何人肯更看。
+++徐夤
++++风
城上寒来思莫穷，土囊萍末两难同。
飘成远浪江湖际，吹起暮尘京洛中。
飞雪萧条残腊节，落花狼藉古行宫。
春能和煦秋摇落，生杀还同造化功。
+++徐夤
++++帆
岂劳孤棹送行舟，轻过天涯势未休。
断岸晓看残月挂，远湾寒背夕阳收。
川平直可追飞箭，风健还能溯急流。
幸遇济川恩不浅，北溟东海更何愁。
+++徐夤
++++梦
月落灯前闭北堂，神魂交入杳冥乡。
文通毫管醒来异，武帝蘅芜觉后香。
傅说已征贤可辅，周公不见恨何长。
生松十八年方应，通塞人间岂合忙。
+++徐夤
++++东
紫气天元出故关，大明先照九垓间。
鳌山海上秦娥去，鲈脍江边齐掾还。
青帝郊坰平似砥，主人阶级峻如山。
蟠桃树在烟涛水，解冻风高未得攀。
+++徐夤
++++西
密云郊外已回秋，日下崦嵫景懒收。
秦帝城高坚似铁，李斯书上曲如钩。
宁惟东岳凌天秀，更有长庚瞰曙流。
见说山傍偏出将，犬戎降尽复何愁。
+++徐夤
++++南
罩罩嘉鱼忆此方，送君前浦恨难量。
火山远照苍梧郡，铜柱高标碧海乡。
陆贾几时来越岛，三闾何日濯沧浪。
钟仪冠带归心阻，蝴蝶飞园万草芳。
+++徐夤
++++北
雪满湖天日影微，李君降虏失良时。
穷溟驾浪鹍鹏化，极海寄书鸿雁迟。
□□□来犹未启，残兵奔去杳难追。
可怜燕谷花间晚，邹律如何为一吹。
+++徐夤
++++云
漠漠沈沈向夕晖，苍梧巫峡两相依。
天心白日休空蔽，海上故山应自归。
似盖好临千乘载，如罗堪剪六铢衣。
为霖须救苍生旱，莫向西郊作雨稀。
+++徐夤
++++燕
从待衔泥溅客衣，百禽灵性比他稀。
何嫌何恨秋须去，无约无期春自归。
雕鹗不容应不怪，栋梁相庇愿相依。
吴王宫女娇相袭，合整双毛预奋飞。
+++徐夤
++++蝉
寒鸣宁与众虫同，翼鬓緌冠岂道穷。
壳蜕已从今日化，声愁何似去年中。
朝催篱菊花开露，暮促庭槐叶坠风。
从此最能惊赋客，计居何处转飞蓬。
+++徐夤
++++露
鹤鸣先警雁来天，洗竹沾花处处鲜。
散彩几当蝉饮际，凝光宜对蚌胎前。
朝垂苑草烟犹重，夜滴宫槐月正圆。
怵惕与霜同降日，蘋蘩思荐独凄然。
+++徐夤
++++霞
天际何人濯锦归，偏宜残照与晨晖。
流为洞府千年酒，化作灵山几袭衣。
野烧焰连殊赫奕，愁云阴隔乍依稀。
劳生愿学长生术，餐尽红桃上汉飞。
+++徐夤
++++蒲
濯秀盘根在碧流，紫茵含露向晴抽。
编为细履随君步，织作轻帆送客愁。
疏叶稍为投饵钓，密丛还碍采莲舟。
鸳鸯鸂鶒多情甚，日日双双绕傍游。
+++徐夤
++++泉
非凿非疏出洞门，源深流嶮合还分。
高成瀑布漱逋客，清入御沟朝圣君。
迸滴几山穿破石，迅飞层峤喷开云。
旧斋一带连松竹，明月窗前枕上闻。
+++徐夤
++++烟
燎野焚林见所从，惹空横水展形容。
能滋甘雨随车润，不并行云逐梦踪。
晴鸟回笼嘉树薄，春亭娇幕好花浓。
有时片片风吹去，海碧山清过几重。
+++徐夤
++++闲
不管人间是与非，白云流水自相依。
一瓢挂树傲时代，五柳种门吟落晖。
江上翠蛾遗佩去，岸边红袖采莲归。
客星辞得汉光武，却坐东江旧藓矶。
+++徐夤
++++忙
双竞龙舟疾似风，一星球子两明同。
平吴破蜀三除里，灭楚图秦百战中。
春近杜鹃啼不断，寒催归雁去何穷。
兵还失路旌旗乱，惊起红尘似转蓬。
+++徐夤
++++泪
发事牵情不自由，偶然惆怅即难收。
已闻抱玉沾衣湿，见说迷途满目流。
滴尽绮筵红烛暗，坠残妆阁晓花羞。
世间何处偏留得，万点分明湘水头。
+++徐夤
++++月
碧落谁分造化权，结霜凝雪作婵娟。
寒蝉若不开三穴，狡兔何从上九天。
莫见团圆明处远，须看湾曲鉴时偏。
郤诜树老尧蓂换，惆怅今年似去年。

++下卷七百一十一
  
+++徐夤
++++依御史温飞卿华清宫二十二韵
地灵蒸水暖，天气待宸游。
岳拱莲花秀，峰高玉蕊秋。
朝元雕翠阁，乞巧绣琼楼。
碧海供骊岭，黄金络马头。
五王更入帐，七贵迭封侯。
夕雨鸣鸳瓦，朝阳晔柘裘。
伊皋争负鼎，舜禹让垂旒。
堕珥闲应拾，遗钗醉不收。
飞烟笼剑戟，残月照旌斿。
履朔求衣早，临阳解佩羞。
宫词裁锦段，御笔落银钩。
帝里新丰县，长安旧雍州。
雪衣传贝叶，蝉鬓插山榴。
对景瞻瑶兔，升天驾彩虬。
丹书陈北虏，玄甲擐犀牛。
圣诰多屯否，生灵少怨尤。
穹旻当有辅，帷幄岂无筹。
凤态伤红艳，鸾舆缓紫骝。
树名端正在，人欲梦魂休。
谶语山旁鬼，尘销陇畔丘。
重来芳草恨，往事落花愁。
五十年鸿业，东凭渭水流。
+++徐夤
++++尚书命题瓦砚
远向端溪得，皆因郢匠成。
凿山青霭断，琢石紫花轻。
散墨松香起，濡毫藻句清。
入台知价重，著匣恐尘生。
守黑还全器，临池早著名。
春闱携就处，军幕载将行。
不独雄文阵，兼能助笔耕。
莫嫌涓滴润，深染古今情。
洗处无瑕玷，添时识满盈。
兰亭如见用，敲戛有金声。
+++徐夤
++++东风解冻省试
暖气飘蘋末，冻痕销水中。
扇冰初觉泮，吹海旋成空。
入律三春照，朝宗万里通。
岸分天影阔，色照日光融。
波起轻摇绿，鳞游乍跃红。
殷勤排弱羽，飞翥趁和风。
+++徐夤
++++和仆射二十四丈牡丹八韵
帝王城里看，无故亦无新。
忍摘都缘借，移栽未有因。
光阴嫌太促，开落一何频。
羞杀登墙女，饶将解佩人。
蕊堪灵凤啄，香许白龙亲。
素练笼霞晓，红妆带脸春。
莫辞终夕醉，易老少年身。
买取归天上，宁教逐世尘。
+++徐夤
++++钓丝竹
藋藋拂清流，堪维舴艋舟。
野虫悬作饵，溪月曲为钩。
雨润摇阶长，风吹绕指柔。
若将诸树比，还使绿杨羞。
蚕妇非尧女，渔人是子猷。
湖边旧栽处，长映读书楼。
+++徐夤
++++尚书会仙亭咏蔷薇夤坐中联四韵晚归补缉所联因成一篇
结绿根株翡翠茎，句芒中夜刺猩猩。
景阳妆赴严钟出，楚峡神教暮雨晴。
踯躅岂能同日语，玫瑰方可一时呈。
风吹嫩带香苞展，露洒啼思泪点轻。
阿母蕊宫期索去，昭君榆塞阙赍行。
丛高恐碍含泥燕，架隐宜栖报曙莺。
斗日只忧烧密叶，映阶疑欲让双旌。
含烟散缬佳人惜，落地遗钿少妓争。
丹渥不因输绣段，钱圆谁把买花声。
海棠若要分流品，秋菊春兰两恰平。
+++徐夤
++++和尚书咏泉山瀑布十二韵
名齐火浣溢山椒，谁把惊虹挂一条。
天外倚来秋水刃，海心飞上白龙绡。
民田凿断云根引，僧圃穿通竹影浇。
喷石似烟轻漠漠，溅崖如雨冷潇潇。
水中蚕绪缠苍壁，日里虹精挂绛霄。
寒漱绿阴仙桂老，碎流红艳野桃夭。
千寻练写长年在，六出花开夏日消。
急恐划分青嶂骨，久应绷裂翠微腰。
濯缨便可讥渔父，洗耳还宜傲帝尧。
林际猿猱偏得饭，岸边乌鹊拟为桥。
赤城未到诗先寄，庐阜曾游梦已遥。
数夜积霖声更远，郡楼欹枕听良宵。
+++徐夤
++++自咏十韵
只合沧洲钓与耕，忽依萤烛愧功成。
未游宦路叨卑宦，才到名场得大名。
梁苑二年陪众客，温陵十载佐双旌。
钱财尽是侯王惠，骨肉偕承里巷荣。
拙赋偏闻镌印卖，恶诗亲见画图呈。
多栽桃李期春色，阔凿池塘许月明。
寒益轻裯饶美寝，出乘车马免徒行。
粗支菽粟防饥歉，薄有杯盘备送迎。
僧俗共邻栖隐乐，妻孥同爱水云清。
如今便死还甘分，莫更嫌他白发生。
+++徐夤
++++镜中览怀（一作览镜书怀）
晨起梳头忽自悲，镜中亲见数茎丝。
从今休说龙泉剑，世上恩雠报已迟。
+++徐夤
++++楚国史
六国商於恨最多，良弓休绾剑休磨。
君王不剪如簧舌，再得张仪欲奈何。
+++徐夤
++++张仪
荆楚南来又北归，分明舌在不应违。
怀王本是无心者，笼得苍蝇却放飞。
+++徐夤
++++蔷薇
朝露洒时如濯锦，晚风飘处似遗钿。
重门剩著黄金锁，莫被飞琼摘上天。
+++徐夤
++++大夫松
五树旌封许岁寒，挽柯攀叶也无端。
争如涧底凌霜节，不受秦皇乱世官。
+++徐夤
++++杏园
杏苑箫声好醉乡，春风嘉宴更无双。
凭谁为谑穆天子，莫把瑶池并曲江。
+++徐夤
++++蕉叶
绿绮新裁织女机，摆风摇日影离披。
只应青帝行春罢，闲倚东墙卓翠旗。
+++徐夤
++++路旁草
楚甸秦原万里平，谁教根向路傍生。
轻蹄绣毂长相蹋，合是荣时不得荣。
+++徐夤
++++读汉纪
布衣空手取中原，劲卒雄师不足论。
楚国八千秦百万，豁开胸臆一时吞。
+++徐夤
++++李夫人二首
不望金舆到锦帷，人间乐极即须悲。
若言要识愁中貌，也似君恩日日衰。
招得香魂爵少翁，九华灯烛晓还空。
汉王不及吴王乐，且与西施死处同。
+++徐夤
++++明妃
不用牵心恨画工，帝家无策及边戎。
香魂若得升明月，夜夜还应照汉宫。
+++徐夤
++++马嵬
二百年来事远闻，从龙谁解尽如云。
张均兄弟皆何在，却是杨妃死报君。
+++徐夤
++++依韵赠南安方处士五首
七贵五侯生肯退，利尘名网死当抛。
黔娄寂寞严陵卧，借问何人与结交。
休把羸蹄蹋霜雪，书成何处献君王。
嵩山好与浮丘约，三十六峰云外乡。
百万僧中不为僧，比君知道仅谁能。
无家寄泊南安县，六月门前也似冰。
两鬓当春却似秋，僻居夸近野僧楼。
落花明月皆临水，明月不流花自流。
晋楚忙忙起战尘，龚黄门外有高人。
一畦云薤三株竹，席上先生未是贫。
+++徐夤
++++依韵答黄校书
慈恩雁塔参差榜，杏苑莺花次第游。
白日有愁犹可散，青山高卧况无愁。
+++徐夤
++++伤进士谢庭皓
献书犹未达明君，何事先游岱岳云。
惟有春风护冤魄，与生青草盖孤坟。
+++徐夤
++++闻司空侍郎讣音
园绮生虽逢汉室，巢由死不谒尧阶。
夫君殁去何人葬，合取夷齐隐处埋。
+++徐夤
++++偶题二首
买骨须求骐骥骨，爱毛宜采凤凰毛。
驽骀燕雀堪何用，仍向人前价例高。
赋就长安振大名，斩蛇功与乐天争。
归来延寿溪头坐，终日无人问一声。
+++徐夤
++++猿
宿有乔林饮有溪，生来踪迹远尘泥。
不知心更愁何事，每向深山夜夜啼。
+++徐夤
++++追和贾浪仙古镜
谁开黄帝桥山冢，明月飞光出九泉。
狼藉藓痕磨不尽，黑云残点污秋天。
+++徐夤
++++蝴蝶三首
不并难飞茧里蛾，有花芳处定经过。
天风相送轻飘去，却笑蜘蛛谩织罗。
苒苒双双拂画栏，佳人偷眼再三看。
莫欺翼短飞长近，试就花间扑已难。
栩栩无因系得他，野园荒径一何多。
不闻丝竹谁教舞，应仗流莺为唱歌。
+++徐夤
++++新刺袜
素手春溪罢浣纱，巧裁明月半弯斜。
齐宫合赠东昏宠，好步黄金菡萏花。
+++徐夤
++++寄华山司空侍郎
山掌林中第一人，鹤书时或问眠云。
莫言疏野全无事，明月清风肯放君。
+++徐夤
++++初夏戏题
长养薰风拂晓吹，渐开荷芰落蔷薇。
青虫也学庄周梦，化作南园蛱蝶飞。

++下卷七百一十二
  
+++钱珝
++++客舍寓怀
洒洒滩声晚霁时，客亭风袖半披垂。
野云行止谁相待，明月襟怀只自知。
无伴偶吟溪上路，有花偷笑腊前枝。
牵情景物潜惆怅，忽似伤春远别离。
+++钱珝
++++送王郎中
惜别远相送，却成惆怅多。
独归回首处，争那暮山何。
+++钱珝
++++江行无题一百首
倾酒向涟漪，乘流欲去时。
寸心同尺璧，投此报冯夷。
江曲全萦楚，云飞半自秦。
岘山回首望，如别故乡人。
浦烟含夜色，冷日转秋旻。
自有沈碑在，清光不照人。
楚岸云空合，楚城人不来。
只今谁善舞，莫恨废章台。
行背青山郭，吟当白露秋。
风流无屈宋，空咏古荆州。
晚来渔父喜，网重欲收迟。
恐有长江使，金钱愿赎龟。
去指龙沙路，徒悬象阙心。
夜凉无远梦，不为偶闻砧。
雾云疏有叶，雨浪细无花。
稳放扁舟去，江天自有涯。
好日当秋半，层波动旅肠。
已行千里外，谁与共秋光。
润色非东里，官曹更建章。
宦游难自定，来唤棹船郎。
夜江清未晓，徒惜月光沉。
不是因行乐，堪伤老大心。
翳日多乔木，维舟取束薪。
静听江叟语，尽是厌兵人。
箭漏日初短，汀烟草未衰。
雨馀虽更绿，不是采蘋时。
山雨夜来涨，喜鱼跳满江。
岸沙平欲尽，垂蓼入船窗。
渚边新雁下，舟上独凄凉。
俱是南来客，怜君缀一行。
云密连江暗，风斜著物鸣。
一杯真战将，笑尔作愁兵。
柳拂斜开路，篱边数户村。
可能还有意，不掩向江门。
不识相如渴，徒吟子美诗。
江清惟独看，心外更谁知。
牵路沿江狭，沙崩岸不平。
尽知行处险，谁肯载时轻。
憔悴异灵均，非谗作逐臣。
如逢渔父问，未是独醒人。
水含秋夜静，云带夕阳高。
诗癖非吾病，何妨吮短豪。
带舟维古岸，还似阻西陵。
箕伯无多怒，回头讵不能。
秋云久无雨，江燕社犹飞。
却笑舟中客，今年未得归。
帆翅初张处，云鹏怒翼同。
莫愁千里路，自有到来风。
佳节虽逢菊，浮生正似萍。
故山何处望，荒岸小长亭。
月下江流静，村荒人语稀。
鹭鸳虽有伴，仍共影双飞。
斗转月未落，舟行夜已深。
有村知不远，风便数声砧。
棹惊沙鸟迅，飞溅夕阳波。
不顾鱼多处，应防一目罗。
行到楚江岸，苍茫人正迷。
只如秦塞远，格磔鹧鸪啼。
渐觉江天远，难逢故国书。
可能无往事，空食鼎中鱼。
岸草连荒色，村声乐稔年。
晚晴贪获稻，闲却彩菱船。
滩浅多游鹭，江清易见鱼。
怪来吟未足，秋物欠红蕖。
蛩响依沙草，萤飞透水烟。
夜凉谁咏史，空泊运租船。
睡稳叶舟轻，风微浪不惊。
居芦苇岸，终夜动秋声。
自念平生意，曾期一郡符。
可知因谪宦，斑鬓入江湖。
水天凉夜月，不是少清光。
好景随人物，秦淮忆建康。
古来多思客，摇落恨江潭。
今日秋风至，萧疏过沔南。
映竹疑村好，穿芦觉渚幽。
渐安无旷土，姜芋当农收。
烟渚复烟渚，画屏休画屏。
引愁天末去，数点暮山青。
秋风动客心，寂寂不成吟。
飞上危樯立，莺啼报好音。
见底高秋水，开怀万里天。
旅吟还有伴，沙柳数枝蝉。
九日自佳节，扁舟无一杯。
曹园旧樽酒，戏马忆高台。
兵火有馀烬，贫村才数家。
无人争晓渡，残月下寒沙。
渚禽菱芡足，不向稻粱争。
静宿凉湾月，应无失侣声。
轻云未扑霜，树杪橘初黄。
行是知名物，过风过水香。
土旷深耕少，江平远钓多。
平生皆弃本，金革竟如何。
海月非常物，等闲不可寻。
披沙应有地，浅处定无金。
风晚冷飕飕，芦花已白头。
旧来红叶寺，堪忆玉京秋。
渺渺望天涯，清涟浸赤霞。
难逢星汉使，乌鹊日乘槎。
风好来无阵，云开去有踪。
钓歌无远近，应喜罢艨艟。
吴疆连楚甸，楚俗异吴乡。
谩把樽中物，无人啄蟹黄。
岸绿野烟远，江红斜照微。
撑开小渔艇，应到月明归。
雨馀江始涨，漾漾见流薪。
曾叹河中木，斯言忆古人。
垂露晚犹浓，清风不易逢。
涉江虽已晚，高树搴芙蓉。
乘舟维夏口，烟野独行时。
不见头陀寺，空怀幼妇碑。
晚泊武昌岸，津亭疏柳风。
数株曾手植，好事忆陶公。
舟航依浦定，星斗满江寒。
若比阴霾日，何妨夜未阑。
近戍离金落，孤岑望火门。
惟将知命意，潇洒向乾坤。
丛菊生堤上，此花长后时。
有人还采掇，何必在春期。
景夕残霞落，秋寒细雨晴。
短缨何用濯，舟在月中行。
堤坏漏江水，地坳成野塘。
晚荷人不折，留取作秋香。
左宦终何路，摅怀亦自宽。
襞笺嘲白鹭，无意喻枭鸾。
楼空人不归，云白去时衣。
黄鹤无心下，长应笑令威。
白帝朝惊浪，阳台暮映云。
等闲生险易，世路只如君。
橹慢生轻浪，帆虚带白云。
客船虽狭小，容得瘦将军。
静看秋江水，风渐浪微平。
间驰竞处，尘土自波成。
风借帆方疾，风回棹却迟。
较量人世事，不校一毫厘。
咫尺愁风雨，匡庐不可登。
只疑云雾窟，犹有六朝僧。
江草何多思，冬青尚满洲。
谁能惊鵩鸟，作赋为沙鸥。
幸有烟波兴，宁辞笔砚劳。
缘情无怨刺，却似反离骚。
沙上独行时，高吟到楚词。
难将垂岸蓼，盈把当江蓠。
秋寒鹰隼健，逐雀下云空。
是江湖客，无心击塞鸿。
幽怀念烟水，长恨隔龙沙。
今日滕王阁，分明见落霞。
江流何渺渺，怀古独依依。
渔父非贤者，芦中但有矶。
风雨正甘寝，云霓忽晓晴。
放歌虽自遣，一岁又峥嵘。
幽思正迟迟，沙边濯弄时。
自怜非博物，犹未识凫葵。
曾有烟波客，能歌西塞山。
落花惟待月，一钓紫菱湾。
千顷水纹细，一拳岚影孤。
君山寒树绿，曾过洞庭湖。
光阔重湖水，低斜远雁行。
未曾无兴咏，多谢沈东阳。
晚菊绕江垒，忽如开古屏。
莫言时节过，白日有馀馨。
日落长亭晚，山门步障青。
可怜无酒分，处处有旗亭。
远岸无行树，经霜有伴红。
停船搜好句，题叶赠江枫。
身世比行舟，无风亦暂休。
敢言终破浪，惟愿稳乘流。
数亩苍苔石，烟濛鹤卵洲。
定因词客遇，名字始风流。
兴闲停桂楫，路好过松门。
不负佳山水，还开酒一樽。
短楫休敲桂，孤根自驻萍。
自怜非剑气，空向斗牛星。
高浪如银屋，江风一发时。
笔端降太白，才大语终奇。
细竹渔家路，晴阳看结罾。
喜来邀客坐，分与折腰菱。
平湖五百里，江水想通波。
不奈扁舟去，其如决计何。
数逢云断处，去岸映高山。
身到章江日，应犹未得闲。
一湾斜照水，三版顺风船。
未敢相邀钓，劳生只自怜。
江雨正霏微，江村晚渡稀。
何曾妨钓艇，更待得鱼归。
新野旧楼名，浔阳胜赏情。
照人长一色，江月共凄清。
愿饮西江水，那吟北渚愁。
莫教留滞迹，远比蔡昭侯。
湖口分江水，东流独有情。
常时好风物，谁伴谢宣城。
浔阳江畔菊，应似古来秋。
为问幽栖客，吟时得酒不。
高峰有佳号，千尺倚寒风。
若使炉烟在，犹应为上公。
万木已清霜，江边村事忙。
故溪黄稻熟，一夜梦中香。
楚水苦萦回，征帆落又开。
可缘非直路，却有好风来。
远谪岁时晏，暮江风雨寒。
仍愁系舟处，惊梦近长滩。
+++钱珝
++++春恨三首
负罪将军在北朝，秦淮芳草绿迢迢。
高台爱妾魂销尽，始得丘迟为一招。
久戍临洮报未归，箧香销尽别时衣。
身轻愿比兰阶蝶，万里还寻塞草飞。
永巷频闻小苑游，旧恩如泪亦难收。
君前愿报新颜色，团扇须防白露秋。
+++钱珝
++++蜀国偶题
忽忆明皇西幸时，暗伤潜恨竟谁知。
佩兰应语宫臣道，莫向金盘进荔枝。
+++钱珝
++++未展芭蕉
冷烛无烟绿蜡干，芳心犹卷怯春寒。
一缄书札藏何事，会被东风暗拆看。
+++钱珝
++++同程九早入中书（一作钱起诗）
汉家贤相重英奇，蟠木何材也见知。
不意云霄能自致，空惊鹓鹭忽相随。
腊雪初明柏子殿，春光欲上万年枝。
独惭皇鉴明如日，未厌春光向玉墀。

++下卷七百一十三
  
+++喻坦之
++++陈情献中丞
孤拙竟何营，徒希折桂名。
始终谁肯荐，得失自难明。
贡乏雄文献，归无瘠土耕。
沧江长发梦，紫陌久惭行。
意纵求知切，才惟惧鉴精。
五言非琢玉，十载看迁莺。
取进心甘钝，伤嗟骨每惊。
尘襟痕积泪，客鬓白新茎。
顾盼身堪教，吹嘘羽觉生。
依门情转切，荷德力须倾。
奖善犹怜贡，垂恩必不轻。
从兹便提挈，云路自生荣。
+++喻坦之
++++长安雪后
碧落云收尽，天涯雪霁时。
草开当井地，树折带巢枝。
野渡滋寒麦，高泉涨禁池。
遥分丹阙出，迥对上林宜。
宿片攀檐取，凝花就砌窥。
气凌禽翅束，冻入马蹄危。
北想连沙漠，南思极海涯。
冷光兼素彩，向暮朔风吹。
+++喻坦之
++++送友人游东川
食尽须分散，将行几愿留。
春兼三月闰，人拟半年游。
风俗同吴地，山川拥梓州。
思君登栈道，猿啸始应愁。
+++喻坦之
++++题樟亭驿楼
危槛倚山城，风帆槛外行。
日生沧海赤，潮落浙江清。
秋晚遥峰出，沙干细草平。
西陵烟树色，长见伍员情。
+++喻坦之
++++大梁送友人东游
自古东西路，舟车此地分。
河声梁苑夜，草色楚田曛。
雁已多南去，蝉犹在此闻。
圣朝无谏猎，何计谒明君。
+++喻坦之
++++送友人游蜀
为儒早得名，为客不忧程。
春尽离丹阙，花繁到锦城。
雪消巴水涨，日上剑关明。
预想回来树，秋蝉已数声。
+++喻坦之
++++留别友人书斋
相见不相睽，一留日已西。
轩凉庭木大，巷僻鸟巢低。
背俗修琴谱，思家话药畦。
卜邻期太华，同上上方梯。
+++喻坦之
++++题耿处士林亭
身向闲中老，生涯本豁然。
草堂山水下，渔艇鸟花边。
窥井猿兼鹿，啼林鸟杂蝉。
何时人事了，依此亦高眠。
+++喻坦之
++++商於逢友人
行役何时了，年年骨肉分。
春风来汉棹，雪路入商云。
水险溪难定，林寒鸟异群。
相逢聊坐石，啼狖语中闻。
+++喻坦之
++++灞上逢故人
花落杏园枝，驱车问路岐。
情谁可会，身事自堪疑。
岳雨狂雷送，溪槎涨水吹。
家山如此景，几处不相随。
+++喻坦之
++++发浙江
岛屿遍含烟，烟中济大川。
山城犹转漏，沙浦已摇船。
海曙霞浮日，江遥水合天。
此时空阔思，翻想涉穷边。
+++喻坦之
++++晚泊盱眙
广苇夹深流，萧萧到海秋。
宿船横月浦，惊鸟绕霜洲。
云湿淮南树，笳清泗水楼。
徒悬乡国思，羁迹尚东游。
+++喻坦之
++++归江南
归日值江春，看花过楚津。
草晴虫网遍，沙晓浪痕新。
莲叶初浮水，鸥雏已狎人。
渔心惭未遂，空厌路岐尘。
+++喻坦之
++++代北言怀
困马榆关北，那堪落景催。
路行沙不绝，风与雪兼来。
草得春犹白，鸿侵夏始回。
行人莫远入，戍角有馀哀。
+++喻坦之
++++春游曲江
误入杏花尘，晴江一看春。
菰蒲虽似越，骨肉且非秦。
曲岸藏翘鹭，垂杨拂跃鳞。
徒怜汀草色，未是醉眠人。
+++喻坦之
++++和范秘书宿省中作
清省宜寒夜，仙才称独吟。
钟来宫转漏，月过阁移阴。
鹤避灯前尽，芸高幄外深。
想知因此兴，暂动忆山心。
+++喻坦之
++++寄华阴姚少府
泰华当公署，为官兴可知。
砚和青霭冻，帘对白云垂。
峻掌光浮日，危莲影入池。
料于三考内，应惜德音移。
+++喻坦之
++++晚泊富春寄友人
江钟寒夕微，江鸟望巢飞。
木落山城出，潮生海棹归。
独吟霜岛月，谁寄雪天衣。
此别三千里，关西信更稀。

++下卷七百一十四
  
+++崔道融
++++梅花
数萼初含雪，孤标画本难。
香中别有韵，清极不知寒。
横笛和愁听，斜枝倚病看。
朔风如解意，容易莫摧残。
+++崔道融
++++铜雀妓二首
严妆垂玉箸，妙舞对清风。
无复君王顾，春来起渐慵。
歌咽新翻曲，香销旧赐衣。
陵园春雨暗，不见六龙归。
+++崔道融
++++春闺二首
寒食月明雨，落花香满泥。
佳人持锦字，无雁寄辽西。
欲剪宜春字，春寒入剪刀。
辽阳在何处，莫望寄征袍。
+++崔道融
++++访僧不遇
寻僧已寂寞，林下锁山房。
松竹虽无语，牵衣借晚凉。
+++崔道融
++++田上
雨足高田白，披蓑半夜耕。
牛力俱尽，东方殊未明。
+++崔道融
++++月夕
月上随人意，人闲月更清。
朱楼高百尺，不见到天明。
+++崔道融
++++槿花
槿花不见夕，一日一回新。
东风吹桃李，须到明年春。
+++崔道融
++++西施滩
宰嚭亡吴国，西施陷恶名。
浣纱春水急，似有不平声。
+++崔道融
++++江上逢故人
故里琴樽侣，相逢近腊梅。
江村买一醉，破泪却成咍。
+++崔道融
++++牧竖
牧竖持蓑笠，逢人气傲然。
卧牛吹短笛，耕却傍溪田。
+++崔道融
++++过农家
欲羡农家子，秋新看刈禾。
苏秦无负郭，六印又如何。
+++崔道融
++++江夕
江心秋月白，起柁信潮行。
蛟龙化为人，半夜吹笛声。
+++崔道融
++++春墅
蛙声近过社，农事忽已忙。
邻妇饷田归，不见百花芳。
+++崔道融
++++江村
日暮片帆落，江村如有情。
独对沙上月，满船人睡声。
+++崔道融
++++拟乐府子夜四时歌四首
吴子爱桃李，月色不到地。
明朝欲看花，六宫人不睡。
凉轩待月生，暗里萤飞出。
低回不称意，蛙鸣乱清瑟。
月色明如昼，虫声入户多。
狂夫自不归，满地无天河。
银缸照残梦，零泪沾粉臆。
洞房犹自寒，何况关山北。
+++崔道融
++++寄人二首
花上断续雨，江头来去风。
相思春欲尽，未遣酒尊空。
澹澹长江水，悠悠远客情。
落花相与恨，到地一无声。
+++崔道融
++++江鸥
白鸟波上栖，见人懒飞起。
为有求鱼心，不是恋江水。
+++崔道融
++++春晚
三月寒食时，日色浓于酒。
落尽墙头花，莺声隔原柳。
+++崔道融
++++汉宫词
独诏胡衣出，天花落殿堂。
他人不敢妒，垂泪向君王。
+++崔道融
++++旅行
少壮经勤苦，衰年始浪游。
谁怜不龟手，他处却封侯。
+++崔道融
++++班婕妤
宠极辞同辇，恩深弃后宫。
自题秋扇后，不敢怨春风。
+++崔道融
++++元日有题
十载元正酒，相欢意转深。
自量麋鹿分，只合在山林。
+++崔道融
++++古树
古树春风入，阳和力太迟。
莫言生意尽，更引万年枝。
+++崔道融
++++春题二首
青春未得意，见花却如雠。
路逢白面郎，醉插花满头。
满眼桃李花，愁人如不见。
别有惜花人，东风莫吹散。
+++崔道融
++++长安春
长安牡丹开，绣毂辗晴雷。
若使花长在，人应看不回。
+++崔道融
++++病起二首
病起春已晚，曳筇伤绿苔。
强攀庭树枝，唤作花未开。
病起绕庭除，春泥粘屐齿。
如从万里来，骨肉满面喜。
+++崔道融
++++峡路
清猿啼不住，白水下来新。
八月莫为客，夜长愁杀人。
+++崔道融
++++长门怨
长门春欲尽，明月照花枝。
买得相如赋，君恩不可移。
+++崔道融
++++月夕有怀
圆光照一海，远客在孤舟。
相忆无期见，中宵独上楼。
+++崔道融
++++夜泊九江
夜泊江门外，欢声月里楼。
明朝归去路，犹隔洞庭秋。
+++崔道融
++++寒食夜
满地梨花白，风吹碎月明。
大家寒食夜，独贮望乡情。
+++崔道融
++++归燕
海燕频来去，西人独滞留。
天边又相送，肠断故园秋。
+++崔道融
++++长安春
珠箔映高柳，美人红袖垂。
忽闻半天语，不见上楼时。
+++崔道融
++++銮驾东回
两川花捧御衣香，万岁山呼辇路长。
天子还从马嵬过，别无惆怅似明皇。
+++崔道融
++++钓鱼
闲钓江鱼不钓名，瓦瓯斟酒暮山青。
醉头倒向芦花里，却笑无端犯客星。
+++崔道融
++++西施
苎萝山下如花女，占得姑苏台上春。
一笑不能忘敌国，五湖何处有功臣。
+++崔道融
++++马嵬
万乘凄凉蜀路归，眼前朱翠与心违。
重华不是风流主，湘水犹传泣二妃。
+++崔道融
++++羯鼓
华清宫里打撩声，供奉丝簧束手听。
寂寞銮舆斜谷里，是谁翻得雨淋铃。
+++崔道融
++++寄李左司
柏台兰省共清风，鸣玉朝联夜被同。
肯信人间有兄弟，一生长在别离中。
+++崔道融
++++梅
溪上寒梅初满枝，夜来霜月透芳菲。
清光寂寞思无尽，应待琴尊与解围。
+++崔道融
++++天台陈逸人
绝粒空山秋复春，欲看沧海化成尘。
近抛三井更深去，不怕虎狼唯怕人。
+++崔道融
++++雪窦禅师
雪窦峰前一派悬，雪窦五月无炎天。
客尘半日洗欲尽，师到白头林下禅。
+++崔道融
++++溪上遇雨二首
回塘雨脚如缫丝，野禽不起沈鱼飞。
耕蓑钓笠取未暇，秋田有望从淋漓。
坐看黑云衔猛雨，喷洒前山此独晴。
忽惊云雨在头上，却是山前晚照明。
+++崔道融
++++长门怨
长门花泣一枝春，争奈君恩别处新。
错把黄金买词赋，相如自是薄情人。
+++崔道融
++++秋夕
自怜三十未西游，傍水寻山过却秋。
一夜雨声多少事，不思量尽到心头。
+++崔道融
++++过隆中
玄德苍黄起卧龙，鼎分天下一言中。
可怜蜀国关张后，不见商量徐庶功。
+++崔道融
++++关下
百二山河壮帝畿，关门何事更开迟。
应从漏却田文后，每度闻鸡不免疑。
+++崔道融
++++寒食客中有怀
江上闻莺禁火时，百花开尽柳依依。
故园兄弟别来久，应到清明犹望归。
+++崔道融
++++溪夜
积雪消来溪水宽，满楼明月碎琅玕。
渔人抛得钓筒尽，却放轻舟下急滩。
+++崔道融
++++山居卧疾，广利大师见访
桐谷孙枝已上弦，野人犹卧白云边。
九天飞锡应相诮，三到行朝二十年。
+++崔道融
++++村墅
正月二月村墅闲，馀粮未乏人心宽。
南邻雨中揭屋笑，酒熟数家来相看。
+++崔道融
++++悲李拾遗二首
故友从来匪石心，谏多难得主恩深。
行朝半夜烟尘起，晓殿吁嗟一镜沈。
天涯时有北来尘，因话它人及故人。
也是先皇能罪己，殿前频得触龙鳞。
+++崔道融
++++题《李将军传》
猿臂将军去似飞，弯弓百步虏无遗。
汉文自与封侯得，何必伤嗟不遇时。
+++崔道融
++++酒醒
酒醒拨剔残灰火，多少凄凉在此中。
炉畔自斟还自醉，打窗深夜雪兼风。
+++崔道融
++++郊居友人相访
柴门深掩古城秋，背郭缘溪一径幽。
不有小园新竹色，君来那肯暂淹留。
+++崔道融
++++镜湖雪霁贻方干
天外晓岚和雪望，月中归棹带冰行。
相逢半醉吟诗苦，应抵寒猿袅树声。
+++崔道融
++++秋霁
雨霁长空荡涤清，远山初出未知名。
夜来江上如钩月，时有惊鱼掷浪声。
+++崔道融
++++谢朱常侍寄贶蜀茶、剡纸二首
瑟瑟香尘瑟瑟泉，惊风骤雨起炉烟。
一瓯解却山中醉，便觉身轻欲上天。
百幅轻明雪未融，薛家凡纸漫深红。
不应点染闲言语，留记将军盖世功。
+++崔道融
++++读杜紫微集
紫微才调复知兵，长觉风雷笔下生。
还有枉抛心力处，多于五柳赋闲情。
+++崔道融
++++寓题
海上乘查便合仙，若无仙骨未如船。
人间亦有支机石，虚被声名到洞天。
+++崔道融
++++寓吟集
陶集篇篇皆有酒，崔诗句句不无杯。
醉来已共身安约，让却诗人作酒魁。
+++崔道融
++++溪居即事
篱外谁家不系船，春风吹入钓鱼湾。
小童疑是有村客，急向柴门去却关。
+++崔道融
++++鸡
买得晨鸡共鸡语，常时不用等闲鸣。
深山月黑风雨夜，欲近晓天啼一声。
+++崔道融
++++献浙东柳大夫
属城甘雨几经春，圣主全分付越人。
俗眼不知青琐贵，江头争看碧油新。
+++崔道融
++++杨柳枝词
雾撚烟搓一索春，年年长似染来新。
应须唤作风流线，系得东西南北人。
+++崔道融
++++楚怀王
宫花一朵掌中开，缓急翻为敌国媒。
六里江山天下笑，张仪容易去还来。
+++崔道融
++++对早梅寄友人二首
忆得前年君寄诗，海边三见早梅词。
与君犹是海边客，又见早梅花发时。
忆得去年有遗恨，花前未醉到无花。
清芳一夜月通白，先脱寒衣送酒家。
+++崔道融
++++句
万里一点白，长空鸟不飞。（《边庭雪》，见《诗格》）
如今却羡相如富，犹有人间四壁居。（见杨万里《诗话》）

++下卷七百一十五
  
+++卢延让
++++苦吟
莫话诗中事，诗中难更无。
吟安一个字，撚断数茎须。
险觅天应闷，狂搜海亦枯。
不同文赋易，为著者之乎。
+++卢延让
++++雪
瑞雪落纷华，随风一向斜。
地平铺作月，天迥撒成花。
客满烧烟舍，牛牵卖炭车。
吾皇忧挟纩，犹自问君家。
+++卢延让
++++松寺
山寺取凉当夏夜，共僧蹲坐石阶前。
两三条电欲为雨，七八个星犹在天。
衣汗稍停床上扇，茶香时拨涧中泉。
通宵听论莲华义，不藉松窗一觉眠。
+++卢延让
++++赠僧
浮世浮华一断空，偶抛烦恼到莲宫。
高僧解语牙无水，老鹤能飞骨有风。
野色吟馀生竹外，山阴坐久入池中。
禅师莫问求名苦，滋味过于食蓼虫。
+++卢延让
++++逢友人赴阙
正当天下待雍熙，丹诏征来早为迟。
倚马才高犹爱艺，问牛心在肯容私。
吏开黄阁排班处，民拥青门看入时。
却笑郡人留不得，感恩唯拟立生祠。
+++卢延让
++++哭李郢端公
军门半掩槐花宅，每过犹闻哭临声。
北固暴亡兼在路，东都权葬未归茔。
渐穷老仆慵看马，著惨佳人暗理筝。
诗侣酒徒消散尽，一场春梦越王城。
+++卢延让
++++谢杨尚书惠樱桃
满合虚红怕动摇，尚书知重赐樱桃。
揉蓝尚带新鲜叶，泼血犹残旧折条。
万颗真珠轻触破，一团甘露软含消。
春来老病尤珍荷，并食中肠似火烧。
+++卢延让
++++寒食日戏赠李侍御
十二街如市，红尘咽不开。
洒蹄骢马汗，没处看花来。
+++卢延让
++++樊川寒食二首
寒食权豪尽出行，一川如画雨初晴。
谁家络络游春盛，担入花间轧轧声。
鞍马和花总是尘，歌声处处有佳人。
五陵年少粗于事，栲栳量金买断春。
+++卢延让
++++句
只讹些子缘，应耗没多光。（《八月十六夜》）
臂鹰健卒悬毡帽，骑马佳人卷画衫。（送周太保赴浙西）
每过私第邀看鹤，长著公裳送上驴。（《寄友》）
名纸毛生五门下，家僮骨立六街中。（《旅舍言怀》）
云间闹铎骡驼至，雪里残骸虎拽来。（《蜀路》）
树上咨诹批颊鸟，窗间壁驳叩头虫。（《冬夜》）
莫欺零落残牙齿，曾吃红绫饼餤来。
渡水蹇驴双耳直，避风羸仆一肩高。（《雪》）
高据襄阳播盛名，问人人道是诗星。（《吊孟浩然》，以上并见《海录碎事》）
凉雨打低残菡萏，急风吹散小蜻蜓。（见《锦绣万花谷》）
+++裴皞
++++示门生马侍郎胤孙
宦途最重是文衡，天与愚夫著盛名。
三主礼闱年八十，门生门下见门生。
+++王希羽
++++赠杜荀鹤
金榜晓悬生世日，玉书潜记上升时。
九华山色高千尺，未必高于第八枝。
+++柯崇
++++宫怨二首
尘满金炉不炷香，黄昏独自立重廊。
笙歌何处承恩宠，一一随风入上阳。
长门槐柳半萧疏，玉辇沈思恨有馀。
红泪渐消倾国态，黄金谁为达相如。
+++刘象
++++早春池亭独游三首
春意送残腊，春晴融小洲。
蒲茸才簇岸，柳颊已遮楼。
便有杯觞兴，可据羁旅愁。
凫鹥亦相狎，尽日戏清流。
清流环绿筱，清景媚虹桥。
莺刷初迁羽，莎拳拟拆苗。
细沙擢暖岸，淑景动和飙。
倍忆同袍侣，相欢倒一瓢。
一瓢欢自足，一日兴偏多。
幽意人先赏，疏丛蝶未过。
知音新句苦，窥沼醉颜酡。
万虑从相拟，今朝欲奈何。
+++刘象
++++鹭鸶
洁白孤高生不同，顶丝清软冷摇风。
窥鱼翘立荷香里，慕侣低翻柳影中。
几日下巢辞紫阁，多时凝目向晴空。
摩霄志在潜修羽，会接鸾凰别苇丛。
+++刘象
++++春夜二首
几处兵戈阻路岐，忆山心切与山违。
时难何处披怀抱，日日日斜空醉归。
一别杜陵归未期，只凭魂梦接亲知。
近来欲睡兼难睡，夜夜夜深闻子规。
+++刘象
++++晓登迎春阁
未栉凭栏眺锦城，烟笼万井二江明。
香风满阁花盈户，树树树梢啼晓莺。
+++刘象
++++咏仙掌
万古亭亭倚碧霄，不成擎亦不成招。
何如掬取天池水，洒向人间救旱苗。
+++刘象
++++郪中感旧
顷年曾住此中来，今日重游事可哀。
忆得几家欢宴处，家家家业尽成灰。
+++刘象
++++白髭
到处逢人求至药，几回染了又成丝。
素丝易染髭难染，墨翟当时合泣髭。
+++沈颜
++++题县令范传真化洽亭
前有浅山，屹然如屏。
后有卑岭，缭然如城。
跨池左右，足以建亭。
斯亭何名，化洽而成。
+++沈颜
++++书怀寄友人
江湖劳遍寻，只自长愁襟。
到处慵开口，何人可话心。
登楼得句远，望月抒情深。
却忆山斋后，猿声相伴吟。
+++杨凝式
++++题壁
院似禅心静，花如觉性圆。
自然知了义，争肯学神仙。
+++杨凝式
++++赠张全义
洛阳风景实堪哀，昔日曾为瓦子堆。
不是我公重葺理，至今犹是一堆灰。
+++杨凝式
++++题怀素酒狂帖后
十年挥素学临池，始识王公学卫非。
草圣未须因酒发，笔端应解化龙飞。
+++杨凝式
++++句
押引蝗虫到洛京，合消郡守远相迎。（归洛寄尹张从恩，时蝗适至）
到此今经三纪春。（《洛阳》，并见《纪闻》）
+++李琪
++++奉试诏用拓拔思恭为京北收复都统（一作闻诏作）
飞骑经巴栈，鸿恩及夏台。
将从天上去，人自日边来。
此处金门远，何时玉辇回。
早平关右贼，莫待诏书催。
+++李琪
++++题广爱寺楞伽山
善高天外远，方丈海中遥。
自有山神护，应无劫火烧。
坏文侵古壁，飞剑出寒霄。
何似苍苍色，严妆十七朝。
+++李琪
++++句
哀痛不下诏，登封谁上书。（《僖宗幸蜀咏》）
+++刘崇龟
++++寄桂帅
碧幢仁施合洪钧，桂树林前倍得春。
莫恋此时好风景，磻溪不是钓渔人。
+++刘崇鲁
++++席上吟
南行忽见李深之，手舞如蜚令不疑。
任有风流兼蕴藉，天生不似郑都知。
+++孙定
++++寄孙储（一作下第醉中寄储）
行行血泪洒尘襟，事逐东流渭水深。
秋跨蹇驴风尚紧，静投孤店日初沈。
一枝犹挂东堂梦，千里空驰北巷心。
明月悲歌又前去，满城烟树噪春禽。
+++许昼
++++江南行
江南萧洒地，本自与君宜。
固节还同我，虚心欲待谁。
涧泉傍借响，山木共含滋。
粉腻虫难篆，丛疏鸟易窥。
尽应逢野渡，中忽见村祠。
叶扫秋空静，根横古堑危。
影迷寒霭里，声出夜风时。
客棹深深过，人家远远移。
游边曾结念，到此数题诗。
莫恨成龙晚，成龙会有期。
+++许昼
++++中秋月
应是蟾宫别有情，每逢秋半倍澄清。
清光不向此中见，白发争教何处生。
闲地占将真可惜，幽窗分得始为明。
殷勤好长来年桂，莫遣平人道不平。
+++薛准
++++临终诗
旧国深恩不易酬，又离继母出他州。
谁知天怒无因息，积愧终身乞速休。
+++裴谐
++++观修处士画桃花图歌
一从天宝王维死，于今始遇修夫子。
能向鲛绡四幅中，丹青暗与春争工。
勾芒若见应羞杀，晕绿匀红渐分别。
堪怜彩笔似东风，一朵一枝随手发。
燕支乍湿如含露，引得娇莺痴不去。
多少游蜂尽日飞，看遍花心求入处。
工夫妙丽实奇绝，似对韶光好时节。
偏宜留著待深冬，铺向楼前殛霜雪。

+++裴谐
++++句
风回山火断，朝落岸冰高。（《湘江吟》）
名终埋不得，骨任朽何妨。（经杜甫坟，见《诗话总龟》）

++下卷七百一十六
  
+++曹松
++++长安春日
浩浩看花晨，六街扬远尘。
尘中一丈日，谁是晏眠人。
御柳舞着水，野莺啼破春。
徒云多失意，犹自惜离秦。
+++曹松
++++慈恩寺贻楚霄上人
在秦生楚思，波浪接禅关。
塔碍高林鸟，窗开白日山。
树阴移草上，岸色透庭间。
入内谈经彻，空携讲疏还。
+++曹松
++++崇义里言怀
马蹄京洛岐，复此少闲时。
老积沧洲梦，秋乖白阁期。
平生五字句，一夕满头丝。
把向侯门去，侯门未可知。
+++曹松
++++僧院松
此木韵弥全，秋霄学瑟弦。
空知百馀尺，未定几多年。
古甲磨云拆，孤根捉地坚。
何当抛一干，作盖道场前。
+++曹松
++++贻世
富者非义取，朴风争肯还。
红尘不待晓，白首有谁闲。
浅度四溟水，平看诸国山。
只消年作劫，俱到总无间。
+++曹松
++++南游
直到南箕下，方谙涨海头。
君恩过铜柱，戎节限交州。
犀占花阴卧，波冲瘴色流。
远夷非不乐，自是北人愁。
+++曹松
++++送胡中丞使日东
辞天理玉簪，指日使鸡林。
犹有中华恋，方同积浪深。
张帆度鲸口，衔命见臣心。
渥泽遐宣后，归期抵万金。
+++曹松
++++哭陈陶处士
园里先生冢，鸟啼春更伤。
空馀八封树，尚对一茅堂。
白日埋杜甫，皇天无耒阳。
如何稽古力，报答甚茫茫。
+++曹松
++++言怀
冥心坐似痴，寝食亦如遗。
为觅出人句，只求当路知。
岂能穷到老，未信达无时。
此道须天付，三光幸不私。
+++曹松
++++月
寥寥天地内，夜魄爽何轻。
频见此轮满，即应华发生。
不圆争得破，才正又须倾。
事还如此，因知倚伏情。
+++曹松
++++答匡山僧赠榔栗杖
栗杖出匡顶，百中无一枝。
虽因野僧得，犹畏岳神知。
画月冷光在，指云秋片移。
宜留引蹇步，他日访峨嵋。
+++曹松
++++商山夜闻泉
泻月声不断，坐来心益闲。
无人知落处，万木冷空山。
远忆云容外，幽疑石缝间。
那辞通曙听，明日度蓝关。
+++曹松
++++书怀
默默守吾道，望荣来替愁。
吟诗应有罪，当路却如雠。
陆海傥难溺，九霄争便休。
敢言名誉出，天未白吾头。
+++曹松
++++道中
出门嗟世路，何日朴风归。
是处太行险，□□应解飞。
主人厚薄礼，客子新故衣。
所以浇浮态，多令行者违。
+++曹松
++++夏云
势能成岳仞，顷刻长崔嵬。
暝鸟飞不到，野风吹得开。
一天分万态，立地看忘回。
欲结暑宵雨，先闻江上雷。
+++曹松
++++塞上行
上将拥黄须，安西逐指呼。
离乡俱少壮，到碛减肌肤。
风雪夜防塞，腥膻朝系胡。
为君乐战死，谁喜作征夫。
+++曹松
++++晨起
晓色教不睡，卷帘清气中。
林残数枝月，发冷一梳风。
并鸟含钟语，欹荷隔雾空。
莫疑营白日，道路本无穷。
+++曹松
++++感世
触目尽如幻，幻中能几时。
愁来舍行乐，事去莫吞悲。
白发不由己，黄金留待谁。
耕烟得铭志，翻为古人思。
+++曹松
++++观华夷图
落笔胜缩地，展图当晏宁。
中华属贵分，远裔占何星。
分寸辨诸岳，斗升观四溟。
长疑未到处，一一似曾经。
+++曹松
++++山中寒夜呈进士许棠
山寒草堂暖，寂夜有良朋。
读易分高烛，煎茶取折冰。
庭垂河半角，窗露月微棱。
俱入论心地，争无俗者憎。
+++曹松
++++滕王阁春日晚眺
凌春帝子阁，偶眺日移西。
浪势平花坞，帆阴上柳堤。
凝岚藏宿翼，叠鼓碎归蹄。
只此长吟咏，因高思不迷。
+++曹松
++++钟陵野步
冈扉聊自启，信步出波边。
野火风吹阔，春冰鹤啄穿。
渚樯齐驿树，山鸟入公田。
未创孤云势，空思白阁年。
+++曹松
++++哭胡处士
故人江阁在，重到事悠悠。
无尔向潭上，为吾倾瓮头。
空馀赤枫叶，堕落钓鱼舟。
疑是冲虚去，不为天地囚。
+++曹松
++++青龙寺赠云颢法师
紫檀衣且香，春殿日尤长。
此地开新讲，何山锁旧房。
僧名喧北阙，师印续南方。
莫惜青莲喻，秦人听未忘。
+++曹松
++++荐福寺赠应制白公（一作栖白大师）
才子紫檀衣，明君宠顾时。
讲升高座懒，书答重臣迟。
瓶势倾圆顶，刀声落碎髭。
还闻穿内去，随驾进新诗。
+++曹松
++++观山寺僧穿井
云僧凿山井，寒碧在中庭。
况是分岩眼，同来下石瓶。
旁痕终变藓，圆影即澄星。
异夜天龙蛰，应闻说叶经。
+++曹松
++++送德光禅师（重礼石霜长者）
天涯缘事了，又造石霜微。
不以千峰险，唯将独影归。
有为嫌假佛，无境是真机。
到后流沙锡，何时更有飞。
+++曹松
++++赠南陵李主簿
外邑官同隐，宁劳短吏趋。
看云情自足，爱酒逸应无。
簟席弹棋子，衣裳惹印朱。
仍闻陂水近，亦拟掉菰蒲。
+++曹松
++++慈恩寺东楼
寺楼凉出竹，非与曲江赊。
野火流穿苑，秦山叠入巴。
风梢离众叶，岸角积虚沙。
此地钟声近，令人思未涯。
+++曹松
++++古冢
代远已难问，累累次古城。
民田侵不尽，客路踏还平。
作穴蛇分蛰，依冈鹿绕行。
唯应风雨夕，鬼火出林明。
+++曹松
++++访山友
一径通高屋，重云翳两原。
山寒初宿顶，泉落未知根。
急雨洗荒壁，惊风开静门。
听君吟废夜，苦却建溪猿。
+++曹松
++++林下书怀寄建州李频员外
一从诸事懒，海上迹宜沉。
吾道不当路，鄙人甘入林。
云垂方觅鹤，月湿始收琴。
水石南州好，谁陪刻骨吟。
+++曹松
++++猿
曾宿三巴路，今来不愿听。
云根啼片白，峰顶掷尖青。
护果憎禽啄，栖霜觑叶零。
唯应卧岚客，怜尔傍岩扃。
+++曹松
++++秋日送方干游上元
天高淮泗白，料子趋修程。
汲水疑山动，扬帆觉岸行。
云离京口树，雁入石头城。
后夜分遥念，诸峰霜露生。
+++曹松
++++哭李频员外（时在建川）
出麾临建水，下世在公堂。
苦集休开箧，清资罢转郎。
瘴中无子奠，岭外一妻孀。
定是浮香骨，东归就故乡。
+++曹松
++++山中言事
岚霭润窗棂，吟诗得冷症。
教餐有效药，多愧独行僧。
云湿煎茶火，冰封汲井绳。
片扉深著掩，经国自无能。
+++曹松
++++送左协律京西从事
辟书来几日，遂喜就嘉招。
犹向风沙浅，非于甸服遥。
时平无探骑，秋静见盘雕。
若遣关中使，烦君问寂寥。
+++曹松
++++望九华寄池阳太守
造华峰峰异，宜教岳德谦。
灵踪载籍古，怪刃刺云尖。
盘蹙陵阳壮，孤标建邺瞻。
霁馀堪洗目，青出谢家檐。
+++曹松
++++上广州支使王拾遗
明时应不谏，天幕称仙才。
聘入关中去，人从帝侧来。
诗窗盛岛屿，檄盾照风雷。
几度陪旄节，营巡海色回。
+++曹松
++++题僧松禅（一作题僧院松）
空山涧畔枯松树，禅老堂头甲乙身。
传是昔朝僧种著，下头应有茯苓神。
+++曹松
++++赠华阴李明府
佩墨县兼清，约关西近城。
三峰岂不重，厚地戴犹轻。
雪筱欹难直，风泉喷易横。
须知高枕外，长是劝民耕。
+++曹松
++++送人庭鹤
度岁休笼闭，身轻好羽仪。
白云□是伴，沧海得因谁。
唳起遗残食，盘馀在迥枝。
条风频雨去，只恐更相随。
+++曹松
++++信州闻通寺题僧砌下泉
细声从峤足，幽淡浸香墀。
此境未开日，何人初见时。
耗痕延黑藓，净罅吐微澌。
应有乔梢鹤，下来当饮之。
+++曹松
++++山中
此地似商岭，云霞空往还。
衰条难定鸟，缺月易依山。
野色耕不尽，溪容钓自闲。
分因多卧退，百计少相关。
+++曹松
++++寄崇圣寺僧（一作关山寄诗赠清越）
不醉长安酒，冥心只似师。
望山吟过日，伴鹤立多时。
沟远流声细，林寒绿色迟。
庵西萝月夕，重约语空期。
+++曹松
++++金陵道中寄
忍苦待知音，无时省废吟。
始为分路客，莫问向隅心。
峤翠藏幽瀑，枝风下晓禽。
忆君秋欲尽，马上秣陵砧。
+++曹松
++++都门送许棠东归（一作送进士张乔）
旧客东归远，长安诗少朋。
去愁分碛雁，行计逐乡僧。
华岳无时雪，黄河漫处冰。
辞国门路，片席认西陵。
+++曹松
++++送进士喻坦之游太原
北鄙征难尽，诗愁满去程。
废巢侵烧色，荒冢入锄声。
逗野河流浊，离云碛日明。
并州戎垒地，角动引风生。
+++曹松
++++九江暮春书事
杨柳城初锁，轮蹄息去踪。
春流无旧岸，夜色失诸峰。
影动渔边火，声迟话后钟。
明朝回去雁，谁向北郊逢。
+++曹松
++++再到洪州望西山（松常栖此山）
洪州向西顾，不忍暂忘君。
记得瀑泉落，省同幽鸟闻。
一回经雨雹，长有剩风云。
未定却栖息，前头江海分。
+++曹松
++++与胡汾坐月期贯休上人不至
扫庭秋漏滴，接话贵忘眠。
静夜人相语，低枝鸟暗迁。
星围南极定，月照断河连。
后会花宫子，应开石上禅。
+++曹松
++++赠胡处士
年光离岳色，带疾卧南原。
白日与无事，俗人嗔闭门。
樵鱼临片水，野鹿入荒园。
莫问荣华事，清霜点发根。
+++曹松
++++铅山写怀
天涯兵火后，风景畏临门。
骨肉到时节，团圆因梦魂。
池塘营水眼，岭峤结花根。
耳纵听歌吹，中心不可论。
+++曹松
++++书翠岩寺壁
何年话尊宿，瞻礼此堂中。
入郭非无路，归林自学空。
溅瓶云峤水，逆磬雪川风。
时说南庐事，知师用意同。
+++曹松
++++江西题东湖
凿出江湖思，凉多□□间。
无风触微浪，半日□秋山。
客袖沙光满，船窗荻影闲。
时人见黄绶，应笑狎鸥还。
+++曹松
++++题湖南岳麓寺
海云山上寺，每到每开襟。
万木长不住，细泉听更深。
蜩沾高雨断，鸟遇夕岚沈。
此地良宵月，秋怀隔楚砧。
+++曹松
++++赠衡山麋明府
为县潇湘水，门前树配苔。
晚吟公籍少，春醉积林开。
涤砚松香起，擎茶岳影来。
任官当此境，更莫梦天台。
+++曹松
++++塞上
边寒来所阔，今日复明朝。
河凌坚通马，胡云缺见雕。
砂中程独泣，乡外隐谁招。
回首若经岁，灵州生柳条。
+++曹松
++++送邵安石及第归连州觐省
及第兼归觐，宜忘涉驿劳。
青云重庆少，白日一飞高。
转楚闻啼狖，临湘见叠涛。
海阳沈饮罢，何地佐旌旄。
+++曹松
++++边上送友人归宁
乡路穿京过，宁心去少同。
日斜寻阔碛，春尽逐归鸿。
独树河声外，凝笳塞色中。
怜君到此处，却背老莱风。
+++曹松
++++除夜
残腊即又尽，东风应渐闻。
一宵犹几许，两岁欲平分。
燎暗倾时斗，春通绽处芬。
明朝遥捧酒，先合祝尧君。
+++曹松
++++题甘露寺
香门接巨垒，画角间清钟。
北固一何峭，西僧多此逢。
天垂无际海，云白久晴峰。
旦暮然灯外，涛头振蛰龙。
+++曹松
++++贻住山僧
罢讲巡岩坞，无穷得野情。
腊高犹伴鹿，夏满不归城。
云朵缘崖发，峰阴截水清。
自然双洗耳，唯任白毫生。
+++曹松
++++题鹤鸣泉
仙鹤曾鸣处，泉兼半井苔。
直峰抛影入，片月泻光来。
潋滟侵颜冷，深沉慰眼开。
何因值舟顶，满汲石瓶回。
+++曹松
++++吊贾岛二首
先生不折桂，谪去抱何冤。
已葬离燕骨，难招入剑魂。
旅坟低却草，稚子哭胜猿。
冥寞如搜句，宜邀贺监论。
青旆低寒水，清笳出晓风。
鸟为伤贾傅，马立葬滕公。
松柏青山上，城池白日中。
一朝今古隔，惟有月明同。
+++曹松
++++忆江西并悼亡友
前心奈兵阻，悔作豫章分。
芳草未归日，故人多是坟。
帆行出岫雨，马践过江云。
此地一樽酒，当时皆以文。

++下卷七百一十七
  
+++曹松
++++九江送方干归镜湖
一樯悬五两，此日动归风。
客路抛湓口，家林入镜中。
谭馀云出峤，咏苦月欹空。
更若看鳷鹊，何人夜坐同。
+++曹松
++++庐山访贾匡
西城疾病日，此地少寻君。
迹春犹在，遥泉夜尽闻。
片时三处雨，九叠几重云。
到者皆忘寐，神精与俗分。
+++曹松
++++顾少府池上（一作顾少府池亭苇）
池上分行种，公庭觉少尘。
根离潮水岸，韵爽判曹人。
正午回鱼影，方昏息鹭身。
无时不动咏，沧岛思方频。
+++曹松
++++喜友人归上元别业
一樯千里外，隐者兴宜孤。
落日长边海，秋风满故都。
掩关苔色老，盘径叶声枯。
匡岳来时过，迟回绝顶无。
+++曹松
++++曲江暮春雪霁
霁动江池色，春残一去游。
菰风生马足，槐雪滴人头。
北阙尘未起，南山青欲流。
如何多别地，却得醉汀洲。
+++曹松
++++立春日
春饮一杯酒，便吟春日诗。
木梢寒未觉，地脉暖先知。
鸟啭星沈后，山分雪薄时。
赏心无处说，怅望曲江池。
+++曹松
++++宿溪僧院
少年云溪里，禅心夜更闲。
煎茶留静者，靠月坐苍山。
露白钟寻定，萤多户未关。
嵩阳大石室，何日译经还。
+++曹松
++++石头怀古
日月出又没，台城空白云。
虽宽百姓土，渐缺六朝坟。
禾黍是亡国，山河归圣君。
松声骤雨足，几寺晚钟闻。
+++曹松
++++浙右赠陆处士
静节灌园馀，得非成隐居。
长当庚子日，独拜五经书。
白浪吹亡国，秋霜洗大虚。
门前是京口，身外不营储。
+++曹松
++++哭胡处士
丘中久不起，将谓诏书来。
及见凌云说，方知掩夜台。
白衣归北路，玄造亦遗才。
世上亡君后，诗声更大哉。
+++曹松
++++赠馀干袁明府
一雨西城色，陶家心自清。
山衔中郭分，云卷下湖程。
公署闻流木，人烟入废城。
难忘楚尽处，新有越吟生。
+++曹松
++++赠雷乡张明府
任官征战后，度日寄闲身。
封卷还高客，飞书问野人。
废田教种谷，生路遣寻薪。
若起柴桑兴，无先漉酒巾。
+++曹松
++++岳阳晚泊
轻帆下阔流，便泊此沙洲。
湖影撼山朵，日阳烧野愁。
白波争起倒，青屿或沈浮。
是际船中望，东南仞仞秋。
+++曹松
++++览春榜喜孙鄠成名
门外报春榜，喜君天子知。
旧愁浑似雪，见日总消时。
塔下牡丹气，江头杨柳丝。
风光若有分，无处不相宜。
+++曹松
++++己亥岁二首（僖宗广明元年）
泽国江山入战图，生民何计乐樵苏。
凭君莫话封侯事，一将功成万骨枯。
传闻一战百神愁，两岸强兵过未休。
谁道沧江总无事，近来长共血争流。
+++曹松
++++乱后入洪州西山
寂寂阴溪水漱苔，尘中将得苦吟来。
东峰道士如相问，县令而今不姓梅。
+++曹松
++++送僧入庐山
若到江州二林寺，遍游应未出云霞。
庐山瀑布三千仞，画破青霄始落斜。
+++曹松
++++送僧入蜀过夏
师言结夏入巴峰，云水回头几万重。
五月峨眉须近火，木皮领重只如冬。
+++曹松
++++江西逢僧省文
闽地高僧楚地逢，僧游蛮锡挂垂松。
白云逸性都无定，才出双峰爱五峰。
高僧不负雪峰期，却伴青霞入翠微。
百叶岩前霜欲降，九枝松上鹤初归。
风生碧涧鱼龙跃，威振金楼燕雀飞。
想得白莲花上月，满山犹带旧光辉。
+++曹松
++++水精念珠
等量红缕贯晶荧，尽道匀圆别未胜。
凿断玉潭盈尺水，琢成金地两条冰。
轮时只恐星侵佛，挂处常疑露滴僧。
几度夜深寻不著，琉璃为殿月为灯。
+++曹松
++++南海旅次
忆归休上越王台，归思临高不易裁。
为客正当无雁处，故园谁道有书来。
城头早角吹霜尽，郭里残潮荡月回。
心似百花开未得，年年争发被春催。
+++曹松
++++春草
不独满池塘，梦中佳句香。
春风有馀力，引上古城墙。
+++曹松
++++金谷园
当年歌舞时，不说草离离。
今日歌舞尽，满园秋露垂。
+++曹松
++++夏日东斋
三庚到秋伏，偶来松槛立。
热少清风多，开门放山入。
+++曹松
++++南朝
三篱盖驰道，风烈一无取。
时见牧牛童，嗔牛吃禾黍。
+++曹松
++++言怀
出山不得意，谒帝值戈鋋。
岂料为文日，翻成用武年。
+++曹松
++++寒食日题杜鹃花
一朵又一朵，并开寒食时。
谁家不禁火，总在此花枝。
+++曹松
++++钟陵寒食日郊外闲游
可怜时节足风情，杏子粥香如冷饧。
无奈春风输旧火，遍教人唤作山樱。
+++曹松
++++中秋对月
无云世界秋三五，共看蟾盘上海涯。
直到天头天尽处，不曾私照一人家。
+++曹松
++++陪湖南李中丞宴隐溪（璋）
竹林啼鸟不知休，罗列飞桥水乱流。
触散柳丝回玉勒，约开莲叶上兰舟。
酒边旧侣真何逊，云里新声是莫愁。
若值主人嫌昼短，应陪秉烛夜深游。
+++曹松
++++别湖上主人
门系钓舟云满岸，借君幽致坐移旬。
湖村夜叫白芜雁，菱市晓喧深浦人。
远水日边重作雪，寒林烧后别生春。
不辞更住醒还醉，太一东峰归梦频。
+++曹松
++++赠广宣大师
忆昔同游紫阁云，别来三十二回春。
白头相见双林下，犹是清朝未退人。
+++曹松
++++钟陵寒食日与同年裴颜李先辈、郑校书郊外闲游
寒节钟陵香骑随，同年相命楚江湄。
云间影过秋千女，地上声喧蹴踘儿。
何处寄烟归草色，谁家送火在花枝。
银瓶冷酒皆倾尽，半卧垂杨自不知。
+++曹松
++++江外除夜
千门庭燎照楼台，总为年光急急催。
半夜腊因风卷去，五更春被角吹来。
宁无好鸟思花发，应有游鱼待冻开。
不是多岐渐平稳，谁能呼酒祝昭回。
+++曹松
++++七夕
牛女相期七夕秋，相逢俱喜鹊横流。
彤云缥缈回金辂，明月婵娟挂玉钩。
燕羽几曾添别恨，花容终不更含羞。
更残便是分襟处，晓箭东来射翠楼。
+++曹松
++++罗浮山下书逸人壁
海上亭台山下烟，买时幽邃不争钱。
莫言白日催华发，自有丹砂驻少年。
渔钓未归深竹里，琴壶犹恋落花边。
可中更践无人境，知是罗浮第几天。
+++曹松
++++天台瀑布
万仞得名云瀑布，远看如织挂天台。
休疑宝尺难量度，直恐金刀易剪裁。
喷向林梢成夏雪，倾来石上作春雷。
欲知便是银河水，堕落人间合却回。
+++曹松
++++桂江
未识佳人寻桂水，水云先解傍壶觞。
笋林次第添斑竹，雏鸟参差护锦囊。
乳洞此时连越井，石楼何日到仙乡。
如飞似堕皆青壁，画手不强元化强。
+++曹松
++++南海
倾腾界汉沃诸蛮，立望何如画此看。
无地不同方觉远，共天无别始知宽。
文魮隔雾朝含碧，老蚌凌波夜吐丹。
万状千形皆得意，长鲸独自转身难。
+++曹松
++++洞庭湖
东西南北各连空，波上唯留小朵峰。
长与岳阳翻鼓角，不离云梦转鱼龙。
吸回日月过千顷，铺尽星河剩一重。
直到劫馀还作陆，是时应有羽人逢。
+++曹松
++++霍山（在龙川县）
七千七百七十丈，丈丈藤萝势入天。
未必展来空似翅，不妨开去也成莲。
月将河汉分岩转，僧与龙蛇共窟眠。
直是画工须阁笔，况无名画可流传。
+++曹松
++++巫峡
巫山苍翠峡通津，下有仙宫楚女真。
不逐彩云归碧落，却为暮雨扑行人。
年年旧事音容在，日日谁家梦想频。
应是荆山留不住，至今犹得睹芳尘。
+++曹松
++++送陈樵校书归泉州
巨塔列名题，诗心亦罕齐。
除官京下阙，乞假海门西。
别席侵残漏，归程避战鼙。
关遥秦雁断，家近瘴云低。
候马春风馆，迎船晓月溪。
帝京须早入，莫被刺桐迷。
+++曹松
++++赠镜湖处士方干二首
包含教化剩搜罗，句出东瓯奈峭何。
世路不妨平处少，才人唯是屈声多。
云来岛上便幽石，月到湖心忌白波。
后辈难为措机杼，先生织字得龙梭。
只拟应星眠越绝，唯将丽什当高勋。
磨砻清浊人难会，织络虚无帝亦闻。
鸟道未知山足雨，渔家已没镜中云。
他时莫为三征起，门外沙鸥解笑君。
+++曹松
++++拜访陆处士
万卷书边人半白，再来惟恐降玄纁。
性灵比鹤争多少，气力登山较几分。
吟鬓渐无前度漆，寝衣犹有昨宵云。
将知谷口耕烟者，低视齐梁楚赵君。
+++曹松
++++岭南道中
百花成实未成归，未必归心与志违。
但有壶觞资逸咏，尽交风景入清机。
半川阴雾藏高木，一道晴蜺杂落晖。
游子马前芳草合，鹧鸪啼歇又南飞。
+++曹松
++++春日自吴门之阳羡道中书事
胜异恣游应未遍，路岐犹去几时还。
浪花湖阔虹蜺断，柳线村深鸟雀闲。
千室绮罗浮画楫，两州丝竹会茶山。
眼前便是神仙事，何必须言洞府间。
+++曹松
++++将入关行次湘阴
背顾秦城在何处，图书作伴过湘东。
神鸦乱噪黄陵近，候雁斜沉梦泽空。
打桨天连晴水白，烧田云隔夜山红。
也知渐老岩栖稳，争奈文闱有至公。
+++曹松
++++题昭州山寺常寂上人水阁
常寂常居常寂里，年年月月是空空。
阶前未放岩根断，屋下长教海眼通。
本为入来寻佛窟，不期行处踏龙宫。
他时忆著堪图画，一朵云山二水中。
+++曹松
++++广州贻匡绪法师
口宣微密不思议，不是除贪即诫痴。
只待外方缘了日，争看内殿诏来时。
周回海树侵阶疾，迢递江潮应井迟。
必竟懒过高坐寺，未能全让法云师。
+++曹松
++++赠道人
住山因以福为庭，便向山中隐姓名。
阆苑驾将雕羽去，洞天赢得绿毛生。
日边肠胃餐霞火，月里肌肤饮露英。
顾我从来断浮浊，拟驱鸡犬上三清。
+++曹松
++++送乞雨禅师临遇南游
活得枯樵耕者知，巡方又欲向天涯。
珠穿闽国菩提子，杖把灵峰榔栗枝。
春藓任封降虎石，夜雷从傍养龙池。
生缘在地南浮去，自此孤云不可期。
+++曹松
++++南海陪郑司空游荔园
荔枝时节出旌斿，南国名园尽兴游。
乱结罗纹照襟袖，别含琼露爽咽喉。
叶中新火欺寒食，树上丹砂胜锦州。
他日为霖不将去，也须图画取风流。
+++曹松
++++李郎中林亭
只向砌边流野水，樽前上下看鱼儿。
笋蹊已长过人竹，藤径从添拂面丝。
若许白猿垂近户，即无红果压低枝。
大才必拟逍遥去，更遣何人佐盛时。
+++曹松
++++夜饮
良宵公子宴兰堂，浓麝薰人兽吐香。
云带金龙衔画烛，星罗银凤泻琼浆。
满屏珠树开春景，一曲歌声绕翠梁。
席上未知帘幕晓，青娥低语指东方。
+++曹松
++++驸马宅宴罢
粉墙残月照宫祠，宴阕银瓶一半欹。
学语莺儿飞未稳，放身斜坠绿杨枝。
+++曹松
++++吊建州李员外
铭旌归故里，猿鸟亦凄然。
已葬桐江月，空回建水船。
客传为郡日，僧说读书年。
恐有吟魂在，深山古木边。
+++曹松
++++吊李翰林
李白虽然成异物，逸名犹与万方传。
昔朝曾侍玄宗侧，大夜应归贺监边。
山木易高迷故垄，国风长在见遗篇。
投金渚畔春杨柳，自此何人系酒船。
+++曹松
++++山中
要路豪家非往还，岩门先有不曾关。
众心惟恐地无剩，吾意亦忧天惜闲。
白练曳泉窗下石，绛罗垂果枕前山。
樵夫岂解营生业，贵欲自安麋鹿间。
+++曹松
++++山寺引泉
劈碎琅玕意有馀，细泉高引入香厨。
山僧未肯言根本，莫是银河漏泄无。
+++曹松
++++友人池上咏芦
秋声谁种得，萧瑟在池栏。
叶涩栖蝉稳，丛疏宿鹭难。
敛烟宜下□，飒吹省先寒。
此物生苍岛，令人忆钓竿。
+++曹松
++++商山
垂白商於原下住，儿孙共死一身忙。
木弓未得长离手，犹与官家射麝香。
+++曹松
++++荆南道中
十月荒郊雪气催，依稀愁色认阳台。
游秦分系三条烛，出楚心殊一寸灰。
高柳莫遮寒月落，空桑不放夜风回。
如何住在猿声里，却被蝉吟引下来。
+++曹松
++++武德殿朝退望九衢春色
玉殿朝初退，天街一看春。
南山初过雨，北阙净无尘。
夹道夭桃满，连沟御柳新。
苏舒同舜泽，煦妪并尧仁。
佳气浮轩盖，和风袭缙绅。
自兹怜万物，同入发生辰。
+++曹松
++++吊北邙
山下望山上，夕阳看又曛。
无人医白发，少地著新坟。
岁代殊相远，贤愚旋不分。
东归聊一吊，乱木倚寒云。
+++曹松
++++及第敕下，宴中献座主杜侍郎
得召丘墙泪却频，若无公道也无因。
门前送敕朱衣吏，席上衔杯碧落人。
半夜笙歌教泥月，平明桃杏放烧春。
南山虽有归溪路，争那酬恩未杀身。
+++曹松
++++梢云
殊质资灵贶，陵空发瑞云。
梢梢含树影，郁郁动霞文。
不比因风起，全非触石分。
叶光闲泛滟，枝彩静氛氲。
隐见心无宰，裴回庆自君。
翻飞如可托，长愿在横汾。
+++曹松
++++白角簟
角簟工夫已到头，夏来全占满床秋。
若言保惜归华屋，只合封题寄列侯。
学卷晓冰长怕绽，解铺寒水不教流。
蒲桃锦是潇湘底，曾得王孙价倍酬。
+++曹松
++++碧角簟
细皮重叠织霜纹，滑腻铺床胜锦茵。
八尺碧天无点翳，一方青玉绝纤尘。
蝇行只恐烟粘足，客卧浑疑水浸身。
五月不教炎气入，满堂秋色冷龙鳞。
+++曹松
++++滕王阁春日晚望
凌春帝子阁，偶眺日移西。
浪势平花坞，帆阴上柳堤。
+++曹松
++++句
追游若遇三清乐，行从应妨一日春。（李肇《国史补》云：曲江大会，先牒教坊，请奏上御紫云楼观焉。时或拟作乐，则为之移日，故曹松诗云云）
石脉水流泉滴沙，鬼灯然点松柏花。（《吟窗杂录》）
鹿眠荒圃寒芜白，鸦噪残阳败叶飞。（《锦绣万花谷》）
华岳影寒清露掌，海门风急白潮头。（《升庵外集》）

++下卷七百一十八
  
+++苏拯
++++颂鲁
天推鲁仲尼，周游布典坟。
游遍七十国，不令遇一君。
一国如一遇，单车不转轮。
良由至化力，为国不为身。
礼乐行未足，邅回厄于陈。
礼乐今有馀，衮旒当圣人。
伤哉绝粮议，千载误云云。
+++苏拯
++++医人
古人医在心，心正药自真。
今人医在手，手滥药不神。
我愿天地炉，多衔扁鹊身。
遍行君臣药，先从冻馁均。
自然六合内，少闻贫病人。
+++苏拯
++++西施
吴王从骄佚，天产西施出。
岂徒伐一人，所希救群物。
良由上天意，恶盈戒奢侈。
不独破吴国，不独生越水。
在周名褒姒，在纣名妲己。
变化本多涂，生杀亦如此。
君王政不修，立地生西子。
+++苏拯
++++金谷园
积金累作山，山高小于址。
栽花比绿珠，花落还相似。
徒有敌国富，不能买东市。
徒有绝世容，不能楼上死。
只此上高楼，何如在平地。
+++苏拯
++++巫山
昔时亦云雨，今时亦云雨。
自是荒淫多，梦得巫山女。
从来圣明君，可听妖魅语。
只今峰上云，徒自生容与。
+++苏拯
++++贾客
长帆挂短舟，所愿疾如箭。
得丧一惊飘，生死无良贱。
不谓天不祐，自是人苟患。
尝言海利深，利深不如浅。
+++苏拯
++++狡兔行
秋来无骨肥，鹰犬遍原野。
草中三穴无处藏，何况平田无穴者。

+++苏拯
++++长城
嬴氏设防胡，烝沙筑冤垒。
蒙公取勋名，岂算生民死。
运畚力不禁，碎身砂碛里。
黔黎欲半空，长城舂未已。
皇天潜鼓怒，力化一女子。
遂使万雉崩，不尽数行泪。
自古进身者，本非陷物致。
当时文德修，不到三世地。
+++苏拯
++++织妇女
伊余尽少女，一种饰螓首。
徒能事机杼，与之作歌舞。
歌舞片时间，黄金翻袖取。
只看舞者乐，岂念织者苦。
感此尝忆古人言，一妇不织天下寒。
+++苏拯
++++古塞下
百战已休兵，寒云愁未歇。
血染长城沙，马踏征人骨。
早得用蛾眉，免陷边戍卒。
始知髦头星，不在弯弓没。
+++苏拯
++++水旱祷
祷祈勿告天，酒浆勿浇地。
阴阳和也无妖气，阴阳愆期乃人致。
病生心腹不自医，古屋澄潭何神祟。
+++苏拯
++++邹律
邹律暖燕谷，青史徒编录。
心不变迁，空吹闲草木。
世患有三惑，尔律莫能抑。
边苦有长征，尔律莫能息。
斯术未济时，斯律亦何益。
争如至公一开口，吹起贤良霸邦国。

+++苏拯
++++蜘蛛谕
春蚕吐出丝，济世功不绝。
蜘蛛吐出丝，飞虫成聚血。
蚕丝何专利，尔丝何专孽。
映日张网罗，遮天亦何别。
傥居要地门，害物可堪说。
网成虽福己，网败还祸尔。
小人与君子，利害一如此。
+++苏拯
++++猎犬行
猎犬未成行，狐兔无奈何。
猎犬今盈群，狐兔依旧多。
自尔初跳跃，人言多拏躩。
常指天外狼，立可口中嚼。
骨长毛衣重，烧残烟草薄。
狡兔何曾擒，时把家鸡捉。
食尽者饭翻，增养者恶壮。
可嗟猎犬壮复壮，不堪兔绝良弓丧。

+++苏拯
++++断火谣
谁谓之推贤，于世何功果。
绝尔晋侯交，禁我唐虞火。
国闭檀榆烟，大礼成隳堕。
暗室枯槁饭，冷面相看坐。
阳升既非佑，阴伏若为佐。
焉冻群生腹，将止天下祸。
但究冤滥刑，天道无不可。
鄙哉前朝翊赞臣，訏谟之规何琐琐。

+++苏拯
++++思妇吟
秋风雁又归，边信一何早。
揽衣出门望，落叶满长道。
一从秉箕帚，十载孤怀抱。
可堪日日醉宠荣，不说思君令人老。

+++苏拯
++++雉兔者
所猎一何酷，终年耗林麓。
飞走如未空，贪残岂知足。
尝闻猎书史，可以鉴荣辱。
尝闻猎贤良，可以霸邦国。
如何纵网罗，空成肥骨肉。
和济俱不闻，曷所禳颠覆。
谁能为扣天地炉，铸此伤生其可乎！
+++苏拯
++++药草
天子恤疲瘵，坤灵奉其职。
年年济世功，贵贱相兼植。
因产众草中，所希采者识。
一枝当若神，千金亦何直。
生草不生药，无以彰士德。
生药不生草，无以彰奇特。
国忠在臣贤，民患凭药力。
灵草犹如此，贤人岂多得。
+++苏拯
++++凡草诫
野草凡不凡，亦应生和出。
锄夫耘药栏，根不留其一。
良田本芜秽，著地成弃物。
生行不修，何门可容膝。
不唯不尔容，得无凡草嫉。
贤愚偃仰间，鉴之宜日日。
+++苏拯
++++明禁忌
阴阳家有书，卜筑多禁忌。
土中若有神，穴处何无祟。
我识先贤意，本诫骄侈地。
恣欲创楼台，率情染朱翠。
四面兴土功，四时妨农事。
可以没凶灾，四隅通一二。
一年省修营，万民停困踬。
动若契于理，福匪神之遗。
动若越于常，祸乃身之致。
神在虚无间，土中非神位。
+++苏拯
++++伤彩饰
朝见亦光彩，暮见亦光彩。
一旦风雨飘，十分无一在。
尔形才似削，尔貌不如昨。
本为是凡姿，谁教染丹雘。
虚饰片时间，天意以为恶。
物假犹如此，人假争堪作。
+++苏拯
++++世迷
乌兔日夜行，与人运枯荣。
为善不常缺，为恶不常盈。
天道无阿党，人心自覆倾。
所以多迁变，宁合天地情。
我愿造化手，莫放狐兔走。
恣海产珍奇，纵地生花柳。
美者一齐美，丑者一齐丑。
民心归大朴，战争亦何有。
+++苏拯
++++鸱枭
为害未为害，其如污物类。
斯言之一玷，流传极天地。
良木不得栖，清波不得戏。
曾戏水堪疑，曾栖树终弃。
天不歼尔族，与夫恶相济。
地若默尔声，与夫妖为讳。
一时怀害心，千古不能替。
伤哉丑行人，兹禽亦为譬。
+++苏拯
++++山中道者
筇杖六尺许，坐石流泉所。
举头看古松，似对仙鹤语。
是时天气清，四迥无尘侣。
顾我笑相迎，知有丹砂异。
+++苏拯
++++渔人
垂竿朝与暮，披蓑卧横楫。
不问清平时，自乐沧波业。
长畏不得闲，几度避游畋。
当笑钓台上，逃名名却传。
+++苏拯
++++闻猿
秋风飒飒猿声起，客恨猿哀一相似。
漫向孤危惊客心，何曾解入笙歌耳。
+++苏拯
++++经马嵬坡
一从杀贵妃，春来花无意。
此地纵千年，土香犹破鼻。
宠既出常理，辱岂同常死。
一等异于众，倾覆皆如此。
+++苏拯
++++经鹤台
筑台非谓贤，独聚乘轩鹤。
六马不能驭，九皋欲何托。
一旦敌兵来，万民同陨濩。
如何警露禽，不似衔环雀。
一物欲误时，众类皆成恶。
至今台基上，飞鸟不至泊。
+++苏拯
++++寄远
游子虽惜别，一去何时见。
飞鸟犹恋巢，万里亦何远。
妾愿化为霜，日日下河梁。
若能侵鬓色，先染薄情郎。

++下卷七百一十九
  
+++路德延
++++芭蕉（数岁时作，传于都下）
一种灵苗异，天然体性虚。
叶如斜界纸，心似倒抽书。
+++路德延
++++感旧诗
初骑竹马咏芭蕉，尝忝名卿诵满朝。
五字便容趋绛帐，一枝寻许折丹霄。
岂知流落萍蓬远，不觉推迁岁月遥。
国境未安身未立，至今颜巷守箪瓢。
+++路德延
++++小儿诗
情态任天然，桃红两颊鲜。
乍行人共看，初语客多怜。
臂膊肥如瓠，肌肤软胜绵。
长头才覆额，分角渐垂肩。
散诞无尘虑，逍遥占地仙。
排衙朱阁上，喝道画堂前。
合调歌杨柳，齐声踏采莲。
走堤行细雨，奔巷趁轻烟。
嫩竹乘为马，新蒲折作鞭。
莺雏金镟系，猫子彩丝牵。
拥鹤归晴岛，驱鹅入暖泉。
杨花争弄雪，榆叶共收钱。
锡镜当胸挂，银珠对耳悬。
头依苍鹘裹，袖学柘枝揎。
酒殢丹砂暖，茶催小玉煎。
频邀筹箸挣，时乞绣针穿。
宝箧拏红豆，妆奁拾翠钿。
戏袍披按褥，劣帽戴靴毡。
展画趋三圣，开屏笑七贤。
贮怀青杏小，垂额绿荷圆。
惊滴沾罗泪，娇流污锦涎。
倦书饶娅姹，憎药巧迁延。
弄帐鸾绡映，藏衾凤绮缠。
指敲迎使鼓，筋拨赛神弦。
帘拂鱼钩动，筝推雁柱偏。
棋图添路画，笛管欠声镌。
恼客初酣睡，惊僧半入禅。
寻蛛穷屋瓦，探雀遍楼椽。
抛果忙开口，藏钩乱出拳。
夜分围榾柮，聚朝打秋千。
折竹装泥燕，添丝放纸鸢。
互夸轮水碓，相教放风旋。
旗小裁红绢，书幽截碧笺。
远铺张鸽网，低控射蝇弦。
詀语时时道，谣歌处处传。
匿窗眉乍曲，遮路臂相连。
斗草当春径，争球出晚田。
柳傍慵独坐，花底困横眠。
等鹊前篱畔，听蛩伏砌边。
傍枝粘舞蝶，隈树捉鸣蝉。
平岛夸趫上，层崖逞捷缘。
嫩苔车迹小，深雪履痕全。
竞指云生岫，齐呼月上天。
蚁窠寻径劚，蜂穴绕阶填。
樵唱回深岭，牛歌下远川。
垒柴为屋木，和土作盘筵。
险砌高台石，危跳峻塔砖。
忽升邻舍树，偷上后池船。
项橐称师日，甘罗作相年。
明时方任德，劝尔减狂颠。
+++路德延
++++句
不是上台知姓字，五花宾馆敢从容。（《上成汭》，见《南部新书》。荆南旧有五花馆，待宾上地，故云）
+++李旭
++++及第后呈朝中知己
凌晨晓鼓奏嘉音，雷拥龙迎出陆沈。
金榜高悬当玉阙，锦衣即著到家林。
真珠每被尘泥陷，病鹤多遭蝼蚁侵。
今日始知天有意，还教雪得一生心。
+++崔庸
++++题惠严寺
人莫嫌山小，僧还爱寺灵。
殿高神气力，龙活客丹青。
+++胡骈
++++经费拾遗旧隐
林下茅斋已半倾，九华幽径少人行。
不将冠剑为荣事，只向烟萝寄此生。
松竹渐荒池上色，琴书徒立世间名。
白杨风起秋山暮，时复哀猿啼一声。
+++周祚
++++失题
莫道春花独照人，秋花未必怯青春。
四时风雨没时节，共保松筠根底尘。
+++卢频
++++蛱蝶行
东园宫草绿，上下飞相逐。
君恩不禁春，昨夜花中宿。
+++卢频
++++东西行
种荷玉盆里，不及沟中水。
养雉黄金笼，见草心先喜。
+++卢频
++++失题
春泪烂罗绮，泣声抽恨多。
莫滴芙蓉池，愁伤连蒂荷。
一朵花叶飞，一枝花光彩。
美人惜花心，但愿春长在。
+++刘畋
++++晚泊汉江渡
末秋云木轻，莲折晚香清。
雨下侵苔色，云凉出浪声。
叠帆依岸尽，微照夹堤明。
渡吏已头白，遥知客姓名。
+++刘畋
++++句
残阳来霁岫，独兴起沧洲。（雨后，张为《主客图》）

++下卷七百二十
  
+++裴说
++++游洞庭湖
楚云团翠八百里，澧兰吹香堕春水。
白头渔子摇苍烟，鸂鶒眠沙晓惊起。
沙头龙叟夜叹忧，铁笛未响春风羞。
露寒紫藟结新愁，城角泣断关河秋。
谪仙欲识雷斧手，刬却古今愁共丑。
鲸游碧落杳无踪，作诗三叹君知否。
瀛洲一棹何时还，满江宫锦看湖山。
+++裴说
++++怀素台歌（一作题怀素台）
我呼古人名，鬼神侧耳听。
杜甫李白与怀素，文星酒星草书星。
永州东郭有奇怪，笔冢墨池遗迹在。
笔冢低低高如山，墨池浅浅深如海。
我来恨不已，争得青天化为一张纸。
高声唤起怀素书，搦管研朱点湘水。
欲归家，重叹嗟。
眼前有，三个字：枯树槎。
乌梢蛇，墨老鸦。
+++裴说
++++闻砧（一作寄边衣）
深闺乍冷鉴开箧，玉箸微微湿红颊。
一阵霜风杀柳条，浓烟半夜成黄叶。
垂垂白练明如雪，独下闲阶转凄切。
只知抱杵捣秋砧，不觉高楼已无月。
时闻寒雁声相唤，纱窗只有灯相伴。
几展齐纨又懒裁，离肠恐逐金刀断。
细想仪形执牙尺，回刀剪破澄江色。
愁捻银针信手缝，惆怅无人试宽窄。
时时举袖匀红泪，红笺谩有千行字。
书中不尽心中事，一片殷勤寄边使。
+++裴说
++++春早寄华下同人
正是花时节，思君寝复兴。
市沽终不醉，春梦亦无凭。
岳面悬青雨，河心走浊冰。
东门一条路，离恨镇相仍。
+++裴说
++++赠衡山令
君吟十二载，辛苦必能官。
造化犹难隐，生灵岂易谩。
猿跳高岳静，鱼摆大江宽。
与我为同道，相留夜话阑。
+++裴说
++++南中县令
寂寥虽下邑，良宰有清威。
苦节长如病，为官岂肯肥。
山多村地狭，水浅客舟稀。
上国搜贤急，陶公早晚归。
+++裴说
++++寄曹松（一作洛中作）
莫怪苦吟迟，诗成鬓亦丝。
鬓丝犹可染，诗病却难医。
山暝云横处，星沈月侧时。
冥搜不可得，一句至公知。
+++裴说
++++赠宾贡
惟君怀至业，万里信悠悠。
路向东溟出，枝来北阙求。
家无一夜梦，帆挂隔年秋。
鬓发争禁得，孤舟往复愁。
+++裴说
++++汉南邮亭
高阁水风清，开门日送迎。
帆张独鸟起，乐奏大鱼惊。
骤雨拖山过，微风拂面生。
闲吟虽得句，留此谢多情。
+++裴说
++++棋
十九条平路，言平又嶮巇。
心无算处，国手有输时。
势迥流星远，声干下雹迟。
临轩才一局，寒日又西垂。
+++裴说
++++夏日即事
僻居门巷静，竟日坐阶墀。
鹊喜虽传信，蛩吟不见诗。
笋抽通旧竹，梅落立闲枝。
此际无尘挠，僧来称所宜。
+++裴说
++++送人宰邑
官小任还重，命官难偶然。
皇恩轻一邑，赤子病三年。
瘦马稀餐粟，羸童不识钱。
如君清苦节，到处有人传。
+++裴说
++++春暖送人下第
相送短亭前，知君愚复贤。
事多凭夜梦，老为待明年。
春树添山脊，晴云学晓烟。
雄文有公道，此别莫潸然。
+++裴说
++++湖外送何崇入阁
因诗相识久，忽此告临途。
便是有船发，也须容市沽。
精吟五个字，稳泛两重湖。
长短逢公道，清名振帝都。
+++裴说
++++送进士苏瞻乱后出家
因乱事空王，孤心亦不伤。
梵僧为骨肉，柏寺作家乡。
眼闭千行泪，头梳一把霜。
诗书不得力，谁与问苍苍。
+++裴说
++++秋日送河北从事
北风沙漠地，吾子远从军。
官路虽非远，诗名要且闻。
蝉悲欲落日，雕下拟阴云。
此去难相恋，前山掺袂分。
+++裴说
++++喜友人再面
一别几寒暄，迢迢隔塞垣。
相思长有事，及见却无言。
静坐将茶试，闲书把叶翻。
依依又留宿，圆月上东轩。
+++裴说
++++对雪
大片向空舞，出门肌骨寒。
路岐平即易，沟壑满应难。
兔穴归时失，禽枝宿处干。
豪家宁肯厌，五月画图看。
+++裴说
++++冬日后作
寂寞掩荆扉，昏昏坐欲痴。
事无前定处，愁有并来时。
日影才添线，鬓根已半丝。
明庭正公道，应许苦心诗。
+++裴说
++++冬日作
粝食拥败絮，苦吟吟过冬。
稍寒人却健，太饱事多慵。
树老生烟薄，墙阴贮雪重。
安能只如此，公道会相容。
+++裴说
++++中秋月
一岁几盈亏，当轩重此期。
幸无偏照处，刚有不明时。
色静云归早，光寒鹤睡迟。
相看吟未足，皎皎下疏篱。
+++裴说
++++塞上曲
极目望空阔，马羸程又赊。
月生方见树，风定始无沙。
楚水辞鱼窟，燕山到雁家。
如斯名利役，争不老天涯。
+++裴说
++++终南山
九衢南面色，苍翠绝纤尘。
寸步有闲处，百年无到人。
禁林寒对望，太华净相邻。
谁与群峰并，祥云瑞露频。
+++裴说
++++访道士
高冈微雨后，木脱草堂新。
惟有疏慵者，来看淡薄人。
竹牙生碍路，松子落敲巾。
粗得玄中趣，当期宿话频。
+++裴说
++++道林寺
独立凭危阑，高低落照间。
寺分一派水，僧锁半房山。
对面浮世隔，垂帘到老闲。
烟云与尘土，寸步不相关。
+++裴说
++++般若寺
南岳古般若，自来天下知。
翠笼无价寺，光射有名诗。
一水涌兽迹，五峰排凤仪。
高僧引闲步，昼出夕阳归。
+++裴说
++++兜率寺
一片无尘地，高连梦泽南。
僧居跨鸟道，佛影照鱼潭。
朽枿云斜映，平芜日半涵。
行行不得住，回首望烟岚。
+++裴说
++++鹿门寺
鹿门山上寺，突兀尽无尘。
到此修行者，应非取次人。
鸟过惊石磬，日出碍金身。
何计生烦恼，虚空是四邻。
+++裴说
++++题岳州僧舍
喜到重湖北，孤州横晚烟。
鹭衔鱼入寺，鸦接饭随船。
松桧君山迥，菰蒲梦泽连。
与师吟论处，秋水浸遥天。
+++裴说
++++过洞庭湖
浪高风力大，挂席亦言迟。
及到堪忧处，争如未济时。
鱼龙侵莫测，雷雨动须疑。
此际情无赖，何门寄所思。
+++裴说
++++旅行闻寇
动步忧多事，将行问四邻。
深山不畏虎，当路却防人。
豪富田园废，疲羸屋舍新。
自惭为旅客，无计避烟尘。
+++裴说
++++旅中作
妄动远抛山，其如馁与寒。
投人言去易，开口说贫难。
泽国云千片，湘江竹一竿。
时明未忍别，犹待计穷看。
+++裴说
++++旅次衡阳
欲往几经年，今来意豁然。
江风长借客，岳雨不因天。
戏鹭飞轻雪，惊鸿叫乱烟。
晚秋红藕里，十宿寄渔船。
+++裴说
++++不出院僧
四远参寻遍，修行却不行。
耳边无俗语，门外是前生。
塔见移来影，钟闻过去声。
一斋唯默坐，应笑我营营。
+++裴说
++++湖外寄处宾上人
怪得意相亲，高携一轴新。
能搜大雅句，不似小乘人。
岳麓擎枯桧，潇湘吐白蘋。
他年遇同道，为我话风尘。
+++裴说
++++寄贯休
忆昔与吾师，山中静论时。
总无方是法，难得始为诗。
冻犬眠干叶，饥禽啄病梨。
他年白莲社，犹许重相期。
+++裴说
++++寄僧尚颜
曾居五老峰，所得共谁同。
才大天全与，吟精楚欲空。
客来庭减日，鸟过竹生风。
早晚摇轻拂，重归瀑布中。
+++裴说
++++哭处默上人
凄凉繐幕下，香吐一灯分。
斗老输寒桧，留闲与白云。
挈盂曾几度，传衲不教焚。
泣罢重回首，暮山钟半闻。
+++裴说
++++庐山瀑布
静景凭高望，光分翠嶂开。
嶮飞千尺雪，寒扑一声雷。
过去云冲断，旁来烧隔回。
何当住峰下，终岁绝尘埃。
+++裴说
++++华山上方
独上上方上，立高聊称心。
气冲云易黑，影落县多阴。
有云草不死，无风松自吟。
会当求大药，他日复追寻。
+++裴说
++++咏鹦鹉
常贵西山鸟，衔恩在玉堂。
语传明主意，衣拂美人香。
缓步寻珠网，高飞上画梁。
长安频道乐，何日从君王。
+++裴说
++++鹭鸶
秋江清浅时，鱼过亦频窥。
却为分明极，翻成所得迟。
浴偎红日色，栖压碧芦枝。
会共鹓同侣，翱翔应可期。
+++裴说
++++牡丹
数朵欲倾城，安同桃李荣。
未尝贫处见，不似地中生。
此物疑无价，当春独有名。
游蜂与蝴蝶，来往自多情。
+++裴说
++++见王贞白
共贺登科后，明宣入紫宸。
又看重试榜，还见苦吟人。
此得名浑别，归来话亦新。
分明一枝桂，堪动楚江滨。
+++裴说
++++经杜工部坟
骚人久不出，安得国风清。
拟掘孤坟破，重教大雅生。
皇天高莫问，白酒恨难平。
悒怏寒江上，谁人知此情。
+++裴说
++++寄僧知乾
貌高清入骨，帝里旧临坛。
出语经相似，行心佛证安。
+++裴说
++++乱中偷路入故乡
愁看贼火起诸烽，偷得馀程怅望中。
一国半为亡国烬，数城俱作古城空。
+++裴说
++++蔷薇
一架长条万朵春，嫩红深绿小窠匀。
只应根下千年土，曾葬西川织锦人。
+++裴说
++++春日山中竹
数竿苍翠拟龙形，峭拔须教此地生。
无限野花开不得，半山寒色与春争。
+++裴说
++++柳
高拂危楼低拂尘，灞桥攀折一何频。
思量却是无情树，不解迎人只送人。
+++裴说
++++岳阳兵火后题僧舍
十年兵火真多事，再到禅扉却破颜。
唯有两般烧不得，洞庭湖水老僧闲。
+++裴说
++++句
读书贫里乐，搜句静中忙。（《苕溪渔隐》）
苦吟僧入定，得句将成功。（以下《诗话》）
是事精皆易，唯诗会却难。（《赠贯休》）
因携一家住，赢得半年吟。（《石首县》）
吟馀潮入浦，坐久烧移山。（《湘江》）
三年清似水，六月冷如冰。（《赠县令》）
一通红锦重，三事紫罗轻。（以下《绣石书堂》）
瘦肌寒带粟，病眼馁生花。
避乱一生多。
雪留寒竹寺舍冷，风撼早梅城郭香。（《锦绣万花谷》）
画球轻蹴壶中地，彩索高飞掌上身。（清明，事文类聚）

++下卷七百二十一
  
+++李洞
++++赠唐山人
垂须长似发，七十色如黳。
醉眼青天小，吟情太华低。
千年松绕屋，半夜雨连溪。
邛蜀路无限，往来琴独携。
+++李洞
++++送云卿上人游安南（一作送僧游南海）
春往海南边，秋闻半夜蝉。
鲸吞洗钵水，犀触点灯船。
岛屿分诸国，星河共一天。
长安却回日，松偃旧房前。
+++李洞
++++郑补阙山居
高节谏垣客，白云居静坊。
马饥餐落叶，鹤病晒残阳。
野雾昏朝烛，溪笺惹御香。
相招倚蒲壁，论句夜何长。
+++李洞
++++送曹郎中南归，时南中用军
桂水净和天，南归似谪仙。
系绦轻象笏，买布接蛮船。
海气蒸鼙软，江风激箭偏。
罢郎吟乱里，帝远岂知贤。
+++李洞
++++锦江陪兵部郑侍郎话诗著棋
落叶溅吟身，会棋云外人。
海枯搜不尽，天定著长新。
月上分题遍，钟残布子匀。
忘餐二绝境，取意铸陶钧。
+++李洞
++++中秋月
四十五秋宵，月分千里毫。
冷沉中岳短，光溢太行高。
不寐清人眼，移栖湿鹤毛。
露华台上别，吟望十年劳。
+++李洞
++++送沈光赴福幕（一作送福州从事）
泉齐岭鸟飞，雨熟荔枝肥。
南斗看应近，北人来恐稀。
潮浮廉使宴，珠照岛僧归。
幕下逢迁拜，何官着茜衣。
+++李洞
++++鄠郊山舍题赵处士林亭
圭峰秋后叠，乱叶落寒墟。
四五百竿竹，二三千卷书。
云深猿拾栗，雨霁蚁缘蔬。
只隔门前水，如同万里馀。
+++李洞
++++赋得送贾岛谪长江
敲驴吟雪月，谪出国西门。
行傍长江影，愁深汨水魂。
筇携过竹寺，琴典在花村。
饥拾山松子，谁知贾傅孙。
+++李洞
++++河阳道中
冲风仍蹑冻，提辔手频呵。
得事应须早，愁人不在多。
雪田平入塞，烟郭曲随河。
翻忆江涛里，船中睡盖蓑。
+++李洞
++++送知己赴濮州
中路行僧谒，邮亭话海涛。
剑摇林狖落，旗闪岳禽高。
苔长空州狱，花开梦省曹。
濮阳流政化，一半布风骚。
+++李洞
++++送行脚僧
瓶枕绕腰垂，出门何所之。
毳衣沾雨重，棕笠看山欹。
夜观入枯树，野眠逢断碑。
邻房母泪下，相课别离词。
+++李洞
++++龙州送人赴举
献策赴招携，行宫积翠西。
挈囊秋卷重，转栈晚峰齐。
踏月趋金阙，拂云看御题。
飞鸣岂回顾，独鹤困江泥。
+++李洞
++++送安抚从兄夷偶中丞
奉诏向军前，朱袍映雪鲜。
河桥吹角冻，岳月卷旗圆。
僧救焚经火，人修著钓船。
六州安抚后，万户解衣眠。
+++李洞
++++送远上人
海岳两无边，去来都偶然。
齿因吟后冷，心向静中圆。
虫网花间井，鸿鸣雨后天。
叶书归旧寺，应附载钟船。
+++李洞
++++宿凤翔天柱寺穷易玄上人房
天柱暮相逢，吟思天柱峰。
墨研青露月，茶吸白云钟。
卧语身粘藓，行禅顶拂松。
探玄为一决，明日去临邛。
+++李洞
++++下第送张霞归觐江南
此道背于时，携归一轴诗。
树沈孤鸟远，风逆蹇驴迟。
草入吟房坏，潮冲钓石移。
恐伤欢觐意，半路摘愁髭。
+++李洞
++++送人之天台
行李一枝藤，云边晓扣冰。
丹经如不谬，白发亦何能。
浅井仙人境，明珠海客灯。
乃知真隐者，笑就汉廷征。
+++李洞
++++维摩畅林居（一作题维摩畅上人房）
诸方游几腊，五夏五峰销。
越讲迎骑象，蕃斋忏射雕。
冷筇和雪倚，朽栎带云烧。
从此西林老，瞥然三万朝。
+++李洞
++++送张乔下第归宣州
诗道世难通，归宁楚浪中。
早程残岳月，夜泊隔淮钟。
一镜随双鬓，全家老半峰。
无成来往过，折尽谢亭松。
+++李洞
++++送卢郎中赴金州
云明天岭高，刺郡辍仙曹。
危栈窥猿顶，公庭扫鹤毛。
出军青壁罅，话道白眉毫。
远集歌谣客，州前泊几艘。
+++李洞
++++江干即事
病卧四更后，愁闻报早衙。
隔关沈水鸟，侵郭噪园鸦。
吏瘦餐溪柏，身羸凭海槎。
满朝吟五字，应不老烟霞。
+++李洞
++++寄贺郑常侍
山亦怀恩地，高禽尽下飞。
吏穿霞片望，僧扫月棱归。
省拜墀烟近，林居玉漏微。
曾令驻锡话，聊用慰攀依。
+++李洞
++++登楼
川上值楼开，寒山四面来。
竹吹人语远，峰碍鸟飞回。
生死别离陌，朝昏云雨堆。
谁知独立意，溅泪落莓苔。
+++李洞
++++赠禅友
散花留内殿，宫女梦谈禅。
树杪开楼锁，云中认岳莲。
溪声过长耳，筇节出羸肩。
飞句相招宿，多逢有月天。
+++李洞
++++早春友人访别南归
南归来取别，穷巷坐青苔。
一盏薄醨酒，数枝零落梅。
潮生楚驿闭，星在越楼开。
明日望君处，前临风月台。
+++李洞
++++题云际寺
开门风雪顶，上彻困飞禽。
猿戏青冥里，人行紫阁阴。
腊泉冰下出，夜磬月中寻。
尽欲居岩室，如何不住心。
+++李洞
++++山寺老僧
云际众僧里，独攒眉似愁。
护茶高夏腊，爱火老春秋。
海浪南曾病，河冰北苦游。
归来诸弟子，白遍后生头。
+++李洞
++++同僧宿道者院
携文过水宿，拂席四廊尘。
坠果敲楼瓦，高萤映鹤身。
点灯吹叶火，谈佛悟山人。
尽有栖霞志，好谋三教邻。
+++李洞
++++古柏
手植知何代，年齐偃盖松。
结根生别树，吹子落邻峰。
古干经龙嗅，高烟过雁冲。
可佳繁叶尽，声不碍秋钟。
+++李洞
++++赠王凤二山人
山兄望鹤信，山弟听乌占。
养药同开鼎，休棋各枕奁。
相逢九江底，共到五峰尖。
愿许为三友，羞将白发撏。
+++李洞
++++避地冬夜与二三禅侣吟集茅斋
四海通禅客，搜吟会草亭。
撚髭孤烛白，闭目众山青。
松挂敲冰杖，垆温注月瓶。
独愁悬旧旆，笏冷立残星。
+++李洞
++++赠道微禅师
铜瓶涩泻水，出碛蹑莲层。
猛虎降低鼠，盘雕望小蝇。
通禅五天日，照祖几朝灯。
短发归林白，何妨剃未能。
+++李洞
++++吊草堂禅师
杖屦疑师在，房关四壁蛩。
贮瓶经腊水，响塔隔山钟。
乳鸽沿苔井，斋猿散雪峰。
如何不见性，倚遍寺前松。
+++李洞
++++宿长安苏雍主簿厅
县对数峰云，官清主簿贫。
听更池上鹤，伴值岳阳人。
井锁煎茶水，厅关捣药尘。
往来多屣步，同舍即诸邻。
+++李洞
++++秋宿润州刘处士江亭
北梦风吹断，江边处士亭。
吟生万井月，见尽一天星。
浪静鱼冲锁，窗高鹤听经。
东西渺无际，世界半沧溟。
+++李洞
++++秋日曲江书事
门摇枯苇影，落日共鸥归。
园近鹿来熟，江寒人到稀。
片云穿塔过，枯叶入城飞。
翻怕宾鸿至，无才动礼闱。
+++李洞
++++秋宿经上人房
江房无叶落，松影带山高。
满寺中秋月，孤窗入夜涛。
旧真悬石壁，衰发落铜刀。
卧听晓耕者，与师知苦劳。
+++李洞
++++冬日题觉公牛头兰若
天寒高木静，一磬隔川闻。
鼎水看山汲，台香扫雪焚。
鹤归惟认刹，僧步不离云。
石室开禅后，轮珠谢圣君。
+++李洞
++++送皇甫校书自蜀下峡，归觐襄阳
蜀道波不竭，巢乌出浪痕。
松阴盖巫峡，雨色彻荆门。
宿寺青山尽，归林彩服翻。
苦吟怀冻馁，为吊浩然魂。
+++李洞
++++题西明寺攻文僧林复上人房
谁寄湘南信，阴窗砚起津。
烧痕碑入集，海角寺留真。
楼憩长空鸟，钟惊半阙人。
御沟圆月会，似在草堂身。
+++李洞
++++寄翠微无可上人（一作无学禅师）
远近众心归，居然占翠微。
展经猿识字，听法虎知非。
泉注城池梦，霞生侍卫衣。
玄机不可学，何似总无机。
+++李洞
++++喜鸾公自蜀归
禁院对生台，寻师到绿槐。
寺高猿看讲，钟动鸟知斋。
扫石月盈帚，滤泉花满筛。
归来逢圣节，吟步上尧阶。
+++李洞
++++题新安国寺
佛亦遇艰难，重兴叠废坛。
偃松枝旧折，画竹粉新干。
开讲宫娃听，抛生禁鸟餐。
钟声入帝梦，天竺化长安。
+++李洞
++++蕃寇侵逼，南归道中
云州三万骑，南走疾飞鹰。
回碛星低雁，孤城月伴僧。
敲关通汉节，倾府守河冰。
无处论边事，归溪夜结罾。
+++李洞
++++送东宫贾正字之蜀
南朝献晋史，东蜀瞰巴楼。
长栈怀宫树，疏峰露剑州。
半空飞雪化，一道白云流。
若次江边邑，宗诗为遍搜。
+++李洞
++++吊侯圭常侍
我重君能赋，君褒我解诗。
三堂一拜遇，四海两心知。
影挂僧挑烛，名传鹤拂碑。
涪江吊孤冢，片月下峨嵋。
+++李洞
++++颜上人房（一作题西明自觉上人房）
御沟临岸行，远岫见云生。
松下度三伏，磬中销五更。
雨淋经阁白，日闪剃刀明。
海畔终须去，烧灯老国清。

++下卷七百二十二
  
+++李洞
++++题薛少府庄
何须凿井饮，门占古溪居。
寂寞苔床卧，寒虚玉柄书。
有期登白阁，又得赏红蕖。
清浅蒲根水，时看鹭啄鱼。
+++李洞
++++寄太白隐者
开辟已来雪，为山长欠春。
高遮辞碛雁，寒噤入川人。
栈阁交冰柱，耕樵隔日轮。
此中栖息者，不识两京尘。
+++李洞
++++秋宿青龙禅阁
前山不可望，暮色渐沉规。
日转须弥北，蟾来渤海西。
风铃乱僧语，霜枿欠猿啼。
阁外千家月，分明见里迷。
+++李洞
++++登圭峰旧隐寄荐福栖白上人
返照塔轮边，残霖滴几悬。
夜寒吟病甚，秋健讲声圆。
粟穗干灯焰，苔根浊水泉。
西峰埋藓石，秋月即师禅。
+++李洞
++++将之蜀别友人
嘉陵雨色青，澹别酌参苓。
到蜀高诸岳，窥天合四溟。
书来应隔雪，梦觉已无星。
若遇多吟友，何妨勘竺经。
+++李洞
++++吊膳曹从叔郎中
华省支残俸，寒蔬办祭稀。
安坟对白阁，买石折朱衣。
蜀客弹琴哭，江鸥入宅飞。
帆吹佳句远，不独遍王畿。
+++李洞
++++乱后龙州送郑郎中兼寄郑侍御
待车登叠嶂，经乱集鴒原。
省坏兰终洁，台寒柏有根。
县清江入峡，楼静雪连村。
莫隐匡山社，机云受晋恩。
+++李洞
++++段秀才溪居送从弟游泾陇
抱疾寒溪卧，因循草木青。
相留开夏蜜，辞去见秋萤。
朔雪痕侵雍，边烽焰照泾。
烟沈陇山色，西望涕交零。
+++李洞
++++题刘相公光德里新构茅亭
野色迷亭晓，龙墀待押班。
带涎移海木，兼雪写湖山。
月白吟床冷，河清直印闲。
唐封三万里，人偃翠微间。
+++李洞
++++江峡寇乱寄怀吟僧
半锡探寒流，别师猿鹤洲。
二三更后雨，四十字边秋。
立塞吟霞石，敲鼙看雪楼。
扶亲何处隐，惊梦入嵩丘。
+++李洞
++++贺昭国从叔员外转本曹郎中
苔砌塔阴浓，朝回尚叫蛩。
粟征山县欠，官转水曹重。
灯照楼中雨，书求海上峰。
诗家无骤显，一一古人踪。
+++李洞
++++赠宋校书
曾伴元戎猎，寒来梦北军。
闲身不计日，病鹤放归云。
石上铺棋势，船中赌酒分。
长言买天姥，高卧谢人群。
+++李洞
++++越公上人洛中归寄南孟家兄弟
洛下因归去，关西忆二龙。
笠漫河岸雪，衣着虢城钟。
睡鸭浮寒水，樵人出远峰。
何当化闾俗，护取草堂松。
+++李洞
++++龙州送裴秀才
违拜旆旗前，松阴路半千。
楼冲高雪会，驿闭乱云眠。
榜挂临江省，名题赴宅筵。
求新蜀赋，应贵浣花笺。
+++李洞
++++题慈恩友人房
贾生耽此寺，胜事入诗多。
鹤宿星千树，僧归烧一坡。
塔棱垂雪水，江色映茶锅。
长久堪栖息，休言忆镜波。
+++李洞
++++寄窦禅山薛秀才
窦岭吟招隐，新诗满集贤。
白衫春絮暖，红纸夏云鲜。
琴缠江丝细，棋分海石圆。
因知醉公子，虚写世人传。
+++李洞
++++西蜀与崔先生话东洛旧游
王屋峭难名，三刀梦四更。
日升当地缺，星尽未天明。
度雪云林湿，穿松角韵清。
崔家开锦浪，忆着水窗声。
+++李洞
++++上昭国水部从叔郎中
极南极北游，东泛复西流。
行匝中华地，魂销四海秋。
题诗在琼府，附舶出青州。
不遇一公子，弹琴吊古丘。
+++李洞
++++题玉芝赵尊师院
晓起磬房前，真经诵百篇。
漱流星入齿，照镜石差肩。
静闭街西观，存思海上仙。
闲听说五岳，穷遍一根莲。
+++李洞
++++送卢少府之任巩洛
从知东甸尉，铨注似恩除。
带土移嵩术，和泉送尹鱼。
印床寒鹭宿，壁记醉僧书。
堂下诸昆在，无妨候起居。
+++李洞
++++送人归觐河中
青门冢前别，道路武关西。
有寺云连石，无僧叶满溪。
河长随鸟尽，山远与人齐。
觐省波涛县，寒窗响曙鸡。
+++李洞
++++锦城秋寄怀弘播上人
极顶云兼冻，孤城露洗初。
共辞嵩少雪，久绝贝多书。
远照雁行细，寒条狖挂虚。
分泉煎月色，忆就茗林居。
+++李洞
++++圭峰溪居寄怀韦曲曹秀才
南北飞山雪，万片寄相思。
东西曲流水，千声泻别离。
巴猿学导引，陇鸟解吟诗。
翻羡家林赏，世人那得知。
+++李洞
++++送舍弟之山南
南山入谷游，去彻山南州。
下马云未尽，听猿星正稠。
印茶泉绕石，封国角吹楼。
远宦有何兴，贫兄无计留。
+++李洞
++++题南鉴公山房
竹房开处峭，迥挂半山灯。
石磬敲来穴，不知何代僧。
讲归双袖雪，禅起一盂冰。
唯说黄桑屐，当时着秣陵。
+++李洞
++++送知己
郡清官舍冷，枕席溅山泉。
药气来人外，灯光到鹤边。
梦秦书印斗，思越画渔船。
掷笏南归去，波涛路几千。
+++李洞
++++送人赴职湘潭
南征虽赴辟，其奈负高科。
水合湘潭住，山分越国多。
梅花雪共下，文□□相和。
白发陪官宴，红旗影里歌。
+++李洞
++++过野叟居
野人居止处，竹色与山光。
留客羞蔬饭，洒泉开草堂。
雨馀松子落，风过朮苗香。
尽日无炎暑，眠君青石床。
+++李洞
++++吊郑宾客
朝行丧名节，岳色惨天风。
待漏秋吟断，焚香夜直空。
骨寒依垄草，家尽逐边鸿。
一吊知音后，归来碎峄桐。
+++李洞
++++送从叔书记山阴隐居
山顶绝茅居，云泉绕枕虚。
烧移僧影瘦，风展鹭行疏。
卷箔清江月，敲松紫阁书。
由来簪组贵，不信教猿锄。
+++李洞
++++避暑庄严禅院
定里无烦热，吟中达性情。
入林逢客话，上塔接僧行。
八水皆知味，诸翁尽得名。
常论冰井近，莫便厌浮生。
+++李洞
++++寄清演
忽闻清演病，可料苦吟身。
不见近诗久，徒言华发新。
别来山已破，住处月为邻。
几绕庭前树，于今四十春。
+++李洞
++++迁村居二首
移居入村宇，树阙见城隍。
云水虽堪画，恩私不可忘。
猿涎滴鹤氅，麈尾拂僧床。
弃逐随樵牧，何由报稻粱。
歌乐听常稀，茅亭静掩扉。
槎来垂钓次，月落问安归。
远客传烧研，幽禽看衲衣。
眼前无俗事，松雨蜀山辉。
+++李洞
++++出山睹春榜
未老鬓毛焦，心归向石桥。
指霞辞二纪，吟雪遇三朝。
连席频登相，分廊尚祝尧。
回眸旧行侣，免使负嵩樵。
+++李洞
++++贾岛墓
一第人皆得，先生岂不销。
位卑终蜀士，诗绝占唐朝。
旅葬新坟小，魂归故国遥。
我来因奠洒，立石用为标。
+++李洞
++++观水墨障子
若非神助笔，砚水恐藏龙。
研尽一寸墨，扫成千仞峰。
壁根堆乱石，床罅插枯松。
岳麓穿因鼠，湘江绽为蛩。
挂衣岚气湿，梦枕浪头舂。
只为少颜色，时人著意慵。
+++李洞
++++对棋
小槛明高雪，幽人斗智棋。
日斜抛作劫，月午蹙成迟。
倚杖湘僧算，翘松野鹤窥。
侧楸敲醒睡，片石夹吟诗。
雨点奁中渍，灯花局上吹。
秋涛寒竹寺，此兴谢公知。
+++李洞
++++题竹溪禅院
溪边山一色，水拥竹千竿。
鸟触翠微湿，人居酷暑寒。
风摇瓶影碎，沙陷履痕端。
爽极青崖树，平流绿峡滩。
闲来披衲数，涨后卷经看。
三境通禅寂，嚣尘染著难。
+++李洞
++++投献吏部张侍郎十韵
苔染马蹄青，何曾似在城。
不于僧院宿，多傍御沟行。
隐岫侵巴叠，租田带渭平。
肩囊寻省寺，袖轴遍公卿。
梦入连涛郡，书来积雪营。
泪随边雁堕，魂逐夜蝉惊。
发愤巡江塔，无眠数县更。
玄都一病客，兴善几回莺。
贡艺披沙细，酬恩戴岳轻。
心期公子念，滴酒在雕楹。
+++李洞
++++终南山二十韵
关内平田窄，东西截杳冥。
雨侵诸县黑，云破九门青。
暂看犹无暇，长栖信有灵。
苔秋渍斗，积雾夜昏萤。
怒恐撞天漏，深疑隐地形。
盘根连北岳，转影落南溟。
穷穴何山出，遮蛮上国宁。
残阳高照蜀，败叶远浮泾。
劚竹烟岚冻，偷湫雨雹腥。
闲房僧灌顶，浴涧鹤遗翎。
梯滑危缘索，云深静唱经。
放泉惊鹿睡，闻磬得人醒。
踏著神仙宅，敲开洞府扃。
棋残秦士局，字缺晋公铭。
一谷势当午，孤峰耸起丁。
远平丹凤阙，冷射五侯厅。
万丈冰声折，千寻树影停。
望中仙岛动，行处月轮馨。
叠石移临砌，研胶泼上屏。
明时献君寿，不假老人星。
+++李洞
++++秋日同觉公上人眺慈恩塔六韵
九级耸莲宫，晴登袖拂虹。
房廊窥井底，世界出笼中。
照牖三山火，吹铃八极风。
细闻槎客语，遥辨海鱼冲。
禁静声连北，江寒影在东。
谒师开秘锁，尘日闭虚空。
+++李洞
++++感知上刑部郑侍郎
寄掩白云司，蜀都高卧时。
邻僧照寒竹，宿鸟动秋池。
帝诵嘉莲表，人吟宝剑诗。
石渠流月断，画角截江吹。
闲出黄金勒，前飞白鹭鹚。
公心外国说，重望两朝推。
静藓斜圭影，孤窗响锡枝。
兴幽松雪见，心苦砚冰知。
缘杖虫声切，过门马足迟。
漏残终卷读，日下大名垂。
平碛容雕上，仙山许狖窥。
数联金口出，死免愧丘为。
+++李洞
++++叙事寄荐福栖白（一作听白公话旧）
险倚石屏风，秋涛梦越中。
前朝吟会散，故国讲流终。
北地闻巴狖，南山见碛鸿。
楼高惊雨阔，木落觉城空。
兔满期姚监，蝉稀别楚公。
净瓶光照客，拄杖朽生虫。
平地塔千尺，半空灯一笼。
祝尧谈几句，旋泻海涛东。
+++李洞
++++送龙州田使君旧诗家
御札轸西陲，龙州出牧时。
度关云作雪，挂栈水成澌。
剑淬号猿岸，弓悬宿鹤枝。
江灯混星斗，山木乱枪旗。
锁库休秤药，开楼又见诗。
无心陪宴集，吟苦忆京师。
+++李洞
++++和知己赴任华州
东门罢相郡，此拜动京华。
落日开宵印，初灯见早麻。
鹤身红旆拂，仙掌白云遮。
塞色侵三县，河声聒两衙。
松根醒客酒，莲座隐僧家。
一道帆飞直，中筵岳影斜。
书名寻雪石，澄鼎露金沙。
锁合眠关吏，杯寒啄庙鸦。
分台话嵩洛，赛雨恋烟霞。
树谷期招隐，吟诗煮柏茶。
+++李洞
++++题咸阳楼
晚亚古城门，凭高黯客魂。
塞侵秦旧国，河浸汉荒村。
客路飏书烬，人家带水痕。
猎频虚冢穴，耕苦露松根。
墙外峰粘汉，冰中日晃原。
断碑移作砌，广第灌成园。
北马疑眠碛，南人忆钓湓。
桥闲野鹿过，街静禁鸦翻。
滩鼓城隍动，云冲太白昏。
标衣多吕裔，荷锸或刘孙。
吊问难知主，登攀强滴樽。
不能扶壮势，冠剑惜乾坤。
+++李洞
++++赠兴善彻公上人
师资怀剑外，徒步管街东。
九里山横烧，三条木落风。
古池曾看鹤，新塔未吟虫。
夜久龙髯冷，年多麈尾空。
心宗本无碍，问学岂难同。
+++李洞
++++龙池春草
龙池清禁里，芳草傍池春。
旋长方遮岸，全生不染尘。
和风轻动色，湛露静流津。
浅得承天步，深疑绕御轮。
鱼寻倒影没，花带湿光新。
肯学长河畔，绵绵思远人。
+++李洞
++++秋宿梓州牛头寺
月去檐三尺，川云入寺楼。
灵山顿离众，列宿不多稠。
篆字焚初缺，翻经诵若流。
窗闲二江冷，帘卷半空秋。
诏散松梢别，棋终竹节收。
静增双阙念，高并五翁游。
鹤梦生红日，云闲锁梓州。
望空工部眼，搔乱广文头。
石室僧调马，银河客问牛。
晓楼归下界，大地一浮沤。
+++李洞
++++送韦太尉自坤维除广陵
全蜀拜扬州，征东辍武侯。
直来万里月，旁到五峰秋。
幢冷遮高雪，旗闲卓乱流。
谢朝明主喜，登省旧寮愁。
隔海城通舶，连河市响楼。
千官倚元老，虚梦法云游。

++下卷七百二十三
  
+++李洞
++++赠曹郎中崇贤所居（一作上崇贤曹郎中）
闲坊宅枕穿宫水，听水分衾盖蜀缯。
药杵声中捣残梦，茶铛影里煮孤灯。
刑曹树荫千年井，华岳楼开万仞冰。
诗句变风官渐紧，夜涛舂断海边藤。
+++李洞
++++赠昭应沈少府
行宫接县判云泉，袍色虽青骨且仙。
鄠杜忆过梨栗墅，潇湘曾棹雪霜天。
华山僧别留茶鼎，渭水人来锁钓船。
东送西迎终几考，新诗觅得两三联。
+++李洞
++++上司空员外
禅心高卧似疏慵，诗客经过不厌重。
藤杖几携量碛雪，玉鞭曾把数嵩峰。
夜眠古巷当城月，秋直清曹入省钟。
禹凿故山归未得，河声暗老两三松。
+++李洞
++++叙旧游寄栖白
老着重袍坐石房，竺经休讲白眉长。
省冲鼍没投江岛，曾看鱼飞倚海樯。
晓炙冻盂原日气，夜挑莲碗禁灯光。
吟诗五岭寻无可，倏忽如今四十霜。
+++李洞
++++哭栖白供奉
闻说孤窗坐化时，白莎萝雨滴空池。
吟诗堂里秋关影，礼佛灯前夜照碑。
贺雪已成金殿梦，看涛终负石桥期。
逢山对月还惆怅，争得无言似祖师。
+++李洞
++++赠入内供奉僧
内殿谈经惬帝怀，沃州归隐计全乖。
数条雀尾来南海，一道蝉声噪御街。
石枕纹含山里叶，铜瓶口塞井中柴。
因逢夏日西明讲，不觉宫人拔凤钗。
+++李洞
++++感恩书事寄上集义司徒相公
积雪峰西遇奖称，半家寒骨起沟塍。
镇时贤相回人镜，报德慈亲点佛灯。
授钺已闻诸国静，坐筹重见大河澄。
功居第一图烟阁，依旧终南满杜陵。
+++李洞
++++赠永崇李将军充襄阳制置使
拜官门外发辉光，宿卫阴符注几行。
行处近天龙尾滑，猎时陪帝马鬃香。
九城王气生旗队，万里寒风入箭疮。
从此浩然声价歇，武中还有李襄阳。
+++李洞
++++寄淮海惠泽上人
海涛痕满旧征衣，长忆初程宿翠微。
竹里桥鸣知马过，塔中灯露见鸿飞。
眉毫别后应盈尺，岩木居来定几围。
他日愿师容一榻，煎茶扫地学忘机。
+++李洞
++++春日隐居官舍感怀
风吹烧烬杂汀沙，还似青溪旧寄家。
入户竹生床下叶，隔窗莲谢镜中花。
苔房毳客论三学，雪岭巢禽看两衙。
销得人间无限事，江亭月白诵南华。
+++李洞
++++春日即事寄一二知己
浴马池西一带泉，开门景物似樊川。
朱衣映水人归县，白羽遗泥鹤上天。
索米夜烧风折木，无车春养雪藏鞭。
缙绅处士知章句，忍使孤窗枕泪眠。
+++李洞
++++废寺闲居寄怀一二罢举知己（一作省归郎）
病居废庙冷吟烟，无力争飞类病蝉。
槐省老郎蒙主弃，月陂孤客望谁怜。
税房兼得调猿石，租地仍分浴鹤泉。
处世堪惊又堪愧，一坡山色不论钱。
+++李洞
++++题尼大德院
云鬟早岁断金刀，戒律曾持五百条。
台上灯红莲叶密，眉间毫白黛痕销。
绣成佛国银为地，画出王城雪覆桥。
清净高楼松桧寺，世雄翻愧自低腰。
+++李洞
++++怀张乔张霞
西风吹雨叶还飘，忆我同袍隔海涛。
江塔眺山青入佛，边城履雪白连雕。
身离世界归天竺，影挂虚空度石桥。
应念无成独流转，懒磨铜片鬓毛焦。
+++李洞
++++赠徐山人
徐生何代降坤维，曾伴园公采紫芝。
瓦砾变黄忧世换，髭须放白怕人疑。
山房古竹粗于树，海岛灵童寿等龟。
知叹有唐三百载，光阴未抵一先棋。
+++李洞
++++寄南岳僧
新秋日后晒书天，白日当松影却圆。
五字句求方寸佛，一条街擘两行蝉。
不曾著事于机内，长合教山在眼前。
花落俦公房外石，调猿弄虎叹无缘。
+++李洞
++++华山
碧山长冻地长秋，日夕泉源聒华州。
万户烟侵关令宅，四时云在使君楼。
风驱雷电临河震，鹤引神仙出月游。
峰顶高眠灵药熟，自无霜雪上人头。
+++李洞
++++和曹监春晴见寄
竺庙邻钟震晓鸦，春阴盖石似仙家。
兰台架列排书目，顾渚香浮瀹茗花。
胶溜石松粘鹤氅，泉离冰井熨僧牙。
功成名著扁舟去，愁睹前题罩碧纱。
+++李洞
++++赠三惠大师
枫猿峤角别多时，二教兼修内学师。
药树影中频缀偈，莲峰朵下几窥棋。
游归笋长齐童子，病起巢成露鹤儿。
诏落五天开夏讲，两街人竞礼长眉。
+++李洞
++++送醉画王处士
几年乘兴住南吴，狂醉兰舟夜落湖。
别后鹤毛描转细，近来牛角饮还粗。
同餐夏果山何处，共钓秋涛石在无。
关下相逢怪予老，篇章役思绕寰区。
+++李洞
++++闻杜鹃
万古潇湘波上云，化为流血杜鹃身。
长疑啄破青山色，只恐啼穿白日轮。
花落玄宗回蜀道，雨收工部宿江津。
声声犹得到君耳，不见千秋一甑尘。
+++李洞
++++赋得送轩辕先生归罗浮山
旧山归隐浪摇青，绿鬓山童一帙经。
诗帖布帆猿鸟看，药煎金鼎鬼神听。
洞深头上聆仙语，船静鼻中闻海腥。
此处先生应不住，吾君南望漫劳形。
+++李洞
++++送包处士
秋思枕月卧潇湘，寄宿慈恩竹里房。
性急却于棋上慢，身闲未免药中忙。
休抛手网惊龙睡，曾挂头巾拂鸟行。
闻说石门君旧隐，寒峰溅瀑坏书堂。
+++李洞
++++赠庞炼师（女人）
家住涪江汉语娇，一声歌戛玉楼箫。
睡融春日柔金缕，妆发秋霞战翠翘。
两脸酒醺红杏妒，半胸酥嫩白云饶。
若能携手随仙令，皎皎银河渡鹊桥。
+++李洞
++++送友罢举赴边职
出剡篇章入洛文，无人细读叹俱焚。
莫辞秉笏随红旆，便好携家住白云。
过水象浮蛮境见，隔江猿叫汉州闻。
高谈阔略陈从事，盟誓边庭壮我军。
+++李洞
++++病猿
瘦缠金锁惹朱楼，一别巫山树几秋。
寒想蜀门清露滴，暖怀湘岸白云流。
罢抛檐果沉僧井，休拗崖冰溅客舟。
啼过三声应有泪，画堂深不彻王侯。
+++李洞
++++毙驴
蹇驴秋毙瘗荒田，忍把敲吟旧竹鞭。
三尺焦桐背残月，一条藜杖卓寒烟。
通吴白浪宽围国，倚蜀青山峭入天。
如画海门支肘望，阿谁家卖钓鱼船。
+++李洞
++++宿叶公棋阁
带风棋阁竹相敲，局莹无尘拂树梢。
日到长天征未断，钟来岳顶劫须抛。
挑灯雪客栖寒店，供茗溪僧爇废巢。
因悟修身试贪教，不须焚火向三茅。
+++李洞
++++送郤先辈归觐华阴
桂枝博得凤栖枝，欢觐家僮舞翠微。
僧向瀑泉声里贺，鸟穿仙掌指间飞。
休停砚笔吟荒庙，永别灯笼赴锁闱。
骚雅近来颓丧甚，送君傍觉有光辉。
+++李洞
++++赠可上人
寺门和鹤倚香杉，月吐秋光到思嚵。
将法传来穿泱漭，把诗吟去入嵌岩。
模糊书卷烟岚滴，狼藉衣裳瀑布缄。
不断清风牙底嚼，无因内殿得名衔。
+++李洞
++++东川高仆射
油幢影里拜清风，十里貔貅一片雄。
三印锁开霜满地，四门关定月当空。
泉浮山叶人家过，诏惹垆香鸟道通。
新起画楼携客上，弦歌筵内海榴红。
+++李洞
++++宿成都松溪院
松持节操溪澄性，一炷烟岚压寺隅。
翡翠鸟飞人不见，琉璃瓶贮水疑无。
夜闻子落真山雨，晓汲波圆入画图。
尘拥蜀城抽锁后，此中犹梦在江湖。
+++李洞
++++吊曹监
宅上愁云吹不散，桂林诗骨葬云根。
满楼山色供邻里，一洞松声付子孙。
甘露施衣封泪点，秘书取集印苔痕。
吟魂醉魄归何处，御水呜呜夜绕门。
+++李洞
++++赠长安毕郎中
高门寒沼水连云，鹭识朱衣傍主人。
地肺半边晴带雪，天街一面静无尘。
朝回座客酬琴价，衙退留僧写鹤真。
从此几迁为计相，蓬莱三刻奏东巡。
+++李洞
++++寄东蜀幕中友
官亭池碧海榴殷，遥想清才倚画栏。
柳絮涨天笼地暖，角声经雨透云寒。
晓侵台座香烟湿，夜草军书蜡炬干。
为话门人吟太苦，风摧兰秀一枝残。
+++李洞
++++曲江渔父
儿孙闲弄雪霜髯，浪飐南山影入檐。
卧稳篷舟龟作枕，病来茅舍网为帘。
值春游子怜莼滑，通蜀行人说鲙甜。
数尺寒丝一竿竹，岂知浮世有猜嫌。
+++李洞
++++和刘驾博士赠庄严律禅师
人言紫绶有光辉，不二心观似草衣。
尘劫自营还自坏，禅门无住亦无归。
松根穴蚁通山远，塔顶巢禽见海微。
每话南游偏起念，五峰波上入船扉。
+++李洞
++++智新上人话旧
蟋蟀灯前话旧游，师经几夏我经秋。
金陵市合月光里，甘露门开峰朵头。
晴眺远帆飞入海，夜禅阴火吐当楼。
相看未得东归去，满壁寒涛泻白鸥。
+++李洞
++++和淮南太尉留题凤州王氏别业
清秋看长鹭雏成，说向湘僧亦动情。
节屋折将松上影，印龛移锁月中声。
野人陪赏增诗价，太尉因居著谷名。
闲想此中遗胜事，宿斋吟绕凤池行。
+++李洞
++++乙酉岁自蜀随计趁试不及
客卧涪江蘸月厅，知音唤起进趋生。
寒梅折后方离蜀，腊月圆前未到京。
风卷坏亭羸仆病，雪糊危栈蹇驴行。
文昌一试应关分，岂校褒斜两日程。
+++李洞
++++龙州韦郎中先梦六赤，后因打叶子以诗上
红蜡香烟扑画楹，梅花落尽庾楼清。
光辉圆魄衔山冷，彩镂方牙着腕轻。
宝帖牵来狮子镇，金盆引出凤凰倾。
微黄喜兆庄周梦，六赤重新掷印成。
+++李洞
++++和寿中丞伤猿
遗挂朱栏锁半寻，清声难买恨黄金。
悬崖接果今何在，浅井窥星影已沉。
归宅叶铺曾睡石，入朝灯照旧啼林。
小山罢绕随湘客，高树休升对岳禽。
天竺省怜伤倍切，亲知宽和思难任。
相门恩重无由报，竟托仙郎日夜吟。
+++李洞
++++上灵州令狐相公（一作赠高仆射自安西赴阙）
征蛮破虏汉功臣，提剑归来万里身。
笑倚凌烟金柱看，形容憔悴老于真。
+++李洞
++++寓言
三千宫女露蛾眉，笑煮黄金日月迟。
麟凤隔云攀不及，空山惆怅夕阳时。
+++李洞
++++客亭对月
游子离魂陇上花，风飘浪卷绕天涯。
一年十二度圆月，十一回圆不在家。
+++李洞
++++宿鄠郊赠罗处士
川静星高栎已枯，南山落石水声粗。
白云钓客窗中宿，卧数嵩峰听五湖。
+++李洞
++++有寄
爱酒耽棋田处士，弹琴咏史贾先生。
御沟临岸有云石，不见鹤来何处行。
+++李洞
++++送三藏归西天国
十万里程多少碛，沙中弹舌授降龙。
五天到日应头白，月落长安半夜钟。
+++李洞
++++金陵怀古
古来无此战争功，日日戈船卷海风。
一遇灵鳌开睡眼，六朝灰尽九江空。
+++李洞
++++长安县厅
主人寂寞客屯邅，愁绝终南满案前。
乞取中庭藤五尺，为君高劚扣青天。
+++李洞
++++题晰上人贾岛诗卷
贾生诗卷惠休装，百叶莲花万里香。
供得半年吟不足，长须字字顶司仓。
+++李洞
++++送僧清演归山
毛褐斜肩背负经，晓思吟入窦山青。
峰前野水横官道，踏着秋天三四星。
+++李洞
++++赠僧
不羡王公与贵人，唯将云鹤自相亲。
闲来石上观流水，欲洗禅衣未有尘。
+++李洞
++++题学公院池莲
竹引山泉玉甃池，栽莲莫怪藕生丝。
如何不似麻衣客，坐对秋风待一枝。
+++李洞
++++山居喜友人见访
入云晴劚茯苓还，日暮逢迎木石间。
看待诗人无别物，半潭秋水一房山。
+++李洞
++++秋宿长安韦主簿厅
水木清凉夜直厅，愁人楼上唱寒更。
坐劳同步帘前月，鼠动床头印锁声。
+++李洞
++++冬忆友人
吟上山前数竹枝，叶翻似雪落霏霏。
枕前明月谁动影，睡里惊来不觉归。
+++李洞
++++怀圭峰影林泉
吾家旧物贾生传，入内遥分锡杖泉。
鹤去帝移宫女散，更堪呜咽过楼前。
+++李洞
++++赠青龙印禅师
雨涩秋刀剃雪时，庵前曾礼草堂师。
居人昨日相过说，鹤已生孙竹满池。
+++李洞
++++戏赠侯常侍
葛洪卷与江淹赋，名动天边傲石居。
两蜀词人多载后，同君讳却马相如。
+++李洞
++++绣岭宫词
春日迟迟春草绿，野棠开尽飘香玉。
绣岭宫前鹤发翁，犹唱开元太平曲。
+++李洞
++++中秋月（一作廖凝诗）
九十日秋色，今秋已半分。
孤光吞列宿，四面绝微云。
众木排疏影，寒流叠细纹。
遥遥望丹桂，心绪更纷纷。
+++李洞
++++宿书僧院
夜水笔前澄，时推外学能。
书成百个字，庭转几遭灯。
寄墨大坛吏，分笺蜀国僧。
为题江寺塔，牌挂入云层。
+++李洞
++++雪
迢迢来极塞，连阙谓风吹。
禅客呵金锡，征人擘冻旗。
细填虫穴满，重压鹤巢欹。
有影晴飘野，无声夜落池。
正繁秦甸暖，渐厚楚宫饥。
冻挹分泉涩，光凝二阁痴。
踏遗兰署迹，听起石门思。
用表丰年瑞，无令扫玉墀。
+++李洞
++++述怀二十韵献覃怀相公
帝梦求良弼，生申属圣明。
青云县器业，白日贯忠贞。
霭霭随春动，忻忻共物荣。
静宜浮竞息，坐觉好风生。
万国闻应跃，千门望尽倾。
瑞含杨柳色，气变管弦声。
百辟寻知度，三阶正有程。
鲁儒规蕴藉，周诰美和平。
碧水遗幽抱，朱丝寄远情。
风流秦印绶，仪表汉公卿。
忠谠期登用，回邪自震惊。
云开长剑倚，路绝一峰横。
九野方无事，沧溟本不争。
国将身共计，心与众为城。
早晚中条下，红尘一顾清。
南潭容伴鹤，西笑忽迁莺。
折树恩难报，怀仁命甚轻。
二年犹困辱，百口望经营。
未在英侯选，空劳短羽征。
音初相国，从此免长鸣。
+++李洞
++++岁暮自广江至新兴往复中题峡山寺
薄暮缘西峡，停桡一访僧。
鹭巢行卧柳，猿饮倒垂藤。
水曲岩千叠，云深树百层。
山风寒殿磬，溪雨夜船灯。
滩涨危槎没，泉冲怪石崩。
中台一襟泪，岁杪别良朋。
+++李洞
++++冬日送凉州刺史
宠饯西门外，双旌出汉陵。
未辞金殿日，已梦雪山灯。
地远终峰尽，天寒朔气凝。
新年行已到，旧典听难胜。
吏扫盘雕影，人遮散马乘。
移军驼驮角，下塞掾河冰。
猎近昆仑兽，吟招碛石僧。
重输右藏实，方见左车能。
兵聚边风急，城宽夜月澄。
连营烟火岭，望诏几回登。
+++李洞
++++过贾浪仙旧地
鹤外唐来有谪星，长江东注冷沧溟。
境搜松雪仙人岛，吟歇林泉主簿厅。
片月已能临榜黑，遥天何益抱坟青。
年年谁不登高第，未胜骑驴入画屏。
+++李洞
++++句
公道此时如不得，昭陵恸哭一生休。（《北梦琐言》云：洞三榜，裴贽第二榜。策夜，帘前献诗云云。寻卒蜀中。贽无子，人谓屈洞所致）

++下卷七百二十四
  
+++唐求
++++酬友生早秋
彤云将欲罢，蝉柳响如秋。
雾散九霄近，日程三伏愁。
残阳宿雨霁，高浪碎沙沤。
袪足馀旬后，分襟任自由。
+++唐求
++++晓发
旅馆候天曙，整车趋远程。
几处晓钟断，半桥残月明。
沙上鸟犹在，渡头人未行。
去去古时道，马嘶三两声。
+++唐求
++++客行
上山下山去，千里万里愁。
树色野桥暝，雨声孤馆秋。
南北眼前道，东西江畔舟。
世人重金玉，无金徒远游。
+++唐求
++++题郑处士隐居
不信最清旷，及来愁已空。
数点石泉雨，一溪霜叶风。
业在有山处，道成无事中。
酌尽一尊酒，病夫颜亦红。
+++唐求
++++古寺
路傍古时寺，寥落藏金容。
破塔有寒草，坏楼无晓钟。
乱纸失经偈，断碑分篆踪。
日暮月光吐，绕门千树松。
+++唐求
++++赠著上人
掩门江上住，尽日更无为。
木坐禅处，残星鸣磬时。
水浇冰滴滴，珠数落累累。
自有闲行伴，青藤杖一枝。
+++唐求
++++马嵬感事
冷气生深殿，狼星渡远关。
九城鼙鼓内，千骑道途间。
凤髻随秋草，鸾舆入暮山。
恨多留不得，悲泪满龙颜。
+++唐求
++++赠行如上人
不知名利苦，念佛老岷峨。
衲补云千片，香烧印一窠。
恋山人事少，怜客道心多。
日日斋钟后，高悬滤水罗。
+++唐求
++++送友人归邛州
鹤鸣山下去，满箧荷瑶琨。
放马荒田草，看碑古寺门。
渐寒沙上雨，欲暝水边村。
莫忘分襟处，梅花扑酒尊。
+++唐求
++++和舒上人山居即事
败叶填溪路，残阳过野亭。
仍弹一滴水，更读两张经。
暝鸟烟中见，寒钟竹里听。
不多山下去，人世尽膻腥。
+++唐求
++++发邛州寄友人
茫茫驱一马，自叹又何之。
出郭见山处，待船逢雨时。
晓鸡鸣野店，寒叶堕秋枝。
寂寞前程去，闲吟欲共谁。
+++唐求
++++舟行夜泊夔州
维舟镜面中，迥对白盐峰。
夜静沙堤月，天寒水寺钟。
故园何日到，旧友几时逢。
欲作还家梦，青山一万重。
+++唐求
++++山东兰若遇静公夜归
松门一径微，苔滑往来稀。
半夜闻钟后，浑身带雪归。
问寒僧接杖，辨语犬衔衣。
又是安禅去，呼童闭竹扉。
+++唐求
++++边将
三千护塞儿，独自滞边陲。
老向二毛见，秋从一叶知。
地寒乡思苦，天暮角声悲。
却被交亲笑，封侯未有期。
+++唐求
++++秋寄□江舒公
故人何处望，秋色满江濆。
入水溪虫乱，过桥山路分。
鹤归松上月，僧入竹间云。
莫惜中宵磬，从教梦里闻。
+++唐求
++++题杨山人隐居
深山道者家，门户带烟霞。
绿缀沿岩草，红飘落水花。
半庭栽小树，一径扫平沙。
往往溪边坐，持竿到日斜。
+++唐求
++++夜上隐居寺
寻师拟学空，空住虎溪东。
千里照山月，一枝惊鹤风。
年如流去水，山似转来蓬。
尽日都无事，安禅石窟中。
+++唐求
++++友人见访不值因寄
门户寒江近，篱墙野树深。
晚风摇竹影，斜日转山阴。
砌觉披秋草，床惊倒古琴。
更闻邻舍说，一只鹤来寻。
+++唐求
++++涂次偶作
岁月客中销，崎岖力自招。
问人寻野寺，牵马渡危桥。
为雨疑天晚，因山觉路遥。
前程何处是，一望又迢迢。
+++唐求
++++送友人江行之庐山肄业
蜀国初开棹，庐峰拟拾萤。
兽皮裁褥暖，莲叶制衣馨。
楚水秋来碧，巫山雨后青。
莫教衔凤诏，三度到中庭。
+++唐求
++++山居偶作
趋名逐利身，终日走风尘。
还到水边宅，却为山下人。
僧教开竹户，客许戴纱巾。
且喜琴书在，苏生未厌贫。
+++唐求
++++赠道者
披霞戴鹿胎，岁月不能催。
饭把琪花煮，衣将藕叶裁。
鹤从归日养，松是小时栽。
往往樵人见，溪边洗药来。
+++唐求
++++邛州水亭夜宴送顾非熊之官
寂寞邛城夜，寒塘对庾楼。
蜀关蝉已噪，秦树叶应秋。
道路连天远，笙歌到晓愁。
不堪分袂后，残月正如钩。
+++唐求
++++题青城山范贤观
数里缘山不厌难，为寻真诀问黄冠。
苔铺翠点仙桥滑，松织香梢古道寒。
昼傍绿畦薅嫩玉，夜开红灶撚新丹。
钟声已断泉声在，风动茅花月满坛。
+++唐求
++++送僧讲罢归山
休将如意辩真空，吹尽天花任晓风。
共看玉蟾三皎洁，独悬金锡一玲珑。
岩间松桂秋烟白，江上楼台晚日红。
依旧曹溪念经处，野泉声在草堂东。
+++唐求
++++题友人寓居
寓居无不在天涯，莫恨秦关道路赊。
缭绕城边山是蜀，弯环门外水名巴。
黄头卷席宾初散，白鼻嘶风日欲斜。
何处一声金磬发，古松南畔有僧家。
+++唐求
++++伤张玖秀才
铜梁剑阁几区区，十上探珠不见珠。
卞玉影沈沙草暗，骅骝声断陇城孤。
入关词客秋怀友，出户孀妻晓望夫。
吴水楚山千万里，旅魂归到故乡无。
+++唐求
++++题李少府别业
寻得仙家不姓梅，马嘶人语出尘埃。
竹和庭上春烟动，花带溪头晓露开。
绕岸白云终日在，傍松黄鹤有时来。
何年亦作围棋伴，一到松间醉一回。
+++唐求
++++赠楚公
曾闻半偈雪山中，贝叶翻时理尽通。
般若恒添持戒力，落叉谁算念经功。
云间晓月应难染，海上虚舟自信风。
长说满庭花色好，一枝红是一枝空。
+++唐求
++++赠王山人
红藤一柱脚常轻，日日缘溪入谷行。
山下有家身未老，灶前无火药初成。
经秋少见闲人说，带雨多闻野鹤鸣。
知到蓬莱难再访，问何方法得长生。
+++唐求
++++庭竹
月笼翠叶秋承露，风亚繁梢暝扫烟。
知道雪霜终不变，永留寒色在庭前。
+++唐求
++++题常乐寺
桂冷香闻十里间，殿台浑不似人寰。
日斜回首江头望，一片晴云落后山。
+++唐求
++++题刘炼师归山
风急云轻鹤背寒，洞天谁道却归难。
千山万水瀛洲路，何处烟飞是醮坛。
+++唐求
++++酬舒公见寄
无客不言云外见，为文长遣世间知。
一声松径寒吟后，正是前山雪下时。
+++唐求
++++巫山下作
细腰宫尽旧城摧，神女归山更不来。
唯有楚江斜日里，至今犹自绕阳台。
+++唐求
++++句
恰似有龙深处卧，被人惊起黑云生。（《临池洗砚》，见《纪事》）

++下卷七百二十五
  
+++于邺
++++书怀
长安多路岐，西去欲何依。
浮世只如此，旧山长忆归。
自离京国久，应已故人稀。
好与孤云住，孤云无是非。
+++于邺
++++书情
负郭有田在，年年长废耕。
欲磨秋镜净，恐见白头生。
未作一旬别，已过千里程。
不知书与剑，十载两无成。
+++于邺
++++涂中作
西南千里程，处处有车声。
若使地无利，始应人不营。
天涯犹马到，石迹尚尘生。
如此未曾息，蜀山终冀平。
+++于邺
++++春过函谷关
几度作游客，客行长苦辛。
愁看函谷路，老尽布衣人。
岁远关犹固，时移草亦春。
何当名利息，遣此绝征轮。
+++于邺
++++褒中即事
风吹残雨歇，云去有烟霞。
南浦足游女，绿蘋应发花。
远钟当半夜，明月入千家。
不作故乡梦，始知京洛赊。
+++于邺
++++岁暮还家
东西流不驻，白日与车轮。
残雪半成水，微风应欲春。
几经他国岁，已减故乡人。
回首长安道，十年空苦辛。
+++于邺
++++还家
为客忆归舍，归来还寂寥。
壮时看欲过，白首固非遥。
独酌几回醉，此愁终不销。
犹残鸡与犬，驱去住山椒。
+++于邺
++++题华山麻处士所居
贵贱各扰扰，皆逢朝市间。
到此马无迹，始知君独闲。
冰破听敷水，雪晴看华山。
西风寂寥地，唯我坐忘还。
+++于邺
++++天南怀故人
独行千里尘，轧轧转征轮。
一别已多日，总看成老人。
洞庭雪不下，故国草应春。
三月烟波暖，南风生绿蘋。
+++于邺
++++路傍草
春至始青青，香车碾已平。
不知山下处，来向路傍生。
每岁有人在，何时无马行。
应随尘与土，吹满洛阳城。
+++于邺
++++秋夕闻雁
星汉欲沈尽，谁家砧未休。
忽闻凉雁至，如报杜陵秋。
千树又黄叶，几人新白头。
洞庭今夜客，一半却登舟。
+++于邺
++++洛中有怀
潺潺伊洛河，寂寞少恩波。
銮驾久不幸，洛阳春草多。
+++于邺
++++送魏山韦处士（一作送田处士西游）
阴阴亭际间，相顾惨离颜。
一片云飞去，嵯峨空魏山。
+++于邺
++++白樱桃
王母阶前种几株，水晶帘内看如无。
只应汉武金盘上，泻得珊珊白露珠。
+++于邺
++++白樱树
记得花开雪满枝，和蜂和蝶带花移。
如今花落游蜂去，空作主人惆怅诗。
+++于邺
++++下第不胜其忿题路左佛庙
雀儿未逐飏风高，下视鹰鹯意气豪。
自谓能生千里足，黄昏依旧委蓬蒿。
+++于邺
++++感怀（一作感情）
东风吹草色，空使客蹉跎。
不设太平险，更应游子多。
几伤行处泪，一曲醉中歌。
尽向青门外，东随渭水波。
+++于邺
++++游中梁山
僻地好泉石，何人曾陆沈。
不知青嶂外，更有白云深。
因此见乔木，几回思旧林。
殷勤猿与鸟，唯我独何心。
+++于邺
++++寻山
到此绝车轮，萋萋草树春。
青山如有利，白石亦成尘。
水阔应无路，松深不见人。
如知巢与许，千载迹犹新。
+++于邺
++++宿江口
南渡人来绝，喧喧雁满沙。
自生江上月，长有客思家。
半夜下霜岸，北风吹荻花。
自惊归梦断，不得到天涯。
+++于邺
++++秋夜达萧关
扰扰浮梁路，人忙月自闲。
去年为塞客，今夜宿萧关。
辞国几经岁，望乡空见山。
不知江叶下，又作布衣还。
+++于邺
++++斜谷道
乱峰连叠嶂，千里绿峨峨。
蜀国路如此，游人车亦过。
远烟当驿敛，骤雨逐风多。
独忆紫芝叟，临风歌旧歌。
+++于邺
++++过百牢关贻舟中者
蜀国少平地，方思京洛间。
远为千里客，来度百牢关。
帆影清江水，铃声碧草山。
不因名与利，尔我各应闲。
+++于邺
++++客中览镜
何当开此镜，即见发如丝。
白日急于水，少年能几时。
每逢芳草处，长返故园迟。
所以多为客，蹉跎欲怨谁。
+++于邺
++++长安逢隐者
征车千里至，碾遍六街尘。
向此有营地，忽逢无事人。
昔时颜未改，浮世路多新。
且脱衣沽酒，终南山欲春。
+++于邺
++++与僧话旧
草堂前有山，一见一相宽。
处世贵僧静，青松因岁寒。
他山逢旧侣，尽日话长安。
所以闲行迹，千回绕药栏。
+++于邺
++++赠王道士
日日市朝路，何时无苦辛。
不随丹灶客，终作白头人。
浮世度千载，桃源方一春。
归来华表上，应笑北邙尘。
+++于邺
++++匣中琴
世人无正心，虫网匣中琴。
何以经时废，非为娱耳音。
独令高韵在，谁感隙尘深。
应是南风曲，声声不合今。
+++于邺
++++友人亭松
俯仰不能去，如逢旧友同。
曾因春雪散，见在华山中。
何处有明月，访君听远风。
相将归未得，各占石岩东。
+++于邺
++++过洛阳城
古来利与名，俱在洛阳城。
九陌鼓初起，万车轮已行。
周秦时几变，伊洛水犹清。
二月中桥路，鸟啼春草生。
+++于邺
++++客中月（一作望月）
离家凡几宵，一望一寥寥。
新魄又将满，故乡应渐遥。
独临彭蠡水，远忆洛阳桥。
更有乘舟客，凄然亦驻桡。
+++于邺
++++王将军宅夜听歌
朱槛满明月，美人歌落梅。
忽惊尘起处，疑有凤飞来。
一曲听初彻，几年愁暂开。
东南正云雨，不得见阳台。
+++于邺
++++长信宫
莫问古宫名，古宫空有城。
惟应东去水，不改旧时声。
+++于邺
++++高楼
远天明月出，照此谁家楼。
上有罗衣裳，凉风吹不休。

++下卷七百二十六
  
+++陆贞洞
++++和三乡诗（会昌时有女子题诗三乡驿和者十人）
惆怅残花怨暮春，孤鸾舞镜倍伤神。
清词好个干人事，疑是文姬第二身。
+++刘谷
++++和三乡诗
兰蕙芬香见玉姿，路傍花笑景迟迟。
苎萝山下无穷意，并在三乡惜别时。
+++王祝
++++和三乡诗
女几山前岚气低，佳人留恨此中题。
不知云雨归何处，空使王孙见即迷。
+++王涤
++++和三乡诗
浣纱游女出关东，旧迹新词一梦中。
槐陌柳亭何限事，年年回首向春风。
+++韦冰
++++和三乡诗
来时欢笑去时哀，家国迢迢向越台。
待写百年幽思尽，故宫流水莫相催。
+++李昌邺
++++和三乡诗
红粉萧娘手自题，分明幽怨发云闺。
不应更学文君去，泣向残花归剡溪。
+++王硕
++++和三乡诗
无姓无名越水滨，芳词空怨路傍人。
莫教才子偏惆怅，宋玉东家是旧邻。
+++李缟
++++和三乡诗
会稽王谢两风流，王子沉沦谢女愁。
归思若随文字在，路傍空为感千秋。
+++张绮
++++和三乡诗
洛川依旧好风光，莲帐无因见女郎。
云雨散来音信断，此生遗恨寄三乡。
+++高衢
++++和三乡诗
南北千山与万山，轩车谁不思乡关。
独留芳翰悲前迹，陌上恐伤桃李颜。
+++贾驰
++++复睹三乡题处留赠
壁古字未灭，声长响不绝。
蕙质本如云，松心应耐雪。
耿耿离幽谷，悠悠望瓯越。
杞妇哭夫时，城崩无此说。
+++贾驰
++++秋入关
河上微风来，关头树初湿。
今朝关城吏，又见孤客入。
上国谁与期，西来徒自急。
+++赵光远
++++咏手二首
妆成皓腕洗凝脂，背接红巾掬水时。
薄雾袖中拈玉斝，斜阳屏上撚青丝。
唤人急拍临前槛，摘杏高揎近曲池。
好是琵琶弦畔见，细圆无节玉参差。
撚玉搓琼软复圆，绿窗谁见上琴弦。
慢笼彩笔闲书字，斜指瑶阶笑打钱。
炉面试香添麝炷，舌头轻点贴金钿。
象床珍簟宫棋处，拈定文楸占角边。
+++赵光远
++++题妓莱儿壁（一作题北里妓人壁）
鱼钥兽环斜掩门，萋萋芳草忆王孙。
醉凭青琐窥韩寿，闲掷金梭恼谢鲲。
不夜珠光连玉匣，辟寒钗影落瑶尊。
欲知肠断相思处，役尽江淹别后魂。
+++郑良士
++++题兴化高田院桥亭
到此溪亭上，浮生始觉非。
野僧还惜别，游客亦忘归。
月满千岩静，风清一磬微。
何时脱尘役，杖履愿相依。
+++郑良士
++++游九鲤湖
仄径倾崖不可通，湖岚林霭共溟蒙。
九溪瀑影飞花外，万树春声细雨中。
覆石云闲丹灶冷，采芝人去洞门空。
我来不乞邯郸梦，取醉聊乘郑国风。
+++郑良士
++++寄富洋院禅者
画破青山路一条，走鞭飞盖去何遥。
碍天岩树春先冷，锁院溪云昼不销。
霅上茗芽因客煮，海南沈屑为斋烧。
谁能学得空门士，冷却心灰守寂寥。
+++萧项
++++赠翁承赞漆林书堂诗
轺车故国世应稀，昔日书堂二纪归。
手植松筠同茂盛，身荣金紫倍光辉。
入门邻里喧迎接，列坐儿童见等威。
却对芸窗勤苦处，举头全是锦为衣。

++下卷七百二十七
  
+++胡令能
++++喜韩少府见访
忽闻梅福来相访，笑著荷衣出草堂。
儿童不惯见车马，走入芦花深处藏。
+++胡令能
++++观郑州崔郎中诸妓绣样（一作咏绣障）
日暮堂前花蕊娇，争拈小笔上床描。
绣成安向春园里，引得黄莺下柳条。
+++胡令能
++++小儿垂钓
蓬头稚子学垂纶，侧坐莓苔草映身。
路人借问遥招手，怕得鱼惊不应人。
+++胡令能
++++王昭君
胡风似剑锼人骨，汉月如钩钓胃肠。
魂梦不知身在路，夜来犹自到昭阳。
+++严郾
++++望夫石
何代提戈去不还，独留形影白云间。
肌肤销尽雪霜色，罗绮点成苔藓斑。
江燕不能传远信，野花空解妒愁颜。
近来岂少征人妇，笑采蘼芜上北山。
+++严郾
++++赋百舌鸟
此禽轻巧少同伦，我听长疑舌满身。
星未没河先报晓，柳犹粘雪便迎春。
频嫌海燕巢难定，却讶林莺语不真。
莫倚春风便多事，玉楼还有晏眠人。
+++蒋肱
++++永州陪郑太守登舟夜宴，席上各赋诗
江头朱绂间青衿，岂是仙舟不可寻。
谁敢强登徐稚榻，自怜还学谢安吟。
月凝兰棹轻风起，妓劝金罍尽醉斟。
剪尽蜡红人未觉，归时城郭晓烟深。
+++张迥
++++寄远
锦字凭谁达，闲庭草又枯。
夜长灯影灭，天远雁声孤。
蝉鬓凋将尽，虬髯白也无。
几回愁不语，因看朔方图。
+++张友正
++++春草凝露
苍苍芳草色，含露对青春。
已赖阳和长，仍惭润泽频。
日临残未滴，风度欲成津。
蕙叶垂偏重，兰丛洗转新。
将行愁裛径，欲采畏濡身。
独爱池塘畔，清华远袭人。
+++张友正
++++锦带佩吴钩
带剑谁家子，春朝紫陌游。
结边霞聚锦，悬处月随钩。
彩缕回文出，雄芒练影浮。
叶依花里艳，霜向锷中秋。
的皪宜骢马，斓斒映绮裘。
应须待报国，一刎月支头。
+++伍唐珪
++++山中卧病寄卢郎中
十年耕钓水云间，住僻家贫少往还。
一径绿苔凝晓露，满头白发对青山。
野僧采药来医病，樵客携觞为解颜。
空恋旧时恩奖地，无因匍匐出柴关。
+++伍唐珪
++++寒食日献郡守
入门堪笑复堪怜，三径苔荒一钓船。
惭愧四邻教断火，不知厨里久无烟。
+++伍唐珪
++++上苏使君
江西昔日推韩注，袁水今朝数赵祥。
纵使文翁能待客，终栽桃李不成行。
+++孙棨
++++赠妓人王福娘
彩翠仙衣红玉肤，轻盈年在破瓜初。
霞杯醉劝刘郎赌，云髻慵邀阿母梳。
不怕寒侵缘带宝，每忧风举倩持裾。
谩图西子晨妆样，西子元来未得如。
+++孙棨
++++题妓王福娘墙（后二首一作题北里妓人壁）
移壁回窗费几朝，指镮偷解博红椒。
无端斗草输邻女，更被拈将玉步摇。
寒绣衣裳饷阿娇，新团香兽不禁烧。
东邻起样裙腰阔，剩蹙黄金线几条。
试共卿卿语笑初，画堂连遣侍儿呼。
寒肌不耐金如意，白獭为膏郎有无。
+++孙棨
++++戏李文远
引君来访洞中仙，新月如眉拂户前。
领取嫦娥攀取桂，便从陵谷一时迁。
+++孙棨
++++题刘泰娘舍
寻常凡木最轻樗，今日寻樗桂不如。
汉高新破咸阳后，英俊奔波遂吃虚。
+++颜荛
++++戏张道人不饮酒
言自云山访我来，每闻奇秘觉叨陪。
吾师不饮人间酒，应待流霞即举杯。
+++颜荛
++++句
爽籁尽成鸣凤曲，游人多是弄珠仙。（见《方舆胜览》）
+++张为
++++秋醉歌
金风飒已起，还是招渔翁。
携酒天姥岑，自弹峄阳桐。
脱却登山履，赤脚翘青筇。
泉声扫残暑，猿臂攀长松。
翠微泛樽绿，苔藓分烟红。
造化处术内，相对数壶空。
醉眠岭上草，不觉夜露浓。
一梦到天晓，始觉一醉中。
皎然梦中路，直到瀛洲东。
初平把我臂，相与骑白龙。
三留对上帝，玉楼十二重。
上帝赐我酒，送我敲金钟。
宝阁香敛苒，琪树寒玲珑。
动叶如笙篁，音律相怡融。
珍重此一醉，百骸出天地。
长如此梦魂，永谢名与利。
+++张为
++++谢别毛仙翁
羸形感神药，削骨生丰肌。
兰炷飘灵烟，妖怪立诛夷。
重睹日月光，何报父母慈。
黄河浊衮衮，别泪流澌澌。
黄河清有时，别泪无收期。
+++张为
++++渔阳将军
霜髭拥颔对穷秋，著白貂裘独上楼。
向北望星提剑立，一生长为国家忧。
+++张为
++++句
到处即闭户，逢君方展眉。（《纪事》云为此句最有诗称）
+++马冉
++++岑公岩
南溪有仙涧，咫尺非人间。
泠泠松风下，日暮空苍山。
+++周镛
++++诸暨五泄山
路入苍烟九过溪，九穿岩曲到招提。
天分五溜寒倾北，地秀诸峰翠插西。
凿径破崖来木杪，驾泉鸣竹落榱题。
当年老默无消息，犹有词堂一杖藜。
+++刘赞
++++赠罗隐
人皆言子屈，独我谓君非。
明主既难谒，青山何不归。
年虚侵雪鬓，尘枉污麻衣。
自古逃名者，至今名岂微。
+++刘赞
++++句
絮花飞起雪漫漫，长得宫娥带笑看。（《柳枝词》，见《吟窗杂录》）
+++任翻
++++洛阳道
憧憧洛阳道，尘下生春草。
行者岂无家，无人在家老。
鸡鸣前结束，争去恐不早。
百年路傍尽，白日车中晓。
求富江海狭，取贵山岳小。
二端立在途，奔走无由了。
+++任翻
++++春晴
楚国多春雨，柴门喜晚晴。
幽人临水坐，好鸟隔花鸣。
野色临空阔，江流接海平。
门前到溪路，今夜月分明。
+++任翻
++++秋晚郊居
远声霜后树，秋色水边村。
野径无来客，寒风自动门。
海山藏日影，江月落潮痕。
惆怅高飞晚，年年别故园。
+++任翻
++++秋晚途次
秋色满行路，此时心不闲。
孤贫游上国，少壮有衰颜。
众鸟已归树，旅人犹过山。
萧条远林外，风急水潺潺。
+++任翻
++++葛仙井
古井碧沈沈，分明见百寻。
味甘传邑内，脉冷应山心。
圆入月轮净，直涵峰影深。
自从仙去后，汲引到如今。
+++任翻
++++桐柏观
飘飘云外者，暂宿聚仙堂。
半夜人无语，中宵月送凉。
鹤归高树静，萤过小池光。
不得多时住，门开是事忙。
+++任翻
++++冬暮野寺
江东寒近腊，野寺水天昏。
无酒可销夜，随僧早闭门。
照墙灯影短，著瓦雪声繁。
飘泊仍千里，清吟欲断魂。
+++任翻
++++赠济禅师
碧峰秋寺内，禅客已无情。
半顶发根白，一生心地清。
竹房侵月静，石径到门平。
山下尘嚣路，终年誓不行。
+++任翻
++++经堕泪碑
羊公传化地，千古事空存。
碑已无文字，人犹敬子孙。
岘山长闭恨，汉水自流恩。
数处烟岚色，分明是泪痕。
+++任翻
++++长安冬夜书事
忧来长不寐，往事重思量。
清渭几年客，故衣今夜霜。
春风谁识面，水国但牵肠。
十二门车马，昏明各自忙。
+++任翻
++++越江渔父
借问钓鱼者，持竿多少年。
眼明汀岛畔，头白子孙前。
棹入花时浪，灯留雨夜船。
越江深见底，谁识此心坚。
+++任翻
++++哭友人
逢著南州史，江边哭问君。
送终时有雪，归葬处无云。
官库惟留剑，邻僧共结坟。
儿孙未成立，谁与集遗文。
+++任翻
++++送李衡
羁栖亲故少，远别惜清才。
天畔出相送，路长知未回。
欲销今日恨，强把异乡杯。
君去南堂后，应无客到来。
+++任翻
++++宫怨
泪干红落脸，心尽白垂头。
自此方知怨，从来岂信愁。
+++任翻
++++惜花
无语与花别，细看枝上红。
明年又相见，还恐是愁中。
+++任翻
++++宿巾子山禅寺
绝顶新秋生夜凉，鹤翻松露滴衣裳。
前峰月映半江水，僧在翠微开竹房。
+++任翻
++++再游巾子山寺
灵江江上帻峰寺，三十年来两度登。
野鹤尚巢松树遍，竹房不见旧时僧。
+++任翻
++++三游巾子山寺感述
清秋绝顶竹房开，松鹤何年去不回。
惟有前峰明月在，夜深犹过半江来。
+++荆浩
++++画山水图答大愚
恣意纵横扫，峰峦次第成。
笔尖寒树瘦，墨淡野云轻。
岩石喷泉窄，山根到水平。
禅房时一展，兼称苦空情。
+++张直
++++宿顾城二首（顾城在范县东）
绿草展青裀，樾影连春树。
茅屋八九家，农器六七具。
主人有好怀，搴衣留我住。
春酒新泼醅，香美连糟滤。
一醉卧花阴，明朝送君去。
醉卧夜将半，土底闻鸡啼。
惊骇问主人，为我剖荒迷。
武汤东伐韦，固君含悲凄。
神夺悔悟魄，幻化为石鸡。
形骸仅盈寸，咿喔若啁蜺。
吾村耕耘叟，多获于锄犁。
+++陈光
++++题桃源僧
桃源有僧舍，跬步异人天。
花乱似无主，鹤鸣疑有仙。
轩廊明野色，松桧湿春烟。
定拟辞尘境，依师过晚年。

++下卷七百二十八
  
+++周昙
++++吟叙
历代兴亡亿万心，圣人观古贵知今。
古今成败无多事，月殿花台幸一吟。
+++周昙
++++闲吟
考摭妍媸用破心，剪裁千古献当今。
闲吟不是闲吟事，事有闲思闲要吟。
+++周昙
++++唐虞门 唐尧
祅氛不起瑞烟轻，端拱垂衣日月明。
传事四方无外役，茅茨深处土阶平。
+++周昙
++++唐虞门 虞舜
进善惩奸立帝功，功成揖让益温恭。
满朝卿士多元凯，为黜兜苗与四凶。
+++周昙
++++唐虞门 舜妃
苍梧一望隔重云，帝子悲寻不记春。
何事泪痕偏在竹，贞姿应念节高人。
+++周昙
++++唐虞门 再吟
潇湘何代泣幽魂，骨化重泉志尚存。
若道地中休下泪，不应新竹有啼痕。
+++周昙
++++三代门 夏禹
尧违天孽赖询谟，顿免洪波浸碧虚。
海内生灵微伯禹，尽应随浪化为鱼。
+++周昙
++++三代门 再吟
万古龙门一旦开，无成甘死作黄能。
司空定有匡尧术，九载之前何处来。
+++周昙
++++三代门 太康
师保何人为琢磨，安知父祖苦辛多。
酒酣禽色方为乐，讵肯闲听五子歌。
+++周昙
++++三代门 后稷
人惟邦本本由农，旷古谁高后稷功。
百谷且繁三曜在，牲牢郊祀信无穷。
+++周昙
++++三代门 文王
昭然明德报天休，礿祭惟馨胜杀牛。
二老五侯何所诈，不归商受尽归周。
+++周昙
++++三代门 武王
文王寝膳武王随，内竖言安色始怡。
七载岂堪囚羑里，一夫为报亦何疑。
+++周昙
++++三代门 太公
昌猎关西纣猎东，纣怜崇虎弃非熊。
危邦自谓多麟凤，肯把王纲取钓翁。
+++周昙
++++三代门 再吟
东邻不事事西邻，御物卑和物自亲。
天下言知天下者，兆人无主属贤人。
+++周昙
++++三代门 又吟
千妖万态逞妍姿，破国亡家更是谁。
匡政必能除苟媚，去邪当断勿狐疑。
+++周昙
++++三代门 子牙妻
陵柏无心竹变秋，不能同戚拟同休。
岁寒焉在空垂涕，覆水如何欲再收。
+++周昙
++++三代门 周公
文武传芳百代基，几多贤哲守成规。
仍闻吐握延儒素，犹恐民疵未尽知。
+++周昙
++++三代门 夷齐
让国由衷义亦乖，不知天命匹夫才。
将除暴虐诚能阻，何异崎岖助纣来。
+++周昙
++++三代门 管蔡
伊商胡越尚同图，管蔡如何有异谟。
不念祖宗危社稷，强于仁圣遣行诛。
+++周昙
++++三代门 成王
成王有过伯禽笞，圣惠能新日自奇。
王道既成何所感，越裳呈瑞凤来仪。
+++周昙
++++三代门 幽王
狼烟篝火为边尘，烽候那宜悦妇人。
厚德未闻闻厚色，不亡家国幸亡身。
+++周昙
++++三代门 平王
犬戎西集杀幽王，邦土何由不便亡。
宜臼东来年更远，川流难绝信源长。
+++周昙
++++春秋战国门 祭足
吴鲁燕韩岂别宗，曾无外御但相攻。
当时周郑谁为相，交质将何服远戎。
+++周昙
++++春秋战国门 再吟
周室衰微不共匡，干戈终日互争强。
诸侯若解尊天子，列国何因次第亡。
+++周昙
++++春秋战国门 隐公
今古难堤是小人，苟希荣宠任相亲。
陈谋不信怀忧惧，反间须防却害身。
+++周昙
++++春秋战国门 庄公
齐甲强临力有馀，鲁庄为战念区区。
鱼丽三鼓微曹刿，肉食安能暇远谟。
+++周昙
++++春秋战国门 哀公
贤为邻用国忧危，庙算无非委艳奇。
两叶翠娥春乍展，一毛须去不难吹。
+++周昙
++++春秋战国门 再吟
好龙天为降真龙，及见真龙瘁厥躬。
接下不勤徒好士，叶公何异鲁哀公。
+++周昙
++++春秋战国门 平公
鸿鹄轻腾万里高，何殊朝野得贤豪。
能知翼戴穹苍力，不是蒙茸腹背毛。
+++周昙
++++春秋战国门 文公
灭虢吞虞未息兵，柔秦败楚霸威成。
文公徒欲三强服，分晋元来是六卿。
+++周昙
++++春秋战国门 景公
觉病当宜早问师，病深难疗恨难追。
晋侯徒有秦医缓，疾在膏肓救已迟。
+++周昙
++++春秋战国门 卫灵公
子鱼无隐欲源清，死不忘忠感卫灵。
伯玉既亲知德润，残桃休吃悟兰馨。
+++周昙
++++春秋战国门 陈灵公
谁与陈君嫁祸来，孔宁行父夏姬媒。
灵公徒认徵舒面，至死何曾识祸胎。
+++周昙
++++春秋战国门 陈蔡君
楚聘宣尼欲道光，是时陈蔡畏邻强。
庸谋但解遮贤路，不解迎贤谋自昌。
+++周昙
++++春秋战国门 楚惠王
芹中遇蛭强为吞，不欲缘微有害人。
何事免成心腹疾，皇天惟德是相亲。
+++周昙
++++春秋战国门 楚怀王
不听陈轸信张仪，六里商於果见欺。
既舍黔中西换得，又令生去益堪悲。
+++周昙
++++春秋战国门 再吟
不得商於又失齐，楚怀方寸一何迷。
明知秦是虎狼国，更忍车轮独向西。
+++周昙
++++春秋战国门 韩惠王
韩惠开渠止暴秦，营田万顷饱秦人。
何殊般肉供羸兽，兽壮安知不害身。
+++周昙
++++春秋战国门 顷襄王
秦陷荆王死不还，只缘偏听子兰言。
顷襄还信子兰语，忍使江鱼葬屈原。
+++周昙
++++春秋战国门 武公
猛兽来兵只为文，岂宜凉德拟图尊。
君看豹彩蒙麋质，人取无难必不存。
+++周昙
++++春秋战国门 华元
未知军法忌偏颇，徒解于思腹漫皤。
昔日羊斟曾不预，今朝为政事如何。
+++周昙
++++春秋战国门 臧孙
诸孟憎吾似犬狞，贤臧哭孟倍伤情。
季孙爱我如甘疾，疾足亡身药故宁。
+++周昙
++++春秋战国门 公叔
吴起南奔魏国荒，必听公叔失贤良。
无谋纵欲离安邑，可免河沟徙大梁。
+++周昙
++++春秋战国门 庄辛
庄辛正谏谓妖词，兵及鄢陵始悔思。
见兔必能知顾犬，亡羊补栈未为迟。
+++周昙
++++春秋战国门 孙膑
曾嫌胜己害贤人，钻火明知速自焚。
断足尔能行不足，逢君谁肯不酬君。
+++周昙
++++春秋战国门 灵辄
失水枯鳞得再生，翳桑无地谢深情。
朱轮未染酬恩血，公子何由见赤诚。
+++周昙
++++春秋战国门 郭开
秦袭邯郸岁月深，何人沾赠郭开金。
廉颇还国李牧在，安得赵王为尔擒。
+++周昙
++++春秋战国门 乐羊
杯羹忍啜得非忠，巧佞胡为惑主聪。
盈箧谤书能寝默，中山不是乐羊功。
+++周昙
++++春秋战国门 虞卿
割地求和国必危，安知坚守绝来思。
年年来伐年年割，割尽邯郸何所之。
+++周昙
++++春秋战国门 豫让
门客家臣义莫俦，漆身吞炭不能休。
中行智伯思何异，国士终期国士酬。
+++周昙
++++春秋战国门 毛遂
不识囊中颖脱锥，功成方信有英奇。
平原门下三千客，得力何曾是素知。
+++周昙
++++春秋战国门 再吟
定获英奇不在多，然须设网遍山河。
禽虽一目罗中得，岂可空张一目罗。
+++周昙
++++春秋战国门 田文
下客常才不足珍，谁为狗盗脱强秦。
秦关若待鸡鸣出，笑杀临淄土偶人。
+++周昙
++++春秋战国门 再吟
门下三千各自矜，频弹剑客独无能。
田文不厌无能客，三窟全身果有凭。
+++周昙
++++春秋战国门 冯讙
兔窟穿成主再兴，辈流狐伏敢骄矜。
冯讙不是无能者，要试君心欲展能。
+++周昙
++++春秋战国门 章子
在家能子必能臣，齐将功成以孝闻。
改葬义无欺死父，临戎安肯背生君。
+++周昙
++++春秋战国门 卞和
磷磷谁为惑温温，至宝凡姿甚易分。
自是时人多贵耳，目无明鉴使俱焚。
+++周昙
++++春秋战国门 季札
吹毛霜刃过千金，生许徐君死挂林。
宝剑徒称无价宝，行心更贵不欺心。
+++周昙
++++春秋战国门 孙武
理国无难似理兵，兵家法令贵遵行。
行刑不避君王宠，一笑随刀八阵成。
+++周昙
++++春秋战国门 夫差
信听谗言疾不除，忠臣须杀竟何如。
会稽既雪夫差死，泉下胡颜见子胥。
+++周昙
++++春秋战国门 少孺
宝贵亲仁与善邻，邻兵何要互相臻。
螳螂定是遭黄雀，黄雀须防挟弹人。
+++周昙
++++春秋战国门 苏厉
百步穿杨箭不移，养由堪教听弘规。
身隆业著未知退，勿遣功名一旦隳。
+++周昙
++++春秋战国门 鬻拳
鬻拳强谏惧威刑，退省怀惭不顾生。
双刖忍行留痛恨，惟君适足见忠诚。
+++周昙
++++春秋战国门 荆轲
反刃相酬是匹夫，安知突骑驾群胡。
有心为报怀权略，可在於期与地图。
+++周昙
++++春秋战国门 再吟
几尺如霜利不群，恩仇未报反亡身。
诚哉利器全由用，可惜吹毛不得人。
+++周昙
++++春秋战国门 陈轸
丹青徒有逞喧哗，有足由来不是蛇。
杀将破军为柱国，君今官极更何加。
+++周昙
++++春秋战国门 田饶
厨抛败肉士怀饥，仓烂馀粮客未炊。
临难欲行求死士，将何恩信致扶危。
+++周昙
++++春秋战国门 鲍叔
忠臣祝寿吐嘉词，鲍叔临轩酒一卮。
安不忘危臣所愿，愿思危困必无危。
+++周昙
++++春秋战国门 晏婴
正人徒以刃相危，贪利忘忠死不为。
麋鹿命悬当有处，驱车何必用奔驰。
+++周昙
++++春秋战国门 再吟
下泽逢蛇盖是常，还如山上见豺狼。
国中有怪非蛇兽，不用贤能是不祥。
+++周昙
++++春秋战国门 又吟
马毙厩人欲就刑，百年临尽一言生。
赖逢贤相能匡救，仍免吾君播恶声。
+++周昙
++++春秋战国门 叔向
重禄存家不敢言，小臣忧祸亦如然。
明开谏诤能无罪，只此宜为理国先。
+++周昙
++++春秋战国门 师旷
老能劝学照馀生，似夜随灯到处明。
往行前言如不见，暗中无烛若为行。
+++周昙
++++春秋战国门 智伯
三国连兵敌就擒，晋阳城下碧波深。
风涛撼处看沈赵，舟楫不从翻自沈。
+++周昙
++++春秋战国门 再吟
攻城来下惜先分，一旦家邦属四邻。
徒逞威强称智伯，不知权变是愚人。
+++周昙
++++春秋战国门 襄子
君子常闻不迫危，城崩何用急重围。
叛亡能退修文德，果见中牟以义归。
+++周昙
++++春秋战国门 杨回
三逐乡闾五去君，莫知何地可容身。
杨回不是逢英鉴，白首无成一旅人。
+++周昙
++++春秋战国门 颜回
陋巷箪瓢困有年，是时端木饫腥膻。
宣尼行教何形迹，不肯分甘救子渊。
+++周昙
++++春秋战国门 子贡
救鲁亡吴事可伤，谁令利口说田常。
吴亡必定由端木，鲁亦宜其运不长。
+++周昙
++++春秋战国门 再吟
一言能使定安危，安己危人是所宜。
仁义不思垂教化，背恩亡德岂儒为。
+++周昙
++++春秋战国门 郑相
郑相清贤慎有馀，好鱼鱼至竟何如。
退鱼留得终身禄，禄在何忧不得鱼。
+++周昙
++++春秋战国门 子产
为政何门是化源，宽仁高下保安全。
如嫌水德人多狎，拯溺宜将猛济宽。
+++周昙
++++春秋战国门 管仲
美酒浓馨客要沽，门深谁敢强提壶。
苟非贤主询贤士，肯信沽人畏子獹。
+++周昙
++++春秋战国门 再吟
社鼠穿墙巧庇身，何由攻灌若为熏。
能知窟穴依形势，不听谗邪是圣君。
+++周昙
++++春秋战国门 范蠡
西子能令转嫁吴，会稽知尔啄姑苏。
迹高尘外功成处，一叶翩翩在五湖。
+++周昙
++++春秋战国门 屈原
满朝皆醉不容醒，众浊如何拟独清。
江上流人真浪死，谁知浸润误深诚。
+++周昙
++++春秋战国门 黄歇
春申随质若王图，为主轻生大丈夫。
女子异心安足听，功成何更用阴谟。
+++周昙
++++春秋战国门 王后
连环要解解非难，忽碎瑶阶一旦间。
两国相持兵不解，会应俱碎似连环。
+++周昙
++++春秋战国门 樊姬
侧影频移未退朝，喜逢贤相日从高。
当时不有樊姬问，令尹何由进叔敖。
+++周昙
++++春秋战国门 齐桓公
三往何劳万乘君，五来方见一微臣。
微臣傲爵能轻主，霸主如何敢傲人。
+++周昙
++++春秋战国门 中山君
敌临烹子一何庸，激怒来军速自攻。
结怨岂思围不解，愚谋多以杀为雄。
+++周昙
++++春秋战国门 赵简子
简子雄心蓄霸机，贤愚聊欲试诸儿。
假言藏宝非真宝，不是生知焉得知。
+++周昙
++++春秋战国门 再吟
谔谔能昌唯唯亡，亦由匡正得贤良。
一从忠谠无周舍，吾过何人为短长。
+++周昙
++++春秋战国门 赵宣子
门人曾不有提弥，连嗾呀呀孰敢支。
临难若教无苟免，乱朝争那以獒为。
+++周昙
++++春秋战国门 韩昭侯
去年秦伐我宜阳，今岁天灾旱且荒。
对此不思人力困，楼门何可更高张。
+++周昙
++++春秋战国门 魏文侯
冒雨如何固出畋，虑乖群约失乾乾。
文侯不是贪禽者，示信将为教化先。
+++周昙
++++春秋战国门 郤成子
陈乐无欢璧在隅，宰臣怀智有微谟。
苟非成子当明哲，谁是仁人可托孤。
+++周昙
++++春秋战国门 秦武阳
丱岁徒闻有壮名，及令为副误荆卿。
是时环柱能相副，谁谓燕囚事不成。
+++周昙
++++春秋战国门 田子方
太子无嫌礼乐亏，愿听贫富与安危。
贱贫骄物贫终在，富贵骄人贵必隳。
+++周昙
++++春秋战国门 淳于髡
穰穰何祷手何赍，一呷村浆与只鸡。
以少求多诚可笑，还如轻币欲全齐。
+++周昙
++++春秋战国门 再吟
戏问将何对所耽，滑稽无骨是常谭。
昔时王者皆通四，近见君王只好三。
+++周昙
++++春秋战国门 再吟
曲突徙薪不谓贤，焦头烂额飨盘筵。
时人多是轻先见，不独田家国亦然。
+++周昙
++++春秋战国门 田子奇
少年为吏虑非循，一骑奔追委使臣。
使者不追何所对，车中缘见白头人。
+++周昙
++++春秋战国门 百里奚
船骥由来是股肱，在虞虞灭在秦兴。
裁量何异刀将尺，只系用之能不能。
+++周昙
++++春秋战国门 孙叔敖
童稚逢蛇叹不祥，虑悲来者为埋藏。
是知阳报由阴施，天爵昭然契日彰。
+++周昙
++++春秋战国门 鲁仲连
昔迸烧牛发战机，夜奔惊火走燕师。
今来跃马怀骄惰，十万如无一撮时。
+++周昙
++++春秋战国门 宋子罕
子怜温润欲归仁，吾贵坚廉是宝身。
自有不贪身内宝，玉人徒献外来珍。
+++周昙
++++春秋战国门 宫之奇
虞虢相依自保安，谋臣吞度不为难。
贪怜璧马迷香饵，肯信之奇谕齿寒。
+++周昙
++++春秋战国门 王孙满
九牧金熔物像成，辞昏去乱祚休明。
兴亡在德不在鼎，楚子何劳问重轻。
+++周昙
++++春秋战国门 颜叔子
夜雨邻娃告屋倾，一宵从寄念悲惊。
诚知独处从烧烛，君子行心要自明。
+++周昙
++++春秋战国门 张孟谭
强兵四合国将危，赖有谋臣为发挥。
城内蒿铜诚自有，无谋谁解见玄机。
+++周昙
++++春秋战国门 公子无忌
按剑临笼震咄呼，鹞甘枭戮伏鸠辜。
能怜钝拙诛豪俊，悯弱摧强真丈夫。
+++周昙
++++春秋战国门 再吟
赵解重围魏再昌，信陵贤德日馨芳。
昏蒙愚主听谗说，公子云亡国亦亡。
+++周昙
++++春秋战国门 侯嬴朱亥
屠肆监门一贱微，信陵交结国人非。
当时不是二君计，匹马那能解赵围。
+++周昙
++++春秋战国门 再吟
走敌存亡义有馀，全由雄勇与英谟。
但如公子能交结，朱亥侯嬴何代无。

++下卷七百二十九
  
+++周昙
++++秦门 胡亥
鹿马何难辨是非，宁劳卜筮问安危。
权臣为乱多如此，亡国时君不自知。
+++周昙
++++秦门 再吟
盗贼纵横主恶闻，遂为流矢犯君轩。
怪言何不早言者，若使早言还不存。
+++周昙
++++秦门 赵高
赵高胡亥速天诛，率土兴兵怨毒痡。
丰沛见机群小吏，功成儿戏亦何殊。
+++周昙
++++秦门 陈涉
秦法烦苛霸业隳，一夫攘臂万夫随。
王侯无种英雄志，燕雀喧喧安得知。
+++周昙
++++秦门 项籍
九垓垂定弃谋臣，一阵无功便杀身。
壮士诚知轻性命，不思辜负八千人。
+++周昙
++++秦门 范增
智士宁为暗主谟，范公曾不读兵书。
平生心力为谁尽，一事无成空背疽。
+++周昙
++++前汉门 高祖
爱子从烹报主时，安知强啜不含悲。
太公悬命临刀几，忍取杯羹欲为谁。
+++周昙
++++前汉门 再吟
北伐匈奴事可悲，当时将相是其谁。
君臣束手平城里，三十万兵能忍饥。
+++周昙
++++前汉门 周苛纪信
为主坚能不顾身，赴汤蹈火见忠臣。
后来邦国论心义，谁是君王出热人。
+++周昙
++++前汉门 酂侯
共怪酂侯第一功，咸称得地合先封。
韩生不是萧君荐，猎犬何人为指踪。
+++周昙
++++前汉门 曲逆侯
社肉分平未足奇，须观大用展无私。
一朝如得宰天下，必使还如宰社时。
+++周昙
++++前汉门 薛公
黥布称兵孰敢当，薛公三计为斟量。
上中良策知非用，南取长沙是死乡。
+++周昙
++++前汉门 条侯
上将风戈赏罚明，矛鋋严闭亚夫营。
人君却禀将军令，按辔垂鞭为缓行。
+++周昙
++++前汉门 平津侯
儒素逢时得自媒，忽从徒步列公台。
北辰如不延吾辈，东阁何由逐汝开。
+++周昙
++++前汉门 博陆侯
栋梁徒自保坚贞，毁穴难防雀鼠争。
不是主人知诈伪，如何柱石免欹倾。
+++周昙
++++前汉门 夏贺良
汉代中微亦再昌，忠臣忧国冀修禳。
赤精符谶诚非妄，枉杀无辜夏贺良。
+++周昙
++++前汉门 王莽
权归诸吕牝鸡鸣，殷鉴昭然讵可轻。
新室不因崇外戚，水中安敢寄生营。
+++周昙
++++前汉门 再吟
重赋严刑作祸胎，岂知由此乱离媒。
家传揖让亦难济，况是身从倾篡来。
+++周昙
++++前汉门 又吟
铜马朱眉满四方，总缘居摄乱天常。
因君多少布衣士，不是公卿即帝王。
+++周昙
++++前汉门 毛延寿
不拔金钗赂汉臣，徒嗟玉艳委胡尘。
能知货贿移妍丑，岂独丹青画美人。
+++周昙
++++前汉门 刘圣公
不纳良谋刘縯言，胡为衔璧向崇宣。
伤哉乱帝途穷处，何必当时谮福先。
+++周昙
++++前汉门 樊崇徐宣
庸中佼佼铁铮铮，百万长驱入帝京。
首事纵隳三善在，归仁何虑不全生。
+++周昙
++++前汉门 僭号公孙述
剑蜀金汤孰敢争，子阳才业匪雄英。
方知在德不在险，危栈何曾阻汉兵。
+++周昙
++++后汉门 光武
成败非儒孰可量，儒生何指指萧王。
萧王得众能宽裕，吴汉归来帝业昌。
+++周昙
++++后汉门 明帝
朝臣咸佞孰知非，张佚公忠语独奇。
博士一言除太傅，谥为明帝信其宜。
+++周昙
++++后汉门 桓帝
能嫌跋扈斩梁王，宁便荣枯信段张。
襄楷忠言谁佞惑，忍教奸祸起萧墙。
+++周昙
++++后汉门 灵帝
榜悬金价鬻官荣，千万为公五百卿。
公瑾孔明穷退者，安知高卧遇雄英。
+++周昙
++++后汉门 废帝
乱兵如猬走王师，社稷颠危孰为持。
夜逐萤光寻道路，汉家天子步归时。
+++周昙
++++后汉门 献帝
只为曹侯数贵人，普天黔首尽黄巾。
汉灵早听侍中谏，安得献生称不辰。
+++周昙
++++后汉门 再吟
咸怨刑科有党偏，耕夫无不事戎旃。
是时老幼饥号处，一斛黄禾五百千。
+++周昙
++++后汉门 子密
子密封侯岂所宜，能高德义必无为。
当时若缚还彭氏，率土何忧不自归。
+++周昙
++++后汉门 羊续
鱼悬洁白振清风，禄散亲宾岁自穷。
单席寒厅惭使者，葛衣何以至三公。
+++周昙
++++后汉门 杨震
为国推贤匪惠私，十金为报遽相危。
无言暗室何人见，咫尺斯须已四知。
+++周昙
++++后汉门 赵孝
绿林清旦正朝饥，岂计行人瘦与肥。
为感在原哀叫切，鶺鴒休报听双飞。
+++周昙
++++后汉门 马后
粗衣闲寂阅群书，荐达嫔妃广帝居。
再实伤根嫌贵宠，惠慈劳悴育皇储。
+++周昙
++++后汉门 魏博妻
萝挂青松是所依，松凋萝更改何枝。
操刀必割腕可断，磐石徒坚心不移。
+++周昙
++++后汉门 曹娥
心摧目断哭江濆，窥浪无踪日又昏。
不入重泉寻水底，此生安得见沈魂。
+++周昙
++++后汉门 周都妻
绿水双鸳一已沈，皇天更欲配何禽。
不将血涕随霜刃，谁见朱殷未死心。
+++周昙
++++后汉门 鲍宣妻
君恶奢华意不欢，一言从俭亦何难。
但能和乐同琴瑟，未必恩情在绮纨。
+++周昙
++++后汉门 吕母
狱无良吏雪无由，处处戈鋋自执仇。
吕母衔冤穷老妇，亦能为帅复私雠。
+++周昙
++++三国门 蜀先主
豫州军败信途穷，徐庶推能荐卧龙。
不是卑词三访谒，谁令玄德主巴邛。
+++周昙
++++三国门 再吟
一家区宇忽三分，龌龊车书曷足论。
定有伊姜为佐辅，忍教鸿雁各乾坤。
+++周昙
++++三国门 后主
万峰如剑载前来，危阁横空信险哉。
对此玄休长叹息，方知刘禅是庸才。
+++周昙
++++三国门 吴后主
吴宫季主恣骄奢，移尽江南百媚花。
一旦狂风江上起，花随风散落谁家。
+++周昙
++++三国门 王表
王表闻声莫见身，吴中敬事甚君亲。
是知邦国将亡灭，不听人臣听鬼神。
+++周昙
++++三国门 鲁肃
轻财重义见英奇，圣主贤臣是所依。
公瑾窘饥求子敬，一言才起数船归。
+++周昙
++++晋门 晋武帝
汉贪金帛鬻公卿，财赡羸军冀国宁。
晋武鬻官私室富，是知犹不及桓灵。
+++周昙
++++晋门 再吟
君人为理在安民，论道求贤德自新。
经国远图无所问，何曾言指一何神。
+++周昙
++++晋门 惠帝
蛙鸣堪笑问官私，更劝饥人食肉糜。
蒙昧万机犹妇女，寇戎安得不纷披。
+++周昙
++++晋门 贾后
贾后甘为废戮人，齐王还杀赵王伦。
一从天下无真主，瓜割中原四百春。
+++周昙
++++晋门 怀帝
蕃汉戈矛遍九垓，两京簪绂走黄埃。
刘聪大会平阳日，遣帝行觞事可哀。
+++周昙
++++晋门 愍帝
耕牛吃尽大田荒，二两黄金籴斗粮。
御粥又闻无麴屑，不降胡虏奈饥肠。
+++周昙
++++晋门 郭钦
谁疑忠谏郭钦言，不逐戎夷出塞垣。
晋室既无明圣主，果为胡虏乱中原。
+++周昙
++++晋门 王夷甫
六合谁为辅弼臣，八风昏处尽胡尘。
是知济弱扶倾术，不属高谈虚论人。
+++周昙
++++晋门 王茂弘
韩魏荆扬日岂堪，胡风看欲过江南。
中原一片生灵血，谁秉王纲色不惭。
+++周昙
++++晋门 吴隐之
闻说贪泉近郁林，隐之今日得深斟。
徒言滴水能穿石，其那坚贞匪石心。
+++周昙
++++晋门 再吟
贪泉何处是泉源，只在灵台一点间。
必也心源元自有，此泉何必在江山。
+++周昙
++++六朝门 前赵刘聪
戎羯谁令识善言，刑将不舍遽能原。
垂成却罢凤仪殿，仍改逍遥纳谏园。
+++周昙
++++六朝门 前凉张轨
官从主簿至专征，谁遣凉王破赵名。
益信用贤由拔擢，穰苴不是将家生。
+++周昙
++++六朝门 后魏武帝
太武南征似卷蓬，徐阳兖蔡杀皆空。
从来吊伐宁如此，千里无烟血草红。
+++周昙
++++六朝门 三废帝
明庄节闵并罹殃，命在朱高二悖王。
已叹一年三易换，更嗟殴辱下东廊。
+++周昙
++++六朝门 苻坚
百万南征几马归，叛亡如猬亦何悲。
宾擒敌国诸戎主，更遣权兵过在谁。
+++周昙
++++六朝门 再呤
空知勇锐不知兵，困兽孤军未可轻。
安有长驱百馀万，身驰几旅欲先征。
+++周昙
++++六朝门 又吟
水影星光怪异多，不思修德事干戈。
无谋拒谏仍轻敌，国破身擒将奈何。
+++周昙
++++六朝门 宋武帝
栖栖老楚未遭时，债主凭陵似迫危。
人杰既为王谧识，刁逵诛斩独何悲。
+++周昙
++++六朝门 二废帝
肆意荒狂杀不辜，方嗟废帝又苍梧。
自言威震为英武，肯虑湘东与玉夫。
+++周昙
++++六朝门 齐废帝东昏侯
定策谁扶捕鼠儿，不忧萧衍畏潘妃。
长围既合刀临项，犹惜金钱对落晖。
+++周昙
++++六朝门 梁武帝
梁武年高厌六龙，繁华声色尽归空。
不求贤德追尧舜，翻作忧囚一病翁。
+++周昙
++++六朝门 再吟
兴亡何故遽环回，汤纣身为事可哀。
莫是自长嫌胜己，蔽贤犹执匹夫才。
+++周昙
++++六朝门 简文帝
救兵方至强抽军，与贼开城是简文。
曲项琵琶催酒处，不图为乐向谁云。
+++周昙
++++六朝门 元帝
木栅江城困魏军，王褒横议遏谋臣。
宾降未免俱为戮，一死安能谢益仁。
+++周昙
++++六朝门 谢举
叛奴逃数岂堪留，忠节曾无肯到头。
朱异早能同远见，青衫宁假帝登楼。
+++周昙
++++六朝门 朱异
徒览儒书不学兵，彦和虚得不廉名。
四郊多垒犹相罪，国破将何谢太清。
+++周昙
++++六朝门 傅昭
为政残苛兽亦饥，除饥机在养疲羸。
人能善政兽何暴，焉用劳人以槛为。
+++周昙
++++六朝门 宣帝
宣帝骄奢恣所为，后宫升降略无时。
乘危自有妻公在，安许鸾凰是尉迟。
+++周昙
++++六朝门 李集
忠谏能坚信正臣，三沈三屈竟何云。
每沈良久方能语，及语还呼桀纣君。
+++周昙
++++隋门 隋文帝
孤儿寡妇忍同欺，辅政刚教篡夺为。
矫诏必能疏昉译，直臣诚合重颜仪。
+++周昙
++++隋门 独孤后
腹生奚强有亲疏，怜者为贤弃者愚。
储贰不遭谗构死，隋亡宁便在江都。
+++周昙
++++隋门 炀帝
拒谏劳兵作祸基，穷奢极武向戎夷。
兆人疲弊不堪命，天下嗷嗷新主资。
+++周昙
++++隋门 贺若弼
破敌将军意气豪，请除倾国斩妖娆。
红绡忍染娇春雪，瞪目看行切玉刀。

++下卷七百三十
  
+++李九龄
++++上清辞五首
入海浮生汗漫秋，紫皇高宴五云楼。
霓裳曲罢天风起，吹散仙香满十洲。
楼锁彤霞地绝尘，碧桃花发九天春。
东皇近日慵游宴，闲煞瑶池五色麟。
上清仙路有丹梯，影响行人到即迷。
不会无端个渔父，阿谁教入武陵溪。
本来方朔是真仙，偶别丹台未得还。
何事玉皇消息晚，忍教憔悴向人间。
新拜天官上玉都，紫皇亲授五灵符。
群仙个个来相问，人世风光似此无。
+++李九龄
++++读三国志
有国由来在得贤，莫言兴废是循环。
武侯星落周瑜死，平蜀降吴似等闲。
+++李九龄
++++山舍南溪小桃花
一树繁英夺眼红，开时先合占东风。
可怜地僻无人赏，抛掷深山乱木中。
+++李九龄
++++春行遇雨
夹路轻风撼柳条，雨侵春态动无憀。
采香陌上谁家女，湿损钗头翡翠翘。
+++李九龄
++++登楼寄远
满城春色花如雪，极目烟光月似钩。
总是动人乡思处，更堪容易上高楼。
+++李九龄
++++望思台
汉武年高慢帝图，任人曾不问贤愚。
直饶四老依前出，消得江充宠佞无。
+++李九龄
++++山舍偶题
门掩松萝一径深，偶携藜杖出前林。
谁知尽日看山坐，万古兴亡总在心。
+++李九龄
++++荆溪夜泊
点点渔灯照浪清，水烟疏碧月胧明。
小滩惊起鸳鸯处，一双采莲船过声。
+++李九龄
++++旅舍卧病
家隔西秦无远信，身随东洛度流年。
病来旅馆谁相问，牢落闲庭一树蝉。
+++李九龄
++++登昭福寺楼
旅怀秋兴正无涯，独倚危楼四望赊。
谷变陵迁何处问，满川空有旧烟霞。
+++李九龄
++++代边将
雪冻阴河半夜风，战回狂虏血漂红。
据鞍遥指长安路，须刻麟台第一功。
+++李九龄
++++夜与张舒话别
愁听南楼角又吹，晓鸡啼后更分离。
如何销得凄凉思，更劝灯前酒一卮。
+++李九龄
++++寒梅词
霜梅先拆岭头枝，万卉千花冻不知。
留得和羹滋味在，任他风雪苦相欺。
+++李九龄
++++题灵泉寺
入谷先生一阵香，异花奇木簇禅堂。
可怜门外高低路，万毂千蹄日日忙。
+++李九龄
++++宿张正字别业
茅屋萧寥烟暗后，松窗寂历月明初。
此时谁念孤吟客，唯有黄公一帙书。
+++李九龄
++++鹤
天上瑶池覆五云，玉麟金凤好为群。
不须更饮人间水，直是清流也汗君。
+++李九龄
++++过相思谷
悠悠信马春山曲，芳草和烟铺嫩绿。
正被离愁著莫人，那堪更过相思谷。
+++李九龄
++++写庄子
圣泽安排当散地，贤侯优贷借新居。
闲中亦有闲生计，写得南华一部书。
+++李九龄
++++山中寄友人
乱云堆里结茅庐，已共红尘迹渐疏。
莫问野人生计事，窗前流水枕前书。

++下卷七百三十一
  
+++胡宿
++++津亭
津亭欲阕戒棠舟，五两风来不暂留。
西北浮云连魏阙，东南初日满秦楼。
层城渺渺人伤别，芳草萋萋客倦游。
平乐旧欢收不得，更凭飞梦到瀛洲。
+++胡宿
++++古别
长道何年祖軷休，风帆不断岳阳楼。
佳人挟瑟漳河晓，壮士悲歌易水秋。
九帐青油徒自负，百壶芳醑岂消忧。
至今长乐坡前水，不啻秦人怨陇头。
+++胡宿
++++塞上
汉家神箭定天山，烟火相望万里间。
契利请盟金匕酒，将军归卧玉门关。
云沈老上妖氛断，雪照回中探骑闲。
五饵已行王道胜，绝无刁斗至阗颜。
+++胡宿
++++寄昭潭王中立
高弦一弄武陵深，六幕天空万里心。
吴苑歌骊成久别，楚峰回雁好归音。
十千美酒花期隔，三百枯棋弈思沈。
莫上孤城频送目，浮云西北是家林。
+++胡宿
++++雪
屏翳驱云结夜阴，素花飘坠恶氛沈。
色欺曹国麻衣浅，寒入荆王翠被深。
天上明河银作水，海中仙树玉为林。
日高独拥鹴裘卧，谁乞长安取酒金。
+++胡宿
++++冲虚观
五粒青松护翠苔，石门岑寂断纤埃。
水浮花片知仙路，风递鸾声认啸台。
桐井晓寒千乳敛，茗园春嫩一旗开。
驰烟未勒山亭字，可是英灵许再来。
+++胡宿
++++淮南发运赵邢州被诏归阙
天台封诏紫泥馨，马首前瞻北斗城。
在函关先望气，帝于京兆最知名。
一区东第趋晨近，数刻西厢接昼荣。
正是两宫裁化日，百金双璧拜虞卿。
+++胡宿
++++天街晓望
长乐才闻一叩钟，百官初谒未央宫。
金波穆穆沙堤月，玉树琤琤上苑风。
香重椒兰横结雾，气寒龙虎远浮空。
嗟余索米无人问，行避霜台御史骢。
+++胡宿
++++淮南王
贪铸金钱盗写符，何曾七国戒前车。
长生不待炉中药，鸿宝谁收箧里书。
碧井床空天影在，小山人去桂丛疏。
云中鸡犬无消息，麦秀渐渐遍故墟。
+++胡宿
++++赵宗道归辇下
沿牒相逢楚水湄，竹林文酒此攀嵇。
半毡未暖还伤别，一臂初交又解携。
江浦呕哑风送橹，河桥勃窣柳垂堤。
明年四月秦关到，洗眼扬州看马蹄。
+++胡宿
++++忆荐福寺牡丹
十日春风隔翠岑，只应繁朵自成阴。
樽前可要人颓玉，树底遥知地侧金。
花界三千春渺渺，铜槃十二夜沈沈。
雕槃分篸何由得，空作西州拥鼻吟。
+++胡宿
++++次韵和朱况雨中之什
苍野迷云黯不归，远风吹雨入岩扉。
石床润极琴丝缓，水阁寒多酒力微。
夕梦将成还滴滴，春心欲断正霏霏。
忧花惜月长如此，争得东阳病骨肥。
+++胡宿
++++感旧
千里青云未致身，马蹄空踏几年尘。
曾迷玉洞花光老，欲过金城柳眼新。
粉壁已沈题凤字，酒垆犹记姓黄人。
坞中横笛偏多感，一涕阑干白角巾。
+++胡宿
++++城南
昨夜轻阴结夕霏，城南十里有香泥。
初闻山鸟惊新哢，遥见林花识旧蹊。
荡桨远从芳草渡，垫巾还傍绿杨堤。
罗敷正苦桑蚕事，惆怅南来五马蹄。
+++胡宿
++++早夏
井辖投多思不禁，密垂珠箔昼沈沈。
睡惊燕语频移枕，病起蛛丝半在琴。
雨径乱花埋宿艳，月轩修竹转凉阴。
一春酒费知多少，探尽囊中换赋金。
+++胡宿
++++侯家
洞户春迟漏箭长，短辕初返雒阳傍。
彩云按曲青岑醴，沈水薰衣白璧堂。
前槛兰苕依玉树，后园桐叶护银床。
宴残红烛长庚烂，还促朝珂谒未央。
+++胡宿
++++函谷关
天开函谷壮关中，万古惊尘向此空。
望气竟能知老子，弃繻何不识终童。
谩持白马先生论，未抵鸣鸡下客功。
符命已归如掌地，一丸曾误隗王东。
+++胡宿
++++残花
雨压残红一夜凋，晓来帘外正飘摇。
数枝翠叶空相对，万片香魂不可招。
长乐梦回春寂寂，武陵人去水迢迢。
愁将玉笛传遗恨，苦被芳风透绮寮。
+++胡宿
++++次韵徐爽见寄
五两青丝帝渥深，平时可敢叹英沈。
侏儒自是长三尺，澼纩都来直数金。
寂寞死灰人丧偶，婆娑生意树交阴。
年来想见琼枝色，久梦蘧蘧到竹林。
+++杜常
++++华清宫
行尽江南数十程，晓星残月入华清。
朝元阁上西风急，都入长杨作雨声。
+++滕白
++++题文川村居
种茶岩接红霞坞，灌稻泉生白石根。
皤腹老翁眉似雪，海棠花下戏儿孙。
+++滕白
++++燕
短羽新来别海阳，真珠高卷语雕梁。
佳人未必全听尔，正把金针绣凤凰。
+++王喦
++++题严君观
寒云古木罩星台，凡骨仙踪信可哀。
二十年前曾此到，一千年内未归来。
+++王喦
++++山中有所思
零零夜雨渍愁根，触物伤离好断魂。
莫怪杜鹃飞去尽，紫微花里有啼猿。
+++王喦
++++燕
一巢功绩破春光，絮落花残两翅狂。
月树风枝不栖去，强来言语泥雕梁。
+++王喦
++++贫女
难把菱花照素颜，试临春水插花看。
木兰船上游春子，笑把荆钗下远滩。
+++王喦
++++杪春寄友人
何处相逢万事忙，卓家楼上百淘香。
明朝渐近山僧寺，更为残花醉一场。
+++王喦
++++回旧山
庾家楼上谢家池，处处风烟少旧知。
明日落花谁共醉，野溪猿鸟恨归迟。

++下卷七百三十二
  
+++高力士
++++感巫州荠菜
两京作斤卖，五溪无人采。
夷夏虽有殊，气味都不改。
+++高力士
++++句
烟熏眼落膜，瘴染面朱虞。（流巫州时作）
+++王越宾
++++使至灊山（神异录：明皇尝梦游灊岳遣越宾祀之）
碧坞烟霞昼未开，游人到处尽裴回。
凭谁借问岩前叟，曾托吾皇一梦来。
+++王良会
++++和武相公中秋夜西蜀锦楼望月得清字
德星摇此夜，珥耳满重城。
杳霭烟氛色，飘飖砧杵声。
令行秋气爽，乐感素风轻。
共赏千年圣，长歌四海清。
+++南诏骠信
++++星回节游避风台与清平官赋
避风善阐台，极目见藤越。
悲哉古与今，依然烟与月。
自我居震旦，翊卫类夔契。
伊昔颈皇运，艰难仰忠烈。
不觉岁云暮，感极星回节。
元昶同一心，子孙堪贻厥。
+++赵叔达
++++星回节避风台骠信命赋
法驾避星回，波罗毗勇猜。
河润冰难合，地暖梅先开。
下令俚柔洽，献賝弄栋来。
愿将不才质，千载侍游台。
+++杨奇鲲
++++途中诗
□□□□□□□，□□□□□□□。
风里浪花吹更白，雨中山色洗还青。
海鸥聚处窗前见，林狖啼时枕上听。
此际自然无限趣，王程不敢暂留停。
+++布燮
++++听妓洞云歌
嵇叔夜，鼓琴饮酒无闲暇。
若使当时闻此歌，抛掷广陵都不藉。
刘伯伦，虚生浪死过青春。
一饮一硕犹自醉，无人为尔卜深尘。
+++布燮
++++思乡作
泸北行人绝，云南信未还。
庭前花不扫，门外柳谁攀。
坐久销银烛，愁多减玉颜。
悬心秋夜月，万里照关山。
+++朝衡
++++衔命还国作
衔命将辞国，非才忝侍臣。
天中恋明主，海外忆慈亲。
伏奏违金阙，騑骖去玉津。
蓬莱乡路远，若木故园林。
西望怀恩日，东归感义辰。
平生一宝剑，留赠结交人。
+++长屋
++++绣袈裟衣缘
山川异域，风月同天。
寄诸佛子，共结来缘。
+++王巨仁
++++愤怨诗
于公恸哭三年旱，邹衍含愁五月霜。
今我幽愁还似古，皇天无语但苍苍。
+++李赞华
++++立木海上刻诗
小山压大山，大山全无力。
羞见故乡人，从此投外国。
+++成辅端
++++戏语
秦地城池二百年，何期如此贱田园。
一顷麦苗硕伍米，三间堂屋二千钱。
+++张隐
++++万寿寺歌词
位乖燮理致伤残，四面墙匡不忍看。
正是花时堪下泪，相公何必更追欢。
+++朱元
++++迎孙刺史
昔日郎君今刺史，朱元依旧守朱门。
今朝竹马诸童子，尽是当时竹马孙。
+++陈璠
++++临刑诗（璠不知书，时以为鬼代作）
积玉堆金官又崇，祸来倏忽变成空。
五年荣贵今何在，不异南柯一梦中。
+++捧剑仆
++++诗
青鸟衔葡萄，飞上金井栏。
美人恐惊去，不敢卷帘看。
+++捧剑仆
++++题牡丹
一种芳菲出后庭，却输桃李得佳名。
谁能为向天人说，从此移根近太清。
+++捧剑仆
++++将窜留诗
珍重郭四郎，临行不得别。
晓漏动离心，轻车冒残雪。
欲出主人门，零涕暗呜咽。
万里隔关山，一心思汉月。

++下卷七百三十三
  
+++李密
++++淮阳感怀
金风荡初节，玉露凋晚林。
此夕穷涂士，郁陶伤寸心。
野平葭苇合，村荒藜藿深。
眺听良多感，徙倚独沾襟。
沾襟何所为，怅然怀古意。
秦俗犹未平，汉道将何冀。
樊哙市井徒，萧何刀笔吏。
一朝时运会，千古传名谥。
寄言世上雄，虚生真可愧。
+++孔德绍
++++南隐游泉山
名山狎招隐，俗外远相求。
还如倒景望，忽似阆风游。
临崖俯大壑，披雾仰飞流。
岁积松方偃，年深椿欲秋。
野花开石镜，云叶掩山楼。
何须问方士，此处即瀛洲。
+++孔德绍
++++行经太华
纷吾世网暇，灵岳展幽寻。
寥廓风尘远，杳冥川谷深。
山昏五里雾，日落二华阴。
疏峰起莲叶，危塞隐桃林。
何必东都外，此处可抽簪。
+++孔德绍
++++夜宿荒村
绵绵夕漏深，客恨转伤心。
抚弦无人听，对酒时独斟。
故乡万里绝，穷愁百虑侵。
秋草思边马，绕枝惊夜禽。
风度谷馀响，月斜山半阴。
劳歌欲叙意，终是白头吟。
+++孔德绍
++++王泽岭遭洪水
地籁风声急，天津云色愁。
悠然万顷满，俄尔百川浮。
还似金堤溢，翻如碧海流。
惊涛遥起鹭，回岸不分牛。
徒知怀赵景，终是倦阳侯。
木梗诚无托，芦灰岂暇求。
思得乘槎便，萧然河汉游。
+++孔德绍
++++登白马山护明寺
名岳标形胜，危峰远郁纡。
成象建环极，大壮阐规模。
层台耸灵鹫，高殿迩阳乌。
暂同游阆苑，还类入仙都。
三休开碧岭，万户洞金铺。
摄心罄前礼，访道挹中虚。
遥瞻尽地轴，长望极天隅。
白云起梁栋，丹霞映栱栌。
露花疑濯锦，泉月似沉珠。
今日桃源客，相雇失归涂。
+++孔德绍
++++送舍利宿定普岩
仁祠表虚旷，祇园展肃恭。
栖息翠微岭，登顿白云峰。
映流看夜月，临峰听晓钟。
涧芳十步草，崖阴百丈松。
萧然遥路绝，无复市朝踪。
+++孔德绍
++++观太常奏新乐
大君膺宝历，出豫表功成。
钧天金石响，洞庭弦管清。
八音动繁会，九变叶希声。
和云留睿赏，熏风悦圣情。
盛烈光韶濩，易俗迈咸英。
窃吹良无取，率舞抃群生。
+++孔德绍
++++赋得涉江采芙蓉
莲舟泛锦碛，极目眺江干。
沿流渡楫易，逆浪取花难。
有雾疑川广，无风见水宽。
朝来采摘倦，讵得久盘桓。
+++孔德绍
++++赋得华亭鹤
华亭失侣鹤，乘轩宠遂终。
三山凌苦雾，千里激悲风。
心危白露下，声断彩弦中。
何言斯物变，翻覆似辽东。
+++孔德绍
++++送蔡君知入蜀二首
金陵已去国，铜梁忽背飞。
失路远相送，他乡何日归。
灵关九折险，蜀道二星遥。
乘槎若有便，希泛广陵潮。
+++孔德绍
++++落叶（一作孔绍安诗）
早秋惊叶落，飘零似客心。
翻飞未肯下，犹言惜故林。
+++孔德绍
++++句
谁分菱花影，还看蓬鬓秋。（照镜见白发，《诗式》）
+++郑颋
++++临刑诗
幻生还幻灭，大幻莫过身。
安心自有处，求人无有人。
+++刘斌
++++和谒孔子庙（一作李百药诗）
性与虽天纵，主世乃无由。
何言泰山毁，空惊逝水流。
及门思往烈，入室想前修。
寂寞荒阶暮，摧残古木秋。
遗风暧如此，聊以慰蒸求。
+++刘斌
++++和许给事伤牛尚书
名臣不世出，百工之所求。
况乃非常器，遭逢兴运秋。
符彩照千里，铨衡综九流。
经纶资百物，樽俎寄皇猷。
韶濩倾复理，典礼紊还修。
虽贞栋梁任，兼好艺文游。
伫闻和鼎实，行当奉介丘。
高衢翻税驾，阅水遽迁舟。
传呼更何日，曳履闻无由。
归魂藐修路，征棹舣邗沟。
林薄长风惨，江上寒云愁。
夜台终不曙，遗芳徒自留。
+++刘斌
++++送刘散员同赋陈思王诗，得好鸟鸣高枝
春林已自好，时鸟复和鸣。
枝交难奋翼，谷静易流声。
间关才得性，矰缴遽相惊。
安知背飞远，拂雾独晨征。
+++刘斌
++++咏山
灵山峙千仞，蔽日且嵯峨。
紫盖云阴远，香炉烟气多。
石梁高鸟路，瀑水近天河。
欲知闻道里，别自有仙歌。
+++刘辟
++++登楼望月二首
圆月当新霁，高楼见最明。
素波流粉壁，丹桂拂飞甍。
下瞰千门静，旁观万象生。
梧桐窗下影，乌鹊槛前声。
啸逸刘琨兴，吟资庾亮情。
游人莫登眺，迢递故乡程。
皎洁三秋月，巍峨百丈楼。
下分征客路，上有美人愁。
帐卷芙蓉带，帘褰玳瑁钩。
倚窗情渺渺，凭槛思悠悠。
未得金波转，俄成玉箸流。
不堪三五夕，夫婿在边州。
+++黄巢
++++题菊花
飒飒西风满院栽，蕊寒香冷蝶难来。
他年我若为青帝，报与桃花一处开。
+++黄巢
++++不第后赋菊
待到秋来九月八，我花开后百花杀。
冲天香阵透长安，满城尽带黄金甲。
+++黄巢
++++自题像
记得当年草上飞，铁衣著尽著僧衣。
天津桥上无人识，独倚栏干看落晖。

++下卷七百三十四
  
+++罗绍威
++++柳
妆点青春更有谁，青春常许占先知。
亚夫营畔风轻处，元亮门前日暖时。
花密宛如飘六出，叶繁何惜借双眉。
交情别绪论多少，好向仁人赠一枝。
+++罗绍威
++++白菊（一作罗隐诗）
虽被风霜竞欲催，皎然颜色不低摧。
已疑素手能妆出，又似金钱未染来。
香散自宜飘渌酒，叶交仍得荫苍苔。
寻思闭户中宵见，应认寒窗雪一堆。
+++罗绍威
++++句
楼前澹澹云头日，帘外萧萧雨脚风。
+++罗衮
++++清明登奉先城楼
年来年去只艰危，春半尧山草尚衰。
四海清平耆旧见，五陵寒食小臣悲。
烟销井邑隈楼槛，雪满川原泥酒卮。
拭尽贾生无限泪，一行归雁远参差。
+++罗衮
++++清明赤水寺居
榆火轻烟处处新，旋从闲望到诸邻。
浮生浮世只多事，野水野花娱病身。
浊酒不禁云外景，碧峰犹冷寺前春。
蓑衣毳衲诚吾党，自结村园一社贫。
+++罗衮
++++赠罗隐
平日时风好涕流，谗书虽盛一名休。
寰区叹屈瞻天问，夷貊闻诗过海求。
向夕便思青琐拜，近年寻伴赤松游。
何当世祖从人望，早以公台命卓侯。
+++王镕
++++哭赵州和尚二首
师离㴲水动王侯，心印光潜麈尾收。
碧落雾霾松岭月，沧溟浪覆济人舟。
一灯乍灭波旬喜，双眼重昏道侣愁。
纵是了然云外客，每瞻瓶几泪还流。
佛日西倾祖印隳，珠沈丹沼月沈辉。
影敷丈室炉烟惨，风起禅堂松韵微。
只履乍来留化迹，五天何处又逢归。
解空弟子绝悲喜，犹自潸然对雪帏。
+++邓洵美
++++答同年李昉见赠次韵
词场几度让长鞭，又向清朝贺九迁。
品秩虽然殊此日，岁寒终不改当年。
驰名早已超三院，侍直仍忻步八砖。
今日相逢翻自愧，闲吟对酒倍潸然。
+++李京
++++除夜长安作（一作李景诗）
长安朔风起，穷巷掩双扉。
新岁明朝是，故乡何路归。
鬓丝饶镜色，隙雪夺灯辉。
却羡秦州雁，逢春尽北飞。
+++许鼎
++++登岭望
淼淼三江水，悠悠五岭关。
雁飞犹不度，人去若为还。
+++许鼎
++++崿岭四望
汉家仙仗在咸阳，洛水东流出建章。
野老至今犹望幸，离宫秋树独苍苍。
+++王易简
++++官左拾遗归隐作（一作辞官归隐，留诗一绝）
汩没朝班愧不才，谁能低折向尘埃。
青山得去且归去，官职有来还自来。
+++朱褒
++++悼杨氏妓琴弦
魂归寥廓魄归泉，只住人间十五年。
昨日施僧裙带上，断肠犹系琵琶弦。
+++黄损
++++公子行
春草绿绵绵，骄骖骤暖烟。
微风飘乐韵，半日醉花边。
打鹊抛金盏，招人举玉鞭。
田翁与蚕妇，平地看神仙。
+++黄损
++++读史
逐鹿走红尘，炎炎火德新。
家肥生孝子，国霸有馀臣。
帝道云龙合，民心草木春。
须知烟阁上，一半老儒真。
+++黄损
++++出山吟
来书初出白云扃，乍蹑秋风马走轻。
远近留连分岳色，别离呜咽乱泉声。
休将巢许争喧杂，自共伊皋论太平。
昨夜细看云色里，进贤星座甚分明。
+++黄损
++++书壁
一别人间岁月多，归来人事已销磨。
惟有门前鉴池水，春风不改旧时波。
+++黄损
++++句
机关才运动，胜败便相随。（以下并见《吟窗杂录》）
忽遇南迁客，若为西入心。
往来三岛近，活计一囊空。
三通明主诏，一片白云心。
扫地待明月，踏花迎野僧。
水谙彭泽阔，山忆武陵深。
金镫冷光风宛转，锦袍红润雨霏微。
高齐日月方为道，动合乾坤始是心。
傍水野禽通体白，饤盘山果半边红。（见《零陵总记》）
而今世上多离别，莫向相思树下啼。（《鹧鸪》，见《古今诗话》）
+++张衮
++++梁郊祀乐章 庆肃
笾豆簠簋，黍稷非馨。
懿兹彝器，厥德惟明。
金石匏革，以和以平。
由此无疆，期乎永宁。
+++张衮
++++梁郊祀乐章 庆熙
哲后躬享，旨酒斯陈。
王恭无斁，严祀惟寅。
皇祖以配，大孝以振。
宜锡景福，永休下民。
+++张衮
++++梁郊祀乐章 庆隆
恭祀上帝，于国之阳。
爵醴是荷，鸿基永昌。
+++张衮
++++梁郊祀乐章 庆融
道和气兮袭氤氲，宣皇规兮彰圣神。
服遐裔兮敷质文，格苗扈兮息烟尘。
+++张衮
++++梁郊祀乐章 庆休
大业来四夷，仁风和万国。
白日体无私，皇天辅有德。
七旬罪已服，六月师方克。
伟哉帝道隆，终始常作则。
+++张衮
++++梁郊祀乐章 庆和
烟燎升，礼容彻。
诚感达，人神悦。
灵贶彰，圣情结。
玉座寂，金炉歇。
+++赵光逢
++++梁郊祀乐章 庆和
就阳位，升圜丘。
佩双玉，御大裘。
膺天命，拥神休。
万灵感，百禄遒。
秉黄钺，建朱旗。
震八表，清二仪。
帝业显，王道夷。
受景命，启皇基。
开九门，怀百神。
通肸蚃，接氤氲。
明粢荐，广乐陈。
奠嘉璧，燎芳薪。
膺宝图，执左契。
德应天，圣飨帝。
荐表衷，荷灵惠。
寿万年，祚百世。
惟德动天，有感必通。
秉兹一德，禋于六宗。
钦夤宝命，恭肃礼容。
来顾来享，永穆皇风。
天惟佑德，辟乃奉天。
交感斯在，昭事罔愆。
岁功已就，王道无偏。
于焉报本，是用告虔。
+++赵光逢
++++梁郊祀乐章 庆顺
圣皇戾止，天步舒迟。
乾乾睿相，穆穆皇仪。
进退必肃，陟降是祗。
六变克协，万灵协随。
+++赵光逢
++++梁郊祀乐章 庆平
天命降鉴，帝德惟馨。
享祀不忒，礼容孔明。
奠璧布币，荐纯献精。
神祐以答，敷锡永宁。

++下卷七百三十五
  
+++和凝
++++宫词百首
紫燎光销大驾归，御楼初见赭黄衣。
千声鼓定将宣赦，竿上金鸡翅欲飞。
北阙晴分五凤楼，嵩山秀色护神州。
洛河自契千年运，更拟波中出九畴。
中兴殿上晓光融，一炷天香舞瑞风。
百辟虔心齐稽首，卷帘遥见御衣红。
日和风暖御楼时，万姓齐瞻八彩眉。
瑞气祥烟笼细仗，閤门宣赦四方知。
凤吹鸾歌晓日明，丰年观稼出神京。
封人争献南山寿，五色云中御辇平。
圣主临轩待晓时，穿花宫漏正迟迟。
鸡人一唱乾坤晓，百辟分班俨羽仪。
朦胧西月照池亭，初夜椒房掩画屏。
宫女相呼有何事，上楼同看老人星。
红泥椒殿缀珠珰，帐蹙金龙窣地长。
红兽慢然天色暖，凤炉时复爇沈香。
九重楼殿簇丹青，高柳含烟覆井亭。
宫内不知今日几，自来阶下数尧蓂。
寝殿香浓玉漏严，云随凉月下西南。
帐前宫女低声道，主上还应梦傅岩。
绕殿钩阑压玉阶，内人轻语凭葱苔。
皆言明主垂衣理，不假朱云傍槛来。
颟顸冰面莹池心，风刮瑶阶腊雪深。
怪得宫中无兽炭，步摇钗是辟寒金。
兰殿春融自靘笙，玉颜风透象纱明。
金簧如语莺声滑，可使云和独得名。
兰烛时将凤髓添，寒星遥映夜光帘。
龙楼露著鸳鸯瓦，谁近螭头掷玉签。
玉甃莲池春水平，小鱼双并锦鳞行。
内中知是黄河样，九曲今年彻底清。
真珠帘外静无尘，耿耿凉天景象新。
金殿夜深银烛晃，宫嫔来奏月重轮。
鱼犀月掌夜通头，自著盘莺锦臂鞲。
多把沈檀配龙麝，宫中掌浸十香油。
香云双飐玉蝉轻，侍从君王苑里行。
嘉瑞忽逢连理木，一时跪拜贺文明。
金鸾双立紫檀槽，暖殿无风韵自高。
含笑试弹红蕊调，君王宣赐酪樱桃。
斑簟如霞可殿铺，更开新进瑞莲图。
谁人筑损珊瑚架，子细看时认沥苏。
金盆初晓洗纤纤，银鸭香焦特地添。
出户忽看春雪下，六宫齐卷水晶帘。
暖金盘里点酥山，拟望君王子细看。
更向眉中分晓黛，岩边染出碧琅玕。
云母屏前绣柱衣，龙床闲卷谏书帏。
黄金槛外螭头活，日照红兰露未晞。
楼西残月尚胧明，中禁鸡人报晓声。
清旦司天台进状，夜来晴霁泰阶平。
纤辔摩轩响佩环，银台门外集鸳鸾。
三钟五鼓祥烟敛，日照仙人捧露盘。
司膳厨中也禁烟，春宫相对画秋千。
清明节日颁新火，蜡炬星飞下九天。
宫木交芳色尽深，和风轻舞早莺吟。
侍臣不异东方朔，应喜仙桃满禁林。
贡橘香匀䩋𩉙容，星光初满小金笼。
近臣押赐诸王宅，拜了方开敕字封。
献寿朝元欲偃戈，航深梯险竞骈罗。
若论万国来朝日，比并涂山更较多。
艳阳风景簇神州，杏蕊桃心照凤楼。
遥望青青河畔草，几多归马与休牛。
銮舆观稼晚方归，日月旗中见御衣。
万姓焚香惟顶礼，瑞云随伞入宫闱。
宫庭皆应紫微垣，壮丽宸居显至尊。
赤子颙颙瞻父母，已将仁德比乾坤。
三农皆已辟田畴，又见金门出土牛。
块雨条风符圣化，嘉禾看却报新秋。
进食门前水陆陈，大官斋洁贡时新。
明君宵旰分甘处，便索金盘赐重臣。
层台金碧惹红霞，仙掌亭亭对月华。
昨夜盘中甘露满，婕妤争去奏官家。
水殿垂帘冷色凝，一床珍簟展春冰。
才人侍立持团扇，金缕双龙贴碧藤。
香鸭烟轻爇水沈，云鬟闲坠凤犀簪。
珠帘半卷开花雨，又见芭蕉展半心。
莺锦蝉罗撒麝脐，狻猊轻喷瑞烟迷。
红酥点得香山小，卷上珠帘日未西。
锦褥花明满殿铺，宫娥分坐学樗蒲。
欲教官马冲关过，咒愿纤纤早掷卢。
小楼花簇钿山低，金雉双来蹋马齐。
夸向傍人能彩戏，朝来赢得鹭鸶犀。
红鬃白马嫩龙飞，天厩供来入紫微。
遥见玉阶嘶不已，应缘认得赭黄衣。
班定千牛立受宣，佩刀搢笏凤墀前。
一声不坐祥云合，鸳鹭依行拜两边。
三殿香浓晓色来，祥鸾威凤待门开。
锵金佩玉趋丹陛，总是和羹作砺才。
两番供奉打球时，鸾凤分厢锦绣衣。
虎骤龙腾宫殿响，骅骝争趁一星飞。
凤池冰泮岸莎匀，柳眼花心雪里新。
都是九重和暖地，东风先报禁园春。
紫气氤氲满帝都，映楼明月锁金铺。
银泥殿里嫌红烛，教近龙床著火珠。
地衣初展瑞霞融，绣帽金铃舞舜风。
吹竹弹丝珠殿响，坠仙双降五云中。
锦策匀铺寒玉齐，星锤高运日通犀。
铿金曲罢春冰碎，跪拜君王粉面低。
珠帘静卷水亭凉，玉蕊风飘小槛香。
几处按歌齐入破，双双雏燕出宫墙。
宫娥解禊艳阳时，鹢舸兰桡满凤池。
春水如蓝垂柳醉，和风无力袅金丝。
白玉阶前菊蕊香，金杯仙酝赏重阳。
层台云集梨园乐，献寿声声祝万康。
天籁吟风社燕归，渚莲香老碧苔肥。
夜来霜坠梧桐叶，诸殿平明进御衣。
炉爇香檀兽炭痴，真珠帘外雪花飞。
六宫进酒尧眉寿，舞凤盘龙满御衣。
云行风静早秋天，竞绕盆池蹋采莲。
罨画披袍从窣地，更寻宫柳看鸣蝉。
阑珊星斗缀珠光，七夕宫嫔乞巧忙。
总上穿针楼上去，竞看银汉洒琼浆。
宝瑟凄锵夜漏馀，玉阶闲坐对蟾蜍。
秋光寂历银河转，已见宫花露滴疏。
春风金袅万年枝，簇白团红烂熳时。
宫女竞思游御苑，大家齐奏圣人知。
乾文初见泰阶平，日月常遵阁道行。
昨夜仰观垂象正，拱辰星宿转分明。
锵锵济济赴延英，渐近重瞳目转明。
君圣臣贤鱼水契，鸿基须贺永清平。
天厩骖騑集嫩龙，雪光相照晓嘶风。
昂头步步金鞍稳，掌扇花前御路中。
金吾细仗俨威仪，圣旨凝旒对远夷。
晓日曈曨瞻玉案，丁冬环珮满彤墀。
正旦垂旒御八方，蛮夷无不奉梯航。
群臣舞蹈称觞处，雷动山呼万岁长。
圣主躬耕在籍田，公卿环卫待丰年。
五风十雨馀粮在，金殿惟闻奏舜弦。
圣日垂科委所司，英才咸喜遇明时。
春官进榜莺离谷，月殿香残桂魄枝。
天街香满瑞云生，红伞凝空景日明。
先遣五坊排猎骑，为民除害出神京。
内宴初开锦绣攒，教坊齐奏万年欢。
箫韶响亮春云合，日照尧阶舞瑞鸾。
视草词臣直玉堂，对来新赐锦袍香。
班资最在云霄上，长是先迎日月光。
玉殿朦胧散晓光，金龙高喷九天香。
摵鞭声定初开扇，百辟齐呼万岁长。
五色卿云覆九重，香烟高舞御炉中。
含元殿里行仁德，四海车书已混同。
欲封丹诏紫泥香，朱篆龙文御印光。
汗涣丝纶出丹禁，便从天上凤衔将。
越溪姝丽入深宫，俭素皆持马后风。
尽道君王修圣德，不劳辞辇与当熊。
早梅初向雪中明，风惹奇香粉蕊轻。
谁道落花堪靧面，竞来枝上采繁英。
暖殿奇香馥绮罗，窗间初学绣金鹅。
才经冬至阳生后，今日工夫一线多。
金井澄泉玉液香，琉璃深殿自清凉。
温汤头进瓜初熟，后至宫嫔未得尝。
绣闼雕甍列锦闺，珍奇惟待凤凰栖。
杏梁烜赫晴霞展，时见空虚坠燕泥。
龙凤金鞍软玉鞭，雪花光照锦连乾。
驾头直指西郊去，晓日寒生讲武天。
戛云楼上定风盘，雀跃猿跳总不难。
要对君王逞轻捷，御楼时拟上鸡竿。
停稳春衫窣地长，通天犀带缀金章。
近臣衔命离丹禁，高捧恩波洒万方。
垂黎玉押春帘卷，不夜珠楼晓鉴开。
袍裤宫人走迎驾，东风吹送御香来。
金吾勘契自通官，楼上初闻唱刻闲。
金殿香高初唤仗，数行鸳鹭各趋班。
螺髻凝香晓黛浓，水精鸂鶒飐轻风。
金钗斜戴宜春胜，万岁千秋绕鬓红。
缕金团扇对纤絺，正是深宫捧日时。
要对君王说幽意，低头佯念婕妤诗。
结金冠子学梳蝉，碾玉蜻蜓缀鬓偏。
寝殿垂帘悄无事，试香闲立御炉前。
金马词臣夜受宣，授毫交直八花砖。
白麻草了初呈进，称旨丝纶下九天。
平明光政便门开，已见忠臣早入来。
自是枢机符造化，大罗天上曜三台。
红罗窗里绣偏慵，亸袖闲隈碧玉笼。
兰殿春晴鹦鹉睡，结条钗飐落花风。
晓光初入右银台，鸳鹭分班启沃来。
如水如鱼何际会，尽言金鼎得盐梅。
立名金马近尧阶，尽是家传八斗才。
麻尾尚犹龙字湿，便从天上凤衔来。
狻猊镇角舞筵张，鸾凤花分十六行。
轻动玉纤歌遍慢，时时偷眼看君王。
边藩□宴贺休征，细仗初排舜日明。
坐定两军呈百戏，乐臣低折贺升平。
碧罗冠子簇香莲，结胜双衔利市钱。
花下贪忙寻百草，不知遗却蹙金蝉。
兰省初除傅粉郎，静端霜简入鸳行。
明庭转制浑无事，朝下空馀鸡舌香。
采访宁遗草泽人，诏搜无不降蒲轮。
集贤殿里开炉冶，待把黄金铸重臣。
红玉纤纤捧暖笙，绛唇呼吸引春莺。
霓裳曲罢君王笑，宜近前来与改名。
绣额朱门插艾人，羞将角黍近香唇。
平明朝下夸宣赐，五色香丝系臂新。
芙蓉冠子水精簪，闲对君王理玉琴。
鹭颈莺唇胜仙子，步虚声细象窗深。
金马门开侍从归，御香犹惹赐来衣。
晓光满院金鱼冷，红药花擎宿露飞。
便殿朝回卸玉簪，竞来芳槛摘花心。
风和难捉花中蝶，却向窗间弄绣针。
君王朝下未梳头，长晕残眉侍鉴楼。
扼臂交光红玉软，起来重拟理箜篌。
九重天上实难知，空遣微臣役梦思。
葵藿一心期捧日，强搜狂斐拟宫词。
+++和凝
++++渔父歌
白芷汀寒立鹭鸶，蘋风轻剪浪花时。
烟幂幂，日迟迟，香引芙蓉惹钓丝。
+++和凝
++++杨柳枝
软碧摇烟似送人，映花时把翠眉嚬。
青青自是风流主，慢飐金丝待洛神。
瑟瑟罗裙金缕腰，黛眉隈破未重描。
醉来咬损新花子，拽住仙郎尽放娇。
鹊桥初就咽银河，今夜仙郎自姓和。
不是昔年攀桂树，岂能月里索姮娥。
+++和凝
++++解红歌（唐有儿童解红之舞）
百戏罢，五音清，解红一曲新教成。
两个瑶池小仙子，此时夺却柘枝名。
+++和凝
++++题鹰猎兔画
虽是丹青物，沈吟亦可伤。
君夸鹰眼疾，我悯兔心忙。
岂动骚人兴，惟增猎客狂。
鲛绡百馀尺，争及制衣裳。
+++和凝
++++醴泉院
万山岚霭簇洋城，数处禅斋尽有名。
柏八株堆翠色，灵泉一派逗寒声。
暂游颇爱闲滋味，久住翻嫌俗性情。
珍重支公每相勉，我于儒行也修行。
+++和凝
++++兴势观
山名兴势镇梁洋，俨有真风福此方。
瘦柏握盘笼殿紫，灵泉澄洁浸花香。
暂游颇爱闲人少，久住翻嫌白日忙。
只向五千文字内，愿成金骨住仙乡。
+++和凝
++++洋川
华夷图上见洋川，知在青山绿水边。
官闲最好游僧舍，江近应须买钓船。
+++和凝
++++句
先生自舞琴。（《三乐达节》）
波上人如潘玉儿，掌中花似赵飞燕。（《采莲曲》，以上并见《乐书》）

++下卷七百三十六
  
+++王仁裕
++++从蜀后主幸秦川上梓潼山
彩仗拂寒烟，鸣驺在半天。
黄云生马足，白日下松巅。
盛德安疲俗，仁风扇极边。
前程问成纪，此去尚三千。
+++王仁裕
++++和蜀后主题剑门
孟阳曾有语，刊在白云棱。
李杜常挨托，孙刘亦恃凭。
庸才安可守，上德始堪矜。
暗指长天路，浓峦蔽几层。
+++王仁裕
++++荆南席上咏胡琴妓二首
红妆齐抱紫檀槽，一抹朱弦四十条。
湘水凌波惭鼓瑟，秦楼明月罢吹箫。
寒敲白玉声偏婉，暖逼黄莺语自娇。
丹禁旧臣来侧耳，骨清神爽似闻韶。
玉纤挑落折冰声，散入秋空韵转清。
二五指中句塞雁，十三弦上啭春莺。
谱从陶室偷将妙，曲向秦楼写得成。
无限细腰宫里女，就中偏惬楚王情。
+++王仁裕
++++题麦积山天堂
蹑尽悬空万仞梯，等闲身共白云齐。
檐前下视群山小，堂上平分落日低。
绝顶路危人少到，古岩松健鹤频栖。
天边为要留名姓，拂石殷勤身自题。
+++王仁裕
++++题斗山观
霞衣欲举醉陶陶，不觉全家住绛霄。
拔宅只知鸡犬在，上天谁信路岐遥。
三清辽廓抛尘梦，八景云烟事早朝。
为有故林苍柏健，露华凉叶锁金飙。
+++王仁裕
++++题孤云绝顶淮阴祠
一握寒天古木深，路人犹说汉淮阴。
孤云不掩兴亡策，两角曾悬去住心。
不是冕旒轻布素，岂劳丞相远追寻。
当时若放还西楚，尺寸中华未可侵。
+++王仁裕
++++和韩昭从驾过白卫岭
龙旆飘飖指极边，到时犹更二三千。
登高晓蹋巉岩石，冒冷朝冲断续烟。
自学汉皇开土宇，不同周穆好神仙。
秦民莫遣无恩及，大散关东别有天。
+++王仁裕
++++贺王溥入相
一战文场拔赵旗，便调金鼎佐无为。
白麻骤降恩何极，黄发初闻喜可知。
跋敕案前人到少，筑沙堤上马归迟。
立班始得遥相见，亲洽争如未贵时。
+++王仁裕
++++与诸门生春日会饮繁台赋
柳阴如雾絮成堆，又引门生饮古台。
淑景即随风雨去，芳樽宜命管弦开。
谩夸列鼎鸣钟贵，宁免朝乌夜兔催。
烂醉也须诗一首，不能空放马头回。
+++王仁裕
++++示诸门生
二百一十四门生，春风初长羽毛成。
掷金换得天边桂，凿壁偷将榜上名。
何幸不才逢圣世，偶将疏网罩群英。
衰翁渐老儿孙小，异日知谁略有情。
+++王仁裕
++++过平戎谷吊胡翙
立马荒郊满目愁，伊人何罪死林丘。
风号古木悲长在，雨湿寒莎泪暗流。
莫道文章为众嫉，只应轻薄是身雠。
不缘魂寄孤山下，此地堪名鹦鹉洲。
+++王仁裕
++++奉诏赋剑州途中鸷兽
剑牙钉舌血毛腥，窥算劳心岂暂停。
不与大朝除患难，惟馀当路食生灵。
从将户口资嚵口，未委三丁税几丁。
今日帝王亲出狩，白云岩下好藏形。
+++王仁裕
++++放猿
放尔丁宁复故林，旧来行处好追寻。
月明巫峡堪怜静，路隔巴山莫厌深。
栖宿免劳青嶂梦，跻攀应惬白云心。
三秋果熟松梢健，任抱高枝彻晓吟。
+++王仁裕
++++遇放猿再作
嶓冢祠前汉水滨，饮猿连臂下嶙峋。
渐来子细窥行客，认得依稀是野宾。
月宿纵劳羁绁梦，松餐非复稻粱身。
数声肠断和云叫，识是前时旧主人。
+++王仁裕
++++句
铁锁寨门扃白日，大张旗帜插青天。（《大散关》）

++下卷七百三十七
  
+++冯道
++++天道
穷达皆由命，何劳发叹声。
但知行好事，莫要问前程。
冬去冰须泮，春来草自生。
请君观此理，天道甚分明。
+++冯道
++++偶作
莫为危时便怆神，前程往往有期因。
须知海岳归明主，未必乾坤陷吉人。
道德几时曾去世，舟车何处不通津。
但教方寸无诸恶，狼虎丛中也立身。
+++冯道
++++北使还京作（诗凡五章，今仅存其一）
去年今日奉皇华，只为朝廷不为家。
殿上一杯天子泣，门前双节国人嗟。
龙荒冬往时时雪，兔苑春归处处花。
上下一行如骨肉，几人身死掩风沙。
+++冯道
++++赠窦十
燕山窦十郎，教子有义方。
灵椿一株老，丹桂五枝芳。
+++冯道
++++放鱼书所钥户
高却垣墙钥却门，监丞从此罢垂纶。
池中鱼鳖应相贺，从此方知有主人。
+++冯道
++++句
朝披四袄专藏手，夜覆三衾怕露头。（虏中大寒，赐道锦袄、貂袄、羊狐貂衾各一。每入谒，悉服四袄衣，宿馆中，并覆三衾，故云）
牛头偏得赐，象笏更容持。（虏以道有重名，欲留之，命与其国相同列，所赐皆等。虏赐臣下以牙笏，及腊月赐牛头，皆殊礼也，道皆得之，以诗谢。以上见《丛苑》）
已落地花方遣扫，未经霜草莫教锄。（《吟治圃》，见《事文类聚》）
视草北来唐学士，拥旄西去汉将军。（《同光中承旨卢质节制河中赠》，见《续翰林志》）
+++卢文纪
++++后唐宗庙乐舞辞
仁君御宇，寰海谧清。
运符武德，道协文明。
九成式叙，百度惟成。
金门积庆，玉叶传荣。
+++崔居俭
++++后唐宗庙乐舞辞
艰难王业，返正皇唐。
先天再造，却日重光。
汉绍世祖，夏资少康。
功成德茂，率祀无疆。
+++李涛
++++春社从李昉乞酒
社公今日没心情，为乞治聋酒一瓶。
恼乱玉堂将欲遍，依稀巡到第三厅。
+++李涛
++++句
溪声长在耳，山色不离门。（《诗人玉屑》）
扫地树留影，拂床琴有声。
一言寤主宁复听，三谏不从归去来。（《谏晋主不从作》，见《吟窗杂录》）
+++卢士衡
++++灵溪老松歌
灵溪古观坛西角，千尺鳞皴栋梁朴。
横出一枝戛楼阁，直上一枝扫寥廓。
白石苍苔拥根脚，月明风撼寒光落。
有时风雨晦暝，摆撼若黑龙之腾跃。
合生于象外峰峦，枉滞乎人间山岳。
安得巨灵受请托，拔向青桂白榆边安著。
+++卢士衡
++++游灵溪观
云藏宝殿风尘外，粉壁松轩入看初。
话久仙童颜色老，病来玄鹤羽毛疏。
樵翁接引寻红术，道士留连说紫书。
不为壮心降未得，便堪从此玩清虚。
+++卢士衡
++++寄天台道友
相思遥指玉霄峰，怅望江山阻万重。
会隔晓窗闻法鼓，几同寒榻听疏钟。
别来知子长餐柏，吟处将谁对倚松。
且住人间行圣教，莫思天路便登龙。
+++卢士衡
++++花落
迎风啸未已，和雨落穀穀。
千枝与万枝，不如一竿竹。
+++卢士衡
++++钟陵铁柱
千年埋没竟何为，变化宜将万物齐。
安得风胡借方便，铸成神剑斩鲸鲵。
+++卢士衡
++++僧房听雨
古寺松轩雨声别，寒窗听久诗魔发。
记得年前在赤城，石楼梦觉三更雪。
+++卢士衡
++++题牡丹
万叶红绡剪尽春，丹青任写不如真。
风光九十无多日，难惜尊前折赠人。
+++熊皦
++++祖龙词
平吞六国更何求，童女童男问十洲。
沧海不回应怅望，始知徐福解风流。
+++熊皦
++++谪居海上
家临泾水隔秦川，来往关河路八千。
堪恨此身何处老，始皇桥畔又经年。
+++熊皎
++++冬日原居酬光上人见访
吾道丧已久，吾师何此来。
门无尘事闭，卷有国风开。
野迥霜先白，庭荒叶自堆。
寒暄吟罢后，犹喜话天台。
+++熊皎
++++早梅
江南近腊时，已亚雪中枝。
一夜欲开尽，百花犹未知。
人情皆共惜，天意欲教迟。
莫讶无浓艳，芳筵正好吹。
+++熊皎
++++怀三茅道友
尘事何年解客嘲，十年容易到三茅。
长思碧洞云窗下，曾借黄庭雪夜抄。
丹桂有心凭至论，五峰无信问深交。
杏坛仙侣应相笑，只为浮名未肯抛。
+++熊皎
++++赠胥尊师
绿发童颜羽服轻，天台王屋几经行。
云程去速因风起，酒债还迟待药成。
房闭十洲烟浪阔，箓开三洞鬼神惊。
他年华表重归日，却恐桑田已变更。
+++熊皎
++++句
山前犹见月，陌上未逢人。（早行，以下见《雅言杂载》）
果熟秋先落，禽寒夜未栖。（《山居》）
深逢野草皆为药，静见樵人恐是仙。
厌听啼鸟梦醒后，慵扫落花春尽时。
废土有人耕不畏，古厅无讼醉何妨。（见《事文类聚》）
+++赵延寿
++++塞上
黄沙风卷半空抛，云动阴山雪满郊。
探水人回移帐就，射雕箭落著弓抄。
鸟逢霜果饥还啄，马渡冰河渴自跑。
占得高原肥草地，夜深生火折林梢。
+++高辇
++++棋
野客围棋坐，支颐向暮秋。
不言如守默，设计似平雠。
决胜虽关勇，防危亦合忧。
看他终一局，白却少年头。
+++高辇
++++句
飘飘送下遥天雪，飒飒吹干旅舍烟。（《冬风》，见《吟窗杂录》）
+++韩昭裔
++++与李专美
昭裔登庸汝未登，凤池鸡树冷如冰。
何如且作宣徽使，免被人呼粥饭僧。
+++张仁溥
++++题龙窝洞
折花携酒看龙窝，镂玉长旌俊彦过。
他日各为云外客，碧纱笼却又如何。
+++李瀚
++++留题座主和凝旧阁
座主登庸归凤阙，门生批诏立鳌头。
玉堂旧阁多珍玩，可作西斋润笔不。
+++杨昭俭
++++题家园
池莲憔悴无颜色，园竹低垂减翠阴。
园竹池莲莫惆怅，相看恰似主人心。
+++刘坦
++++书从事厅屏上
金殿试回新折桂，将军留辟向江城。
思量一醉犹难得，辜负扬州管记名。
+++韦遵
++++题施璘画竹图
枯箨危根缴石头，千竿交映近清流。
堪珍仲宝穷幽笔，留得荆湘一片秋。

++下卷七百三十八
  
+++宋齐丘
++++陪游凤凰台献诗
嵯峨压洪泉，岝峉撑碧落。
宜哉秦始皇，不驱亦不凿。
上有布政台，八顾背城郭。
山蹙龙虎健，水黑螭蜃作。
白虹欲吞人，赤骥相煿爆。
画栋泥金碧，石路盘墝埆。
倒挂哭月猿，危立思天鹤。
凿池养蛟龙，栽桐栖鸑鷟。
梁间燕教雏，石罅蛇悬壳。
养花如养贤，去草如去恶。
日晚严城鼓，风来萧寺铎。
扫地驱尘埃，剪蒿除鸟雀。
金桃带叶摘，绿李和衣嚼。
贞竹无盛衰，媚柳先摇落。
尘飞景阳井，草合临春阁。
芙蓉如佳人，回首似调谑。
当轩有直道，无人肯驻脚。
夜半鼠窸窣，天阴鬼敲啄。
松孤不易立，石丑难安著。
自怜啄木鸟，去蠹终不错。
晚风吹梧桐，树头鸣嚗嚗。
峨峨江令石，青苔何淡薄。
不话兴亡事，举首思眇邈。
吁哉未到此，褊劣同尺蠖。
笼鹤羡凫毛，猛虎爱蜗角。
一日贤太守，与我观橐籥。
往往独自语，天帝相唯诺。
风云偶不来，寰宇销一略。
我欲烹长鲸，四海为鼎镬。
我欲取大鹏，天地为矰缴。
安得生羽翰，雄飞上寥廓。
+++宋齐丘
++++赠仰山慧度禅师
初闻如自解，及见胜初闻。
两鬓堆残雪，一身披断云。
道应齐古佛，高不揖吾君。
稽首清凉月，萧然万象分。
+++宋齐丘
++++陪华林园试小妓羯鼓
切断牙床镂紫金，最宜平稳玉槽深。
因逢淑景开佳宴，为出花奴奏雅音。
掌底轻璁孤鹊噪，枝头干快乱蝉吟。
开元天子曾如此，今日将军好用心。
+++宋齐丘
++++句
大似贤臣扶社稷，遇明则见暗还藏。（《影诗》，见《吟窗杂录》）
+++冯延巳
++++早朝
铜壶滴漏初昼，高阁鸡鸣半空。
催启五门金锁，犹垂三殿帘栊。
阶前御柳摇绿，仗下宫花散红。
鸳瓦数行晓日，鸾旗百尺春风。
侍臣踏舞重拜，圣寿南山永同。

+++冯延巳
++++句
青楼阿监应相笑，书记登坛又却回。
+++韩熙载
++++感怀诗二章（奉使中原署馆壁）
仆本江北人，今作江南客。
再去江北游，举目无相识。
金风吹我寒，秋月为谁白。
不如归去来，江南有人忆。
未到故乡时，将为故乡好。
及至亲得归，争如身不到。
目前相识无一人，出入空伤我怀抱。
风雨萧萧旅馆秋，归来窗下和衣倒。
梦中忽到江南路，寻得花边旧居处。
桃脸蛾眉笑出门，争向前头拥将去。
+++韩熙载
++++溧水无相寺赠僧
无相景幽远，山屏四面开。
凭师领鹤去，待我挂冠来。
药为依时采，松宜绕舍栽。
林泉自多兴，不是效刘雷。
+++韩熙载
++++书歌妓泥金带
风柳摇摇无定枝，阳台云雨梦中归。
他年蓬岛音尘断，留取尊前旧舞衣。
+++韩熙载
++++送徐铉流舒州（时铉弟锴亦贬乌江尉，亲友临江相送）
昔年凄断此江湄，风满征帆泪满衣。
今日重怜鶺鴒羽，不堪波上又分飞。
+++韩熙载
++++句
几人平地上，看我半天中。（《登楼》见《吟窗杂录》）
+++李徵古
++++登祝融峰
欲上祝融峰，先登古石桥。
凿开巇嶮处，取路到丹霄。
+++潘佑
++++七岁吟
朝游沧海东，暮归何太速。
只因骑折白龙腰，谪向人间三十六。

+++潘佑
++++送许处士坚往茅山
天坛云似雪，玉洞水如琴。
白云与流水，千载清人心。
君携布囊去，路长风满林。
一入华阳洞，千秋那可寻。
+++潘佑
++++送人往宣城
江畔送行人，千山生暮氛。
谢安团扇上，为画敬亭云。
+++潘佑
++++失题
谁家旧宅春无主，深院帘垂杏花雨。
香飞绿琐人未归，巢燕承尘默无语。
+++潘佑
++++句
劝君此醉直须欢，明朝又是花狼藉。（见《野客丛谈》）
+++李昉
++++寄孟宾于
初携书剑别湘潭，金榜标名第十三。
昔日声名喧洛下，近来诗价满江南。
长为邑令情终屈，纵处曹郎志未甘。
莫学冯唐便休去，明君晚事未为惭。
+++马致恭
++++送孟宾于
曾闻洛下缀神仙，火树南栖几十年。
白首自忻丹桂在，诗名已得四方传。
行随秋渚将归雁，吟傍梅花欲雪天。
今日还家莫惆怅，不同初上渡头船。
+++张义方
++++奉和圣制元日大雪登楼
恰当岁日纷纷落，天宝瑶花助物华。
自古最先标瑞牒，有谁轻拟比杨花。
密飘粉署光同冷，静压青松势欲斜。
岂但小臣添兴咏，狂歌醉舞一家家。

++下卷七百三十九
  
+++李建勋
++++中酒寄刘行军
甚矣频频醉，神昏体亦虚。
肺伤徒问药，发落不盈梳。
恋寝嫌明室，修生愧道书。
西峰老僧语，相劝合何如。
+++李建勋
++++白雁
东溪一白雁，毛羽何皎洁。
薄暮浴清波，斜阳共明灭。
差池失群久，幽独依人切。
旅食赖菰蒲，单栖怯霜雪。
边风昨夜起，顾影空哀咽。
不及墙上乌，相将绕双阙。
+++李建勋
++++早春寄怀
家山归未得，又是看春过。
老觉光阴速，闲悲世路多。
风和吹岸柳，雪尽见庭莎。
欲向东溪醉，狂眠一放歌。
+++李建勋
++++春日东山正堂作
身闲赢得出，天气渐暄和。
蜀马登山稳，南朝古寺多。
早花微弄色，新酒欲生波。
从此唯行乐，闲愁奈我何。
+++李建勋
++++春日小园晨看兼招同舍
最有杏花繁，枝枝若手抟。
须知一春促，莫厌百回看。
鸟啭风潜息，蜂迟露未干。
可容排饮否，兼折赠头冠。
+++李建勋
++++惜花寄孙员外
朝始一枝开，暮复一枝落。
只恐雨淋漓，又见春萧索。
侵晨结驷携酒徒，寻芳踏尽长安衢。
思量少壮不自乐，他日白头空叹吁。

+++李建勋
++++春日病中
才得归闲去，还教病卧频。
无由全胜意，终是负青春。
绿柳渐拂地，黄莺如唤人。
方为医者劝，断酒已经旬。
+++李建勋
++++殴妓
自为专房甚，匆匆有所伤。
当时心已悔，彻夜手犹香。
恨枕堆云髻，啼襟搵月黄。
起来犹忍恶，剪破绣鸳鸯。
+++李建勋
++++踏青樽前
期君速行乐，不要旋还家。
永日虽无雨，东风自落花。
诗毫粘酒淡，歌袖向人斜。
薄暮忘归路，垂杨噪乱鸦。
+++李建勋
++++正月晦日
莫倦寻春去，都无百日游。
更堪正月过，已是一分休。
泉暖声才出，云寒势未收。
晚来重作雪，翻为杏花愁。
+++李建勋
++++惜花
白发今如此，红芳莫更催。
预愁多日谢，翻怕十分开。
点滴无时雨，荒凉满地苔。
闲阶一杯酒，惟待故人来。
+++李建勋
++++金谷园落花
愁见清明后，纷纷盖地红。
惜看难过日，自落不因风。
蝶散馀香在，莺啼半树空。
堪悲一尊酒，从此似西东。
+++李建勋
++++柳花寄宋明府
每爱江城里，青春向尽时。
一回新雨歇，是处好风吹。
破石黏虫网，高楼扑酒旗。
遥知陶令宅，五树正离披。
+++李建勋
++++送人
相见未逾月，堪悲远别离。
非君谁顾我，万里又南之。
雨逼清明日，花阴杜宇时。
愁看挂帆处，鸥鸟共迟迟。
+++李建勋
++++闲游
携酒复携觞，朝朝一似忙。
马谙频到路，僧借旧眠床。
道胜他图薄，身闲白日长。
扁舟动归思，高处见沧浪。
+++李建勋
++++柏梁隔句韵诗
不喜长亭柳，枝枝拟送君。
惟怜北窗□，树树解留人。
圆缺都如月，东西只似云。
愁看离席散，归盖动行尘。
+++李建勋
++++赠赵学士
常钦赵夫子，远作五侯宾。
见面到今日，操心如古人。
醉同华席少，吟访野僧频。
寂寂长河畔，荒斋与庙邻。
+++李建勋
++++春阴
老雨不肯休，东风势还作。
未放草蒙茸，已遣花萧索。
浮生何苦劳，触事妨行乐。
寄语达生人，须知酒胜药。
+++李建勋
++++春日金谷园
火急召亲宾，欢游莫厌频。
日长徒似岁，花过即非春。
晚雨来何定，东风自不匀。
须知三个月，不是负芳晨。
+++李建勋
++++夏日酬祥松二公见访
多谢空门客，时时出草堂。
从容非有约，淡薄不相忘。
池映春篁老，檐垂夏果香。
西峰正清霁，自与拂吟床。
+++李建勋
++++怀赠操禅师
尝忆曹溪子，龛居面碧嵩。
杉松新夏后，雨雹夜禅中。
道匪因经悟，心能向物空。
秋来得音信，又在剡山东。
+++李建勋
++++闲居秋思呈祥松二公
秋光虽即好，客思转悠哉。
去国身将老，流年雁又来。
叶红堆晚径，菊冷藉空罍。
不得师相访，难将道自开。
+++李建勋
++++赋得冬日青溪草堂四十字
莫道无幽致，常来到日西。
地虽当北阙，天与设东溪。
疏苇寒多折，惊凫去不齐。
坐中皆作者，长爱觅分题。
+++李建勋
++++溪斋
水木绕吾庐，搴帘晚槛虚。
衰条寒露鹊，幽果落惊鱼。
爱酒贫还甚，趋时老更疏。
乖慵自有素，不是忽簪裾。
+++李建勋
++++留题爱敬寺
野性竟未改，何以居朝廷。
空为百官首，但爱千峰青。
南风新雨后，与客携觞行。
斜阳惜归去，万壑啼鸟声。
+++李建勋
++++小园
小园吾所好，栽植忘劳形。
晚果经秋赤，寒蔬近社青。
竹萝荒引蔓，土井浅生萍。
更欲从人劝，凭高置草亭。
+++李建勋
++++宿山房
石窗灯欲尽，松槛月还明。
就枕浑无睡，披衣却出行。
岩高泉乱滴，林动鸟时惊。
倏忽山钟曙，喧喧仆马声。
+++李建勋
++++金陵所居青溪草堂闲兴
窗外皆连水，杉松欲作林。
自怜趋竞地，独有爱闲心。
素壁题看遍，危冠醉不簪。
江僧暮相访，帘卷见秋岑。
+++李建勋
++++阙下偶书寄孙员外
长安驱驰地，贵贱共悠悠。
白日谁相促，劳生自不休。
凤翔双阙晓，蝉噪六街秋。
独有南宫客，时来话钓舟。
+++李建勋
++++寄魏郎中
碌碌但随群，蒿兰任不分。
未尝矜有道，求遇向吾君。
逸驾秋寻寺，长歌醉望云。
高斋纸屏古，尘暗北山文。
+++李建勋
++++病中书怀寄王二十六
落叶满山州，闲眠病未瘳。
窗阴连竹枕，药气染茶瓯。
路匪人遮去，官须自觅休。
焉宜更羸老，扶杖作公侯。
+++李建勋
++++采菊
簇簇竟相鲜，一枝开几番。
味甘资麹糵，香好胜兰荪。
古道风摇远，荒篱露压繁。
盈筐时采得，服饵近知门。
+++李建勋
++++送王郎中之官吉水
南望庐陵郡，山连五岭长。
吾君怜远俗，从事辍名郎。
移户多无土，春蚕不满筐。
惟应劳赞画，溪峒况强梁。
+++李建勋
++++孤雁
欲食不敢食，合栖犹未栖。
闻风亦惊过，避缴恨飞低。
水阔缘湘困，云寒过碛迷。
悲鸣感人意，不见夜乌啼。
+++李建勋
++++赠送致仕郎中
鹤立瘦棱棱，髭长白似银。
衣冠皆古制，气貌异常人。
听雪添诗思，看山滞酒巡。
西峰重归路，唯许野僧亲。
+++李建勋
++++宿友人山居寄司徒相公
雨雪正霏霏，令人不忆归。
地炉僧坐暖，山枿火声肥。
隔纸烘茶蕊，移铛剥芋衣。
君在霄汉，此兴得还稀。
郢客相寻夜，荒庭雪洒篙。
虚堂看向曙，吟坐共忘劳。
溪冻声全减，灯寒焰不高。
他人莫相笑，未易会吾曹。
+++李建勋
++++感故府二首
戚戚复戚戚，期怀安可释。
百年金石心，中路生死隔。
新坟应草合，旧地空苔色。
白日灯荧荧，凝尘满几席。
悒悒复悒悒，思君安可及。
永日在阶前，披衣随风立。
高楼暮角断，远树寒鸦集。
惆怅几行书，遗踪墨犹湿。
+++李建勋
++++田家三首
毕岁知无事，兵销复旧丁。
竹门桑径狭，春日稻畦青。
犬吠隈篱落，鸡飞上碓桯。
归田起囗思，蛙叫草冥冥。
不识城中路，熙熙乐有年。
木槃擎社酒，瓦鼓送神钱。
霜落牛归屋，禾收雀满田。
遥陂过秋水，闲阁钓鱼船。
长爱田家事，时时欲一过。
垣篱皆树槿，厅院亦堆禾。
病果因风落，寒蔬向日多。
遥闻数声笛，牛晚下前坡。
+++李建勋
++++新竹
袅袅薰风软，娟娟湛露光。
参差仙子仗，迤逦羽林枪。
迥去侵花地，斜来破藓墙。
箨干犹抱翠，粉腻若涂装。
径曲茎难数，阴疏叶未长。
懒嫌吟客倚，甘畏夏虫伤。
映水如争立，当轩自著行。
北亭尊酒兴，还为此君狂。
+++李建勋
++++归燕词
羽翼势虽微，云霄亦可期。
飞翻自有路，鸿鹄莫相嗤。
待侣临书幌，寻泥傍藻池。
冲人穿柳径，捕蝶绕花枝。
广厦来应遍，深宫去不疑。
雕梁声上下，烟浦影参差。
旧地人潜换，新巢雀谩窥。
双双暮归处，疏雨满江湄。
+++李建勋
++++题魏坛二首
不遇至真传道要，曾看真诰亦何为。
旧碑经乱沈荒涧，灵篆因耕出故基。
蛙黾自喧浇药井，牛羊闲过放生池。
萧条夕景空坛畔，朽桧枝斜绿蔓垂。
一寻遗迹到仙乡，云鹤沈沈思渺茫。
丹井岁深生草木，芝田春废卧牛羊。
雨淋残画摧荒壁，鼠引饥蛇落坏梁。
薄暮欲归仍伫立，菖蒲风起水泱泱。
+++李建勋
++++东楼看雪
一上高楼醉复醒，日西江雪更冥冥。
化风吹火全无气，平望惟松少露青。
腊内不妨南地少，夜长应得小窗听。
因思旧隐匡庐日，闲看杉柽掩石扃。
+++李建勋
++++落花
惜花无计又花残，独绕芳丛不忍看。
暖艳动随莺翅落，冷香愁杂燕泥干。
绿珠倚槛魂初散，巫峡归云梦又阑。
忍把一尊重命乐，送春招客亦何欢。
+++李建勋
++++春雪
南国春寒朔气回，霏霏还阻百花开。
全移暖律何方去，似误新莺昨日来。
平野旋销难蔽草，远林高缀却遮梅。
不知金勒谁家子，只待晴明赏帝台。
+++李建勋
++++重戏和春雪寄沈员外
谁道江南要雪难，半春犹得倚楼看。
却遮迟日偷莺暖，密洒西风借鹤寒。
散漫不容梨艳去，轻明应笑玉华干。
和来琼什虽无敌，且是侬家比兴残。
+++李建勋
++++春日尊前示从事
州中案牍鱼鳞密，界上军书竹节稠。
眼底好花浑似雪，瓮头春酒漫如油。
东君不为留迟日，清镜唯知促白头。
最觉此春无气味，不如庭草解忘忧。
+++李建勋
++++尊前
官为将相复何求，世路多端早合休。
渐老更知春可惜，正欢唯怕客难留。
雨催草色还依旧，晴放花枝始自由。
莫厌百壶相劝倒，免教无事结闲愁。
+++李建勋
++++蔷薇二首
万蕊争开照槛光，诗家何物可相方。
锦江风撼云霞碎，仙子衣飘黼黻香。
裛露早英浓压架，背人狂蔓暗穿墙。
彩笺蛮榼旬休日，欲召亲宾看一场。
拂檐拖地对前墀，蝶影蜂声烂熳时。
万倍馨香胜玉蕊，一生颜色笑西施。
忘归醉客临高架，恃宠佳人索好枝。
将并舞腰谁得及，惹衣伤手尽从伊。
+++李建勋
++++残牡丹
肠断题诗如执别，芳茵愁更绕阑铺。
风飘金蕊看全落，露滴檀英又暂苏。
失意婕妤妆渐薄，背身妃子病难扶。
回看池馆春休也，又是迢迢看画图。
+++李建勋
++++春雨二首
春霖未免妨游赏，唯到诗家自有情。
花径不通新草合，兰舟初动曲池平。
净缘高树莓苔色，饥集虚廊燕雀声。
闲忆昔年为客处，闷留山馆阻行行。
萧萧春雨密还疏，景象三时固不如，寒入远林莺翅重，暖抽新麦土膏虚。
细蒙台榭微兼日，潜涨涟漪欲动鱼。
唯称乖慵多睡者，掩门中酒览闲书。
+++李建勋
++++醉中惜花更书与诸从事
公退寻芳已是迟，莫因他事更来稀。
未经旬日唯忧落，算有开时不合归。
歌槛宴馀风袅袅，闲园吟散雨霏霏。
高楼鼓绝重门闭，长为抛回恨解衣。
+++李建勋
++++和判官喜雨
去祷山川尚未还，云雷寻作远声寒。
情便似秋登悦，天色休劳夜起看。
高槛气浓藏柳郭，小庭流拥没花坛。
须知太守重墙内，心极农夫望处欢。
+++李建勋
++++离阙下日感恩
二年尘冒处中台，喜得南归退不才。
即路敢期皇子送，出关犹有御书来。
未知天地恩何报，翻对江山思莫开。
斜日苇汀凝立处，远波微飏翠如苔。
+++李建勋
++++细雨遥怀故人
江云未散东风暖，溟蒙正在高楼见。
细柳缘堤少过人，平芜隔水时飞燕。
我有近诗谁与和，忆君狂醉愁难破。
昨夜南窗不得眠，闲阶点滴回灯坐。
+++李建勋
++++春水
万派争流雨过时，晚来春静更逶迤。
轻鸥散绕夫差国，远树微分夏禹祠。
青岸渐平濡柳带，旧溪应暖负莼丝。
风鬟倚楫谁家子，愁看鸳鸯望所之。
+++李建勋
++++蝶
粉蝶翩翩若有期，南园长是到春归。
闲依柳带参差起，困傍桃花独自飞。
潜被燕惊还散乱，偶因人逐入帘帏。
晚来欲雨东风急，回看池塘影渐稀。
+++李建勋
++++中春写怀寄沈彬员外
省从骑竹学讴吟，便殢光阴役此心。
寓目不能闲一日，闭门长胜得千金。
窗悬夜雨残灯在，庭掩春风落絮深。
唯有故人同此兴，近来何事懒相寻。
+++李建勋
++++钟山寺避暑勉二三子
楼台虽少景何深，满地青苔胜布金。
松影晚留僧共坐，水声闲与客同寻。
清凉会拟归莲社，沈湎终须弃竹林。
长爱寄吟经案上，石窗秋霁向千岑。
+++李建勋
++++道林寺
虽向钟峰数寺连，就中奇胜出其间。
不教幽树妨闲地，别著高窗向远山。
莲沼水从双涧入，客堂僧自九华还。
无因得结香灯社，空向王门玷玉班。
+++李建勋
++++和致仕沈郎中
欲谋休退尚因循，且向东溪种白蘋。
谬应星辰居四辅，终期冠褐作闲人。
城中隔日趋朝懒，楚外千峰入梦频。
残照晚庭沈醉醒，静吟斜倚老松身。
+++李建勋
++++醉中咏梅花
十月清霜尚未寒，雪英重叠已如抟。
还悲独咏东园里，老作南州刺史看。
北客见皆惊节气，郡僚痴欲望杯盘。
交亲罕至长安远，一醉如泥岂自欢。
+++李建勋
++++闲出书怀
闲游何用问东西，寓兴皆非有所期。
断酒只携僧共去，看山从听马行迟。
溪田雨涨禾生耳，原野莺啼黍熟时。
应有交亲长笑我，独轻人事鬓将衰。
+++李建勋
++++寺居陆处士相访，感怀却寄二三友人
湘寺闲居亦半年，就中昨夜好潸然。
归远岫疏钟后，雪打高杉古屋前。
投足正逢他国乱，冥心未解祖师禅。
炉烟向冷孤灯下，唯有寒吟到曙天。
+++李建勋
++++春雪
随风竟日势漫漫，特地繁于故岁看。
幽榭冻黏花屋重，短檐斜湿燕巢寒。
闲听不寐诗魂爽，净吃无厌酒肺干。
莫道便为桑麦药，亦胜焦涸到春残。
+++李建勋
++++惜花
淡淡西园日又垂，一尊何忍负芳枝。
莫言风雨长相促，直是晴明得几时。
心破只愁莺践落，眼穿唯怕客来迟。
年年使我成狂叟，肠断红笺几首诗。
+++李建勋
++++梅花寄所亲
一气才新物未知，每惭青律与先吹。
雪霜迷素犹嫌早，桃杏虽红且后时。
云鬓自黏飘处粉，玉鞭谁指出墙枝。
老夫多病无风味，只向尊前咏旧诗。
+++李建勋
++++登升元阁
登高始觉太虚宽，白雪须知唱和难。
云渡琐窗金榜湿，月移珠箔水精寒。
九天星象帘前见，六代城池直下观。
唯有上层人未到，金乌飞过拂阑干。
+++李建勋
++++雪有作
霏霏奕奕满寒空，况是难逢值腊中。
未白已堪张宴会，渐繁偏好去帘栊。
庭莎易集看盈地，池柳难装旋逐风。
长爱清华入诗句，预愁迟日放消融。
+++李建勋
++++宫词
自远凝旒守上阳，舞衣顿减旧朝香。
帘垂粉阁春将尽，门掩梨花日渐长。
草色深浓封辇路，水声低咽转宫墙。
君王一去不回驾，皓齿青蛾空断肠。
+++李建勋
++++晚春送牡丹
携觞邀客绕朱阑，肠断残春送牡丹。
风雨数来留不得，离披将谢忍重看。
氛氲兰麝香初减，零落云霞色渐干。
借问少年能几许，不许推酒厌杯盘。
+++李建勋
++++岁暮晚泊，望庐山不见，因怀岳僧呈察判
贪程只为看庐阜，及到停舟恨颇浓。
云暗半空藏万仞，雪迷双瀑在中峰。
林端莫辨曾游路，鸟际微闻向暮钟。
长愧昔年招我入，共寻香社见芙蓉。
+++李建勋
++++重台莲
斜倚秋风绝比伦，千英和露染难匀。
自为祥瑞生南国，谁把丹青寄北人。
明月几宵同绿水，牡丹无路出红尘。
怜伊不算多时立，赢得馨香暗上身。
+++李建勋
++++迎神
攂蛮鼍，吟塞笛，女巫结束分行立。
空中再拜神且来，满奠椒浆齐献揖。
阴风窣窣吹纸钱，妖巫瞑目传神言。
与君降福为丰年，莫教赛祀亏常筵。
+++李建勋
++++春词
日高闲步下堂阶，细草春莎没绣鞋。
折得玫瑰花一朵，凭君簪向凤凰钗。
+++李建勋
++++独夜作
佳人一去无消息，梦觉香残愁复入。
空庭悄悄月如霜，独倚阑干伴花立。
+++李建勋
++++竹
琼节高吹宿凤枝，风流交我立忘归。
最怜瑟瑟斜阳下，花影相和满客衣。
+++李建勋
++++清明日
他皆携酒寻芳去，我独关门好静眠。
唯有杨花似相觅，因风时复到床前。
+++李建勋
++++宫词
宫门长闭舞衣闲，略识君王鬓便斑。
却羡落花春不管，御沟流得到人间。
+++李建勋
++++送喻炼师归茅山
休粮知几载，脸色似桃红。
半醉离城去，单衣行雪中。
水声茅洞晓，云影石房空。
莫学秦时客，音书便不通。
+++李建勋
++++和元宗元日大雪登楼
纷纷忽降当元会，著物轻明似月华。
狂洒玉墀初散絮，密黏宫树未妨花。
迥封双阙千寻峭，冷压南山万仞斜。
宁意传来中使出，御题先赐老僧家。
+++李建勋
++++游栖霞寺
养花天气近平分，瘦马来敲白下门。
晓色未开山意远，春容犹淡月华昏。
琅琊冷落存遗迹，篱舍稀疏带旧村。
此地几经人聚散，只今王谢独名存。
+++李建勋
++++答汤悦
司空犹不作，那敢作司徒。
幸有山翁号，如何不见呼。
+++李建勋
++++金山
不嗟白发曾游此，不叹征帆无了期。
尽日凭阑谁会我，只悲不见韩垂诗。
+++李建勋
++++送李冠（冠善吹中管）
匀如春涧长流水，怨似秋枝欲断蝉。
可惜人间容易听，清声不到御楼前。
+++李建勋
++++游宋兴寺东岩
几年不到东岩下，旧住僧亡屋亦无。
寒日萧条何物在，朽松经烧石池枯。
+++李建勋
++++批周宗书后
偶罢阿衡来典郡，固无闲物可应官。
凭君为报群胥道，莫作循州刺史看。
+++李建勋
++++题信果观壁
春来涨水流而活，晓色西山势似行。
玉洞主人经劫在，携竿步步就长生。
+++李建勋
++++送八分书与友人，继以诗
跁跒为诗跁跒书，不封将去寄仙都。
仙翁拍手应相笑，得似秦朝次仲无。
+++李建勋
++++句
桃花流水须长信，不学刘郎去又来。（见《南唐近事》）
粟多未必全为计，师老须防有伏兵。（《寄冯延鲁使闽》）
遍寻云壑重题石，欲下山门更倚松。（《留别钟山》，见《吟窗杂录》）

++下卷七百四十
  
+++孟宾于
++++蟠溪怀古
良哉吕尚父，深隐始归周。
钓石千年在，春风一水流。
松根盘藓石，花影卧沙鸥。
谁更怀韬术，追思古渡头。
+++孟宾于
++++怀连上旧居
闲思连上景难齐，树绕仙乡路绕溪。
明月夜舟渔父唱，春风平野鹧鸪啼。
城边寄信归云外，花下倾杯到日西。
更忆海阳垂钓侣，昔年相遇草萋萋。
+++孟宾于
++++公子行
锦衣红夺彩霞明，侵晓春游向野庭。
不识农夫辛苦力，骄骢蹋烂麦青春。
+++孟宾于
++++湘江亭
独宿大中年里寺，樊笼得出事无心。
寒山梦觉一声磬，霜叶满林秋正深。
+++孟宾于
++++题梅仙馆
仙界路遥云缥缈，古坛风冷叶萧骚。
后来岂合言淹滞，一尉升腾道最高。
+++孟宾于
++++题颜氏亭宇
园林萧洒闻来久，欲访因循二十秋。
今日开襟吟不尽，碧山重叠水长流。
+++孟宾于
++++晚眺
倚杖残秋里，吟中四顾频。
西风天际雁，落日渡头人。
草色衰平野，山阴敛暮尘。
却寻苔径去，明月照村邻。
+++孟宾于
++++献主司
那堪雨后更闻蝉，溪隔重湖路七千。
忆昔故园杨柳岸，全家送上渡头船。
+++孟宾于
++++句
远树连沙静，闲舟入浦迟。（《夏日曲江》）
帘垂群吏散，苔长讼庭闲。（赠徐明府，并《诗中旨格》）
去年曾折处，今日又垂条。（《柳》以下《吟窗杂录》）
早知落处随疏雨，悔得开时顺暖风。（《落花》）
千家帘幕春空在，几处楼台月自明。（《落花》）
腊雪化为流水去，春风吹出好山来。（《雪霁》）
昔日声尘喧洛下，近年诗句满江南。（《寄李昉》）
匝地人家凭槛见，远山秋色卷帘看。（《永州法华寺高轩》，《诗话总龟》）
蟾宫空手下，泽国更谁来。
水国二亲应探榜，龙门三月又伤春。
仙鸟却回空说梦，清朝未达自嫌身。
失意从他桃李春，嵩阳经过歇行尘。
云僧不见城中事，问是今年第几人。
因逢日者教重应，忍被云僧劝却归。（宾于应举，卜于华山神。一年乞一珓，凡六掷而得吉兆。后果验，每年下第有诗。《郡阁雅谈》）
+++廖匡图
++++九日陪董内召登高
祝融峰下逢嘉节，相对那能不怆神。
烟里共寻幽涧菊，樽前俱是异乡人。
遥山带日应连越，孤雁来时想别秦。
自古登高尽惆怅，茱萸休笑泪盈巾。
+++廖匡图
++++赠泉陵上人
暂把枯藤倚碧根，禅堂初创楚江濆。
直疑松小难留鹤，未信山低住得云。
草接寺桥牛笛近，日衔村树鸟行分。
每来共忆曾游处，万壑泉声绝顶闻。
+++廖匡图
++++和人赠沈彬
冥鸿迹在烟霞上，燕雀休夸大厦巢。
名利最为浮世重，古今能有几人抛。
逼真但使心无著，混俗何妨手强抄。
深喜卜居连岳色，水边竹下得论交。
+++廖匡图
++++松
曾于西晋封中散，又向东吴作大夫。
浓翠自知千古在，清声谁道四时无。
枝柯偃后龙蛇老，根脚盘来爪距粗。
直待素秋摇落日，始将凡木斗荣枯。
+++廖匡图
++++句
正悲世上事无限，细看水中尘更多。（《永州江干感兴》）
+++廖凝
++++中秋月
九十日秋色，今宵已半分。
孤光含列宿，四面绝纤云。
众木排疏影，寒流叠细纹。
遥遥望丹桂，心绪正纷纷。
+++廖凝
++++闻蝉
一声初应候，万木已西风。
偏感异乡客，先于离塞鸿。
日斜金谷静，雨过石城空。
此处不堪听，萧条千古同。
+++廖凝
++++彭泽解印
五斗徒劳谩折腰，三年两鬓为谁焦。
今朝官满重归去，还挈来时旧酒瓢。
+++廖凝
++++句
满汀沤不散，一局黑全输。（《十岁咏棋》，《郡阁雅谈》云：作者见之曰：“必垂名于后。”）
猎回千帐雪，探密大河冰。（以下并《吟窗杂录》）
落尽最高树，始知松柏青。（《落叶》）
饭僧春岭蕨，醒酒雪潭鱼。（《赠史虚白》）
风清竹阁留僧宿，雨湿莎庭放吏衙。（《宰彭泽作》）
红踯躅繁金殿暖，碧芙蓉笑水宫秋。（《锦绣万花谷》）
+++韦鼎
++++赠廖凝（时凝居南岳）
君与白云邻，生涯久忍贫。
姓名高雅道，寰海许何人。
岳气秋来早，亭寒果落新。
几回吟石畔，孤鹤自相亲。
+++左偃
++++寄庐山白上人
潦倒门前客，闲眠岁又残。
连天数峰雪，终日与谁看。
万丈高松古，千寻落水寒。
仍闻有新作，懒寄入长安。
+++左偃
++++寄韩侍郎
谋身谋隐两无成，拙计深惭负耦耕。
渐老可堪怀故国，多愁翻觉厌浮生。
言诗幸遇明公许，守朴甘遭俗者轻。
今日况闻搜草泽，独悲憔悴卧升平。
+++左偃
++++汉宫词
寒烛照清夜，笙歌隔藓墙。
一从飞燕入，便不见君王。
+++左偃
++++送君去
关河月未晓，行子心已急。
佳人无一言，独背残灯泣。
+++左偃
++++秋晚野望
倚筇聊一望，何处是秦川。
草色初晴路，鸿声欲暮天。
+++左偃
++++郊原晚望怀李秘书
归鸟入平野，寒云在远村。
徒令睇望久，不复见王孙。
+++左偃
++++言怀别同志
渐老将谁托，劳生每自惭。
何当重携手，风雨满江南。
+++左偃
++++江上晚泊
寒云淡淡天无际，片帆落处沙鸥起。
水阔风高日复斜，扁舟独宿芦花里。
+++左偃
++++寄鉴上人
一从携手阻戈鋋，屈指如今已十年。
长记二林同宿夜，竹斋听雨共忘眠。
+++左偃
++++送人
一茎两茎华发生，千枝万枝梨花白。
春色江南独未归，今朝又送还乡客。
+++左偃
++++句
胡笳闻欲死，汉月望还生。（《昭君怨》）
日华离碧海，云影散青霄。（《早日》）

++下卷七百四十一
  
+++陈贶
++++景阳台怀古
景阳六朝地，运极自依依。
一会皆同是，到头谁论非。
酒浓沈远虑，花好失前机。
见此尤宜戒，正当家国肥。
+++刘洞
++++石城怀古
石城古岸头，一望思悠悠。
几许六朝事，不禁江水流。
+++刘洞
++++句
千里长江皆渡马，十年养士得何人。
翻忆潘郎章奏内，愔愔日暮好沾巾。（《江南野录》：金陵受围，洞为七言诗，榜路傍云云。“家国愔愔，如日将暮”，潘佑谏表中语也）
百骸同草木，万象入心灵。（夜坐，《吟窗杂录》）
+++江为
++++旅怀
迢迢江汉路，秋色又堪惊。
半夜闻鸿雁，多年别弟兄。
高风云影断，微雨菊花明。
欲寄东归信，裴回无限情。
+++江为
++++江行
越信隔年稀，孤舟几梦归。
月寒花露重，江晚水烟微。
峰直帆相望，沙空鸟自飞。
何时洞庭上，春雨满蓑衣。
+++江为
++++登润州城
天末江城晚，登临客望迷。
春潮平岛屿，残雨隔虹霓。
鸟与孤帆远，烟和独树低。
乡山何处是，目断广陵西。
+++江为
++++岳阳楼
倚楼高望极，展转念前途。
晚叶红残楚，秋江碧入吴。
云中来雁急，天末去帆孤。
明月谁同我，悠悠上帝都。
+++江为
++++送客
明月孤舟远，吟髭镊更华。
天形围泽国，秋色露人家。
水馆萤交影，霜洲橘委花。
何当寻旧隐，泉石好生涯。
+++江为
++++临刑诗
街鼓侵人急，西倾日欲斜。
黄泉无旅店，今夜宿谁家。
+++江为
++++塞下曲
万里黄云冻不飞，碛烟烽火夜深微。
胡儿移帐寒笳绝，雪路时闻探马归。
+++江为
++++隋堤柳
锦缆龙舟万里来，醉乡繁盛忽尘埃。
空馀两岸千株柳，雨叶风花作恨媒。
+++江为
++++句
吟登萧寺旃檀阁，醉倚王家玳瑁筵。（《题白鹿寺》）
远远朝宗出白云，方圆随处性长存。（《水》，见《吟窗杂录》）
+++高越
++++咏鹰（越归南唐初投鄂帅张宣，久不见知，以鹰诗诮之）
雪爪星眸世所稀，摩天专待振毛衣。
虞人莫谩张罗网，未肯平原浅草飞。

++下卷七百四十二
  
+++张泌
++++惜花
蝶散莺啼尚数枝，日斜风定更离披。
看多记得伤心事，金谷楼前委地时。
+++张泌
++++寄人
别梦依依到谢家，小廊回合曲阑斜。
多情只有春庭月，犹为离人照落花。
酷怜风月为多情，还到春时别恨生。
倚柱寻思倍惆怅，一场春梦不分明。
+++张泌
++++边上
戍楼吹角起征鸿，猎猎寒旌背晚风。
千里暮烟愁不尽，一川秋草恨无穷。
山河惨澹关城闭，人物萧条市井空。
只此旅魂招未得，更堪回首夕阳中。
+++张泌
++++长安道中早行
客离孤馆一灯残，牢落星河欲曙天。
鸡唱未沈函谷月，雁声新度灞陵烟。
浮生已悟庄周蝶，壮志仍输祖逖鞭。
何事悠悠策羸马，此中辛苦过流年。
+++张泌
++++洞庭阻风
空江浩荡景萧然，尽日菰蒲泊钓船。
青草浪高三月渡，绿杨花扑一溪烟。
情多莫举伤春目，愁极兼无买酒钱。
犹有渔人数家住，不成村落夕阳边。
+++张泌
++++春日旅泊桂州
暖风芳草竟芊绵，多病多愁负少年。
弱柳未胜寒食雨，好花争奈夕阳天。
溪边物色堪图画，林畔莺声似管弦。
独有离人开泪眼，强凭杯酒亦潸然。
+++张泌
++++晚次湘源县
烟郭遥闻向晚鸡，水平舟静浪声齐。
高林带雨杨梅熟，曲岸笼云谢豹啼。
二女庙荒汀树老，九疑山碧楚天低。
湘南自古多离怨，莫动哀吟易惨凄。
+++张泌
++++惆怅吟
秋风丹叶动荒城，惨澹云遮日半明。
昼梦却因惆怅得，晚愁多为别离生。
江淹彩笔空留恨，壮叟玄谭未及情。
千古怨魂销不得，一江寒浪若为平。
+++张泌
++++秋晚过洞庭
征帆初挂酒初酣，暮景离情两不堪。
千里晚霞云梦北，一洲霜橘洞庭南。
溪风送雨过秋寺，涧石惊龙落夜潭。
莫把羁魂吊湘魄，九疑愁绝锁烟岚。
+++张泌
++++题华严寺木塔
六街晴色动秋光，雨霁凭高只易伤。
一曲晚烟浮渭水，半桥斜日照咸阳。
休将世路悲尘事，莫指云山认故乡。
回首汉宫楼阁暮，数声钟鼓自微茫。
+++张泌
++++经旧游
暂到高唐晓又还，丁香结梦水潺潺。
不知云雨归何处，历历空留十二山。
+++张泌
++++碧户
碧户扃鱼锁，兰窗掩镜台。
落花疑怅望，归燕自裴回。
咏絮知难敌，伤春不易裁。
恨从芳草起，愁为晚风来。
衣惹湘云薄，眉分楚岫开。
香浓眠旧枕，梦好醉春杯。
小障明金凤，幽屏点翠苔。
宝筝横塞雁，怨笛落江梅。
卓氏仍多酒，相如正富才。
莫教琴上意，翻作鹤声哀。
+++张泌
++++芍药
香清粉澹怨残春，蝶翅蜂须恋蕊尘。
闲倚晚风生怅望，静留迟日学因循。
休将薜荔为青琐，好与玫瑰作近邻。
零落若教随暮雨，又应愁杀别离人。
+++张泌
++++春晚谣
雨微微，烟霏霏，小庭半拆红蔷薇。
钿筝斜倚画屏曲，零落几行金雁飞。
萧关梦断无寻处，万叠春波起南浦。
凌乱杨花扑绣帘，晚窗时有流莺语。
+++张泌
++++所思
空塘水碧春雨微，东风散漫杨柳飞。
依依南浦梦犹在，脉脉高唐云不归。
江头日暮多芳草，极目伤心烟悄悄。
隔江红杏一枝明，似玉佳人俯清沼。
休向春台更回望，销魂自古因惆怅。
银河碧海共无情，两处悠悠起风浪。
+++张泌
++++春夕言怀
风透疏帘月满庭，倚栏无事倍伤情。
烟垂柳带纤腰软，露滴花房怨脸明。
愁逐野云销不尽，情随春浪去难平。
幽窗谩结相思梦，欲化西园蝶未成。
+++张泌
++++春江雨
雨溟溟，风泠泠，老松瘦竹临烟汀。
空江冷落野云重，村中鬼火微如星。
夜惊溪上渔人起，滴沥篷声满愁耳。
子规叫断独未眠，罨岸春涛打船尾。
+++张泌
++++送容州中丞赴镇
交趾同星坐，龙泉佩斗文。
烧香翠羽帐，看舞郁金裙。
鹢首冲泷浪，犀渠拂岭云。
莫教铜柱北，只说马将军。
+++张泌
++++赠韩道士
日暮秋风吹野花，上清归客意无涯。
桃源寂寂烟霞闭，天路悠悠星汉斜。
还似世人生白发，定知仙骨变黄芽。
东城南陌频相见，应是壶中别有家。

++下卷七百四十三
  
+++孙鲂
++++甘露寺
寒暄皆有景，孤绝画难形。
地拱千寻嶮，天垂四面青。
昼灯笼雁塔，夜磬彻渔汀。
最爱僧房好，波光满户庭。
+++孙鲂
++++题金山寺
万古波心寺，金山名目新。
天多剩得月，地少不生尘。
过橹妨僧定，惊涛溅佛身。
谁言张处士，题后更无人。
+++孙鲂
++++杨柳枝词五首
灵和风暖太昌春，舞线摇丝向昔人。
何似晓来江雨后，一行如画隔遥津。
彭泽初栽五树时，只应闲看一枝垂。
不知天意风流处，要与佳人学画眉。
暖傍离亭静拂桥，入流穿槛绿阴摇。
不知落日谁相送，魂断千条与万条。
春来绿树遍天涯，未见垂杨未可夸。
晴日万株烟一阵，闲坊兼是莫愁家。
十首当年有旧词，唱青歌翠几无遗。
未曾得向行人道，不谓离情莫折伊。
+++孙鲂
++++句
游子未归去，野花愁破心。（春日途中，《吟窗杂录》）
划多灰渐冷，坐久席成痕。（《江南野录》）
结宇孤峰上，安禅巨浪间。
分开朝海浪，留住过江云。（以上并《金山寺》）
划多灰杂苍虬迹，坐久烟消宝鸭香。（《夜坐》）
+++沈彬
++++入塞二首
欲为皇王服远戎，万人金甲鼓鼙中。
阵云黯塞三边黑，兵血愁天一片红。
半夜翻营旗搅月，深秋防戍剑磨风。
谤书未及明君爇，卧骨将军已殁功。
苦战沙门卧箭痕，戍楼闲上望星文。
生希国泽分偏将，死夺河源答圣君。
鸢觑败兵眠白草，马惊边鬼哭阴云。
功多地远无人纪，汉阁笙歌日又曛。
+++沈彬
++++塞下三首
塞叶声悲秋欲霜，寒山数点下牛羊。
映霞旅雁随疏雨，向碛行人带夕阳。
边骑不来沙路失，国恩深后海城荒。
胡儿向化新成长，犹自千回问汉王。
贵主和亲杀气沉，燕山闲猎鼓鼙音。
旗分雪草偷边马，箭入寒云落塞禽。
陇月尽牵乡思动，战衣谁寄泪痕深。
金钗谩作封侯别，劈破佳人万里心。
月冷榆关过雁行，将军寒笛老思乡。
贰师骨恨千夫壮，李广魂飞一剑长。
戍角就沙催落日，阴云分碛护飞霜。
谁知汉武轻中国，闲夺天山草木荒。
+++沈彬
++++秋日
秋含砧杵捣斜阳，笛引西风颢气凉。
薜荔惹烟笼蟋蟀，芰荷翻雨泼鸳鸯。
当年酒贱何妨醉，今日时难不易狂。
肠断旧游从一别，潘安惆怅满头霜。
+++沈彬
++++金陵杂题二首
王气生秦四百年，晋元东渡浪花船。
正惭海内皆涂地，来保江南一片天。
树著行临远岸，暮山相亚出微烟。
千征万战英雄尽，落日牛羊食野田。
暮潮声落草光沉，贾客来帆宿岸阴。
一笛月明何处酒，满城秋色几家砧。
时清曾恶桓温盛，山翠长牵谢傅心。
今日到来何物在，碧烟和雨锁寒林。
+++沈彬
++++麻姑山
绀殿松萝太古山，仙人曾此话桑田。
闲倾云液十分日，已过浮生一万年。
花洞路中逢鹤信，水帘岩底见龙眠。
我来游礼酬心愿，欲共怡神契自然。
+++沈彬
++++题苏仙山（郴州城东有山，为苏耽修真之所，名苏仙山）
眼穿林罅见郴州，井里交连侧局楸。
味道不来闲处坐，劳生更欲几时休。
苏仙宅古烟霞老，义帝坟荒草木愁。
千古是非无处问，夕阳西去水东流。
+++沈彬
++++洪州解至长安，初举纳省卷梦仙谣
□□□□□□□，□□□□□□□。
玉殿大开从客入，金桃烂熟没人偷。
凤惊宝扇频翻翅，龙惧金鞭不转头。
□□□□□□□，□□□□□□□。
+++沈彬
++++忆仙谣（第二举）
白榆风飒九天秋，王母朝回宴玉楼。
日月渐长双凤睡，桑田欲变六鳌愁。
云翻箫管相随去，星触旌幢各自流。
诗酒近来狂不得，骑龙却忆上清游。
+++沈彬
++++纳省卷赠为首刘象（第三举）
曾应大中天子举，四朝风月鬓萧疏。
不随世祖重携剑，却为文皇再读书。
十载战尘销旧业，满城春雨坏贫居。
一枝何事于君借，仙桂年年幸有馀。
+++沈彬
++++赠王定保
仙桂曾攀第一枝，薄游湘水阻佳期。
皋桥已失齐眉愿，萧寺行逢落发师。
废苑露寒兰寂寞，丹山云断凤参差。
闻公已有平生约，谢绝女萝依兔丝。
+++沈彬
++++结客少年场行
重义轻生一剑知，白虹贯日报雠归。
片心惆怅清平世，酒市无人问布衣。
+++沈彬
++++阳朔碧莲峰
陶潜彭泽五株柳，潘岳河阳一县花。
两处争如阳朔好，碧莲峰里住人家。
+++沈彬
++++再过金陵
玉树歌终王气收，雁行高送石城秋。
江山不管兴亡事，一任斜阳伴客愁。
+++沈彬
++++都门送别
岸柳萧疏野荻秋，都门行客莫回头。
一条灞水清如剑，不为离人割断愁。
+++沈彬
++++吊边人
杀声沈后野风悲，汉月高时望不归。
白骨已枯沙上草，家人犹自寄寒衣。
+++沈彬
++++句
尺素隐清辉，一毫分险阻。（《题画山水图》）
金翅动身摩日月，银河转浪洗乾坤。（《献马殷颂德》，《五代史补》）
须知手笔安排定，不怕山河整顿难。（献李昪山水图诗）
九衢冠盖暗争路，四海干戈多异心。（《纪事》）
地隈一水巡城转，天约群山附郭来。（《题法华寺》，《零陵总记》）
数家鱼网疏云外，一岸残阳细雨中。（《湘江行》）
松欹晚影离坛草，钟撼秋声入殿风。（《潘天锡同题古观》，《郡阁雅谈》）
压低吴楚遥涵水，约破云霞独倚天。（《望庐山》，《野客丛谈》）
半身落日离秦树，一路平芜入楚烟。（下《锦绣万花谷》）
清占月中三峡水，丽偷云外十洲春。
幽鸟唤人穿竹去，野猿寻果出云来。

++下卷七百四十四
  
+++伍乔
++++僻居谢何明府见访
公退琴堂动逸怀，闲披烟霭访微才。
马嘶穷巷蛙声息，辙到衡门草色开。
风引柳花当坐起，日将林影入庭来。
满斋尘土一床藓，多谢从容水饭回。
+++伍乔
++++冬日道中（一作冬日送人）
去去天涯无定期，瘦童羸马共依依。
暮烟江口客来绝，寒叶岭头人住稀。
带雪野风吹旅思，入云山火照行衣。
钓台吟阁沧洲在，应为初心未得归。
+++伍乔
++++僻居酬友人
僻居虽爱近林泉，幽径闲居碧藓连。
向竹掩扉随鹤息，就溪安石学僧禅。
琴带月音声亮，山果经霜气味全，多谢故交怜朴野，隔云时复寄佳篇。
+++伍乔
++++游西山龙泉禅寺
叠巘层峰坐可观，枕门流水更潺湲。
晓钟声彻洞溪远，夏木影笼轩槛寒。
幽径乍寻衣屦润，古堂频宿梦魂安。
因嗟城郭营营事，不得长游空鬓残。
+++伍乔
++++宿灊山
一入仙山万虑宽，夜深宁厌倚虚栏。
鹤和云影宿高木，人带月光登古坛。
芝朮露浓溪坞白，薜萝风起殿廊寒。
更陪羽客论真理，不觉初钟叩晓残。
+++伍乔
++++游西禅
远岫当轩列翠光，高僧一衲万缘忘。
碧松影里地长润，白藕花中水亦香。
云自雨前生净石，鹤于钟后宿长廊。
游人恋此吟终日，盛暑楼台早有凉。
+++伍乔
++++寄史处士
长羡闲居一水湄，吟情高古有谁知。
石楼待月横琴久，渔浦经风下钓迟。
僻坞落花多掩径，旧山残烧几侵篱。
松门别后无消息，早晚重应蹑屐随。
+++伍乔
++++僻居秋思寄友人
门巷秋归更寂寥，雨馀闲砌委兰苗。
梦回月夜虫吟壁，病起茅斋药满瓢。
泽国旧游关远思，竹林前会负佳招。
身名未立犹辛苦，何许流年晚鬓凋。
+++伍乔
++++寄落星史虚白处士
白云峰下古溪头，曾与提壶烂熳游。
登阁共看彭蠡水，围炉相忆杜陵秋。
棋玄不厌通高品，句妙多容隔岁酬。
别后相思时一望，暮山空碧水空流。
+++伍乔
++++九江旅夜寄山中故人
弱柳风高远漏沈，坐来难便息愁吟。
江城雪尽寒犹在，客舍灯孤夜正深。
尘土积年粘旅服，关山无处寄归心。
此时遥羡闲眠侣，静掩云扉卧一林。
+++伍乔
++++闻杜牧赴阙
旧隐匡庐一草堂，今闻携策谒吾皇。
峡云难卷从龙势，古剑终腾出土光。
开翅定期归碧落，濯缨宁肯问沧浪。
他时得意交知仰，莫忘裁诗寄钓乡。
+++伍乔
++++题西林寺水阁
竹翠苔花绕槛浓，此亭幽致讵曾逢。
水分林下清泠派，山峙云间峭峻峰。
怪石夜光寒射烛，老杉秋韵冷和钟。
不知来往留题客，谁约重寻莲社踪。
+++伍乔
++++林居喜崔三博远至
几日区区在远程，晚烟林径喜相迎。
姿容虽有尘中色，巾屦犹多岳上清。
野石静排为坐榻，溪茶深煮当飞觥。
留连话与方经宿，又欲携书别我行。
+++伍乔
++++观华夷图
别手应难及此精，须知攒簇自心灵。
始于毫末分诸国，渐见图中列四溟。
关路欲伸通楚势，蜀山俄耸入秦青。
笔端尽现寰区事，堪把长悬在户庭。
+++伍乔
++++庐山书堂送祝秀才还乡
束书辞我下重巅，相送同临楚岸边。
归思几随千里水，离情空寄一枝蝉。
园林到日酒初熟，庭户开时月正圆。
莫使蹉跎恋疏野，男儿酬志在当年。
+++伍乔
++++暮冬送何秀才毗陵
匹马嘶风去思长，素琴孤剑称戎装。
路涂多是过残岁，杯酒无辞到醉乡。
云傍水村凝冷片，雪连山驿积寒光。
毗陵城下饶嘉景，回日新诗应满堂。
+++伍乔
++++龙潭张道者
碧洞幽岩独息心，时人何路得相寻。
养生不说凭诸药，适意惟闻在一琴。
石径扫稀山藓合，竹轩开晚野云深。
他年功就期飞去，应笑吾徒多苦吟。
+++伍乔
++++晚秋同何秀才溪上
闲步秋光思杳然，荷藜因共过林烟。
期收野药寻幽路，欲采溪菱上小船。
云吐晚阴藏霁岫，柳含馀霭咽残蝉。
倒尊尽日忘归处，山磬数声敲暝天。
+++伍乔
++++送江少府授延陵后寄
五老云中勤学者，遇时能不困风尘。
束书西上谒明主，捧檄南归慰老亲。
别馆友朋留醉久，去程烟月入吟新。
莫因官小慵之任，自古鸾栖有异人。
+++伍乔
++++观山水障子
功绩精妍世少伦，图时应倍用心神。
不知草木承何异，但见江山长带春。
云势似离岩底石，浪花如动岸边蘋。
更疑独泛渔舟者，便是其中旧隐人。
+++伍乔
++++寄张学士洎
不知何处好消忧，公退携壶即上楼。
职事久参侯伯幕，梦魂长绕帝王州。
黄山向晚盈轩翠，黟水含春绕槛流。
遥想玉堂多暇日，花时谁伴出城游。
+++伍乔
++++句
积霭沈诸壑，微阳在半峰。（《省试霁后望钟山》）

++下卷七百四十五
  
+++陈陶
++++塞下曲
边头能走马，猿臂李将军。
射虎群胡伏，开弓绝塞闻。
海山谙向背，攻守别风云。
只为坑降罪，轻车未转勋。
望湖关下战，杂虏丧全师。
鸟啄豺狼将，沙埋日月旗。
牛羊奔赤狄，部落散燕耆。
都护凌晨出，铭功瘗死尸。
+++陈陶
++++胡无人行
十万羽林儿，临洮破郅支。
杀添胡地骨，降足汉营旗。
塞阔牛羊散，兵休帐幕移。
空流陇头水，呜咽向人悲。
+++陈陶
++++悲哉行
中岳仇先生，遗余饵松方。
服之一千日，肢体生异香。
步履如风旋，天涯不赍粮。
仍云为地仙，不得朝虚皇。
狡兔有三穴，人生又何常。
悲哉二廉士，饿死于首阳。
+++陈陶
++++涂山怀古
落拓书剑晚，清秋鹰正笼。
涂山间来上，敬爱如登龙。
览古觉神王，翛然天地空。
东南更何有，一醉先王风。
惟昔放勋世，阴晦彻成洪。
皇图化鱼鳖，天道漂无踪。
帝乃命舟楫，掇芳儒素中。
高陈九州力，百道驱归东。
旧物复光明，洪炉再埏熔。
经门不私子，足知天下公。
亮曰那并生，唐虞禅华虫。
兹山朝万国，一赋寰海同。
十载有区宇，秋毫皆帝功。
垂衣不骄德，子桀如何聋。
握发闻礼贤，葺茅见卑宫。
凡夫色难事，神圣安能恭。
道隐三千年，遗芳播笙镛。
当时执圭处，佳气仍童童。
海屿俨清庙，天人盛祇供。
玄恩及花木，丹谶名崆峒。
异代草泽臣，何由树勋庸。
尧阶未曾识，谁信平生忠。
恨不当际会，预为执鞭僮。
劳歌下山去，怀德心无穷。
+++陈陶
++++游子吟
栖乌喜林曙，惊蓬伤岁阑。
关河三尺雪，何处是天山。
朔风无重衣，仆马饥且寒。
惨戚别妻子，迟回出门难。
男儿值休明，岂是长泥蟠。
何者为木偶，何人侍金銮。
郁郁守贫贱，悠悠亦无端。
进不图功名，退不处岩峦。
穷通在何日，光景如跳丸。
富贵苦不早，令人摧心肝。
誓期春之阳，一振摩霄翰。
+++陈陶
++++怀仙吟二首
丹陵五牙客，昨日罗浮归。
赤斧寻不得，烟霞空满衣。
试于华阳问，果遇三茅知。
采药向十洲，同行牧羊儿。
十洲隔八海，浩渺不可期。
空留双白鹤，巢在长松枝。
云溪古流水，春晚桃花香。
忆与我师别，片帆归沧浪。
沧浪在何许，相思泪如雨。
黄鹤不复来，云深离别处。
石渠泉泠泠，三见菖蒲生。
日夜劳梦魂，随波注东溟。
空怀别时惠，长读消魔经。
+++陈陶
++++海昌望月
何处无今夕，岂期在海头。
贾客不爱月，婵娟闲沧洲。
浩然伤岁华，独望湖边楼。
烟岛青历历，蓝田白悠悠。
谁无破镜期，繄我信虚舟。
谁无桂枝念，繄我方摧輈。
始见弯环春，又逢团圆秋。
莫厌绫扇夕，百年多银钩。
金盘谁雕镌，玉窟难冥搜。
重轮运时节，三五不自由。
疑抛云上锅，欲搂天边球。
孀居应寒冷，捣药青冥愁。
兔子树下蹲，虾蟆池中游。
如何名金波，不共水东流。
天花辟膻腥，野云无边陬。
蚌蛤乘大运，含珠相对酬。
夜鹊思南乡，露华清东瓯。
百宝安可觑，老龙锁深湫。
究究如情人，盗者即仇雠。
海涯上皎洁，九门更清幽。
亭亭劝金尊，夜久喘吴牛。
夷俗皆轻掷，北山思今游。
雁声故乡来，客泪堕南洲。
平生烟霞志，读书觅封侯。
四海尚白身，岂无故乡羞。
壈坎何足叹，壮如水中虬。
猎猎谷底兰，摇摇波上鸥。
中途丧资斧，两地生繁忧。
一杯太阴君，鹪鹩岂无求。
明日将片叶，三山东南浮。
+++陈陶
++++蒲门戍观海作
廓落溟涨晓，蒲门郁苍苍。
登楼礼东君，旭日生扶桑。
毫厘见蓬瀛，含吐金银光。
草木露未晞，蜃楼气若藏。
欲游蟠桃国，虑涉魑魅乡。
徐市惑秦朝，何人在岩廊。
惜哉千童子，葬骨于眇茫。
恭闻槎客言，东池接天潢。
即此聘牛女，曰祈长寿方。
灵津水清浅，余亦慕修航。
+++陈陶
++++番禺道中作
博罗程远近，海塞愁先入。
瘴雨出虹蝀，蛮江渡山急。
常闻岛夷俗，犀象满城邑。
雁至草犹春，潮回樯半湿。
丹丘凤凰隐，水庙蛟龙集。
何处树能言，几乡珠是泣。
千年赵佗国，霸气委原隰。
龌龊笑终军，长缨祸先及。
+++陈陶
++++赠江西周大夫（一作赠周太史）
否极生大贤，九元降灵气。
独立正始风，蔚然中兴瑞。
渊伦照三古，磊落涵泾渭。
真貌月悬秋，雄词雷出地。
具瞻先皇宠，欲践东华贵。
咫尺时不来，千秋鼎湖泪。
因分三辅职，进领南平位。
报政黄霸惭，提兵吕蒙醉。
岁星临斗牛，水国嘉祥至。
不独苍生苏，仍兼六驺喜。
恭闻庙堂略，欲断匈奴臂。
刬释自宸衷，平戍在连帅。
时康簪笏冗，世梗忠良议。
丘壑非无人，松香有私志。
三朝倚天剑，十万浮云骑。
可使河曲清，群公信儿戏。
沧溟用谦德，百谷走童稚。
御众付深人，参筹须伟器。
他年蓬荜贱，愿附鹓鸾翅。
+++陈陶
++++旅次铜山途中先寄温州韩使君
乱山沧海曲，中有横阳道。
束马过铜梁，苕华坐堪老。
鸠鸣高崖裂，熊斗深树倒。
绝壑无坤维，重林失苍昊。
跻攀寡俦侣，扶接念舆皂。
俯仰栗嵌空，无因掇灵草。
梯穷闻戍鼓，魂续赖丘祷。
敞豁天地归，萦纡村落好。
悠悠思蒋径，扰扰愧商皓。
驰想永嘉侯，应伤此怀抱。
+++陈陶
++++种兰
种兰幽谷底，四远闻馨香。
春风长养深，枝叶趁人长。
智水润其根，仁锄护其芳。
蒿藜不生地，恶鸟弓已藏。
椒桂夹四隅，茅茨居中央。
左邻桃花坞，右接莲子塘。
一月薰手足，两月薰衣裳。
三月薰肌骨，四月薰心肠。
幽人饥如何，采兰充餱粮。
幽人渴如何，酝兰为酒浆。
地无青苗租，白日如散王。
不尝仙人药，端坐红霞房。
日夕望美人，佩花正煌煌。
美人久不来，佩花徒生光。
刈获及葳蕤，无令见雪霜。
清芬信神鬼，一叶岂可忘。
举头愧青天，鼓腹咏时康。
下有贤公卿，上有圣明王。
无阶答风雨，愿献兰一筐。
+++陈陶
++++草木言
何生我苍苍，何育我黄黄。
草木无知识，幸君同三光。
始自受姓名，葳蕤立衣裳。
山河既分丽，齐首乳青阳。
甘辛各有荣，好丑不相防。
常忧刀斧劫，窃慕仁寿乡。
愿天雨无暴，愿地风无狂。
雨足因衰惫，风多因夭伤。
在山不为桂，徒辱君高冈。
在水不为莲，徒占君深塘。
勿轻培塿阜，或有奇栋梁。
勿轻蒙胧泽，或有奇馨香。
涓毫可粗差，朝菌寿为长。
拥肿若无取，大椿命为伤。
婆娑不材生，苒苒向秋荒。
幸遭薰风日，有得皆簸扬。
所愧雨露恩，愿效幽微芳。
希君频采择，勿使枯雪霜。
+++陈陶
++++题僧院紫竹
喜游蛟井寺，复见炎州竹。
杳霭万丈间，啸风清独速。
江南正霜霰，吐秀弄颛顼。
似瑞惊坚贞，如魔试金粟。
笋非孝子泣，文异湘灵哭。
金碧谁与邻，萧森自成族。
新闻赤帝种，子落毛人谷。
远祖赐鹪鹏，遗芳遍南陆。
对烟苏麻丑，夹涧筼筜伏。
美誉动丹青，瑰姿艳秦蜀。
因缘鹿苑识，想像蛇丘劚。
几叶别黄茅，何年依白足。
龙树蛰一花，砌瑶扫云屋。
色静曼仙花，名高给孤独。
青葱太子树，洒落观音目。
法雨每沾濡，玉毫时照烛。
离居鸾节变，住冷金颜缩。
岂念葛陂荣，幸无祖父辱。
光摇水精串，影送莲花轴。
江鹜日相寻，野鹗时寄宿。
幽香入茶灶，静翠直棋局。
肯羡垣上蒿，自多篱下菊。
从来道生一，况伴龟藏六。
栖托讵星回，檀栾已云矗。
霞杯传缥叶，羽管吹紫玉。
久绝钓竿歌，聊裁竹枝曲。
愧生黄金地，千秋为师绿。
+++陈陶
++++早发始兴
云里山已曙，舟中火初爇。
绿浦待行桡，玄猿催落月。
沿流信多美，况复秋风发。
挂席借前期，晨鸡莫嘲哳。
+++陈陶
++++寄元孚道人
梵宇章句客，佩兰三十年。
长乘碧云马，时策翰林鞭。
曩事五岳游，金衣曳祥烟。
高攀桐君手，左倚鸑鷟肩。
哭玉秋雨中，摘星春风前。
横輈截洪偃，凭几见广宣。
尔来寤华胥，石壁孤云眠。
龙降始得偈，龟老方巢莲。
内殿无文僧，驺虞谁能牵。
因之问楚水，吊屈几潺湲。
+++陈陶
++++和西江李助副使早登开元寺阁
虚豁登宝阁，三休极层构。
独立天地间，烟云满襟袖。
鳌荒初落日，剑野呈绮绣。
秋槛祝融微，阴轩九江凑。
拂檐皇姑舍，错落白榆秀。
倚砌天竺祠，蛟龙蟠古甃。
翛然观六合，一指齐宇宙。
书剑忽若□，青云日方昼。
南朝空苍莽，楚泽稀耕耨。
万事溺颓波，一航安可涭。
徒云寄麟泣，六五终难就。
资斧念馀生，湖光隐圭窦。
早闻群黄鹤，飘举此江岫。
陵谷空霭然，人樵已雏鷇。
燕宫豸冠客，凭览发清奏。
珠玉难嗣音，摐辕愧孤陋。
+++陈陶
++++将归钟陵留赠南海李尚书
楚国有田舍，炎州长梦归。
怀恩似秋燕，屡绕玉堂飞。
越酒岂不甘，海鱼宁无肥。
山裘醉歌舞，事与初心违。
晔晔文昌公，英灵世间稀。
长江浩无际，龙蜃皆归依。
贱子感一言，草茅发光辉。
从来鸡凫质，得假凤凰威。
常欲讨玄珠，青云报巍巍。
龙门竟多故，双泪别旍旂。
+++陈陶
++++宿岛径夷山舍
百里遵岛径，蓬征信邅回。
暝依渔樵宿，似过黄金台。
缺啮心未理，寥寥夜猿哀。
山深石床冷，海近腥气来。
主人意不浅，屡献流霞杯。
对月抚长剑，愁襟纷莫开。
九衢平如水，胡为涉崔嵬。
一饭未遑饱，鹏图信悠哉。
山涛谑细君，吾岂厌蓬莱。
明发又驱马，客思一裴回。
+++陈陶
++++避世翁
海上一蓑笠，终年垂钓丝。
沧洲有深意，冠盖何由知。
直钩不营鱼，蜗室无妻儿。
渴饮寒泉水，饥餐紫朮芝。
鹤发披两肩，高怀如澄陂。
尝闻仙老言，云是古鸱夷。
石窦閟雷雨，金潭养蛟螭。
乘槎上玉津，骑鹿游峨嵋。
以人为语默，与世为雄雌。
兹焉乃磻溪，豹变应须时。
自古隐沦客，无非王者师。
+++陈陶
++++冬夜吟
黑夜天寒愁散玉，东皇海上张仙烛。
侯家歌舞按梨园，石氏宾寮醉金谷。
鲁家襜褕暗披水，雪花灯下甘垂翅。
散帙高编折桂枝，披纱密甃青云地。
霜白溪松转斜盖，铜龙唤曙咽声细。
八埏蝼蚁厌寒栖，早晚青旗引春帝。
展转城乌啼紫天，曈曚千骑衙楼前。
+++陈陶
++++西川座上听金五云唱歌
蜀王殿上华筵开，五云歌从天上来。
满堂罗绮悄无语，喉音止驻云裴回。
管弦金石还依转，不随歌出灵和殿。
白云飘飖席上闻，贯珠历历声中见。
旧样钗篦浅淡衣，元和梳洗青黛眉。
低丛小鬓腻鬉鬌，碧牙镂掌山参差。
曲终暂起更衣过，还向南行座头坐。
低眉欲语谢贵侯，檀脸双双泪穿破。
自言本是宫中嫔，武皇改号承恩新。
中丞御史不足比，水殿一声愁杀人。
武皇铸鼎登真箓，嫔御蒙恩免幽辱。
茂陵弓剑不得亲，嫁与卑官到西蜀。
卑官到官年未周，堂衡禄罢东西游。
蜀江水急驻不得，复此萍蓬二十秋。
今朝得侍王侯宴，不觉途中妾身贱。
愿持卮酒更唱歌，歌是伊州第三遍。
唱著右丞征戍词，更闻闺月添相思。
如今声韵尚如在，何况宫中年少时。
五云处处可怜许，明朝道向褒中去。
须臾宴罢各东西，雨散云飞莫知处。

+++陈陶
++++飞龙引
有熊之君好神仙，餐霞炼石三千年。
一旦黄龙下九天，骑龙枿枿升紫烟。
万姓攀髯髯堕地，啼呼弓剑飘寒水。
紫鸾八九堕玉笙，金镜空留照魑魅。
羽幢褵褷银汉秋，六宫望断芙蓉愁。
应龙下挥中园笑，泓泓水绕青苔洲。
瑞风飒遝天光浅，瑶阙峨峨横露苑。
沆瀣楼头紫凤歌，三株树下青牛饭。
鸿胧九阙相玉皇，钧天乐引金华郎。
散花童子鹤衣短，投壶姹女蛾眉长。
彤庭侍宴瑶池席，老兔春高桂宫白。
蓬莱下国赐分珪，阿母金桃容小摘。
仙流万缄虫篆春，三十六洞交风云。
千年小兆一蝉蜕，丹台职亚扶桑君。
金乌试浴青门水，下界蜉蝣几回死。
+++陈陶
++++谪仙词
牧龙丈人病高秋，群童击节星汉愁。
瑶台凤辇不胜恨，太古一声龙白头。
玉气兰光久摧折，上清鸡犬音书绝。
蜺旌失手远于天，三岛空云对秋月。
间磊磊浮沤客，鸑鷟蜻蜓飞自隔。
不应冠盖逐黄埃，长梦真君旧恩泽。
+++陈陶
++++步虚引（一作仙人词）
小隐山人十洲客，莓苔为衣双耳白。
青编为我忽降书，暮雨虹蜺一千尺。
赤城门闭六丁直，晓日已烧东海色。
朝天半夜闻玉鸡，星斗离离碍龙翼。
+++陈陶
++++独摇手
汉宫新燕矜蛾眉，春台艳妆莲一枝。
迎春侍宴瑶华池，游龙七盘娇欲飞。
冶袖莺鸾拂朝曦，摩烟袅雪金碧遗。
愁鸿连翾蚕曳丝，飒遝明珠掌中移。
仙人龙凤云雨吹，朝哀暮愁引哑咿。
鸳鸯翡翠承宴私，南山一笑君无辞。
仙蛾泣月清露垂，六宫烧烛愁风欷。
+++陈陶
++++空城雀
古城濛濛花覆水，昔日住人今住鬼。
野雀荒台遗子孙，千年饮啄枯桑根。
不随海燕柏梁去，应无玉环衔报恩。
近村红栗香压枝，嗷嗷黄口诉朝饥。
生来未见凤凰语，欲飞常怕蜘蛛丝。
断肠四隅天四绝，清泉绿蒿无恐疑。
+++陈陶
++++鸡鸣曲
鸡声春晓上林中，一声惊落虾蟆宫。
二声唤破枕边梦，三声行人烟海红。
平旦慵将百雏语，蓬松锦绣当阳处。
愧君饮食长相呼，为君昼鸣下高树。
+++陈陶
++++小笛弄
一尺玲珑握中翠，仙娥月浦呼龙子。
五夜流珠粲梦卿，九青鸾倚洪崖醉。
丹穴饥儿笑风雨，娲皇碧玉星星语。
蛇蝎愁闻骨髓寒，江山恨老眠秋雾。
绮席鸳鸯冷朱翠，星流露泫谁驱使。
江南一曲罢伶伦，芙蓉水殿春风起。
+++陈陶
++++将进酒
金尊莫倚青春健，龌龊浮生如走电。
琴瑟盘倾从世珠，黄泥局泻流年箭。
麻姑爪秃瞳子昏，东皇肉角生鱼鳞。
灵鳌柱骨半枯朽，骊龙德悔愁耕人。
周孔蓍龟久沦没，黄蒿谁认贤愚骨。
兔苑词才去不还，兰亭水石空明月。
姮娥弄箫香雨收，江滨迸瑟鱼龙愁。
灵芝九折楚莲醉，翾风一叹梁庭秋。
醁亚蛮觥奉君寿，玉山三献春红透。
银鸭金鹅言待谁，隋家岳渎皇家有。
珊瑚座上凌香云，凤𦢙龙炙猩猩唇。
芝兰此日不倾倒，南山白石皆贤人。
文康调笑麒麟起，一曲飞龙寿天地。
+++陈陶
++++钱塘对酒曲
风天雁悲西陵愁，使君红旗弄涛头。
东海神鱼骑未得，江天大笑闲悠悠。
嵯峨吴山莫夸碧，河阳经年一宵白。
南州彩凤为君生，古狱愁蛇待恩泽。
三清羽童来何迟，十二玉楼胡蝶飞。
炎荒翡翠九门去，辽东白鹤无归期。
鸱夷公子休悲悄，六鳌如镜天始老。
尊前事去月团圆，琥珀无情忆苏小。

+++陈陶
++++巫山高
玉峰青云十二枝，金母和云赐瑶姬。
花宫磊砢楚宫外，列仙八面星斗垂。
秀色无双怨三峡，春风几梦襄王猎。
青鸾不在懒吹箫，斑竹题诗寄江妾。
飘飖丝散巴子天，苔裳玉辔红霞幡。
归时白帝掩青琐，琼枝草草遗湘烟。
+++陈陶
++++赠别离
碧玉飞天星坠地，玉剑分风交合水。
杨柳听歌莫向隅，鸡鸣一石留髡醉。
蹄轮送客沟水东，月娥挥手崦嵫峰。
蛮天列嶂俨相待，风官扫道迎游龙。
天姥剪霞铺晓空，漴漴大帝开明宫。
文鲸掉尾四海通，分明瀑布收灵桐。
山妖水魅骑旋风，魇梦啮魂黄瘴中。
借君朗鉴入崆峒，灵光草照闲花红。

+++陈陶
++++关山月
昔年嫖姚护羌月，今照嫖姚双鬓雪。
青冢曾无尺寸归，锦书多寄穷荒骨。
百战金疮体沙碛，乡心一片悬秋碧。
汉城应期破镜时，胡尘万里婵娟隔。
度碛冲云朔风起，边笳欲晚生青珥。
陇上横吹霜色刀，何年断得匈奴臂。
+++陈陶
++++殿前生桂树
仙娥玉宫秋夜明，桂枝拂槛参差琼。
香风下天漏丁丁，牛渚翠梁横浅清，羽帐不眠恨吹笙。
栖乌暗惊仙子落，步月鬃云堕金雀。
蕙楼凉簟翠波空，银缕香寒凤凰薄。
东海即为郎斟酌，绮疏长悬七星杓。
+++陈陶
++++古镜篇
紫皇玉镜蟾蜍字，堕地千年光不死。
发匣身沈古井寒，悬台日照愁成水。
海户山窗几梳绾，菱花开落何人见。
野老曾耕太白星，神狐夜哭秋天片。
下国青铜旋磨灭，回鸾万影成枯骨。
会待搏风雨泬寥，长恐莓苔蚀明月。
+++陈陶
++++自归山
海岳南归远，天门北望深。
暂为青琐客，难换白云心。
富贵老闲事，猿猱思旧林。
清平无乐志，尊酒有瑶琴。
+++陈陶
++++渡浙江
适越一轻艘，凌兢截鹭涛。
曙光金海近，晴雪玉峰高。
静寇思投笔，伤时欲钓鳌。
壮心殊未展，登涉漫劳劳。
+++陈陶
++++清源途中旅思
古木闽州道，驱羸落照间。
投村碍野水，问店隔荒山。
身事几时了，蓬飘何日闲。
看花滞南国，乡月十湾环。
+++陈陶
++++南海送韦七使君赴象州任
一鹗韦公子，新恩颁郡符。
岛夷通荔浦，龙节过苍梧。
地理金城近，天涯玉树孤。
圣朝朱绂贵，从此展雄图。
+++陈陶
++++送沈次鲁南游（一作卢堠石送沈次鲁）
高台赠君别，满握轩辕风。
落日一挥手，金鹅云雨空。
鳌洲石梁外，剑浦罗浮东。
兹兴不可接，翛翛烟际鸿。
+++陈陶
++++南海石门戍怀古
汉家征百越，落地丧貔貅。
大野朱旗没，长江赤血流。
鬼神寻覆族，宫庙变荒丘。
唯有朝台月，千年照戍楼。
+++陈陶
++++赋得池塘生春草
谢公遗咏处，池水夹通津。
往人何在，年来草自春。
色宜波际绿，香异雨中新。
今日青青意，空悲行路人。
+++陈陶
++++题居上人法华新院
浮名深般若，方寺设莲华。
钟呗成僧国，湖山称法家。
一尘多宝塔，千佛大牛车。
能诱泥犁客，超然识聚沙。
+++陈陶
++++送秦炼师
紫府静沈沈，松轩思别吟。
水流宁有意，云泛本无心。
锦洞桃花远，青山竹叶深。
不因时卖药，何路更相寻。
+++陈陶
++++哭宝月三藏大禅师
五峰习圣罢，乾竺化身归。
帝子传真印，门人哭宝衣。
一囊穷海没，三藏故园稀。
无复天花落，悲风满铁围。
+++陈陶
++++湓城赠别
楚岸青枫树，长随送远心。
九江春水阔，三峡暮云深。
气调桓伊笛，才华蔡琰琴。
迢迢嫁湘汉，谁不重黄金。
+++陈陶
++++赠别
海国一尺绮，冰壶万缕丝。
以君西攀桂，赠此金莲枝。
高鸟思茂林，穷鱼乐洿池。
平生握中宝，无使岁寒移。

++下卷七百四十六
  
+++陈陶
++++赠温州韩使君
康乐风流五百年，永嘉铃阁又登贤。
严城鼓动鱼惊海，华屋尊开月下天。
内使笔锋光案牍，鄢陵诗句满山川。
今来谁似韩家贵，越绝麾幢雁影连。
+++陈陶
++++闲居寄太学卢景博士
无路青冥夺锦袍，耻随黄雀住蓬蒿。
碧云梦后山风起，珠树诗成海月高。
久滞鼎书求羽翼，未忘龙阙致波涛。
闲来长得留侯癖，罗列楂梨校六韬。
+++陈陶
++++赠漳州张怡使君
旧德徐方天下闻，当年熊轼继清芬。
井田异政光蛮竹，符节深恩隔瘴云。
已见嘉祥生北户，尝嫌夷貊蠹南薰。
几时征拜征西越，学著缦胡从使君。
+++陈陶
++++赠容南韦中丞
普宁都护军威重，九驿梯航压要津。
十二铜鱼尊画戟，三千犀甲拥朱轮。
风云已静西山寇，闾井全移上国春。
不独来苏发歌咏，天涯半是泣珠人。
+++陈陶
++++投赠福建路罗中丞
越艳新谣不厌听，楼船高卧静南溟。
未闻建水窥龙剑，应喜家山接女星。
三捷楷模光典策，一生封爵笑丹青。
皇恩几日西归去，玉树扶疏正满庭。
+++陈陶
++++赠江南李偕副使
世禄三朝压凤池，杜陵公子汉庭知。
雷封始贺堂溪剑，花府寻邀玉树枝。
几日坐谈诛叛逆，列城归美见歌诗。
从军莫厌千场醉，即是金銮宠命时。
+++陈陶
++++贺容府韦中丞大府贤兄新除黔南经略
蓬瀛簪笏旧联行，紫极差池降宠章。
列国山河分雁字，一门金玉尽龙骧。
耿家符节朝中美，袁氏芝兰阃外香。
烽戍悠悠限巴越，伫听歌咏两甘棠。
+++陈陶
++++和容南韦中丞题瑞亭白燕、白鼠、六眸龟、嘉莲
伏波恩信动南夷，交趾喧传四瑞诗。
燕鼠孕灵褒上德，龟莲增耀答无私。
回翔雪侣窥檐处，照映红巢出水时。
尽写流传在轩槛，嘉祥从此百年知。
+++陈陶
++++题豫章西山香城寺
十地严宫礼竺皇，栴檀楼阁半天香。
祇园树老梵声小，雪岭花香灯影长。
霄汉落泉供月界，蓬壶灵鸟侍云房。
何年七七金人降，金锡珠坛满上方。
+++陈陶
++++送江西周尚书赴滑台
楚谣襦袴整三千，喉舌新恩下九天。
天角雄都分节钺，蛟龙旧国罢楼船。
昆河已在兵钤内，棠树空留鹤岭前。
多病无因酬一顾，鄢陵千骑去翩翩。
+++陈陶
++++闽中送任畹端公还京
燕台下榻玉为人，月桂曾输次第春。
几日酬恩坐炎瘴，九秋高驾拂星辰。
汉庭凤进鹓行喜，隋国珠还水府贫。
多少嘉谟奏风俗，斗牛孤剑在平津。
+++陈陶
++++豫章江楼望西山有怀
水护星坛列太虚，烟霓十八上仙居。
时人未识辽东鹤，吾祖曾传宝鼎书。
终日章江催白鬓，何年丹灶见红蕖。
桃花谷口春深浅，欲访先生赤鲤鱼。
+++陈陶
++++经徐稚墓
郏鄏妖兴炎汉衰，先生南国卧明夷。
凤凰屡降玄纁礼，琼石终藏烈火诗。
禁掖衣冠加宋鹊，湖山耕钓没尧时。
千年垄树何人哭，寂寞苍苔内史碑。
+++陈陶
++++钟陵道中作
原隰经霜蕙草黄，塞鸿消息怨流芳。
秋山落照见麋鹿，南国异花开雪霜。
烟火近通槃瓠俗，水云深入武陵乡。
曾逢啮缺话东海，长忆萧家青玉床。
+++陈陶
++++旅泊涂江
烟雨南江一叶微，松潭渔父夜相依。
断沙雁起金精出，孤岭猿愁木客归。
楚国柑橙劳梦想，丹陵霞鹤间音徽。
无因得似沧溟叟，始忆离巢已倦飞。
+++陈陶
++++上建溪
崆峒一派泻苍烟，长揖丹丘逐水仙。
云树杳冥通上界，峰峦回合下闽川。
侵星愁过蛟龙国，采碧时逢婺女船。
已判猿催鬓先白，几重滩濑在秋天。
+++陈陶
++++冬日暮旅泊庐陵
螺亭倚棹哭飘蓬，白浪欺船自向东。
楚国蕙兰增怅望，番禺筐篚旅虚空。
江城雪落千家梦，汀渚冰生一夕风。
弃置侯鲭任羁束，不劳龟瓦问穷通。
+++陈陶
++++登宝历寺阁
金碧高层世界空，凭蜺长啸八蛮风。
横轩水壮蛟龙府，倚栋星开牛斗宫。
三楚故墟残景北，六朝荒苑断山东。
不堪怀古劳悲笑，安得鹏抟颢气中。
+++陈陶
++++寄兵部任畹郎中
常思剑浦越清尘，豆蔻花红十二春。
昆玉已成廊庙器，涧松犹是薜萝身。
虽同橘柚依南土，终愧魁罡近北辰。
好向昌时荐遗逸，莫教千古吊灵均。
+++陈陶
++++赠江南从事张侍郎
平南门馆凤凰毛，二十华轩立最高。
几处谈天致云雨，早时文海得鲸鳌。
姻联紫府萧窗贵，职称青钱绣服豪。
江徼无虞才不展，衔杯终日咏离骚。
+++陈陶
++++剑池
秦帝南巡厌火精，苍黄埋剑故丰城。
霸图缭戾金龙蛰，坤道扶摇紫气生。
星斗卧来闲窟穴，雌雄飞去变澄泓。
永怀惆怅中宵作，不见春雷发匣声。
+++陈陶
++++洛城见贺自真飞升（一作登仙）
子晋鸾飞古洛川，金桃再熟贺郎仙。
三清乐奏嵩丘下，五色云屯御苑前。
朱顶舞低迎绛节，青鬟歌对驻香輧。
谁能白昼相悲泣，太极光阴亿万年。
+++陈陶
++++谪仙吟赠赵道士
汗漫东游黄鹤雏，缙云仙子住清都。
三元麟凤推高座，六甲风雷閟小壶。
日月暗资灵寿药，山河拟作化生符。
若为失意居蓬岛，鳌足尘飞桑树枯。
+++陈陶
++++夜别温商梓州
凤凰城里花时别，玄武江边月下逢。
客舍莫辞先买酒，相门曾忝旧登龙。
迎风骚屑千家竹，隔水悠扬午夜钟。
明日又行西蜀去，不堪天际远山重。
+++陈陶
++++题赠高闲上人
檐卜花间客，轩辕席上珍。
笔江秋菡萏，僧国瑞麒麟。
内殿初招隐，曹溪得后尘。
龙蛇惊粉署，花雨对金轮。
白马方依汉，朱星又入秦。
剧谈凌凿齿，清论倒波旬。
拂石先天古，降龙旧国春。
珠还合浦老，龙去玉州贫。
鸳鹭输黄绢，场坛绕白蘋。
鼎湖闲入梦，金阁静通神。
海气成方丈，山泉落净巾。
獮猴深爱月，鸥鸟不猜人。
拂岳萧萧竹，垂空澹澹津。
汉珠难觅对，荆璞本来真。
伊傅多联壁，刘雷竞买邻。
江边有国宝，时为劚星辰。
+++陈陶
++++哭王赞府
白水流今古，青山送死生。
驱驰三楚掾，倏忽一空名。
金玉埋皋壤，芝兰哭弟兄。
龙头孤后进，鹏翅失前程。
愁变风云色，悲连鼓角声。
落星辞圣代，寒梦闭佳城。
伊昔来江邑，从容副国英。
德逾栖棘美，公亚饮冰清。
大厦亡孤直，群儒忆老成。
白驹悲里巷，梁木恸簪缨。
陇遂添新草，珠还满旧籝。
苍苍难可问，原上晚烟横。
+++陈陶
++++圣帝击壤歌四十声
百六承尧绪，艰难土运昌。
太虚横彗孛，中野斗豺狼。
帝曰更吾嗣，时哉忆圣唐。
英星垂将校，神岳诞忠良。
炼石医元气，屠鳌正昊苍。
扫原铺一德，驱祲立三光。
大道重苏息，真风再发扬。
芟夷逾旧迹，神圣掩前王。
郊酒酣寥廓，鸿恩受渺茫。
地图龟负出，天诰凤衔将。
杂贡来山峙，群夷入雁行。
紫泥搜海岱，鸿笔富岩廊。
鹰象敷宸极，寰瀛作瑞坊。
泥丸封八表，金镜照中央。
构殿基麟趾，开藩表凤翔。
銮舆亲稼穑，朱幌务蚕桑。
戎羯输天马，灵仙侍玉房。
宫仪水蒐甲，门卫绿沈枪。
陶铸超三古，车书混万方。
时巡望虞舜，蒐狩法殷汤。
化合讴谣满，年丰鬼蜮藏。
政源归牧马，公法付神羊。
宝鼎无灵应，金瓯肯破伤。
封山昭茂绩，祠执答嘉祥。
在昔宫闱僭，仍罹羿浞殃。
牝鸡何譈䜕，猘犬漫劻勷。
苗祷三灵怒，桓偷九族亡。
鲸鲵寻挂网，魑魅旋投荒。
松柏霜逾翠，芝兰露更香。
圣谟流祚远，仙系发源长。
岛屿征徭薄，漪澜泛稻凉。
凫鱼餍餐啖，荷薜足衣裳。
寤寐华胥国，嬉游太素乡。
鹰鹯飞接翼，忠孝住连墙。
有叟能调鼎，无媒隐钓璜。
乾坤资识量，江海入文章。
野鹤思蓬阙，山麋忆庙堂。
泥沙空淬砺，星斗屡低昂。
历草何因见，衢尊岂暂忘。
终随嘉橘赋，霄汉谒羲皇。
+++陈陶
++++续古二十九首
大尧登宝位，麟凤焕宸居。
海曲沾恩泽，还生比目鱼。
生值揖逊历，长歌东南春。
钓鳌年三十，未见天子巡。
轩辕承化日，群凤戏池台。
大朴衰丧后，仲尼生不来。
大道归孟门，萧兰日争长。
想得巢居时，碧江应无浪。
矻矻蓬舍下，慕君麒麟阁。
笑杀王子乔，寥天乘白鹤。
杳杳巫峡云，悠悠汉江水。
愁杀几少年，春风相忆地。
吴洲采芳客，桂棹木兰船。
日晚欲有寄，裴回春风前。
仙家风景晏，浮世年华速。
邂逅汉武时，蟠桃海东熟。
南国珊瑚树，好裁天马鞭。
鱼龙不解语，海曲空蝉娟。
周穆恣游幸，横天驱八龙。
宁知泰山下，日日望登封。
秦国饶罗网，中原绝麟凤。
万乘巡海回，鲍鱼空相送。
秦家无庙略，遮虏续长城。
万姓陇头死，中原荆棘生。
秦作东海桥，中州鬼辛苦。
纵得跨蓬莱，群仙亦飞去。
隋炀弃中国，龙舟巡海涯。
春风广陵苑，不见秦宫花。
范子相句践，灭吴成大勋。
虽然五湖去，终愧磻溪云。
麟凤识翔蛰，圣贤明卷舒。
哀哉嵇叔夜，智不及鶢鶋。
战地三尺骨，将军一身贵。
自古若吊冤，落花少于泪。
楚国千里旱，土龙日已多。
九谷竟枯死，好云闲嵯峨。
汉家三殿色，恩泽若飘风。
今日黄金屋，明朝长信宫。
南园杏花发，北渚梅花落。
吴女妒西施，容华日消铄。
山鸡理毛羽，自言胜乌鸢。
一朝逢鸑鷟，羞死南海边。
秦家卷衣贵，本是倡家子。
金殿一承恩，貂蝉满乡里。
魏宫薛家女，秀色倾三殿。
武帝鼎湖归，一身似秋扇。
婵娟越机里，织得双栖凤。
慰此殊世花，金梭忽停弄。
学古三十载，犹依白云居。
每览班超传，令人慵读书。
雄剑久濩落，夜吟秋风起。
不是懒为龙，此非延平水。
朝为杨柳色，暮作芙蓉好。
春风若有情，江山相逐老。
景龙临太极，五凤当庭舞。
谁信壁间梭，升天作云雨。
曾梦诸侯笑，康囚议脱枷。
千根池底藕，一朵火中花。
+++陈陶
++++永嘉赠别
芳草温阳客，归心浙水西。
临风青桂楫，几日白蘋溪。
+++陈陶
++++有所思（一作长相思）
欲唱玄云曲，知音复谁是。
采掇情未来，临池画春水。
+++陈陶
++++吴苑思
今人地藏古人骨，古人花为今人发。
江南何处葬西施，谢豹空闻采香月。
+++陈陶
++++古意
麻姑井边一株杏，花开不如古时红。
西邻蔡家十岁女，年年二月卖东风。
+++陈陶
++++朝元引四首
帝烛荧煌下九天，蓬莱宫晓玉炉烟。
无央鸾凤随金母，来贺熏风一万年。
正殿云开露冕旒，下方珠翠压鳌头。
天鸡唱罢南山晓，春色光辉十二楼。
万宇灵祥拥帝居，东华元老荐屠苏。
龙池遥望非烟拜，五色曈曨在玉壶。
宝祚河宫一向清，龟鱼天篆益分明。
近臣谁献登封草，五岳齐呼万岁声。
+++陈陶
++++宿天竺寺
一宵何期此灵境，五粒松香金地冷。
西僧示我高隐心，月在中峰葛洪井。
+++陈陶
++++赋得古莲塘
阖闾宫娃能采莲，明珠作佩龙为船。
三千巧笑不复见，江头废苑花年年。
+++陈陶
++++双桂咏
青冥结根易倾倒，沃洲山中双树好。
琉璃宫殿无斧声，石上萧萧伴僧老。
+++陈陶
++++夏日怀天台（一作夏日有怀）
竹斋睡馀柘浆清，麟凤诱我劳此生。
勿忆天台掩书坐，涧云起尽红峥嵘。
+++陈陶
++++临风叹
芙蓉楼中饮君酒，骊驹结言春杨柳。
豫章花落不见归，一望东风堪白首。
+++陈陶
++++春日行
鶗鴂初鸣洲渚满，龙蛇洗鳞春水暖。
病多欲问山寺僧，湖上人传石桥断。
+++陈陶
++++春归去
九十春光在何处，古人今人留不住。
年年白眼向黔娄，唯放蛴螬飞上树。
+++陈陶
++++蜀葵咏
绿衣宛地红倡倡，熏风似舞诸女郎。
南邻荡子妇无赖，锦机春夜成文章。
+++陈陶
++++南昌道中
古道夤缘蔓黄葛，桓伊冢西春水阔。
村翁莫倚横浦罾，一半鱼虾属鹈獭。
+++陈陶
++++子规思
春山杜鹃来几日，夜啼南家复北家。
野人听此坐惆怅，恐畏踏落东园花。
+++陈陶
++++吴兴秋思二首
不是苕溪厌看月，天涯有程云树凉。
何意汀洲剩风雨，白蘋今日似潇湘。
日夕鲲鱼梦南国，苕阳水高迷渡头。
故山秋风忆归去，白云又被王孙留。
+++陈陶
++++闽川梦归
千里潺湲建溪路，梦魂一夕西归去。
龙舼欲上巴兽滩，越王金鸡报天曙。
+++陈陶
++++竹十一首
不厌东溪绿玉君，天坛双凤有时闻。
一峰晓似朝仙处，青节森森倚绛云。
万枝朝露学潇湘，杳霭孤亭白石凉。
谁道乖龙不得雨，春雷入地马鞭狂。
啸入新篁一里行，万竿如瓮锁龙泓。
惊巢翡翠无寻处，闲倚云根刻姓名。
青岚帚亚思吾祖，绿润偏多忆蔡邕。
长听南园风雨夜，恐生鳞甲尽为龙。
迸玉闲抽上钓矶，翠苗番次脱霞衣。
山童泥乞青骢马，骑过春泉掣手飞。
须题内史琅玕坞，几醉山阳瑟瑟村。
剩养万茎将扫俗，莫教凡鸟闹云门。
一溪云母间灵花，似到封侯逸士家。
谁识雌雄九成律，子乔丹井在深涯。
燕燕雏时紫米香，野溪羞色过东墙。
诸儿莫拗成蹊笋，从结高笼养凤凰。
一节呼龙万里秋，数茎垂海六鳌愁。
更须瀑布峰前种，云里阑干过子猷。
丘壑谁堪话碧鲜，静寻春谱认婵娟。
会当小杀青瑶简，图写龟鱼把上天。
玄圃千春闭玉丛，湛阳一祖碧云空。
不须骚屑愁江岛，今日南枝在国风。
+++陈陶
++++钟陵秋夜
洪崖岭上秋月明，野客枕底章江清。
蓬壶宫阙不可梦，一一入楼归雁声。
+++陈陶
++++江上逢故人
十年蓬转金陵道，长哭青云身不早。
故乡逢尽白头人，清江颜色何曾老。
+++陈陶
++++水调词十首
黠虏迢迢未肯和，五陵年少重横戈。
谁家不结空闺恨，玉箸阑干妾最多。
羽管慵调怨别离，西园新月伴愁眉。
容华不分随年去，独有妆楼明镜知。
忆饯良人玉塞行，梨花三见换啼莺。
边场岂得胜闺阁，莫逞雕弓过一生。
惆怅江南早雁飞，年年辛苦寄寒衣。
征人岂不思乡国，只是皇恩未放归。
水阁莲开燕引雏，朝朝攀折望金吾。
闻道碛西春不到，花时还忆故园无。
自从清野戍辽东，舞袖香销罗幌空。
几度长安发梅柳，节旄零落不成功。
长夜孤眠倦锦衾，秦楼霜月苦边心。
征衣一倍装绵厚，犹虑交河雪冻深。
瀚海长征古别离，华山归马是何时。
仍闻万乘尊犹屈，装束千娇嫁郅支。
沙塞依稀落日边，寒宵魂梦怯山川。
离居渐觉笙歌懒，君逐嫖姚已十年。
万里轮台音信稀，传闻移帐护金微。
会须麟阁留踪迹，不斩天骄莫议归。
+++陈陶
++++送谢山人归江夏
黄鹤春风二千里，山人佳期碧江水。
携琴一醉杨柳堤，日暮龙沙白云起。
+++陈陶
++++闲居杂兴五首
虞韶九奏音犹在，只是巴童自弃遗。
闲卧清秋忆师旷，好风摇动古松枝。
一顾成周力有馀，白云闲钓五溪鱼。
中原莫道无麟凤，自是皇家结网疏。
长爱真人王子乔，五松山月伴吹箫。
从他浮世悲生死，独驾苍鳞入九霄。
越里娃童锦作襦，艳歌声压郢中姝。
无人说向张京兆，一曲江南十斛珠。
云堆西望贼连营，分阃何当举义兵。
莫道羔裘无壮节，古来成事尽书生。
+++陈陶
++++泉州刺桐花咏兼呈赵使君
仿佛三株植世间，风光满地赤城闲。
无因秉烛看奇树，长伴刘公醉玉山。
海曲春深满郡霞，越人多种刺桐花。
可怜虎竹西楼色，锦帐三千阿母家。
石氏金园无此艳，南都旧赋乏灵材。
只因赤帝宫中树，丹凤新衔出世来。
猗猗小艳夹通衢，晴日熏风笑越姝。
只是红芳移不得，刺桐屏障满中都。
不胜攀折怅年华，红树南看见海涯。
故国春风归去尽，何人堪寄一枝花。
赤帝常闻海上游，三千幢盖拥炎州。
今来树似离宫色，红翠斜欹十二楼。
+++陈陶
++++投赠福建桂常侍二首
后来台席更何人，都护朝天拜近臣。
长笑当时汉卿士，等闲恩泽画麒麟。
匝地歌钟镇海隅，城池鞅掌旧名都。
不知珠履三千外，更许侯嬴寄食无。
+++陈陶
++++陇西行四首
汉主东封报太平，无人金阙议边兵。
纵饶夺得林胡塞，碛地桑麻种不生。
誓扫匈奴不顾身，五千貂锦丧胡尘。
可怜无定河边骨，犹是春闺梦里人。
陇戍三看塞草青，楼烦新替护羌兵。
同来死者伤离别，一夜孤魂哭旧营。
黠虏生擒未有涯，黑山营阵识龙蛇。
自从贵主和亲后，一半胡风似汉家。
+++陈陶
++++答莲花妓
近来诗思清于水，老去风情薄似云。
已向升天得门户，锦衾深愧卓文君。
+++陈陶
++++镜道中吹箫
金栏白的善篸𥰭，双凤夜伴江南栖。
十洲人听玉楼晓，空向千山桃杏枝。
+++陈陶
++++赠野老
何年种芝白云里，人传先生老莱子。
消磨世上名利心，澹若岩间一流水。
+++陈陶
++++酬元亨上人
一衲净居云梦合，秋来诗思祝融高。
何因知我津涯阔，远寄东溟六巨鳌。
+++陈陶
++++题徐稚湖亭
伏龙山横洲渚地，人如白蘋自生死。
洪崖成道二千年，唯有徐君播青史。
+++陈陶
++++鄱阳秋夕
忆昔鄱阳旅游日，曾听南家争捣衣。
今夜重开旧砧杵，当时还见雁南飞。
+++陈陶
++++飞龙引
长洲茂苑朝夕池，映日含风结细漪。
坐当伏槛红莲披，雕轩洞户青蘋吹。
轻幌芳烟郁金馥，绮檐花簟桃李枝。
苕苕翡翠但相逐，桂树鸳鸯恒并宿。
+++陈陶
++++句
蝉声将月短，草色与秋长。
比屋歌黄竹，何人撼白榆。（以上见张为《主客图》）
好看如镜夜，莫笑似弓时。（新月，见《吟窗杂录》）
江湖水清浅，不足掉鲸尾。
饮水狼子瘦，思日鹧鸪寒。
一鼎雄雌金液火，十年寒暑鹿麑裘。
寄语东流任斑鬓，向隅终守铁梭飞。（上见《北梦琐言》）
乾坤见了文章懒，龙虎成来印绶疏。
近来世上无徐庶，谁向桑麻识卧龙。（见《钓矶立谈》）

++下卷七百四十七
  
+++李中
++++春日作
和气来无象，物情还暗新。
乾坤一夕雨，草木万方春。
染水烟光媚，催花鸟语频。
高台旷望处，歌咏属诗人。
+++李中
++++寒江暮泊寄左偃
维舟芦荻岸，离恨若为宽。
烟火人家远，汀洲暮雨寒。
天涯孤梦去，篷底一灯残。
不是凭骚雅，相思写亦难。
+++李中
++++喜春雨有寄
青春终日雨，公子莫思晴。
任阻西园会，且观南亩耕。
最怜滋垄麦，不恨湿林莺。
父老应相贺，丰年兆已成。
+++李中
++++魏夫人坛
仙坛遗迹在，苔合落花明。
绛节何年返，白云终日生。
旋新芳草色，依旧偃松声。
欲问希夷事，音尘隔上清。
+++李中
++++访洞神宫邵道者不遇
闲来仙观问希夷，云满星坛水满池。
羽客不知何处去，洞前花落立多时。
+++李中
++++寄赠致仕沈彬郎中
鹤氅换朝服，逍遥云水乡。
有时乘一叶，载酒入三湘。
尘梦年来息，诗魔老亦狂。
莼羹与鲈脍，秋兴最宜长。
+++李中
++++赠别
行杯酌罢歌声歇，不觉前汀月又生。
自是离人魂易断，落花芳草本无情。
+++李中
++++送刘恭游庐山兼寄令上人
松桂烟霞蔽梵宫，诗流闲去访支公。
石堂磬断相逢夜，五老月生溪影空。
+++李中
++++宿庐山白云峰重道者院
绝顶松堂喜暂游，一宵玄论接浮丘。
云开碧落星河近，月出沧溟世界秋。
尘里年光何急急，梦中强弱自悠悠。
他时书剑酬恩了，愿逐鸾车看十洲。
+++李中
++++海上从事秋日书怀
悠悠旅宦役尘埃，旧业那堪信未回。
千里梦随残月断，一声蝉送早秋来。
壶倾浊酒终难醉，匣锁青萍久不开。
唯有搜吟遣怀抱，凉风时复上高台。
+++李中
++++访蔡文庆处士留题
幽人栖息处，一到涤尘心。
藓色花阴阔，棋声竹径深。
篱根眠野鹿，池面戏江禽。
多谢相留宿，开樽拂素琴。
+++李中
++++寄庐岳鉴上人
岳寺栖瓶锡，常人亲亦难。
病披青衲重，晚剃白髭寒。
烘壁茶烟暗，填沟木叶干。
昔年皆礼谒，频到碧云端。
+++李中
++++书小斋壁
其谁肯见寻，冷淡少知音。
尘土侵闲榻，烟波隔故林。
竹风醒晚醉，窗月伴秋吟。
道在唯求己，明时岂陆沈。
+++李中
++++怀王道者
闲思王道者，逸格世难群。
何处眠青嶂，从来爱白云。
酒沽应独醉，药熟许谁分。
正作趋名计，如何得见君。
+++李中
++++桃花
只应红杏是知音，灼灼偏宜间竹阴。
几树半开金谷晓，一溪齐绽武陵深。
艳舒百叶时皆重，子熟千年事莫寻。
谁步宋墙明月下，好香和影上衣襟。
+++李中
++++思旧游有感
长忆衔杯处，酕醄尚未阑。
江南正烟雨，楼上恰春寒。
好树藏莺密，平芜彻野宽。
如今无处觅，音信隔波澜。
+++李中
++++依韵和智谦上人送李相公赴昭武军
暂别庙堂上，雄藩去豁情。
秋风生雁渚，晚雾湿龙旌。
吟里过侯服，梦中归帝城。
下车军庶乐，千里月华清。
+++李中
++++姑苏怀古
阖闾兴霸日，繁盛复风流。
歌舞一场梦，烟波千古愁。
樵人归野径，渔笛起扁舟。
触目牵伤感，将行又驻留。
苏台踪迹在，旷望向江滨。
往事谁堪问，连空草自春。
花疑西子脸，涛想伍胥神。
吟尽情难尽，斜阳照路尘。
+++李中
++++赠史虚白
致主嘉谋尚未伸，慨然深志与谁论。
唤回古意琴开匣，陶出真情酒满樽。
明月过溪吟钓艇，落花堆席睡僧轩。
九重梦卜时终在，莫向深云独闭门。
+++李中
++++赠蒯亮处士
著得新书义更幽，负琴何处不遨游。
玄宫寄宿月华冷，羽客伴吟松韵秋。
满户烟霞思紫阁，一帆风雨忆沧洲。
吾君侧席求贤切，未可悬瓢枕碧流。
+++李中
++++春夕偶作
早是春愁触目生，那堪春夕酒初醒。
贯珠声罢人归去，半落桃花月在庭。
+++李中
++++子规
暮春滴血一声声，花落年年不忍听。
带月莫啼江畔树，酒醒游子在离亭。
+++李中
++++书王秀才壁
茅舍何寥落，门庭长绿芜。
贫来卖书剑，病起忆江湖。
对枕暮山碧，伴吟凉月孤。
前贤多晚达，莫叹有霜须。
+++李中
++++春日途中作
干禄趋名者，迢迢别故林。
春风短亭路，芳草异乡心。
雨过江山出，莺啼村落深。
未知将雅道，何处谢知音。
+++李中
++++依韵和蠡泽王去微秀才见寄
咫尺风骚客，难谐面继酬。
相思对烟雨，一雁下汀洲。
花影谁家坞，笛声何处楼。
支筇朗吟罢，搔首独迟留。
+++李中
++++送孙孔二秀才游庐山
庐山多胜景，偏称二君游。
松径苍苔合，花阴碧涧流。
倾壶同坐石，搜句共登楼。
莫学天台客，逢山即驻留。
+++李中
++++春日野望怀故人
野外登临望，苍苍烟景昏。
暖风医病草，甘雨洗荒村。
云散天边野，潮回岛上痕。
故人不可见，倚杖役吟魂。
+++李中
++++游玄真观
闲吟游古观，静虑相神仙。
上景非难度，阴功不易全。
醮坛松作盖，丹井藓成钱。
浩浩红尘里，谁来叩自然。
+++李中
++++剑客
恩酬期必报，岂是辄轻生。
神剑冲霄去，谁为平不平。
+++李中
++++鹤
警露精神异，冲天羽翼新。
千年一归日，谁识令威身。
+++李中
++++送致仕沈彬郎中游茅山
挂却朝冠披鹤氅，羽人相伴恣遨游。
忽因风月思茅岭，便挈琴樽上叶舟。
野寺宿时魂梦冷，海门吟处水云秋。
华阳洞府年光永，莫向仙乡拟驻留。
+++李中
++++题庐山东寺远大师影堂
远公遗迹在东林，往事名存动苦吟。
杉桧已依灵塔老，烟霞空锁影堂深。
入帘轻吹催香印，落石幽泉杂磬音。
十八贤人消息断，莲池千载月沈沈。
+++李中
++++庭苇
品格清于竹，诗家景最幽。
从栽向池沼，长似在汀洲。
玩好招溪叟，栖堪待野鸥。
影疏当夕照，花乱正深秋。
韵细堪清耳，根牢好系舟。
故溪高岸上，冷淡有谁游。
+++李中
++++寄左偃
每病风骚路，荒凉人莫游。
惟君还似我，成癖未能休。
舍寐缘孤月，忘形为九秋。
垂名如不朽，那恨雪生头。
+++李中
++++宿山店书怀寄东林令图上人
一宿山前店，旅情安可穷。
猿声乡梦后，月影竹窗中。
南楚征途阔，东吴旧业空。
虎溪莲社客，应笑此飘蓬。
+++李中
++++途中闻子规
春残杜宇愁，越客思悠悠。
雨歇孤村里，花飞远水头。
微风声渐咽，高树血应流。
因此频回首，家山隔几州。
+++李中
++++春日书怀
千峰雪尽鸟声春，日永孤吟野水滨。
霄汉路岐升未得，花时空拂满衣尘。
+++李中
++++所思代人
巫峡云深湘水遥，更无消息梦空劳。
梦回深夜不成寐，起立闲庭花月高。
+++李中
++++春晚过明氏闲居
寥寥陋巷独扃门，自乐清虚不厌贫。
数局棋中消永日，一樽酒里送残春。
雨催绿藓铺三径，风送飞花入四邻。
羡尔朗吟无外事，沧洲何必去垂纶。
+++李中
++++赠重安寂道者
寒松肌骨鹤心情，混俗陶陶隐姓名。
白发只闻悲短景，红尘谁解信长生。
壶中日月存心近，岛外烟霞入梦清。
每许相亲应计分，琴馀常见话蓬瀛。
+++李中
++++江边吟
风暖汀洲吟兴生，远山如画雨新晴。
残阳影里水东注，芳草烟中人独行。
闪闪酒帘招醉客，深深绿树隐啼莺。
盘桓渔舍忘归去，云静高空月又明。
+++李中
++++献张义方常侍
雄飞看是逼岩廊，逸思常闻不暂忘。
公署静眠思水石，古屏闲展看潇湘。
老来酒病虽然减，秋杪诗魔更是狂。
乘兴有时招羽客，横琴移月启茅堂。
+++李中
++++赠永真杜翱少府
蓝袍竹简佐琴堂，县僻人稀觉日长。
爱静不嫌官况冷，苦吟从听鬓毛苍。
闲寻野寺听秋水，寄睡僧窗到夕阳。
骞翥会应霄汉去，渔竿休更恋沧浪。
+++李中
++++献中书韩舍人
丹墀朝退后，静院即冥搜。
尽日卷帘坐，前峰当槛秋。
烹茶留野客，展画看沧洲。
见说东林夜，寻常秉烛游。
+++李中
++++献徐舍人
清名喧四海，何止并南金。
奥学群英伏，多才万乘钦。
秩参金殿峻，步历紫微深。
顾问承中旨，丝纶演帝心。
褒雄饶义路，贾马避词林。
下直无他事，开门对远岑。
轩窗来晚吹，池沼歇秋霖。
藓点生棋石，茶烟过竹阴。
希夷元已达，躁竞岂能侵。
羽客闲陪饮，诗人伴静吟。
自惭为滞物，多幸辱虚襟。
此日重遭遇，心期出陆沈。
+++李中
++++新秋有感
门巷凉秋至，高梧一叶惊。
渐添衾簟爽，顿觉梦魂清。
暗促莲开艳，乍催蝉发声。
雨降炎气减，竹引冷烟生。
戍客添归思，行人怯远程。
未逢征雁下，渐听夜砧鸣。
张翰思鲈兴，班姬咏扇情。
音尘两难问，蛩砌月空明。
+++李中
++++秋雨
竟日散如丝，吟看半掩扉。
秋声在梧叶，润气逼书帏。
曲涧泉承去，危檐燕带归。
寒蛩悲旅壁，乱藓滑渔矶。
爽欲除幽簟，凉须换熟衣。
疏篷谁梦断，荒径独游稀。
偏称江湖景，不妨鸥鹭飞。
最怜为瑞处，南亩稻苗肥。
+++李中
++++寄庐山白大师
长忆寻师处，东林寓泊时。
一秋同看月，无夜不论诗。
泉美茶香异，堂深磬韵迟。
鹿驯眠藓径，猿苦叫霜枝。
别后音尘隔，年来鬓发衰。
趋名方汲汲，未果再游期。
+++李中
++++访龙光智谦上人
忽起寻师兴，穿云不觉劳。
相留看山雪，尽日论风骚。
竹影摇禅榻，茶烟上毳袍。
梦魂曾去否，旧国阻波涛。
+++李中
++++送仙客
危言危行是男儿，倚伏相牵岂足悲。
莫向汀洲时独立，悠悠斜日照江蓠。
+++李中
++++祀风师迎神曲
太皞御气，勾芒肇功。
苍龙青旗，爰候祥风。
律以和应，□以感通。
鼎俎修蚃，时惟礼崇。
+++李中
++++柳二首
春来无树不青青，似共东风别有情。
闲忆旧居湓水畔，数枝烟雨属啼莺。
最爱青青水国中，莫愁门外间花红。
纤纤无力胜春色，撼起啼莺恨晚风。
+++李中
++++送庐阜僧归山阳
山阳旧社终经梦，容易言归不可留。
瓶贮瀑泉离五老，锡摇江雨上孤舟。
鱼行细浪分沙觜，雁逆高风下苇洲。
遥想枚皋宅边寺，不知凉月共谁游。
+++李中
++++投所知
孤琴尘翳剑慵磨，自顾泥蟠欲奈何。
千里交亲消息断，一庭风雨梦魂多。
题桥未展相如志，叩角谁怜甯戚歌。
唯赖明公怜道在，敢携蓑笠钓烟波。
+++李中
++++寄左偃
萧条陋巷绿苔侵，何事君心似我心。
贫户懒开元爱静，病身才起便思吟。
闲留好鸟庭柯密，暗养鸣蛩砌草深。
况是清朝重文物，无愁当路少知音。
+++李中
++++游北山洞神宫
闷见尘中光景促，仙乡来礼紫阳君。
居淡寂应难老，道在虚无不可闻。
松桧稳栖三岛鹤，楼台闲锁九霄云。
羡师向此朝星斗，一炷清香午夜焚。
+++李中
++++思简寂观旧游寄重道者
闲忆当年游物外，羽人曾许驻仙乡。
溪头烘药烟霞暖，花下围棋日月长。
偷摘蟠桃思曼倩，化成蝴蝶学蒙庄。
俗缘未断归浮世，空望林泉意欲狂。
+++李中
++++云
悠悠离洞壑，冉冉上天津。
捧日终为异，从龙自有因。
高行四海雨，暖拂万山春。
静与霞相近，闲将鹤最亲。
帝乡归莫问，楚殿梦曾频。
白向封中起，碧从诗里新。
冷容横钓浦，轻缕绊蟾轮。
不滞浓还淡，无心卷复伸。
非烟聊拟议，干吕在逡巡。
会作五般色，为祥覆紫宸。
+++李中
++++徐司徒池亭
亭榭跨池塘，泓澄入座凉。
扶疏皆竹柏，冷淡似潇湘。
萍嫩铺波面，苔深锁岸傍。
朝回游不厌，僧到赏难忘。
最称收残雨，偏宜带夕阳。
吟堪期谢脁，醉好命嵇康。
奢侈心难及，清虚趣最长。
月明垂钓兴，何必忆沧浪。
+++李中
++++赋得江边草
岸春芳草合，几处思缠绵。
向暮江蓠雨，初晴杜若烟。
静宜幽鹭立，远称碧波连。
送别王孙处，萋萋南浦边。
+++李中
++++江行夜泊
扁舟倦行役，寂寂宿江干。
半夜风雷过，一天星斗寒。
潮平沙觜没，霜苦雁声残。
渔父何疏逸，扣舷歌未阑。
+++李中
++++访山叟留题
策杖寻幽客，相携入竹扃。
野云生晚砌，病鹤立秋庭。
茶美睡心爽，琴清尘虑醒。
轮蹄应少到，门巷草青青。
+++李中
++++江行晚泊寄湓城知友
孤舟相忆久，何处倍关情。
野渡帆初落，秋风蝉一声。
江浮残照阔，云散乱山横。
渐去湓城远，那堪新月生。
+++李中
++++秋夕书怀
功名未立诚非晚，骨肉分飞又入秋。
枕上不堪残梦断，壁蛩窗月夜悠悠。
+++李中
++++感兴
渔休渭水兴周日，龙起南阳相蜀时。
不遇文王与先主，经天才业拟何为。
+++李中
++++舟中望九华山
排空苍翠异，辍棹看崔嵬。
一面雨初歇，九峰云正开。
当时思水石，便欲上楼台。
隐去心难遂，吟馀首懒回。
僧休传紫阁，屏歇写天台。
中有忘机者，逍遥不可陪。
+++李中
++++渔父
烟冷暮江滨，高歌散诞身。
移舟过蓼岸，待月正丝纶。
亦与樵翁约，同游酒市春。
白头云水上，不识独醒人。
+++李中
++++赠上都紫极宫刘日新先生
道德吾君重，含贞本去华。
因知炼神骨，何必在烟霞。
棋散庭花落，诗成海月斜。
瀛洲旧仙侣，应许寄丹砂。
+++李中
++++勉同志
读书与磨剑，旦夕但忘疲。
傥若功名立，那愁变化迟。
尘从侵砚席，苔任满庭墀。
明代搜扬切，升沈莫问龟。
+++李中
++++寄刘钧秀才
掩户当春昼，知君志在诗。
闲花半落处，幽客未来时。
野鸟穿莎径，江云过竹篱。
会须明月夜，与子水边期。
+++李中
++++离亭前思有寄
酒醒江亭客，缠绵恨别离。
笙歌筵散后，风月夜长时。
耿耿看灯暗，悠悠结梦迟。
若无骚雅分，何计达相思。
+++李中
++++赠上都先业大师
懒向人前著紫衣，虚堂闲倚一条藜。
虽承雨露居龙阙，终忆烟霞梦虎溪。
睡起晓窗风淅淅，病来深院草萋萋。
有时乘兴寻师去，煮茗同吟到日西。
+++李中
++++思九江旧居三首
结茅曾在碧江隈，多病贫身养拙来。
雨歇汀洲垂钓去，月当门巷访僧回。
静临窗下开琴匣，闷向床头泼酒醅。
游宦等闲千里隔，空馀魂梦到渔台。
门前烟水似潇湘，放旷优游兴味长。
虚阁静眠听远浪，扁舟闲上泛残阳。
鹤翘碧藓庭除冷，竹引清风枕簟凉。
犬吠疏篱明月上，邻翁携酒到茅堂。
无机终日狎沙鸥，得意高吟景且幽。
槛底江流偏称月，檐前山朵最宜秋。
遥村处处吹横笛，曲岸家家系小舟。
别后再游心未遂，设屏惟画白蘋洲。
+++李中
++++赠东林白大师
虎溪久驻灵踪，禅外诗魔尚浓。
卷宿吟销永日，移床坐对千峰。
苍苔冷锁幽径，微风闲坐古松。
自说年来老病，出门渐觉疏慵。
+++李中
++++春晓
残烛犹存月尚明，几家帏幌梦魂惊。
星河渐没行人动，历历林梢百舌声。
+++李中
++++听郑羽人弹琴
仙乡景已清，仙子启琴声。
秋月空山寂，淳风一夜生。
莎间虫罢响，松顶鹤初惊。
因感浮华世，谁怜太古情。
+++李中
++++秋夕书事寄友人
信断关河远，相思秋夜深。
砌蛩声咽咽，檐月影沈沈。
未遂青云志，那堪素发侵。
吟馀成不寐，彻曙四邻砧。
+++李中
++++秋日途中
竹林已萧索，客思正如雠。
旧业吴江外，新蝉楚驿头。
遥天疏雨过，列岫乱云收。
今夕谁家宿，孤吟月色秋。
+++李中
++++秋夜吟寄左偃
与君诗兴素来狂，况入清秋夜景长。
溪阁共谁看好月，莎阶应独听寒螀。
卷中新句诚堪喜，身外浮名不足忙。
会约垂名继前哲，任他玄发尽如霜。
+++李中
++++竹
森森移得自山庄，植向空庭野兴长。
便有好风来枕簟，更无闲梦到潇湘。
荫来砌藓经疏雨，引下溪禽带夕阳。
闲约羽人同赏处，安排棋局就清凉。
+++李中
++++怀庐岳旧游寄刘钧因感鉴上人
昔年庐岳闲游日，乘兴因寻物外僧。
寄宿爱听松叶雨，论诗惟对竹窗灯。
各拘片禄寻分别，高谢浮名竟未能。
一念支公安可见，影堂何处暮云凝。
+++李中
++++依韵酬智谦上人见寄
性拙才非逸，同心友亦稀。
风昏秋病眼，霜湿夜吟衣。
莺谷期犹负，兰陔养不违。
吾师惠佳句，胜得楚金归。
+++李中
++++落花
年年三月暮，无计惜残红。
酷恨西园雨，生憎南陌风。
片随流水远，色逐断霞空。
怅望丛林下，悠悠饮兴穷。
+++李中
++++题柳
折向离亭畔，春光满手生。
群花岂无艳，柔质自多情。
夹岸笼溪月，兼风撼野莺。
隋堤三月暮，飞絮想纵横。
+++李中
++++赠谦明上人
虽寄上都眠竹寺，逸情终忆白云端。
闲登钟阜林泉晚，梦去沃洲风雨寒。
新试茶经煎有兴，旧婴诗病舍终难。
常闻秋夕多无寐，月在高台独凭栏。
+++李中
++++书蔡隐士壁
病后霜髭出，衡门寂寞中。
蠹侵书帙损，尘覆酒樽空。
池暗菰蒲雨，径香兰蕙风。
幽闲已得趣，不见卜穷通。
+++李中
++++赠钟尊师游茅山
筇杖担琴背俗尘，路寻茅岭有谁群。
仙翁物外应相遇，灵药壶中必许分。
香入肌肤花洞酒，冷侵魂梦石床云。
伊予亦有朝修志，异日遨游愿见君。
+++李中
++++访徐长史留题水阁
君家池阁静，一到且淹留。
坐听蒹葭雨，如看岛屿秋。
杯盘深有兴，吟笑迥忘忧。
更爱幽奇处，双双下野鸥。
+++李中
++++夕阳
影未沈山水面红，遥天雨过促征鸿。
魂销举子不回首，闲照槐花驿路中。
+++李中
++++鸂鶒
流品是鸳鸯，翻飞云水乡。
风高离极浦，烟暝下方塘。
比鹭行藏别，穿荷羽翼香。
双双浴轻浪，谁见在潇湘。
+++李中
++++所思
离思春来切，谁能慰寂寥。
花飞寒食过，云重楚山遥。
耿耿梦徒往，悠悠鬓易凋。
那堪对明月，独立水边桥。

++下卷七百四十八
  
+++李中
++++春闺辞二首
卷帘迟日暖，睡起思沈沈。
辽海音尘远，春风旅馆深。
疏篁留鸟语，曲砌转花阴。
寄语长征客，流年不易禁。
不得辽阳信，春心何以安。
鸟啼窗树晓，梦断碧烟残。
绿鉴开还懒，红颜驻且难。
相思谁可诉，时取旧书看。
+++李中
++++腊中作
冬至虽云远，浑疑朔漠中。
劲风吹大野，密雪翳高空。
泉冻如顽石，人藏类蛰虫。
豪家应不觉，兽炭满炉红。
+++李中
++++海城秋日书怀寄朐山孙明府
槐柳蝉声起渡头，海城孤客思悠悠。
青云展志知何日，皓月牵吟又入秋。
鉴里渐生潘岳鬓，风前犹著卜商裘。
鸣琴良宰挥毫士，应笑蹉跎身未酬。
+++李中
++++题柴司徒亭假山
叠石峨峨象翠微，远山魂梦便应稀。
从教藓长添峰色，好引泉来作瀑飞。
萤影夜攒疑烧起，茶烟朝出认云归。
知君创得兹幽致，公退吟看到落晖。
+++李中
++++都下寒食夜作
香尘未歇暝烟收，城满笙歌事胜游。
自是离人睡长早，千家帘卷月当楼。
+++李中
++++客中春思
又听黄鸟绵蛮，目断家乡未还。
春水引将客梦，悠悠绕遍关山。
+++李中
++++所思
门掩残花寂寂，帘垂斜月悠悠。
纵有一庭萱草，何曾与我忘忧。
+++李中
++++江馆秋思因成自勉
江边候馆幽，汀鸟暝烟收。
客思虽悲月，诗魔又爱秋。
声名都是幻，穷达未能忧。
散逸怜渔父，波中漾小舟。
+++李中
++++赠朐山杨宰
讼闲征赋毕，吏散卷帘时。
听雨入秋竹，留僧覆旧棋。
得诗书落叶，煮茗汲寒池。
化俗功成后，烟霄会有期。
+++李中
++++庐山
控压浔阳景，崔嵬古及今。
势雄超地表，翠盛接天心。
湓浦春烟列，星湾晚景沈。
图经宜细览，题咏卒难任。
靖节门遥对，庾公楼俯临。
参差含积雪，隐映见归禽。
峭拔推双剑，清虚数二林。
白莲池宛在，翠辇事难寻。
天近星河冷，龙归洞穴深。
谷春攒锦绣，石润叠琼琳。
玄鹤传仙拜，青猿伴客吟。
泉通九江远，云出几州阴。
冬有灵汤溢，夏无炎暑侵。
他年如遂隐，五老是知音。
+++李中
++++送孙霁书记赴寿阳辟命
辟命羡君赴，其如怆别情。
酒阑汀树晚，帆展野风生。
淮静寒烟敛，村遥夜火明。
醉沈朐岭梦，吟达寿春城。
旧友摇鞭接，元戎扫榻迎。
雪晴莲幕启，云散桂山横。
王粲从军画，陈琳草檄名。
君提健笔，重振此嘉声。
+++李中
++++听蝉寄朐山孙明府
忽听新蝉发，客情其奈何。
西风起槐柳，故国阻烟波。
垄笛悲犹少，巴猿恨未多。
不知陶靖节，还动此心么。
+++李中
++++秋江夜泊寄刘钧正字
闲忆诗人思倍劳，维舟清夜泥风骚。
鱼龙不动澄江远，云雾皆收皎月高。
潮满钓舟迷浦屿，霜繁野树叫猿猱。
此时吟苦君知否，双鬓从他有二毛。
+++李中
++++赠朐山孙明府
县庭无事似山斋，满砌青青旋长苔。
闲抚素琴曹吏散，自烹新茗海僧来。
买将病鹤劳心养，移得闲花用意栽。
几度访君留我醉，瓮香皆值酒新开。
+++李中
++++赠海上书记张济员外
鹏霄休叹志难伸，贫病虽萦道且存。
阮瑀不能专笔砚，嵇康唯要乐琴尊。
春风满院空欹枕，芳草侵阶独闭门。
剑有尘埃书有蠹，昔年心事共谁论。
+++李中
++++对竹
懒穿幽径冲鸣鸟，忍踏清阴损翠苔。
不似闭门欹枕听，秋声如雨入轩来。
+++李中
++++送朐山孙明府赴寿阳幕府辟命
堪羡元戎虚右席，便承纶綍起金台。
菊丛憔悴陶潜去，莲幕光辉阮瑀来。
好向尊罍陈妙画，定应书檄播雄才。
预愁别后相思处，月入闲窗远梦回。
+++李中
++++经废宅
一梦奢华去不还，断墙花发岂堪看。
玉纤素绠知何处，金井梧枯碧甃寒。
+++李中
++++溪边吟
鸂鶒双飞下碧流，蓼花蘋穗正含秋。
茜裙二八采莲去，笑冲微雨上兰舟。
+++李中
++++得故人消息
多难分离久，相思每泪垂。
梦归残月晓，信到落花时。
未必乖良会，何当有后期。
那堪楼上望，烟水接天涯。
+++李中
++++芳草
二月正绵绵，离情被尔牵。
四郊初过雨，万里正铺烟。
眷恋残花惹，留连醉客眠。
飘香是杜若，最忆楚江边。
+++李中
++++江南春
千家事胜游，景物可忘忧。
水国楼台晚，春郊烟雨收。
鹧鸪啼竹树，杜若媚汀洲。
永巷歌声远，王孙会莫愁。
+++李中
++++悼亡
巷深芳草细，门静绿杨低。
室迩人何处，花残月又西。
武陵期已负，巫峡梦终迷。
独立销魂久，双双好鸟啼。
+++李中
++++春晏寄从弟德润
相思禁烟近，楼上动吟魂。
水国春寒在，人家暮雨昏。
朱桥通竹树，香径匝兰荪。
安得吾宗会，高歌醉一尊。
+++李中
++++赠致仕沈彬郎中
自言婚嫁毕，尘事不关心。
老去诗魔在，春来酒病深。
山翁期采药，海月伴鸣琴。
多谢维舟处，相留接静吟。
+++李中
++++忆溪居
竹轩临水静无尘，别后凫鹥入梦频。
杜若菰蒲烟雨歇，一溪春色属何人。
+++李中
++++登下蔡县楼
长涯烟水又含秋，吏散时时独上楼。
信断兰台乡国远，依稀王粲在荆州。
+++李中
++++下蔡春偶作
旅馆飘飘类断蓬，悠悠心绪有谁同。
一宵风雨花飞后，万里乡关梦自通。
多难不堪容鬓改，沃愁惟怕酒杯空。
采兰扇枕何时遂，洗虑焚香叩上穹。
+++李中
++++再游洞神宫怀邵羽人有感
重向烟萝省旧游，因寻遗迹想浮丘。
峰头鹤去三清远，坛畔月明千古秋。
泉落小池清复咽，云从高峤起还收。
自惭未得冲虚术，白发无情渐满头。
+++李中
++++秋雨二首
飘洒当穷巷，苔深落叶铺。
送寒来客馆，滴梦在庭梧。
逼砌蛩声断，侵窗竹影孤。
遥思渔叟兴，蓑笠在江湖。
竟日声萧飒，兼风不暂阑。
竹窗秋睡美，荻浦夜渔寒。
地僻苔生易，林疏鸟宿难。
谁知苦吟者，坐听一灯残。
+++李中
++++经古观有感
古观寥寥枕碧溪，偶思前事立残晖。
漆园化蝶名空在，柱史犹龙去不归。
丹井泉枯苔锁合，醮坛松折鹤来稀。
回头因叹浮生事，梦里光阴疾若飞。
+++李中
++++吉水春暮访蔡文庆处士留题
无事无忧鬓任苍，浊醪闲酌送韶光。
溟濛雨过池塘暖，狼藉花飞砚席香。
好古未尝疏典册，悬图时要看潇湘。
恋君清话难留处，归路迢迢又夕阳。
+++李中
++++烈祖孝高挽歌二首
谁解叩乾关，音容去不还。
位方尊北极，寿忽殒南山。
凤辇应难问，龙髯不可攀。
千秋遗恨处，云物锁桥山。
仙驭归何处，苍苍问且难。
华夷喧道德，陵垄葬衣冠。
御水穿城咽，宫花泣露寒。
九疑消息断，空望白云端。
+++李中
++++赠海上观音院文依上人
烟霞海边寺，高卧出门慵。
白日少来客，清风生古松。
虚窗从燕入，坏屐任苔封。
几度陪师话，相留到暮钟。
+++李中
++++秋夕病中作
卧病当秋夕，悠悠枕上情。
不堪抛月色，无计避虫声。
煎药惟忧涩，停灯又怕明。
晓临清鉴里，应有白髭生。
+++李中
++++寄黄鹗秀才
长忆狂游日，惜春心恰同。
预愁花片落，不遣酒壶空。
草软眠难舍，莺娇听莫穷。
如今千里隔，搔首对秋风。
+++李中
++++春日书怀寄朐山孙明府
一作边城客，闲门两度春。
莺花深院雨，书剑满床尘。
紫阁期终负，青云道未伸。
犹怜陶靖节，诗酒每相亲。
+++李中
++++柴司徒宅牡丹
暮春栏槛有佳期，公子开颜乍拆时。
翠幄密笼莺未识，好香难掩蝶先知。
愿陪妓女争调乐，欲赏宾朋预课诗。
只恐却随云雨去，隔年还是动相思。
+++李中
++++赠王道者
混俗从教鬓似银，世人无分得相亲。
槎流海上波涛阔，酒满壶中天地春。
功就不看丹灶火，性闲时拂玉琴尘。
仙家变化谁能测，只恐洪崖是此身。
+++李中
++++春闺辞二首
尘昏菱鉴懒修容，双脸桃花落尽红。
玉塞梦归残烛在，晓莺窗外啭梧桐。
边无音信暗消魂，茜袖香裙积泪痕。
海燕归来门半掩，悠悠花落又黄昏。
+++李中
++++暮春怀故人
池馆寂寥三月尽，落花重叠盖莓苔。
惜春眷恋不忍扫，感物心情无计开。
梦断美人沈信息，目穿长路倚楼台。
琅玕绣段安可得，流水浮云共不回。
+++李中
++++秋日登润州城楼
虚楼一望极封疆，积雨晴来野景长。
水接海门铺远色，稻连京口发秋香。
鸣蝉历历空相续，归鸟翩翩自著行。
吟罢倚栏深有思，清风留我到斜阳。
+++李中
++++晚春客次偶吟
暂驻征轮野店间，悠悠时节又春残。
落花风急宿酲解，芳草雨昏春梦寒。
惭逐利名头易白，欲眠云水志犹难。
却怜村寺僧相引，闲上虚楼共倚栏。
+++李中
++++对雨寄朐山林番明府
竟日如丝不暂停，莎阶闲听滴秋声。
斜飘虚阁琴书润，冷逼幽窗梦寐清。
开户只添搜句味，看山还阻上楼情。
遥知公退琴堂静，坐对萧骚饮兴生。
+++李中
++++落花
残红引动诗魔，怀古牵情奈何。
半落铜台月晓，乱飘金谷风多。
悠悠旋逐流水，片片轻粘短莎。
谁见长门深锁，黄昏细雨相和。
+++李中
++++燕
豪家五色泥香，衔得营巢太忙。
喧觉佳人昼梦，双双犹在雕梁。
+++李中
++++莺
羽毛特异诸禽，出谷堪听好音。
薄暮欲栖何处，雨昏杨柳深深。
+++李中
++++宿山中寺
寄宿深山寺，惟逢老病僧。
风吹几世树，云暗暮秋灯。
瞑目忘尘虑，谈空入上乘。
明晨返名路，何计恋南能。
+++李中
++++海上载笔依韵酬左偃见寄
都城分别后，海峤梦魂迷。
吟兴疏烟月，边情起鼓鼙。
戍旗风飐小，营柳雾笼低。
草檄无馀刃，难将阮瑀齐。
+++李中
++++春晚招鲁从事
衮衮利名役，常嗟聚会稀。
有心游好景，无术驻残晖。
南陌草争茂，西园花乱飞。
期君举杯酒，不醉莫言归。
+++李中
++++和易秀才春日见寄
每恨多流落，吾徒不易亲。
相逢千里客，共醉百花春。
小槛山当面，闲阶柳拂尘。
何时卜西上，明月桂枝新。
+++李中
++++送黄秀才
雨馀飞絮乱，相别思难任。
酒罢河桥晚，帆开烟水深。
蟾宫须展志，渔艇莫牵心。
岐路从兹远，双鱼信勿沈。
+++李中
++++庭竹
偶自山僧院，移归傍砌栽。
好风终日起，幽鸟有时来。
筛月牵诗兴，笼烟伴酒杯。
南窗睡轻起，萧飒雨声回。
+++李中
++++送戴秀才
已是殊乡客，送君重惨然。
河桥乍分首，槐柳正鸣蝉。
短棹离幽浦，孤帆触远烟。
清朝重文物，变化莫迁延。
+++李中
++++病中作
闲斋病初起，心绪复悠悠。
开箧群书蠹，听蝉满树秋。
诗魔还渐动，药债未能酬。
为忆前山色，扶持上小楼。
+++李中
++++离家
送别人归春日斜，独鞭羸马指天涯。
月生江上乡心动，投宿匆忙近酒家。
+++李中
++++村行
极目青青垄麦齐，野塘波阔下凫鹥。
阳乌景暖林桑密，独立闲听戴胜啼。
+++李中
++++献乔侍郎
位望谁能并，当年志已伸。
间传凤藻，天上演龙纶。
贾马才无敌，褒雄誉益臻。
除奸深系念，致主迥忘身。
谏疏纵横上，危言果敢陈。
忠贞虽贯世，消长岂由人。
慷慨辞朝阙，迢遥涉路尘。
千山明夕照，孤棹渡长津。
杜宇声方切，江蓠色正新。
卷舒唯合道，喜愠不劳神。
禅客陪清论，渔翁作近邻。
静吟穷野景，狂醉养天真。
格论思名士，舆情渴直臣。
九霄恩复降，比户意皆忻。
却入鸳鸾序，终身顾问频。
漏残丹禁晓，日暖玉墀春。
鉴物心如水，忧时鬓若银。
惟期康庶事，永要叙彝伦。
贵贱知无间，孤寒必许亲。
几多沈滞者，拭目望陶钧。
+++李中
++++献中书张舍人
仙桂从攀后，人间播大名。
飞腾谐素志，霄汉是前程。
持宪威声振，司言品秩清。
帘开春酒醒，月上草麻成。
丹陛凌晨对，青云逐步生。
照人裴玉莹，鉴物宪陂明。
下直无他事，闲游恣逸情。
林僧开户接，溪叟扫苔迎。
煮茗山房冷，垂纶野艇轻。
神清宜放旷，诗苦益纵横。
馀刃时皆仰，嘉谋众伫行。
四方观启沃，毕竟念孤平。
+++李中
++++海上和郎戬员外赴倅职
宋玉逢秋何起悲，新恩委寄好开眉。
班升鸳鹭频经岁，任佐龚黄必暂时。
乍对烟霞吟海峤，应思蘋蓼梦江湄。
一朝凤诏重征入，鹏化那教尺鷃知。
+++李中
++++又送赴关
心似白云归帝乡，暂停良画别龚黄。
烟波乍晓浮兰棹，魂梦先飞近御香。
一路伴吟汀草绿，几程清思水风凉。
想应敷对忠言后，不放乡云离太阳。
+++李中
++++书郭判官幽斋壁
不妨公退尚清虚，创得幽斋兴有馀。
要引好风清户牖，旋栽新竹满庭除。
倾壶待客花开后，煮茗留僧月上初。
更有野情堪爱处，石床苔藓似匡庐。
+++李中
++++石棋局献时宰
得从岳叟诚堪重，却献皋夔事更宜。
公退启枰书院静，日斜收子竹阴移。
适情岂待樵柯烂，罢局还应屐齿隳。
预想幽窗风雨夜，一灯闲照覆图时。
+++李中
++++海城秋夕寄怀舍弟
鸟栖庭树夜悠悠，枕上谁知泪暗流。
千里梦魂迷旧业，一城砧杵捣残秋。
窗间寂寂灯犹在，帘外萧萧雨未休。
早晚莱衣同著去，免悲流落在边州。
+++李中
++++和夏侯秀才春日见寄
绵蛮黄鸟不堪听，触目离愁怕酒醒。
云散碧山当晚槛，雨催青藓匝春庭。
寻芳懒向桃花坞，垂钓空思杜若汀。
昼梦不成吟有兴，挥毫书在枕边屏。
+++李中
++++送夏侯秀才
江村摇落暮蝉鸣，执手临岐动别情。
岸相看残照在，片帆难驻好风生。
牵吟一路逢山色，醒睡长汀对月明。
况是清朝至公在，预知乔木定迁莺。
+++李中
++++江南重会友人感旧二首
江南重会面，聊话十年心。
共立黄花畔，空惊素发侵。
斜阳浮远水，归鸟下疏林。
牵动诗魔处，凉风村落砧。
长江落照天，物景似当年。
忆昔携村酒，相将上钓船。
狂歌红蓼岸，惊起白鸥眠。
今日趋名急，临风一黯然。
+++李中
++++己未岁冬捧宣头离下蔡
诏下如春煦，巢南志不违。
空将感恩泪，滴尽冒寒衣。
覆载元容善，形骸果得归。
无心惭季路，负米觐亲闱。
+++李中
++++哭舍弟二首
鸿雁离群后，成行忆日存。
谁知归故里，只得奠吟魂。
虫蠹书盈箧，人稀草拥门。
从兹长恸后，独自奉晨昏。
浮生多夭枉，惟尔最堪悲。
同气未归日，慈亲临老时。
旧诗传海峤，新冢枕江湄。
遗稚呜呜处，黄昏绕繐帷。
+++李中
++++书情寄诗友
默默谁知我，裴回野水边。
诗情长若旧，吾事更无先。
芳草人稀地，残阳雁过天。
静思吟友外，此意复谁怜。
+++李中
++++读蜀志
鼎分天地日，先主力元微。
鱼水从相得，山河遂有归。
任贤无间忌，报国尽神机。
草昧争雄者，君臣似此稀。
+++李中
++++献张拾遗
官资清贵近丹墀，性格孤高世所稀。
金殿日开亲凤扆，古屏时展看渔矶。
酒醒虚阁秋帘卷，吟对疏篁夕鸟归。
献替频陈忠誉播，鹏霄万里展雄飞。
+++李中
++++献中书汤舍人
庆云呈瑞为明时，演畅丝纶在紫微。
銮殿对时亲舜日，鲤庭过处著莱衣。
闲寻竹寺听啼鸟，吟倚江楼恋落晖。
隔座银屏看是设，一门清贵古今稀。
+++李中
++++海上太守新创东亭
使君心智杳难同，选胜开亭景莫穷。
高敞轩窗迎海月，预栽花木待春风。
静披典籍堪师古，醉拥笙歌不碍公。
满径苔纹疏雨后，入檐山色夕阳中。
偏宜下榻延徐孺，最称登门礼孔融。
事简岂妨频赏玩，况当为政有馀功。
+++李中
++++宫词二首
门锁帘垂月影斜，翠华咫尺隔天涯。
香铺罗幌不成梦，背壁银缸落尽花。
金波寒透水精帘，烧尽沈檀手自添。
风递笙歌门已掩，翠华何处夜厌厌。
+++李中
++++采莲女
晚凉含笑上兰舟，波底红妆影欲浮。
陌上少年休植足，荷香深处不回头。
+++李中
++++钟陵春思
沉沉楼影月当午，冉冉风香花正开。
芳草迢迢满南陌，王孙何处不归来。
+++李中
++++赠夏秀才
轩车紫陌竞寻春，独掩衡门病起身。
步月怕伤三径藓，取琴因拂一床尘。
明时傥有丹枝分，青鉴从他素发新。
况是青云知己在，原思生计莫忧贫。
+++李中
++++夏日书依上人壁
门外尘飞暑气浓，院中萧索似山中。
最怜煮茗相留处，疏竹当轩一榻风。
+++李中
++++下蔡春暮旅怀
柳过春霖絮乱飞，旅中怀抱独凄凄。
月生淮上云初散，家在江南梦去迷。
发白每惭清鉴启，心孤长怯子规啼。
拜恩为养慈亲急，愿向明朝捧紫泥。
+++李中
++++捧宣头许归侍养
泥书捧处圣恩新，许觐庭闱养二亲。
蝼蚁至微宁足数，未知何处答穹旻。
+++李中
++++途中作（逢旧识，闻老亲所患，不至加甚）
烟波涉历指家林，欲到家林惧却深。
得信慈亲痾瘵减，当时宽勉采兰心。
+++李中
++++都下再会友人
谁言多难后，重会喜淹留。
欲话关河梦，先惊鬓发秋。
浮云空冉冉，远水自悠悠。
多谢开青眼，携壶共上楼。

++下卷七百四十九
  
+++李中
++++登毗陵青山楼
高楼闲上对晴空，豁目开襟半日中。
千里吴山清不断，一边辽海浸无穷。
生歌笑开花雾，世界兴亡落叶风。
吟罢倚栏何限意，回头城郭暮烟笼。
+++李中
++++晋陵罢任寓居，依韵和陈锐秀才见寄
掩门三径莓苔绿，车马谁来陋巷间。
卧弃琴书公干病，笑迎风月步兵闲。
当秋每谢蛩清耳，渐老多惭酒借颜。
济物未能伸一术，敢于明代爱青山。
+++李中
++++春苔
春霖催得锁烟浓，竹院莎斋径小通。
谁爱落花风味处，莫愁门巷衬残红。
+++李中
++++夏云
如峰形状在西郊，未见从龙上泬寥。
多谢好风吹起后，化为甘雨济田苗。
+++李中
++++书夏秀才幽居壁
永巷苔深户半开，床头书剑积尘埃。
最怜小槛疏篁晚，幽鸟双双何处来。
+++李中
++++红花
红花颜色掩千花，任是猩猩血未加。
染出轻罗莫相贵，古人崇俭诫奢华。
+++李中
++++安福县秋吟寄陈锐秘书
县庭事简得馀功，诗兴秋来不可穷。
卧听寒蛩莎砌月，行冲落叶水村风。
愁髭渐去人前白，醉面犹怜鉴里红。
苦恨交亲多契阔，未知良会几时同。
+++李中
++++新喻县酬王仲华少府见贻
事简开樽有逸情，共忻官舍月华清。
每惭花欠河阳景，长愧琴无单父声。
未泰黎元惭旷职，纵行谦直是虚名。
与君尽力行公道，敢向昌朝俟陟明。
+++李中
++++暮春有感寄宋维员外
杜宇声中老病心，此心无计驻光阴。
西园雨过好花尽，南陌人稀芳草深。
喧梦却嫌莺语老，伴吟惟怕月轮沈。
明年才候东风至，结驷期君预去寻。
+++李中
++++题吉水县厅前新栽小松
劚开幽涧藓苔斑，移得孤根植砌前。
影小未遮官舍月，翠浓犹带旧山烟。
群花解笑香宁久，众木虽高节不坚。
输我婆娑栏槛内，晚风萧飒学幽泉。
+++李中
++++赠念《法华经》绶上人
五更初起扫松堂，瞑目先焚一炷香。
念彻莲经谁得见，千峰岩外晓苍苍。
+++李中
++++秋日途中
信步腾腾野岩边，离家都为利名牵。
疏林一路斜阳里，飒飒西风满耳蝉。
+++李中
++++宿韦校书幽居
溪上高眠与鹤闲，开樽留我待柴关。
园林月白秋霖歇，一夜泉声似故山。
+++李中
++++依韵和友人秋夕见寄
夕风庭叶落，谁见此时情。
不作关河梦，空闻砧杵声。
会须求至理，何必叹无成。
好约高僧宿，同看海月生。
+++李中
++++吉水作尉酬高援秀才见赠
佐邑惭无术，敢言贫与清。
风骚谁是主，烟月自关情。
卷箔当山色，开窗就竹声。
怜君惠嘉句，资我欲垂名。
+++李中
++++送智雄上人
忽起游方念，飘然不可留。
未知携一锡，乘兴向何州。
古岸春云散，遥天晚雨收。
想应重会面，风月又清秋。
+++李中
++++览友人卷
新诗开卷处，造化竭精英。
雪霁楚山碧，月高湘水清。
初吟尘虑息，再味古风生。
自此寰区内，喧腾二雅名。
+++李中
++++送人南游
浪迹天涯去，南荒必动情。
草青虞帝庙，云暗夜郎城。
越鸟惊乡梦，蛮风解宿酲。
早思归故里，华发等闲生。
+++李中
++++晋陵县夏日作
事简公庭静，开帘暑气中。
依经煎绿茗，入竹就清风。
至论招禅客，忘机忆钓翁。
晚凉安枕簟，海月出墙东。
+++李中
++++邮亭早起
邮舍残灯在，村林鸡唱频。
星河吟里晓，川陆望中春。
旧友青云贵，殊乡素发新。
悠悠念行计，难更驻征轮。
+++李中
++++客中寒食
旅次经寒食，思乡泪湿巾。
音书天外断，桃李雨中春。
欲饮都无绪，唯吟似有因。
输他郊郭外，多少踏青人。
+++李中
++++旅馆秋夕
寥寥山馆里，独坐酒初醒。
旧业多年别，秋霖一夜听。
砌蛩声渐息，窗烛影犹停。
早晚无他事，休如泛水萍。
+++李中
++++宿青溪米处士幽居
寄宿溪光里，夜凉高士家。
养风窗外竹，叫月水中蛙。
静虑同搜句，清神旋煮茶。
唯忧晓鸡唱，尘里事如麻。
+++李中
++++维舟秋浦，逢故人张矩同泊
卸帆清夜碧江滨，冉冉凉风动白蘋。
波上正吟新霁月，岸头恰见故乡人。
共惊别后霜侵鬓，互说年来疾逼身。
且饮一壶销百恨，会须遭遇识通津。
+++李中
++++代别
明日鸣鞭天一涯，悠悠此夕怯分离。
红楼有恨金波转，翠黛无言玉箸垂。
浮蚁不能迷远意，回纹从此寄相思。
花时定是慵开鉴，独向春风忍扫眉。
+++李中
++++悼怀王丧妃
花绽花开事可惊，暂来浮世返蓬瀛。
楚宫梦断云空在，洛浦神归月自明。
香解返魂成浪语，胶能续断是虚名。
音容寂寞春牢落，谁会楼中独立情。
+++李中
++++酒醒
睡觉花阴芳草软，不知明月出墙东。
杯盘狼藉人何处，聚散空惊似梦中。
+++李中
++++送虞道士
烟霞聚散通三岛，星斗分明在一壶。
笑说馀杭沽酒去，蔡家重要会麻姑。
+++李中
++++怀旧夜吟寄赵杞
长笛声中海月飞，桃花零落满庭墀。
魂销事去无寻处，酒醒孤吟不寐时。
萱草岂能忘积恨，尺书谁与达相思。
悠悠方寸何因解，明日江楼望渺瀰。
+++李中
++++宿临江驿
候馆寥寥辍棹过，酒醒无奈旅愁何。
雨昏郊郭行人少，苇暗汀洲宿雁多。
干禄已悲凋发鬓，结茅终愧负烟萝。
篇章早晚逢知己，苦志忘形自有魔。
+++李中
++++途中柳
翠色晴来近，长亭路去遥。
无人折烟缕，落日拂溪桥。
+++李中
++++隔墙花
颜色尤难近，馨香不易通。
朱门金锁隔，空使怨春风。
+++李中
++++广陵寒食夜
广陵寒食夜，豪贵足佳期。
紫陌人归后，红楼月上时。
绮罗香未歇，丝竹韵犹迟。
明日踏青兴，输他轻薄儿。
+++李中
++++寄庐山庄隐士
烟萝拥竹关，物外自求安。
逼枕溪声近，当檐岳色寒。
药苗应自采，琴调对谁弹。
待了浮名后，依君共挂冠。
+++李中
++++吉水寄阎侍御（时公调官瀑川）
何处怀君切，令人欲白头。
偶寻花外寺，独立水边楼。
不得论休戚，何因校献酬。
吟馀兴难尽，风笛起渔舟。
+++李中
++++送张惟贞少府之江阴
相送烟汀畔，酒阑登小舟。
离京梅雨歇，到邑早蝉秋。
俗必期康济，诗谁互唱酬。
晚凉诸吏散，海月入虚楼。
+++李中
++++钟陵禁烟寄从弟
落絮飞花日又西，踏青无侣草萋萋。
交亲书断竟不到，忍听黄昏杜宇啼。
+++李中
++++夜泊江渚
水乡明月上晴空，汀岛香生杜若风。
不是当年独醒客，且沽村酒待渔翁。
+++李中
++++吉水县依韵酬华松秀才见寄
官况萧条在水村，吏归无事好论文。
枕欹独听残春雨，梦去空寻五老云。
竹径每怜和藓步，禽声偏爱隔花闻。
诗情冷淡知音少，独喜江皋得见君。
+++李中
++++贻庐山清溪观王尊师
霞帔星冠复杖藜，积年修炼住灵溪。
松轩睡觉冷云起，石磴坐来春日西。
采药每寻岩径远，弹琴常到月轮低。
鼎中龙虎功成后，海上三山去不迷。
+++李中
++++王昭君
蛾眉翻自累，万里陷穷边。
滴泪胡风起，宽心汉月圆。
飞尘长翳日，白草自连天。
谁贡和亲策，千秋污简编。
+++李中
++++送姚端先辈归宁
知君归觐省，称意涉通津。
解缆汀洲晓，张帆烟水春。
牵吟芳草远，贳酒乱花新。
拜庆庭闱处，蟾枝香满身。
+++李中
++++江村晚秋作
高秋水村路，隔岸见人家。
好是经霜叶，红于带露花。
临罾鱼易得，就店酒难赊。
吟兴胡能尽，风清日又斜。
+++李中
++++蛩
月冷莎庭夜已深，百虫声外有清音。
诗情正苦无眠处，愧尔阶前相伴吟。
+++李中
++++感秋书事
宦途憔悴雪生头，家计相牵未得休。
红蓼白蘋消息断，旧溪烟月负渔舟。
+++李中
++++访庐山归章禅伯
沈沈石室疏钟后，寂寂莎池片月明。
多少学徒求妙法，要于言下悟无生。
+++李中
++++庐山栖隐洞谭先生院留题
坛畔归云冷湿襟，拂苔移石坐花阴。
偶然醒得庄周梦，始觉玄门兴味深。
+++李中
++++江行值暴风雨
风狂雨暗舟人惧，自委神明志不邪。
投得苇湾波浪息，岸头烟火近人家。
+++李中
++++杪秋夕吟怀寄宋维先辈
江岛穷秋木叶稀，月高何处捣寒衣。
苦嗟不见登龙客，此夜悠悠一梦飞。
+++李中
++++七夕
星河耿耿正新秋，丝竹千家列彩楼。
可惜穿针方有兴，纤纤初月苦难留。
+++李中
++++吉水作尉时酬阎侍御见寄
谬佐驱鸡任，常思赋鵩人。
未谐林下约，空感病来身。
锁径青苔老，铺阶红叶新。
相思不可见，犹喜得书频。
+++李中
++++清溪逢张惟贞秀才
洞隐红霞外，房开碧嶂根。
昔年同炼句，几夜共听猿。
考古书千卷，忘忧酒一樽。
如今归建业，雅道喜重论。
+++李中
++++送阎侍御归阙
羡君乘紫诏，归路指通津。
鼓棹烟波暖，还京雨露新。
趋朝丹禁晓，耸辔九衢春。
自愧湮沈者，随轩未有因。
+++李中
++++甲子岁罢吉水县过钟陵时暮春维舟江渚谒柴太尉席上作
公侯延驻暂踟蹰，况值风光三月初。
乱落杯盘花片小，静笼池阁柳阴疏。
舟维南浦程虽阻，饮预西园兴有馀。
却笑田家门下客，当时容易叹车鱼。
+++李中
++++海上春夕旅怀寄左偃
柳过清明絮乱飞，感时怀旧思凄凄。
月生楼阁云初散，家在汀洲梦去迷。
发白每惭清鉴启，酒醒长怯子规啼。
北山高卧风骚客，安得同吟复杖藜。
+++李中
++++江次维舟登古寺
辍棹因过古梵宫，荒凉门径锁苔茸。
绿阴满地前朝树，清韵含风后殿钟。
童子纵慵眠坏榻，老僧耽话指诸峰。
吟馀却返来时路，回首盘桓尚驻筇。
+++李中
++++春日招宋维先辈
瓮中竹叶今朝熟，鉴里桃花昨日开。
为报广寒攀桂客，莫辞相访共衔杯。
+++李中
++++吹笛儿
陇头休听月明中，妙竹嘉音际会逢。
见尔樽前吹一曲，令人重忆许云封。
+++李中
++++所思
解珮当时在洛滨，悠悠疑是梦中身。
自从物外无消息，花谢莺啼近十春。
+++李中
++++吉水县酬夏侯秀才见寄
启鉴悠悠两鬓苍，病来心绪易凄凉。
知音不到吟还懒，锁印开帘又夕阳。
+++李中
++++和友人喜雪
腊雪频频降，成堆不可除。
伴吟花莫并，销瘴药何如。
谢女诗成处，袁安睡起初。
深迷樵子径，冷逼旅人居。
惹砌催樽俎，飘窗入簿书。
最宜楼上望，散乱满空虚。
+++李中
++++感事呈所知
竞爱松筠翠，皆怜桃李芳。
如求济世广，桑柘愿商量。
+++李中
++++送汪涛
知君别家后，不免泪沾襟。
芳草千里路，夕阳孤客心。
花飞当野渡，猿叫在烟岑。
霄汉知音在，何须恨陆沈。
+++李中
++++言志寄刘钧秀才
童稚亲儒墨，时平喜道存。
酬身指书剑，赋命委乾坤。
秋爽鼓琴兴，月清搜句魂。
与君同此志，终待至公论。
+++李中
++++访澄上人
寻师来静境，神骨觉清凉。
一饷逢秋雨，相留坐竹堂。
石渠堆败叶，莎砌咽寒螀。
话到南能旨，怡然万虑忘。
+++李中
++++经古寺
殿宇半隳摧，门临野水开。
云凝何代树，草蔽此时台。
绕塔堆黄叶，沿阶积绿苔。
踟蹰日将暮，栖鸟入巢来。
+++李中
++++送王道士游东海
巨浸常牵梦，云游岂觉劳。
遥空收晚雨，虚阁看秋涛。
必若思三岛，应须钓六鳌。
如通十洲去，谁信碧天高。
+++李中
++++贻青阳宰
征赋常登限，名山管最多。
吏闲民讼少，时得访烟萝。
+++李中
++++哭故主人陈太师
十年孤迹寄侯门，入室升堂忝厚恩。
游遍春郊随茜旆，饮残秋月待金尊。
车鱼郑重知难报，吐握周旋不可论。
长恸裴回逝川上，白杨萧飒又黄昏。
+++李中
++++秋江夜泊寄刘钧
万里江山敛暮烟，旅情当此独悠然。
沙汀月冷帆初卸，苇岸风多人未眠。
已听渔翁歌别浦，更堪边雁过遥天。
与君共俟酬身了，结侣波中寄钓船。

++下卷七百五十
  
+++李中
++++和浔阳宰感旧绝句五首
追感古今情不已，竹轩闲取史书看。
欲亲往哲无因见，空树临风襟袖寒。
浔阳物景真难及，练泻澄江最好看。
曾上虚楼吟倚槛，五峰擎雪照人寒。
园林春媚千花发，烂熳如将画障看。
惟爱松筠多冷淡，青青偏称雪霜寒。
知君百里鸣琴处，公退千山尽日看。
政化有同风偃草，更将馀力拯孤寒。
昔岁寻芳忻得侣，江堤物景尽情看。
就中吟恋垂杨下，撼起啼莺晚吹寒。
+++李中
++++哭柴郎中
昔岁遭逢在海城，曾容孤迹奉双旌。
酒边不厌笙歌盛，花下只愁风雨生。
棋接山亭松影晚，吟陪月槛露华清。
音尘自此无因问，泪洒川波夕照明。
+++李中
++++访章禅老
比寻禅客叩禅机，澄却心如月在池。
松下偶然醒一梦，却成无语问吾师。
+++李中
++++泊秋浦
苇岸风高宿雁惊，维舟特地起乡情。
渔儿隔水吹横笛，半夜空江月正明。
+++李中
++++闲居言怀
未达难随众，从他俗所憎。
闲听九秋雨，远忆四明僧。
病后倦吟啸，贫来疏友朋。
寂寥元合道，未必是无能。
+++李中
++++舟次彭泽
飘泛经彭泽，扁舟思莫穷。
无人秋浪晚，一岸蓼花风。
乡里梦渐远，交亲书未通。
今宵见圆月，难坐冷光中。
+++李中
++++宿钟山知觉院
宿投林下寺，中夜觉神清。
磬罢僧初定，山空月又生。
笼灯吐冷艳，岩树起寒声。
待晓红尘里，依前冒远程。
+++李中
++++游茅山二首
绿藓深迎步，红霞烂满衣。
洞天应不远，鸾鹤向人飞。
茅许仙踪在，烟霞一境清。
夷希何许叩，松径月空明。
+++李中
++++鹤
九皋羽翼下晴空，万里心难驻玉笼。
清露滴时翘藓径，白云开处唳松风。
归当华表千年后，怨在瑶琴别操中。
好共灵龟作俦侣，十洲三岛逐仙翁。
+++李中
++++暮春吟怀寄姚端先辈
无奈诗魔旦夕生，更堪芳草满长汀。
故人还爽花前约，新月又生江上亭。
庄梦断时灯欲烬，蜀魂啼处酒初醒。
何时得见登龙客，隔却千山万仞青。
+++李中
++++送圆上人归庐山
莲宫旧隐尘埃外，策杖临风拂袖还。
踏雪独寻青嶂下，听猿重入白云间。
萧骚红树当门老，斑驳苍苔锁径闲。
预想松轩夜禅处，虎溪圆月照空山。
+++李中
++++送相里秀才之匡山国子监
气秀情闲杳莫群，庐山游去志求文。
已能探虎穷骚雅，又欲囊萤就典坟。
目豁乍窥千里浪，梦寒初宿五峰云。
业成早赴春闱约，要使嘉名海内闻。
+++李中
++++渔父二首
偶向芦花深处行，溪光山色晚来晴。
渔家开户相迎接，稚子争窥犬吠声。
雪鬓衰髯白布袍，笑携赪鲤换村醪。
殷勤留我宿溪上，钓艇归来明月高。
+++李中
++++旅次闻砧
砧杵谁家夜捣衣，金风淅淅露微微。
月中独坐不成寐，旧业经年未得归。
+++李中
++++寄杨先生
仙翁别后无信，应共烟霞卜邻。
莫把壶中秘诀，轻传尘里游人。
浮生日月自急，上境莺花正春。
安得一招琴酒，与君共泛天津。
+++李中
++++对酒招陈昭用
花开叶落堪悲，似水年光暗移。
身世都如梦役，是非空使神疲。
良图有分终在，所欲无劳妄思。
幸有一壶清酒，且来闲语希夷。
+++李中
++++旅夜闻笛
长笛起谁家，秋凉夜漏赊。
一声来枕上，孤客在天涯。
木末风微动，窗前月渐斜。
暗牵诗思苦，不独落梅花。
+++李中
++++送绍明上人之毗陵
忽起毗陵念，飘然不可留。
听蝉离古寺，携锡上扁舟。
月出沙汀冷，风高苇岸秋。
回期端的否，千里路悠悠。
+++李中
++++再到山阳寻故人不遇二首
维舟登野岸，因访故人居。
乱后知何处，荆榛匝弊庐。
欲问当年事，耕人都不知。
空馀堤上柳，依旧自垂丝。
+++李中
++++寄庐山简寂观重道者
忆昔采芝庐岳顶，清宫常接绛霄人。
玉书闲展石楼晓，瑶瑟醉弹琪树春。
惟恨仙桃迟结实，不忧沧海易成尘。
似醒一梦归凡世，空向彤霞寄梦频。
+++李中
++++思湓渚旧居
昔岁曾居湓水头，草堂吟啸兴何幽。
迎僧常踏竹间藓，爱月独登溪上楼。
寒翠入檐岚岫晓，冷声萦枕野泉秋。
从拘宦路无由到，昨夜分明梦去游。
+++李中
++++思朐阳春游感旧寄柴司徒五首
王孙昔日甚相亲，共赏西园正媚春。
醉卧如茵芳草上，觉来花月影笼身。
烟铺芳草正绵绵，藉草传杯似列仙。
暂辍笙歌且联句，含毫花下破香笺。
南陌风和舞蝶狂，惜春公子恋斜阳。
高歌饮罢将回辔，衣上花兼百草香。
春郊饮散暮烟收，却引丝簧上翠楼。
红袖歌长金斝乱，银蟾飞出海东头。
昔年常接五陵狂，洪饮花间数十场。
别后或惊如梦觉，音尘难问水茫茫。
+++李中
++++泉
潺潺青嶂底，来处一何长。
漱石苔痕滑，侵松鹤梦凉。
泛花穿竹坞，泻月下莲塘。
想得归何处，天涯助渺茫。
+++李中
++++题徐五教池亭
多士池塘好，尘中景恐无。
年来养鸥鹭，梦不去江湖。
泉脉通深涧，风声起短芦。
惊鱼跳藻荇，戏蝶上菰蒲。
泛泛容渔艇，闲闲载酒壶。
涨痕山雨过，翠积岸苔铺。
花影沈波底，烟光入座隅。
晓香怜杜若，夜浸爱蟾蜍。
步逸心难厌，看吟兴不辜。
凭君命奇笔，为我写成图。
+++李中
++++遥赋义兴潜泉
见说灵泉好，潺湲兴莫穷。
谁当秋霁后，独听月明中。
溅石苔花润，随流木叶红。
何当化霖雨，济物显殊功。
+++李中
++++和毗陵尉曹昭用见寄
决狱多馀暇，冥搜万象空。
卷帘疏雨后，锁印夕阳中。
还往多名士，编题尚古风。
宦途知此味，能有几人同。
+++李中
++++梅花
群木方憎雪，开花长在先。
流莺与舞蝶，不见许因缘。
+++李中
++++舟次吉水逢蔡文庆秀才
别后音尘断，相逢又共吟。
雪霜今日鬓，烟月旧时心。
舣棹夕阳在，听鸿秋色深。
一尊开口笑，不必话升沈。
+++李中
++++新喻县偶寄彭仁正字
经年离象魏，孤宦在南荒。
酒醒公斋冷，雨多归梦长。
志难酬国泽，术欠致民康。
吾子应相笑，区区道未光。
+++李中
++++和彭正字喜雪见寄
千门忻应瑞，偏称上楼看。
密洒虚窗晓，狂飘大野寒。
园深宜竹树，帘卷洽杯盘。
已作丰年兆，黎民意尽安。
+++李中
++++海上和柴军使清明书事
清明时节好烟光，英杰高吟兴味长。
捧日即应还禁卫，当春何惜醉朐阳。
千山过雨难藏翠，百卉临风不藉香。
却是旅人凄屑甚，夜来魂梦到家乡。
+++李中
++++壬申岁承命之任淦阳再过庐山国学感旧寄刘钧明府
三十年前共苦辛，囊萤曾寄此烟岑。
读书灯暗嫌云重，搜句石平怜藓深。
各历宦途悲聚散，几看时辈或浮沈。
再来物景还依旧，风冷松高猿狖吟。
+++李中
++++留题胡参卿秀才幽居
竹荫庭除藓色浓，道心安逸寂寥中。
扣门时有栖禅客，洒酒多招采药翁。
江近好听菱芡雨，径香偏爱蕙兰风。
我惭名宦犹拘束，脱屣心情未得同。
+++李中
++++放鹭鸶
池塘多谢久淹留，长得霜翎放自由。
好去蒹葭深处宿，月明应认旧江秋。
+++李中
++++柳絮
年年二月暮，散乱杂飞花。
雨过微风起，狂飘千万家。
+++李中
++++早春
一种和风至，千花未放妍。
草心并柳眼，长是被恩先。
+++李中
++++春云
阴去为膏泽，晴来媚晓空。
无心亦无滞，舒卷在东风。
+++李中
++++送姚端秀才游毗陵
毗陵嘉景太湖边，才子经游称少年。
风弄青帘沽酒市，月明红袖采莲船。
若耶罨画应相似，越岫吴峰尽接连。
此去高吟须早返，广寒丹桂莫迁延。
+++李中
++++和朐阳载笔鲁裕见寄
燕台多事每开颜，相许论交淡薄间。
饮兴共怜芳草岸，吟情同爱夕阳山。
露浓小径蛩声咽，月冷空庭竹影闲。
何事此时攀忆甚，与君俱是别乡关。
+++李中
++++叙吟二首
往哲搜罗妙入神，隋珠和璧未为珍。
而今所得惭难继，谬向平生著苦辛。
成僻成魔二雅中，每逢知己是亨通。
言之无罪终难厌，欲把风骚继古风。
+++李中
++++贻毗陵正勤禅院奉长老
随缘驻瓶锡，心已悟无生。
默坐烟霞散，闲观水月明。
竹深风倍冷，堂迥磬偏清。
愿作传灯者，忘言学净名。
+++李中
++++冬日书怀寄惟真大师
自别吾师后，风骚道甚孤。
雪霜侵鬓发，音信隔江湖。
扰扰悲时世，悠悠役梦途。
向公期尽节，多病怕倾壶。
贱迹虽惭滞，幽情忍使辜。
诗成天外句，棋覆夜中图。
落壁灯花碎，飘窗雪片粗。
煮茶烧栗兴，早晚复围炉。
+++李中
++++献中书潘舍人
运叶半千数，天钟许国臣。
鹏霄开羽翼，凤阙演丝纶。
顾问当清夜，从容向紫宸。
立言成雅诰，正意叙彝伦。
朴素偕前哲，馨香越搢绅。
褒辞光万代，优旨重千钧。
公退谁堪接，清闲道是邻。
世间身属幻，物外意通津。
吊往兼春梦，文高赋复新。
琴弹三峡水，屏画十洲春。
庭冷铺苔色，池寒浸月轮。
竹风来枕簟，药气上衣巾。
茶谱传溪叟，棋经受羽人。
清虚虽得趣，献替不妨陈。
杞梓呈才后，神仙入侍频。
孤寒皆有赖，中外亦同忻。
有士曾多难，无门得望尘。
忙忙罹险阻，往往耗精神。
寻果巢枝愿，终全负米身。
遭逢敦孝治，蹇塞值通津。
最庆清朝禄，还沾白发亲。
甘柔心既遂，虚薄报何因。
远宦联绵历，卑栖夙夜勤。
良时空爱惜，末路每悲辛。
骨立驹犹病，颜凋女尚贫。
而今谐顾遇，尺蠖愿求伸。

++下卷七百五十一
  
+++徐铉
++++早春左省寓直
旭景鸾台上，微云象阙间。
时清政事少，日永直官闲。
远籁飞箫管，零冰响珮环。
终军年二十，默坐叩玄关。
+++徐铉
++++寒食宿陈公塘上
垂杨界官道，茅屋倚高坡。
月下春塘水，风中牧竖歌。
折花闲立久，对酒远情多。
今夜孤亭梦，悠扬奈尔何。
+++徐铉
++++将去广陵别史员外南斋
家声曾与金张辈，官署今居何宋间。
起得高斋临静曲，种成奇树学他山。
鸳鸾终日同醒醉，萝薜常时共往还。
贱子今朝独南去，不堪回首望清闲。
+++徐铉
++++将过江题白沙馆
少长在维扬，依然认故乡。
金陵佳丽地，不道少风光。
稍望吴台远，行登楚塞长。
殷勤语江岭，归梦莫相妨。
+++徐铉
++++登甘露寺北望
京口潮来曲岸平，海门风起浪花生。
行沙上见日影，舟过江中闻橹声。
芳草远迷扬子渡，宿烟深映广陵城。
游人乡思应如橘，相望须含两地情。
+++徐铉
++++山路花
不共垂杨映绮寮，倚山临路自娇饶。
游人过去知香远，谷鸟飞来见影摇。
半隔烟岚遥隐隐，可堪风雨暮萧萧。
城中春色还如此，几处笙歌按舞腰。
+++徐铉
++++京口江际弄水
退公求静独临川，扬子江南二月天。
百尺翠屏甘露阁，数帆晴日海门船。
波澄濑石寒如玉，草接汀蘋绿似烟。
安得乘槎更东去，十洲风外弄潺湲。
+++徐铉
++++早春旬假独直寄江舍人
省署皆归沐，西垣公事稀。
咏诗前砌立，听漏向申归。
远思风醒酒，馀寒雨湿衣。
春光已堪探，芝盖共谁飞。
+++徐铉
++++从驾东幸呈诸公
吴公台下旧京城，曾掩衡门过十春。
别后不知新景象，信来空问故交亲。
宦游京口无高兴，习隐钟山限俗尘。
今日喜为华表鹤，况陪鹓鹭免迷津。
+++徐铉
++++重游木兰亭
缭绕长堤带碧浔，昔年游此尚青衿。
兰桡破浪城阴直，玉勒穿花苑树深。
宦路尘埃成久别，仙家风景有谁寻。
那知年长多情后，重凭栏干一独吟。
+++徐铉
++++赋得彩燕
缕彩成飞燕，迎和启蛰时。
翠翘生玉指，绣羽拂文楣。
讵费衔泥力，无劳剪爪期。
化工今在此，翻怪社来迟。
+++徐铉
++++送魏舍人仲甫为蕲州判官
从事蕲春兴自长，蕲人应识紫薇郎。
山资足后抛名路，莼菜秋来忆故乡。
以道卷舒犹自适，临戎谈笑固无妨。
如闻郡阁吹横笛，时望青溪忆野王。
+++徐铉
++++题殷舍人宅木芙蓉
怜君庭下木芙蓉，袅袅纤枝淡淡红。
晓吐芳心零宿露，晚摇娇影媚清风。
似含情态愁秋雨，暗减馨香借菊丛。
默饮数杯应未称，不知歌管与谁同。
+++徐铉
++++送史馆高员外使岭南
东观时闲暇，还修喻蜀书。
双旌驰县道，百越从轺车。
桂蠹晨餐罢，贪泉访古初。
春江多好景，莫使醉吟疏。
+++徐铉
++++春日紫岩山期客不至
郊外春华好，人家带碧溪。
浅莎藏鸭戏，轻霭隔鸡啼。
掩映红桃谷，夤缘翠柳堤。
王孙竟不至，芳草自萋萋。
+++徐铉
++++宿蒋帝庙，明日游山南诸寺
便返城闉尚未甘，更从山北到山南。
花枝似雪春虽半，桂魄如眉日始三。
松盖遮门寒黯黯，柳丝妨路翠毵毵。
登临莫怪偏留恋，游宦多年事事谙。
+++徐铉
++++赋得有所思
所思何在杳难寻，路远山长水复深。
衰草满庭空伫立，清风吹袂更长吟。
忘情好醉青田酒，寄恨宜调绿绮琴。
落日鲜云偏聚散，可能知我独伤心。
+++徐铉
++++赠王贞素先生
先生尝已佩真形，绀发朱颜骨气清。
道秘未传鸿宝术，院深时听步虚声。
辽东几度悲城郭，吴市终应变姓名。
三十六天皆有籍，他年何处问归程。
+++徐铉
++++春夜月
幽人春望本多情，况是花繁月正明。
竟夕无言亦无寐，绕阶芳草影随行。
+++徐铉
++++爱敬寺有老僧尝游长安言秦雍间事历历可听…示同行客
白首栖禅者，尝谈灞浐游。
能令过江客，偏起失乡愁。
室倚桃花崦，门临杜若洲。
城中无此景，将子剩淹留。
+++徐铉
++++游蒋山题辛夷花寄陈奉礼（本约陈同游，不至）
今岁游山已恨迟，山中仍喜见辛夷。
簪缨且免全为累，桃李犹堪别作期。
晴后日高偏照灼，晚来风急渐离披。
山郎不作同行伴，折得何由寄所思。
+++徐铉
++++和殷舍人萧员外春雪
万里春阴乍履端，广庭风起玉尘干。
梅花岭上连天白，蕙草阶前特地寒。
晴去便为经岁别，兴来何惜彻宵看。
此时鸳侣皆闲暇，赠答诗成禁漏残。
+++徐铉
++++寄蕲州高郎中
贾傅栖迟楚泽东，兰皋三度换秋风。
纷纷世事来无尽，黯黯离魂去不通，直道未能胜社鼠，孤飞徒自叹冥鸿。

知君多少思乡恨，并在山城一笛中。
+++徐铉
++++寄和州韩舍人
急景駸駸度，遥怀处处生。
风头乍寒暖，天色半阴晴。
久别魂空断，终年道不行。
殷勤云上雁，为过历阳城。
+++徐铉
++++从兄龙武将军没于边戍，过旧营宅作
前年都尉没边城，帐下何人领旧兵。
徼外瘴烟沉鼓角，山前秋日照铭旌。
笙歌却返乌衣巷，部曲皆还细柳营。
今日园林过寒食，马蹄犹拟入门行。
+++徐铉
++++景阳台怀古
后主忘家不悔，江南异代长春。
今日景阳台上，闲人何用伤神。
+++徐铉
++++春分日
仲春初四日，春色正中分。
绿野徘徊月，晴天断续云。
燕飞犹个个，花落已纷纷。
思妇高楼晚，歌声不可闻。
+++徐铉
++++寄驾部郎中（瞻）
贱子乖慵性，频为省直牵。
交亲每相见，多在相门前。
君独疏名路，为郎过十年。
炎风久成别，南望思悠然。
+++徐铉
++++和王庶子寄题兄长建州廉使新亭
谢守高斋结构新，一方风景万家情。
群贤讵减山阴会，远俗初闻正始声。
水槛片云长不去，讼庭纤草转应生。
阿连诗句偏多思，遥想池塘昼梦成。
+++徐铉
++++谢文靖墓下作（时闽岭用师，契丹陷梁宋）
越徼稽天讨，周京乱虏尘。
苍生何可奈，江表更无人。
岂惮寻荒垄，犹思认后身。
春风白杨里，独步泪沾巾。

++下卷七百五十二
  
+++徐铉
++++观人读《春秋》
日觉儒风薄，谁将霸道羞。
乱臣无所惧，何用读春秋。
+++徐铉
++++秋日雨中与萧赞善访殷舍人于翰林座中作
野出西垣步步迟，秋光如水雨如丝。
铜龙楼下逢闲客，红药阶前访旧知。
乱点乍滋承露处，碎声因想滴蓬时。
银台钥入须归去，不惜馀欢尽酒卮。
+++徐铉
++++送和州张员外为江都令
经年相望隔重湖，一旦相逢在上都。
塞诏官班聊慰否，埋轮意气尚存无。
由来圣代怜才子，始觉清风激懦夫。
若向西冈寻胜赏，旧题名处为踌躇。
+++徐铉
++++和明道人宿山寺
闻道经行处，山前与水阳。
磬声深小院，灯影迥高房。
落宿依楼角，归云拥殿廊。
羡师闲未得，早起逐班行。
+++徐铉
++++晚归
暑服道情出，烟街薄暮还。
风清飘短袂，马健弄连环。
水静闻归橹，霞明见远山。
过从本无事，从此涉旬间。
+++徐铉
++++月真歌
扬州胜地多丽人，其间丽者名月真。
月真初年十四五，能弹琵琶善歌舞。
风前弱柳一枝春，花里娇莺百般语。
扬州帝京多名贤，其间贤者殷德川。
德川初秉纶闱笔，职近名高常罕出。
花前月下或游从，一见月真如旧识。
闲庭深院资贤宅，宅门严峻无凡客。
垂帘偶坐唯月真，调弄琵琶郎为拍。
殷郎一旦过江去，镜中懒作孤鸾舞。
朝云暮雨镇相随，石头城下还相遇。
二月三月江南春，满城濛濛起香尘。
隔墙试听歌一曲，乃是资贤宅里人。
绿窗绣幌天将晓，残烛依依香袅袅。
离肠却恨苦多情，软障薰笼空悄悄。
殷郎去冬入翰林，九霄官署转深沉。
人间想望不可见，唯向月真存旧心。
我惭闒茸何为者，长感馀光每相假。
陋巷萧条正掩扉，相携访我衡茅下。
我本山人愚且贞，歌筵歌席常无情。
自从一见月真后，至今赢得颠狂名。
殷郎月真听我语，少壮光阴能几许。
良辰美景数追随，莫教长说相思苦。
+++徐铉
++++走笔送义兴令赵宣辅
闻君孤棹泛荆谿，陇首云随别恨飞。
杜牧旧居凭买取，他年藜杖愿同归。
+++徐铉
++++天阙山绝句
散诞爱山客，凄凉怀古心。
寒风天阙晚，尽日倚轩吟。
+++徐铉
++++除夜
寒灯耿耿漏迟迟，送故迎新了不欺。
往事并随残历日，春风宁识旧容仪。
预惭岁酒难先饮，更对乡傩羡小儿。
吟罢明朝赠知己，便须题作去年诗。
+++徐铉
++++寄钟谟
看看潘鬓二毛生，昨日林梢又转莺。
欲对春风忘世虑，敢言尊酒召时英。
假中西阁应无事，筵上南威幸有情。
不得车公终不乐，已教红袖出门迎。
+++徐铉
++++正初答钟郎中见招
高斋迟景雪初晴，风拂乔枝待早莺。
南省郎官名籍籍，东邻妓女字英英。
流年倏忽成陈事，春物依稀有旧情。
新岁相思自过访，不烦虚左远相迎。
+++徐铉
++++闻雁寄故人
久作他乡客，深惭薄宦非。
不知云上雁，何得每年归。
夜静声弥怨，天空影更微。
往年离别泪，今夕重沾衣。
+++徐铉
++++江舍人宅筵上有妓唱和州韩舍人歌辞，因以寄
良宵丝竹偶成欢，中有佳人俯翠鬟。
白雪飘飖传乐府，阮郎憔悴在人间。
清风朗月长相忆，佩蕙纫兰早晚还。
深夜酒空筵欲散，向隅惆怅鬓堪斑。
+++徐铉
++++寒食日作
厨冷烟初禁，门闲日更斜。
东风不好事，吹落满庭花。
过社纷纷燕，新晴淡淡霞。
京都盛游观，谁访子云家。
+++徐铉
++++贺殷游二舍人入翰林、江给事拜中丞
清晨待漏独徘徊，霄汉悬心不易裁。
阁老深严归翰苑，夕郎威望拜霜台。
青绫对覆蓬壶晚，赤棒前驱道路开。
犹有西垣厅记在，莫忘同草紫泥来。
+++徐铉
++++欧阳太监雨中视决堤因堕水明日见于省中因戏之
闻道张晨盖，徘徊石首东。
濬川非伯禹，落水异三公。
衣湿仍愁雨，冠欹更怯风。
今朝复相见，疑是葛仙翁。
+++徐铉
++++送吴郎中为宣州推官知泾县
征虏亭边月，鸡鸣伴客行。
可怜何水部，今事谢宣城。
风物聊供赏，班资莫系情。
同心不同载，留滞为浮名。
+++徐铉
++++寄舒州杜员外
信到得君书，知君已下车。
粉闱情在否，莲幕兴何如。
人望征贤入，余思从子居。
灊山真隐地，凭为卜茅庐。
+++徐铉
++++九月十一日寄陈郎中
我多吏事君多病，寂绝过从又几旬。
前日龙山烟景好，风前落帽是何人。
+++徐铉
++++和司门郎中陈彦
衡门寂寂逢迎少，不见仙郎向五旬。
莫问龙山前日事，菊花开却为闲人。
+++徐铉
++++赋得捣衣
江上多离别，居人夜捣衣。
拂砧知露滴，促杵恐霜飞。
漏转声频断，愁多力自微。
裁缝依梦见，腰带定应非。
+++徐铉
++++九月三十夜雨寄故人
独听空阶雨，方知秋事悲。
寂寥旬假日，萧飒夜长时。
别念纷纷起，寒更故故迟。
情人如不醉，定是两相思。
+++徐铉
++++寄抚州钟郎中（时王师败绩于闽中，谟在建州）
去载分襟后，寻闻在建安。
封疆正多事，尊俎若为欢。
都护空遗镞，明君欲舞干。
绕朝时不用，非是杀身难。
+++徐铉
++++送欧阳太监游庐山
家家门外庐山路，唯有夫君乞假游。
案牍乍抛公署晚，林泉已近暑天秋。
海潮尽处逢陶石，江月圆时上庾楼。
此去萧然好长往，人间何事不悠悠。
+++徐铉
++++立秋后一日与朱舍人同直
一宿秋风未觉凉，数声宫漏日犹长。
林泉无计消残暑，虚向华池费稻粱。
+++徐铉
++++赋得霍将军辞第
汉将承恩久，图勋肯顾私。
匈奴犹未灭，安用以家为。
郢匠虽闻诏，衡门竟不移。
宁烦张老颂，无待晏婴辞。
甲乙人徒费，亲邻我自持。
悠悠千载下，长作帅臣师。
+++徐铉
++++和元帅书记萧郎中观习水师
元帅楼船出治兵，落星山外火旗明。
千帆日助江陵势，万里风驰下濑声。
杀气晓严波上鹢，凯歌遥骇海边鲸。
仲宣一作从军咏，回顾儒衣自不平。
+++徐铉
++++秋日卢龙村舍
置却人间事，闲从野老游。
树声村店晚，草色古城秋。
独鸟飞天外，闲云度陇头。
姓名君莫问，山木与虚舟。
+++徐铉
++++和萧郎中小雪日作
征西府里日西斜，独试新炉自煮茶。
篱菊尽来低覆水，塞鸿飞去远连霞。
寂寥小雪闲中过，斑驳轻霜鬓上加。
算得流年无奈处，莫将诗句祝苍华。
+++徐铉
++++中书相公谿亭闲宴依韵（李建勋）
雨霁秋光晚，亭虚野兴回。
沙鸥掠岸去，溪水上阶来。
客傲风欹帻，筵香菊在杯。
东山长许醉，何事忆天台。
+++徐铉
++++寄饶州王郎中效李白体
珍重王光嗣，交情尚在不。
芜城连宅住，楚塞并车游。
别后官三改，年来岁六周。
银钩无一字，何以缓离愁。
+++徐铉
++++寄歙州吕判官
任公郡占好山川，溪水萦回路屈盘。
南国自来推胜境，故人此地作郎官。
风光适意须留恋，禄秩资贫且喜欢。
莫忆班行重回首，是非多处是长安。
+++徐铉
++++宣威苗将军贬官后重经故宅
蒋山南望近西坊，亭馆依然锁院墙。
天子未尝过细柳，将军寻已戍敦煌。
欹倾怪石山无色，零落圆荷水不香。
为将为儒皆寂寞，门前愁杀马中郎。
+++徐铉
++++附池州薛郎中书因寄歙州张员外
新安从事旧台郎，直气多才不可忘。
一旦江山驰别梦，几年簪绂共周行。
岐分出处何方是，情共穷通此义长。
因附邻州寄消息，接舆今日信为狂。
+++徐铉
++++寄江都路员外
吾兄失意在东都，闻说襟怀任所如。
已纵乖慵为傲吏，有何关键制豪胥。
县斋晓闭多移病，南亩秋荒忆遂初。
知道故人相忆否，嵇康不得懒修书。
+++徐铉
++++张员外好茅山风景，求为句容令，作此送
句曲山前县，依依数舍程。
还同适勾漏，非是厌承明。
柳谷供诗景，华阳契道情。
金门容傲吏，官满且还城。
+++徐铉
++++送应之道人归江西
曾骑竹马傍洪厓，二十馀年变物华。
客梦等闲过驿阁，归帆遥羡指龙沙。
名垂小篆矜垂露，诗作吴吟对绮霞。
岁暮定知回未得，信来凭为寄梅花。
+++徐铉
++++送元帅书记高郎中出为婺源建威军使
寒风萧瑟楚江南，记室戎装挂锦帆。
倚马未曾妨笑傲，斩牲先要厉威严。
危言昔日尝无隐，壮节今来信不凡。
惟有杯盘思上国，酒醪甜淡菜蔬甘。
+++徐铉
++++游方山宿李道士房
从来未面李先生，借我西窗卧月明。
二十三家同愿识，素骡何日暂还城。
+++徐铉
++++题画石山
彼美巉岩石，谁施黼藻功。
回岩明照地，绝壁烂临空。
锦段鲜须濯，罗屏展易穷。
不因秋藓绿，非假晚霞红。
羽客藏书洞，樵人取箭风。
灵踪理难问，仙路去何通。
返驾归尘里，留情向此中。
回瞻画图畔，遥羡面山翁。
+++徐铉
++++临石步港
埼岸堕萦带，微风起细涟。
绿阴三月后，倒影乱峰前。
吹浪游鳞小，黏苔碎石圆。
会将腰下组，换取钓鱼船。
+++徐铉
++++病题二首
性灵慵懒百无能，唯被朝参遣夙兴。
圣主优容恩未答，丹经疏阔病相陵。
脾伤对客偏愁酒，眼暗看书每愧灯。
进与时乖不知退，可怜身计谩腾腾。
人间多事本难论，况是人间懒慢人。
不解养生何怪病，已能知命敢辞贫。
向空咄咄烦书字，举世滔滔莫问津。
金马门前君识否，东方曼倩是前身。
+++徐铉
++++寄江州萧给事
夕郎忧国不忧身，今向天涯作逐臣。
魂梦暗驰龙阙曙，啸吟闲绕虎谿春。
朝车载酒过山寺，谏纸题诗寄野人。
惆怅懦夫何足道，自离群后已同尘。
+++徐铉
++++和江州江中丞见寄
贾傅南迁久，江关道路遥。
北来空见雁，西去不如潮。
鼠穴依城社，鸿飞在泬寥。
高低各有处，不拟更相招。
+++徐铉
++++和钟郎中送朱先辈还京垂寄
分司洗马无人问，辞客殷勤辍棹歌。
苍藓满庭行径小，高梧临槛雨声多。
春愁尽付千杯酒，乡思遥闻一曲歌。
且共胜游消永日，西冈风物近如何。
+++徐铉
++++送郝郎中为浙西判官
大藩从事本优贤，幕府仍当北固前。
花绕楼台山倚郭，寺临江海水连天。
恐君到即忘归日，忆我游曾历二年。
若许他时作闲伴，殷勤为买钓鱼船。
+++徐铉
++++翰林游舍人清明日入院中途见过余明日…因寄游君
榆柳开新焰，梨花发故枝。
辎輧隘城市，圭组坐曹司。
独对芝泥检，遥怜白马儿。
禁林还视草，气味两相知。
+++徐铉
++++陪王庶子游后湖涵虚阁（东宫园）
悬圃清虚乍过秋，看山寻水上兹楼。
轻鸥的的飞难没，红叶纷纷晚更稠。
风卷微云分远岫，浪摇晴日照中洲。
跻攀况有承华客，如在南皮奉胜游。
+++徐铉
++++柳枝辞十二首
把酒凭君唱柳枝，也从丝管递相随。
逢春只合朝朝醉，记取秋风落叶时。
南园日暮起春风，吹散杨花雪满空。
不惜杨花飞也得，愁君老尽脸边红。
陌上朱门柳映花，帘钩半卷绿阴斜。
凭郎暂驻青骢马，此是钱塘小小家。
夹岸朱栏柳映楼，绿波平幔带花流。
歌声不出长条密，忽地风回见彩舟。
老大逢春总恨春，绿杨阴里最愁人。
旧游一别无因见，嫩叶如眉处处新。
濛濛堤畔柳含烟，疑是阳和二月天。
醉里不知时节改，漫随儿女打秋千。
水阁春来乍减寒，晓妆初罢倚栏干。
长条乱拂春波动，不许佳人照影看。
柳岸烟昏醉里归，不知深处有芳菲。
重来已见花飘尽，唯有黄莺啭树飞。
此去仙源不是遥，垂杨深处有朱桥。
共君同过朱桥去，索映垂杨听洞箫。
暂别扬州十度春，不知光景属何人。
一帆归客千条柳，肠断东风扬子津。
仙乐春来按舞腰，清声偏似傍娇饶。
应缘莺舌多情赖，长向双成说翠条。
凤笙临槛不能吹，舞袖当筵亦自疑。
唯有美人多意绪，解依芳态画双眉。
+++徐铉
++++贬官泰州出城作
浮名浮利信悠悠，四海干戈痛主忧。
三谏不从为逐客，一身无累似虚舟。
满朝权贵皆曾忤，绕郭林泉已遍游。
惟有恋恩终不改，半程犹自望城楼。
+++徐铉
++++过江
别路知何极，离肠有所思。
登舻望城远，摇橹过江迟。
断岸烟中失，长天水际垂。
此心非橘柚，不为两乡移。
+++徐铉
++++经东都太子桥
纶闱放逐知何道，桂苑风流且暂归。
莫问升迁桥上客，身谋疏拙旧心违。

++下卷七百五十三
  
+++徐铉
++++赠维扬故人
东京少长认维桑，书剑谁教入帝乡。
一事无成空放逐，故人相见重凄凉。
楼台寂寞官河晚，人物稀疏驿路长。
莫怪临风惆怅久，十年春色忆维扬。
+++徐铉
++++泰州道中却寄东京故人
风紧雨凄凄，川回岸渐低。
吴州林外近，隋苑雾中迷。
聚散纷如此，悲欢岂易齐。
料君残酒醒，还听子规啼。
+++徐铉
++++得浙西郝判官书未及报闻燕王移镇京口…田书记消息
秋风海上久离居，曾得刘公一纸书。
淡水心情长若此，银钩踪迹更无如。
尝忧座侧飞鸮鸟，未暇江中觅鲤鱼。
今日京吴建朱邸，问君谁共曳长裾。
+++徐铉
++++赠陶使君求梨
昨宵宴罢醉如泥，惟忆张公大谷梨。
白玉花繁曾缀处，黄金色嫩乍成时。
冷侵肺腑醒偏早，香惹衣襟歇倍迟。
今旦中山方酒渴，唯应此物最相宜。
+++徐铉
++++陈觉放还至泰州，以诗见寄，作此答之
朱云曾为汉家忧，不怕交亲作世仇。
壮气未平空咄咄，狂言无验信悠悠。
今朝我作伤弓鸟，却羡君为不系舟。
劳寄新诗平宿憾，此生心气贯清秋。
+++徐铉
++++王三十七自京垂访，作此送之
失乡迁客在天涯，门掩苔垣向水斜。
只就鳞鸿求远信，敢言车马访贫家。
烟生柳岸将垂缕，雪压梅园半是花。
惆怅明朝尊酒散，梦魂相送到京华。
+++徐铉
++++陶使君挽歌二首
太守今何在，行春去不归。
筵空收管吹，郊迥俨骖騑。
营外星才落，园中露已稀。
伤心梁上燕，犹解向人飞。
始忆花前宴，笙歌醉夕阳。
那堪城外送，哀挽逐归艎。
铃阁朝犹闭，风亭日已荒。
唯馀迁客泪，沾洒后池傍。
+++徐铉
++++雪中作
赋分多情客，经年去国心。
疏钟寒郭晚，密雪水亭深。
影迥鸿投渚，声愁雀噪林。
他乡一尊酒，独坐不成斟。
+++徐铉
++++赋得风光草际浮
宿露依芳草，春郊古陌旁。
风轻不尽偃，日早未晞阳。
耿耿依平远，离离入望长。
映空无定彩，飘径有馀光。
飐若荷珠乱，纷如爝火飏。
诗人多感物，凝思绕池塘。
+++徐铉
++++寒食成判官垂访因赠
常年寒食在京华，今岁清明在海涯。
远巷蹋歌深夜月，隔墙吹管数枝花。
鸳鸾得路音尘阔，鸿雁分飞道里赊。
不是多情成二十，断无人解访贫家。
+++徐铉
++++送客至城西，望图山，因寄浙西府中
牧叟邹生笑语同，莫嗟江上听秋风。
君看逐客思乡处，犹在图山更向东。
+++徐铉
++++送写真成处士入京
传神踪迹本来高，泽畔形容愧彩毫。
京邑功臣多伫望，凌烟阁上莫辞劳。
+++徐铉
++++九日雨中
茱萸房重雨霏微，去国逢秋此恨稀。
目极暂登台上望，心遥长向梦中归。
荃蘪路远愁霜早，兄弟乡遥羡雁飞。
唯有多情一枝菊，满杯颜色自依依。
+++徐铉
++++寄外甥苗武仲
放逐今来涨海边，亲情多在凤台前。
且将聚散为闲事，须信华枯是偶然。
蝉噪疏林村倚郭，鸟飞残照水连天。
此中唯欠韩康伯，共对秋风咏数篇。
+++徐铉
++++寄从兄宪兼示二弟
别路吴将楚，离忧弟与兄。
断云惊晚吹，秋色满孤城。
信远鸿初下，乡遥月共明。
一枝栖未稳，回首望三京。
+++徐铉
++++附书与钟郎中因寄京妓越宾
暮春桥下手封书，寄向江南问越姑。
不道诸郎少欢笑，经年相别忆侬无。
+++徐铉
++++代钟答
一幅轻绡寄海滨，越姑长感昔时恩。
欲知别后情多少，点点凭君看泪痕。
+++徐铉
++++亚元舍人不替深知猥贻佳作三篇清绝不敢轻…庶资一笑耳
海陵城里春正月，海畔朝阳照残雪。
城中有客独登楼，遥望天边白银阙。
白银阙下何英英，雕鞍绣毂趋承明。
阊门晓辟旌旗影，玉墀风细佩环声。
此处追飞皆俊彦，当年何事容疵贱。
怀铅昼坐紫微宫，焚香夜直明光殿。
王言简静官司闲，朋好殷勤多往还。
新亭风景如东洛，邙岭林泉似北山。
光阴暗度杯盂里，职业未妨谈笑间。
有时邀宾复携妓，造门不问都非是。
酣歌叫笑惊四邻，赋笔纵横动千字。
任他银箭转更筹，不怕金吾司夜吏。
可怜诸贵贤且才，时情物望两无猜。
伊余独禀狂狷性，褊量多言仍薄命。
吞舟可漏岂无恩，负乘自贻非不幸。
一朝削迹为迁客，旦暮青云千里隔。
离鸿别雁各分飞，折柳攀花两无色。
卢龙渡口问迷津，瓜步山前送暮春。
白沙江上曾行路，青林花落何纷纷。
汉皇昔幸回中道，极目牛羊卧芳草。
旧宅重游尽隙荒，故人相见多衰老。
禅智寺，山光桥，风瑟瑟兮雨萧萧。
行杯已醒残梦断，征途未极离魂消。
海陵郡中陶太守，相逢本是随行旧。
乍申拜起已开眉，却问辛勤还执手。
精庐水榭最清幽，一税征车聊驻留。
闭门思过谢来客，知恩省分宽离忧。
郡斋胜境有后池，山亭菌阁互参差。
有时虚左来相召，举白飞觞任所为。
多才太守能挝鼓，醉送金船间歌舞。
酒酣耳热眼生花，暂似京华欢会处。
归来旅馆还端居，清风朗月夜窗虚。
駸駸流景岁云暮，天涯望断故人书。
春来凭槛方叹息，仰头忽见南来翼。
足系红笺堕我前，引颈长鸣如有言。
开缄试读相思字，乃是多情乔亚元。
短韵三篇皆丽绝，小梅寄意情偏切。
金兰投分一何坚，银钩置袖终难灭。
醉后狂言何足奇，感君知己不相遗。
长卿曾作美人赋，玄成今有责躬诗。
报章欲托还京信，笔拙纸穷情未尽。
珍重芸香陈子乔，亦解贻书远相问。
宁须买药疗羁愁，只恨无书消鄙吝。
游处当时靡不同，欢娱今日两成空。
天子尚应怜贾谊，时人未要嘲扬雄。
曲终笔阁缄封已，翩翩驿骑行尘起。
寄向中朝谢故人，为说相思意如此。

+++徐铉
++++送蒯司录归京（亮）
早年闻有蒯先生，二十馀年道不行。
抵掌曾论天下事，折腰犹悟俗人情。
老还上国欢娱少，贫聚归资结束轻。
迁客临流倍惆怅，冷风黄叶满山城。
+++徐铉
++++闻查建州陷贼寄钟郎中（谟即查从事也）
闻道将军轻壮图，螺江城下委犀渠。
旌旗零落沉荒服，簪履萧条返故居。
皓首应全苏武节，故人谁得李陵书。
自怜放逐无长策，空使卢谌泪满裾。
+++徐铉
++++还过东都，留守周公筵上赠座客
贾生三载在长沙，故友相思道路赊。
已分终年甘寂寞，岂知今日返京华。
麟符上相恩偏厚，隋苑留欢日欲斜。
明旦江头倍惆怅，远山芳草映残霞。
+++徐铉
++++送杨郎中唐员外奉使湖南
江边微雨柳条新，握节含香二使臣。
两绶对悬云梦日，方舟齐泛洞庭春。
今朝草木逢新律，昨日山川满战尘。
同是多情怀古客，不妨为赋吊灵均。
+++徐铉
++++表弟包颖见寄（此子侍亲在饶州，累年卧疾）
常思帝里奉交亲，别后光阴屈指频。
兰佩却归纶阁下，荆枝犹寄楚江滨。
十程山水劳幽梦，满院烟花醉别人。
料得此生强健在，会须重赏昔年春。
+++徐铉
++++寄萧给事（萧江西致仕）
危言危行古时人，归向西山卧白云。
买宅尚寻徐处士，餐霞终访许真君。
容颜别后应如故，诗咏年来更不闻。
今日城中春又至，落梅愁绪共纷纷。
+++徐铉
++++赋石奉送钟德林少尹员外
我爱他山石，中含绝代珍。
烟披寒落落，沙浅静磷磷。
翠色辞文陛，清声出泗滨。
扁舟载归去，知是泛槎人。

++下卷七百五十四
  
+++徐铉
++++赠泰州掾令狐克己（文公曾孙）
念子才多命且奇，乱中抛掷少年时。
深藏七泽衣如雪，却见中朝鬓似丝。
旧德在人终远大，扁舟为吏莫推辞。
孤芳自爱凌霜处，咏取文公白菊诗。
+++徐铉
++++送荻栽与秀才朱观
羡子清吟处，茅斋面碧流。
解憎莲艳俗，唯欠荻花幽。
鹭立低枝晚，风惊折叶秋。
赠君须种取，不必树忘忧。
+++徐铉
++++使浙西先寄献燕王侍中
京江风静喜乘流，极目遥瞻万岁楼。
喜气茏葱甘露晚，水烟波淡海门秋。
五年不见鸾台长，明日将陪兔苑游。
欲问平台门下吏，相君还许吐茵不。
+++徐铉
++++常州驿中喜雨
飒飒旱天雨，凉风一夕回。
远寻南亩去，细入驿亭来。
蓑唱牛初牧，渔歌棹正开。
盈庭顿无事，归思酌金罍。
+++徐铉
++++驿中七夕
七夕雨初霁，行人正忆家。
江天望河汉，水馆折莲花。
独坐凉何甚，微吟月易斜。
今年不乞巧，钝拙转堪嗟。
+++徐铉
++++赠浙西顾推官
盛府宾寮八十馀，闭门高卧兴无如。
梁王苑里相逢早，润浦城中得信疏。
狼藉杯盘重会面，风流才调一如初。
愿君百岁犹强健，他日相寻隐士庐。
+++徐铉
++++赠浙西妓亚仙（筵上作）
翠黛嚬如怨，朱颜醉更春。
占将南国貌，恼杀别家人。
粉汗沾巡盏，花钿逐舞茵。
明朝绮窗下，离恨两殷勤。
+++徐铉
++++回至瓜洲献侍中
紫微垣里旧宾从，来向吴门谒府公。
奉使谬持严助节，登门初识鲁王宫。
笙歌隐隐违离后，烟水茫茫怅望中。
日暮瓜洲江北岸，两行清泪滴西风。
+++徐铉
++++邵伯埭下寄高邮陈郎中
故人相别动经年，候馆相逢倍惨然。
顾我饮冰难辍棹，感君扶病为开筵。
河湾水浅翘秋鹭，柳岸风微噪暮蝉。
欲识酒醒魂断处，谢公祠畔客亭前。
+++徐铉
++++谪居舒州，累得韩高二舍人书，作此寄之
三峰烟霭碧临溪，中有骚人理钓丝。
会友少于分袂日，谪居多却在朝时。
丹心历历吾终信，俗虑悠悠尔不知。
珍重韩君与高子，殷勤书札寄相思。
+++徐铉
++++和张先辈见寄二首
去国离群掷岁华，病容憔悴愧丹砂。
溪连舍下衣长润，山带城边日易斜。
几处垂钩依野岸，有时披褐到邻家。
故人书札频相慰，谁道西京道路赊。
清时沦放在山州，邛竹纱巾处处游。
野日苍茫悲鵩舍，水风阴湿弊貂裘。
鸡鸣候旦宁辞晦，松节凌霜几换秋。
两首新诗千里道，感君情分独知丘。
+++徐铉
++++印秀才至舒州见寻，别后寄诗依韵和
羁游白社身虽屈，高步辞场道不卑。
投分共为知我者，相寻多愧谪居时。
离怀耿耿年来梦，厚意勤勤别后诗。
今日溪边正相忆，雪晴山秀柳丝垂。
+++徐铉
++++行园树
松节凌霜久，蓬根逐吹频。
群生各有性，桃李但争春。
+++徐铉
++++题雷公井
掩霭愚公谷，萧寥羽客家。
俗人知处所，应为有桃花。
+++徐铉
++++送彭秀才
贾生去国已三年，短褐闲行皖水边。
尽日野云生舍下，有时京信到门前。
无人与和投湘赋，愧子来浮访戴船。
满袖新诗好回去，莫随骚客醉林泉。
+++徐铉
++++移饶州别周使君
正怜东道感贤侯，何幸南冠脱楚囚。
睆伯台前收别宴，乔公亭下舣行舟。
四年去国身将老，百郡征兵主尚忧。
更向鄱阳湖上去，青衫憔悴泪交流。
+++徐铉
++++避难东归，依韵和黄秀才见寄
戚戚逢人问所之，东流相送向京畿。
自甘逐客纫兰佩，不料平民著战衣。
树带荒村春冷落，江澄霁色雾霏微。
时危道丧无才术，空手徘徊不忍归。
+++徐铉
++++酬郭先辈
太原郭夫子，行高文炳蔚。
弱龄负世誉，一举游月窟。
仙籍第三人，时人故称屈。
昔余吏西省，倾盖名籍籍。
及我窜群舒，向风心郁郁。
归来暮江上，云雾一披拂。
雷雨不下施，犹作池中物。
念君介然气，感时思奋发。
示我数篇文，与古争驰突。
彩褥粲英华，理深刮肌骨。
古诗尤精奥，史论皆宏拔。
举此措诸民，何忧民不活。
吁嗟吾道薄，与世长迂阔。
顾我徒有心，数奇身正绌。
论兵属少年，经国须儒术。
夫子无自轻，苍生正愁疾。
+++徐铉
++++和集贤钟郎中
石渠册府神仙署，当用明朝第一人。
腰下别悬新印绶，座中皆是故交亲。
龙池树色供清景，浴殿香风接近邻。
从此翻飞应更远，遍寻三十六天春。
+++徐铉
++++送刘山阳
旧族知名士，朱衣宰楚城。
所嗟吾道薄，岂是主恩轻。
战鼓何时息，儒冠独自行。
此心多感激，相送若为情。
+++徐铉
++++题伏龟山北隅
兹山信岑寂，阴崖积苍翠。
水石何必多，宛有千岩意。
孰知近人境，旦暮含佳气。
池影摇轻风，林光澹新霁。
支颐藉芳草，自足忘世事。
未得归去来，聊为宴居地。
+++徐铉
++++送黄梅江明府
封疆多难正经纶，台阁如何不用君。
江上又劳为小邑，箧中徒自有雄文。
书生胆气人谁信，远俗歌谣主不闻。
一首新诗无限意，再三吟味向秋云。
+++徐铉
++++咏梅子真送郭先辈
忠臣本爱君，仁人本爱民。
宁知贵与贱，岂计名与身。
梅生为一尉，献疏来君门。
君门深万里，金虎重千钧。
向永且不用，况复论子真。
拂衣遂长往，高节邈无邻。
至今仙籍中，谓之梅真人。
郭生负逸气，百代继遗尘。
进退生自知，得丧吾不陈。
斯民苟有幸，期子一朝伸。
+++徐铉
++++和萧郎中午日见寄
细雨轻风采药时，褰帘隐几更何为。
岂知泽畔纫兰客，来赴城中角黍期。
多罪静思如剉蘖，赦书才听似含饴。
谢公制胜常闲暇，愿接西州敌手棋。
+++徐铉
++++送黄秀才姑孰辟命
世乱离情苦，家贫色养难。
水云孤棹去，风雨暮春寒。
幕府才方急，骚人泪未干。
何时王道泰，万里看鹏抟。
+++徐铉
++++送王四十五归东都
海内兵方起，离筵泪易垂。
怜君负米去，惜此落花时。
想忆看来信，相宽指后期。
殷勤手中柳，此是向南枝。
+++徐铉
++++和太常萧少卿近郊马上偶吟
田园经雨绿分畦，飞盖闲行九里堤。
拂袖清风尘不起，满川芳草路如迷。
林开始觉晴天迥，潮上初惊浦岸齐。
怪得仙郎诗句好，断霞残照远山西。
+++徐铉
++++又和
抱瓮何人灌药畦，金衔为尔驻平堤。
村桥野店景无限，绿水晴天思欲迷。
横笛乍随轻吹断，归帆疑与远山齐。
凤城回望真堪画，万户千门蒋峤西。
+++徐铉
++++抛球乐辞二首
歌舞送飞球，金觥碧玉筹。
管弦桃李月，帘幕凤凰楼。
一笑千场醉，浮生任白头。
灼灼传花枝，纷纷度画旗。
不知红烛下，照见彩球飞。
借势因期克，巫山暮雨归。
+++徐铉
++++离歌辞五首
莫折红芳树，但知尽意看。
狂风幸无意，那忍折教残。
朝日城南路，旌旗照绿芜。
使君何处去，桑下觅罗敷。
事与年俱往，情将分共深。
莫惊容鬓改，只是旧时心。
暂别劳相送，佳期愿莫违。
朱颜不须老，留取待郎归。
拂匣收珠佩，回灯拭薄妆。
莫嫌春夜短，匹似楚襄王。
+++徐铉
++++梦游三首
魂梦悠扬不奈何，夜来还在故人家。
香濛蜡烛时时暗，户映屏风故故斜。
檀的慢调银字管，云鬟低缀折枝花。
天明又作人间别，洞口春深道路赊。
绣幌银屏杳霭间，若非魂梦到应难。
窗前人静偏宜夜，户内春浓不识寒。
蘸甲递觞纤似玉，含词忍笑腻于檀。
锦书若要知名字，满县花开不姓潘。
南国佳人字玉儿，芙蓉双脸远山眉。
仙郎有约长相忆，阿母何猜不得知。
梦里行云还倏忽，暗中携手乍疑迟。
因思别后闲窗下，织得回文几首诗。
+++徐铉
++++和萧少卿见庆新居
湘浦怀沙已不疑，京城赐第岂前期。
鼓声到晚知坊远，山色来多与静宜。
簪屦尚应怜故物，稻粱空自愧华池。
新诗问我偏饶思，还念鹪鹩得一枝。
+++徐铉
++++又和
惊蓬偶驻知多幸，断雁重联惬素期。
当户小山如旧识，上墙幽藓最相宜。
清风不去因栽竹，隙地无多也凿池。
更喜良邻有嘉树，绿阴分得近南枝。
+++徐铉
++++送勋道人之建安
下国兵方起，君家义独闻。
若为轻世利，归去卧溪云。
挂席冲岚翠，携筇破藓纹。
离情似霜叶，江上正纷纷。
+++徐铉
++++送许郎中歙州判官兼黟县
尝闻黟县似桃源，况是优游冠玳筵。
遗爱非遥应卧理，祖风犹在好寻仙。
朝衣旧识熏香史，禄米初营种秫田。
大抵宦游须自适，莫辞离别二三年。
+++徐铉
++++送彭秀才南游
问君孤棹去何之，玉笥春风楚水西。
山上断云分翠霭，林间晴雪入澄溪。
琴心酒趣神相会，道士仙童手共携。
他日时清更随计，莫如刘阮洞中迷。
+++徐铉
++++和明上人除夜见寄
酌酒围炉久，愁襟默自增。
长年逢岁暮，多病见兵兴。
夜色开庭燎，寒威入砚冰。
汤师无别念，吟坐一灯凝。
+++徐铉
++++正初和鄂州边郎中见寄
潦倒含香客，凄凉赋鵩人。
未能全卷舌，终拟学垂纶。
故友暌离久，音书问讯频。
相思俱老大，又见一年新。
+++徐铉
++++送刘司直出宰
之子有雄文，风标秀不群。
低飞从墨绶，逸志在青云。
柳色临流动，春光到县分。
贤人多静理，未爽醉醺醺。
+++徐铉
++++送从兄赴临川幕
梁王籍宠就东藩，还召邹枚坐兔园。
今日好论天下事，昔年同受主人恩。
石头城下春潮满，金柅亭边绿树繁。
唯有音书慰离别，一杯相送别无言。
+++徐铉
++++送龚员外赴江州幕
烦君更上筑金台，世难民劳藉俊才。
自有声名驰羽檄，不妨谈笑奉尊罍。
元规楼迥清风满，匡俗山春画障开。
莫忘故人离别恨，海潮回处寄书来。
+++徐铉
++++送朱先辈尉庐陵
我重朱夫子，依然见古人。
成名无愧色，得禄及慈亲。
莫叹官资屈，宁论活计贫。
平生心气在，终任静边尘。
+++徐铉
++++送钟德林郎中学士赴东府诗 得酒
酌此杯中物，茱萸满把秋。
今朝将送别，他日是忘忧。
世乱方多事，年加易得愁。
政成频一醉，亦未减风流。

++下卷七百五十五
  
+++徐铉
++++送陈先生之洪井寄萧少卿
闻君仙袂指洪厓，我忆情人别路赊。
有欢娱游楚泽，更无书札到京华。
云开驿阁连江静，春满西山倚汉斜。
此处相逢应见问，为言搔首望龙沙。
+++徐铉
++++送龚明府九江归宁
茂宰隳官去，扁舟著彩衣。
湓城春酒熟，匡阜野花稀。
解缆垂杨绿，开帆宿鹭飞。
一朝吾道泰，还逐落潮归。
+++徐铉
++++和江西萧少卿见寄二首
亡羊岐路愧司南，二纪穷通聚散三。
老去何妨从笑傲，病来看欲懒朝参。
离肠似线常忧断，世态如汤不可探。
珍重加餐省思虑，时时斟酒压山岚。
身遥上国三千里，名在朝中二十春。
金印不须辞入幕，麻衣曾此叹迷津。
卷舒由我真齐物，忧喜忘心即养神。
世路风波自翻覆，虚舟无计得沉沦。
+++徐铉
++++送薛少卿赴青阳
我爱陶靖节，吏隐从弦歌。
我爱费征君，高卧归九华。
清风激颓波，来者无以加。
我志两不遂，漂沦浩无涯。
数奇时且乱，此图今愈赊。
贤哉薛夫子，高举凌晨霞。
安民即是道，投足皆为家。
功名与权位，悠悠何用夸。
携朋出远郊，酌酒藉平沙。
云收远天静，江阔片帆斜。
离怀与企羡，南望长咨嗟。
+++徐铉
++++送高起居之泾县
右史罢朝归，之官句水湄。
别我行千里，送君倾一卮。
酒罢长叹息，此叹君应悲。
乱中吾道薄，卿族旧人稀。
胡为佩铜墨，去此白玉墀。
吏事岂所堪，民病何可医。
藏用清其心，此外慎勿为。
县郭有佳境，千峰溪水西。
云树杳回合，岩峦互蔽亏。
弹琴坐其中，世事吾不知。
时时寄书札，以慰长相思。
+++徐铉
++++宿茅山寄舍弟
茅许禀灵气，一家同上宾。
仙山空有庙，举世更无人。
独往诚违俗，浮名亦累真。
当年各自勉，云洞镇长春。
+++徐铉
++++晚憩白鹤庙寄句容张少府
日入林初静，山空暑更寒。
泉鸣细岩窦，鹤唳眇云端。
拂榻安棋局，焚香戴道冠。
望君殊不见，终夕凭栏干。
+++徐铉
++++题紫阳观
南朝名士富仙才，追步东卿遂不回。
丹井自深桐暗老，祠宫长在鹤频来。
岩边桂树攀仍倚，洞口桃花落复开。
惆怅霓裳太平事，一函真迹锁昭台。
+++徐铉
++++赠奚道士（含象）
先生曾有洞天期，犹傍天坛摘紫芝。
处世自能心混沌，全真谁见德支离。
玉霄尘闭人长在，全鼎功成俗未知。
他日飙轮谒茅许，愿同鸡犬去相随。
+++徐铉
++++题碧岩亭赠孙尊师
绝境何人识，高亭万象含。
凭轩临树杪，送目极天南。
积霭生泉洞，归云锁石龛。
丹霞披翠巘，白鸟带晴岚。
仙去留虚室，龙归涨碧潭。
幽岩君独爱，玄味我曾耽。
世上愁何限，人间事久谙。
终须脱羁鞅，来此会空谈。
+++徐铉
++++题白鹤庙
平生心事向玄关，一入仙乡似旧山。
白鹤唳空晴眇眇，丹沙流涧暮潺潺。
尝嗟多病嫌中药，拟问真经乞小还。
满洞烟霞互陵乱，何峰台榭是萧闲。
+++徐铉
++++步虚词五首
气为还元正，心由抱一灵。
凝神归罔象，飞步入青冥。
整服乘三素，旋纲蹑九星。
琼章开后学，稽首奉真经。
天帝黄金阙，真人紫锦书。
霓裳纷蔽景，羽服迥凌虚。
白鹤能为使，班麟解驾车。
灵符终愿借，转共世情疏。
圣主过幽谷，虚皇在蕊宫。
五千宗物母，七字秘神童。
世上金壶远，人间玉龠空。
唯馀养身法，修此与天通。
何处求玄解，人间有洞天。
勤行皆是道，谪下尚为仙。
蔽景乘朱凤，排虚驾紫烟。
不嫌园吏傲，愿在玉宸前。
三素霏霏远，盟威凛凛寒。
火铃空灭没，星斗晓阑干。
佩响流虚殿，炉烟在醮坛。
萧寥不可极，骖驾上云端。
+++徐铉
++++留题仙观
瑶坛醮罢晚云开，羽客分飞俗士回。
为报移文不须勒，未曾游处待重来。
+++徐铉
++++和陈洗马山庄新泉
已开山馆待抽簪，更要岩泉欲洗心。
常被松声迷细韵，忽流花片落高岑。
便疏浅濑穿莎径，始有清光映竹林。
何日煎茶酝香酒，沙边同听暝猿吟。
+++徐铉
++++奉和七夕应令
今宵星汉共晶光，应笑罗敷嫁侍郎。
斗柄易倾离恨促，河流不尽后期长。
静闻天籁疑鸣佩，醉折荷花想艳妆。
谁见宣猷堂上宴，一篇清韵振金铛。
+++徐铉
++++又和八日
微云疏雨淡新秋，晓梦依稀十二楼。
故作别离应有以，拟延更漏共无由。
那教人世长多恨，未必天仙不解愁。
博望苑中残酒醒，香风佳气独迟留。
+++徐铉
++++和印先辈及第后献座主朱舍人郊居之作
成名郊外掩柴扉，树影蝉声共息机。
积雨暗封青藓径，好风轻透白綀衣。
嘉鱼始赋人争诵，荆玉频收国自肥。
独坐公厅正烦暑，喜吟新咏见玄微。
+++徐铉
++++和致仕张尚书新创道院
梓泽成新致，金丹有旧情。
挂冠朝睡足，隐几暮江清。
药圃分轻绿，松窗起细声。
养高宁厌病，默坐对诸生。
+++徐铉
++++和尉迟赞善秋暮僻居
登高节物最堪怜，小岭疏林对槛前。
轻吹断时云缥缈，夕阳明处水澄鲜。
江城秋早催寒事，望苑朝稀足晏眠。
庭有菊花尊有酒，若方陶令愧前贤。
+++徐铉
++++和陈赞善致仕还京口
海门山下一渔舟，中有高人未白头。
已驾安车归故里，尚通闺籍在龙楼。
泉声漱玉窗前落，江色和烟槛外流。
今日君臣厚终始，不须辛苦画双牛。
+++徐铉
++++京使回自临川，得从兄书寄诗，依韵和
珍重还京使，殷勤话故人。
别离长挂梦，宠禄不关身。
趣向今成道，声华旧绝尘。
莫嗟客鬓老，诗句逐时新。
+++徐铉
++++陪郑王相公赋筵前垂冰，应教依韵
窗外虚明雪乍晴，檐前垂霤尽成冰。
长廊瓦叠行行密，晚院风高寸寸增。
玉指乍拈簪尚愧，金阶时坠磬难胜。
晨餐堪醒曹参酒，自恨空肠病不能。
+++徐铉
++++送礼部潘尚书致仕还建安
名遂功成累复轻，鲈鱼因起旧乡情。
履声初下金华省，帆影看离石首城。
化剑津头寻故老，同亭会上问仙卿。
冥鸿高举真难事，相送何须泪满缨。
+++徐铉
++++和尉迟赞善病中见寄
仙郎移病暑天过，却似冥鸿避罻罗。
昼梦乍惊风动竹，夜吟时觉露沾莎。
情亲稍喜贫居近，性懒犹嫌上直多。
望苑恩深期勿药，青云岐路未蹉跎。
+++徐铉
++++池州陈使君见示游齐山诗因寄
往岁曾游弄水亭，齐峰浓翠暮轩横。
哀猿出槛心虽喜，伤鸟闻弦势易惊。
病后簪缨殊寡兴，老来泉石倍关情。
今朝池口风波静，遥贺山前有颂声。
+++徐铉
++++再领制诰和王明府见贺
蹇步还依列宿边，拱辰重认旧云天。
自嗟多难飘零困，不似当年胆气全。
鸡树晚花疏向日，龙池轻浪细含烟。
从来不解为身计，一叶悠悠任大川。
+++徐铉
++++送高舍人使岭南
西掖官曹近，南溟道路遥。
使星将渡汉，仙棹乍乘潮。
柳映灵和折，梅依大庾飘。
江帆风淅淅，山馆雨萧萧。
陆贾真迂阔，终童久寂寥。
送君何限意，把酒一长谣。
+++徐铉
++++和王明府见寄
时情世难消吾道，薄宦流年危此身。
莫叹京华同寂寞，曾经兵革共漂沦。
对山开户唯求静，贳酒留宾不道贫。
善政空多尚淹屈，不知谁是解忧民。
+++徐铉
++++和方泰州见寄
逐客凄凄重入京，旧愁新恨两难胜。
云收楚塞千山雪，风结秦淮一尺冰。
置醴筵空情岂尽，投湘文就思如凝。
更残月落知孤坐，遥望船窗一点星。
+++徐铉
++++文献太子挽歌词五首
国有承祧重，人知秉哲尊。
清风来望苑，遗烈在东藩。
此日升缑岭，何因到寝门。
天高不可问，烟霭共昏昏。
夏启吾君子，周储上帝宾。
音容一飘忽，功业自纷纶。
露泣承华月，风惊丽正尘。
空馀商岭客，行泪下宜春。
出处成交让，经纶有大功。
泪碑瓜步北，棠树蒜山东。
百揆方时叙，重离遂不融。
故臣偏感咽，曾是叹三穷。
甲观光阴促，园陵天地长。
箫笳咽无韵，宾御哭相将。
盛烈传彝鼎，遗文被乐章。
君臣知己分，零泪乱无行。
彩仗清晨出，非同齿胄时。
愁烟锁平甸，朔吹绕寒枝。
楚客来何补，缑山去莫追。
回瞻飞盖处，掩袂不胜悲。
+++徐铉
++++送王员外宰德安
家世朱门贵，官资粉署优。
今为百里长，应好五峰游。
柳影连彭泽，湖光接庾楼。
承明须再入，官满莫淹留。
+++徐铉
++++以端溪砚酬张员外水精珠兼和来篇
请以端溪润，酬君水玉明。
方圆虽异器，功用信俱呈。
自得山川秀，能分日月精。
巾箱各珍重，所贵在交情。
+++徐铉
++++奉使九华山，中途遇青阳薛郎中
故人相别动相思，此地相逢岂素期。
九子峰前闲未得，五溪桥上坐多时。
甘泉从幸余知忝，宣室征还子未迟。
且饮一杯消别恨，野花风起渐离披。
+++徐铉
++++奉命南使经彭泽（值王明府不在，留此）
远使程途未一分，离心常要醉醺醺。
那堪彭泽门前立，黄菊萧疏不见君。
+++徐铉
++++南都遇前嘉鱼刘令，言游闽岭，作此与之
我持使节经韶石，君作闲游过武夷。
两地山光成独赏，隔年乡思暗相知。
洪厓坛上长岑寂，孺子亭前自别离。
珍重分岐一杯酒，强加餐饭数吟诗。
+++徐铉
++++阁皂山
殿影高低云掩映，松阴缭绕步徘徊。
从今莫厌簪裾累，不是乘轺不得来。
+++徐铉
++++玉笥山留题
仙乡会应远，王事知何极。
征传莫辞劳，玉峰聊一息。
形骸已销散，心想都凝寂。
真气自清虚，非关好松石。
九仙皆积学，洞壑多遗迹。
游子归去来，胡为但征役。
+++徐铉
++++庐陵别朱观先辈
桂籍知名有几人，翻飞相续上青云。
解怜才子宁唯我，远作卑官尚见君。
岭外独持严助节，宫中谁荐长卿文。
新诗试为重高咏，朝汉台前不可闻。
+++徐铉
++++文彧少卿文山郎中交好深至二纪已馀暌别…留题此诗
孙家虚座吊诸孤，张叟僧房见手书。
二纪欢游今若此，满衣零泪欲何如。
腰间金印从如斗，镜里霜华已满梳。
珍重远公应笑我，尘心唯此未能除。
+++徐铉
++++朱处士相与有山水之愿见送至南康作此以别之
怜君送我至南康，更忆梅花庾岭芳。
多少仙山共游在，愿君百岁尚康强。
+++徐铉
++++清明日清远峡作
岭外春过半，途中火又新。
殷勤清远峡，留恋北归人。
+++徐铉
++++回至南康题紫极宫里道士房
王事信靡盬，饮冰安足辞。
胡为拥征传，乃至天南陲。
天南非我乡，留滞忽逾时。
还经羽人家，豁若云雾披。
何以宽吾怀，老庄有微词。
达士无不可，至人岂偏为。
客愁勿复道，为君吟此诗。
+++徐铉
++++和歙州陈使君见寄
新安风景好，时令肃辕门。
身贵心弥下，功多口不言。
韬钤家法在，儒雅素风存。
簪履陪游盛，乡闾俗化敦。
临窗山色秀，绕郭水声喧。
织络文章丽，矜严道义尊。
楼台秋月静，京庾晚云屯。
晓吹传衙鼓，晴阳展信幡。
一篇贻友好，千里倍心论。
未见归骖动，空能役梦魂。
+++徐铉
++++和贾员外戬见赠玉蕊花栽
琼瑶一簇带花来，便劚苍苔手自栽。
喜见唐昌旧颜色，为君判病酌金罍。
+++徐铉
++++光穆皇后挽歌三首
仙驭期难改，坤仪道自光。
閟宫新表德，沙麓旧膺祥。
素帟尧门掩，凝笳毕陌长。
东风惨陵树，无复见亲桑。
永乐留虚位，长陵启夕扉。
返虞严吉仗，复土掩空衣。
功业投三母，光灵极四妃。
唯应彤史在，不与露花晞。
隐隐阊门路，烟云晓更愁。
空瞻金辂出，非是濯龙游。
德感人伦正，风行内职修。
还随偶物化，同此思轩丘。
+++徐铉
++++严相公宅牡丹
但是豪家重牡丹，争如丞相阁前看。
凤楼日暖开偏早，鸡树阴浓谢更难。
数朵已应迷国艳，一枝何幸上尘冠。
不知更许凭栏否，烂熳春光未肯残。
+++徐铉
++++侍宴赋得归雁
夜静群动息，翩翩一雁归。
清音天际远，寒影月中微。
何处云同宿，长空雪共飞。
阳和常借便，免与素心违。
+++徐铉
++++又赋早春书事
苑里芳华早，皇家胜事多。
弓声达春气，弈思养天和。
暖酒红炉火，浮舟绿水波。
雪晴农事起，击壤听赓歌。
+++徐铉
++++依韵和令公大王蔷薇诗
绿树成阴后，群芳稍歇时。
谁将新濯锦，挂向最长枝。
卷箔香先入，凭栏影任移。
赏频嫌酒渴，吟苦怕霜髭。
架迥笼云幄，庭虚展绣帷。
有情萦舞袖，无力罥游丝。
嫩蕊莺偷采，柔条柳伴垂。
荀池波自照，梁苑客尝窥。
玉李寻皆谢，金桃亦暗衰。
花中应独贵，庭下故开迟。
委艳妆苔砌，分华借槿篱。
低昂匀灼烁，浓淡叠参差。
幸植王宫里，仍逢宰府知。
芳心向谁许，醉态不能支。
芍药天教避，玫瑰众共嗤。
光明烘昼景，润腻裛轻𩅰。
丽似期神女，珍如重卫姬。
君王偏属咏，七子尽搜奇。
+++徐铉
++++和门下殷侍郎新茶二十韵
暖吹入春园，新芽竞粲然。
才教鹰觜拆，未放雪花妍。
荷杖青林下，携筐旭景前。
孕灵资雨露，钟秀自山川。
碾后香弥远，烹来色更鲜。
名随土地贵，味逐水泉迁。
力藉流黄暖，形模紫笋圆。
正当钻柳火，遥想涌金泉。
任道时新物，须依古法煎。
轻瓯浮绿乳，孤灶散馀烟。
甘荠非予匹，宫槐让我先。
竹孤空冉冉，荷弱谩田田。
解渴消残酒，清神感夜眠。
十浆何足馈，百榼尽堪捐。
采撷唯忧晚，营求不计钱。
任公因焙显，陆氏有经传。
爱甚真成癖，尝多合得仙。
亭台虚静处，风月艳阳天。
自可临泉石，何妨杂管弦。
东山似蒙顶，愿得从诸贤。
+++徐铉
++++春雪应制
繁阴连曙景，瑞雪洒芳辰。
势密犹疑腊，风和始觉春。
萦林开玉蕊，飘座裛香尘。
欲识宸心悦，云谣慰兆人。
+++徐铉
++++进雪诗
欲使新正识有年，故飘轻絮伴春还。
近看琼树笼银阙，远想瑶池带玉关。
润逐麳麰铺绿野，暖随杯酒上朱颜。
朝来花萼楼中宴，数曲赓歌雅颂间。
+++徐铉
++++自题山亭三首
簪组非无累，园林未是归。
世喧长不到，何必故山薇。
小舫行乘月，高斋卧看山。
退公聊自足，争敢望长闲。
跂石仍临水，披襟复挂冠。
机心忘未得，棋局与鱼竿。
+++徐铉
++++和陈表用员外求酒
暑天频雨亦频晴，帘外闲云重复轻。
珍重一壶酬绝唱，向风遥想醉吟声。
+++徐铉
++++奉和右省仆射西亭高卧作
院静苍苔积，庭幽怪石欹。
蝉声当槛急，虹影向檐垂。
昼漏犹怜永，丛兰未觉衰。
疏篁巢翡翠，折苇覆鸬鹚。
对酒襟怀旷，围棋旨趣迟。
景皆随所尚，物各遂其宜。
道与时相会，才非世所羁。
赋诗贻座客，秋事尔何悲。
+++徐铉
++++忆新淦觞池寄孟宾于员外
往年淦水驻行轩，引得清流似月圆。
自有谿光还碧甃，不劳人力递金船。
润滋苔藓欺茵席，声入杉松当管弦。
珍重诗人频管领，莫教尘土咽潺潺。
+++徐铉
++++右省仆射后湖亭闲宴，铉以宿直先归，赋诗留献
湖上一阳生，虚亭启高宴。
枫林烟际出，白鸟波心见。
主人忘贵达，座客容疵贱。
独惭残照催，归宿明光殿。

++下卷七百五十六
  
+++徐铉
++++送孟宾于员外还新淦
暂来城阙不从容，却佩银鱼隐玉峰。
双涧水边欹醉石，九仙台下听风松。
题诗翠壁称逋客，采药春畦狎老农。
野鹤乘轩云出岫，不知何日再相逢。
+++徐铉
++++孟君别后相续寄书，作此酬之
多病怯烦暑，短才忧近职。
跂足北窗风，遥怀浩无极。
故人易成别，诗句空相忆。
尺素寄天涯，淦江秋水色。
+++徐铉
++++纳后夕侍宴
天上轩星正，云间湛露垂。
礼容过渭水，宴喜胜瑶池。
彩雾笼花烛，升龙肃羽仪。
君臣欢乐日，文物盛明时。
帘卷银河转，香凝玉漏迟。
华封倾祝意，觞酒与声诗。
时平物茂岁功成，重翟排云到玉京。
四海未知春色至，今宵先入九重城。
银烛金炉禁漏移，月轮初照万年枝。
造舟已似文王事，卜世应同八百期。
汉主承乾帝道光，天家花烛宴昭阳。
六衣盛礼如金屋，彩笔分题似柏梁。
+++徐铉
++++北苑侍宴杂咏诗 竹
劲节生宫苑，虚心奉豫游。
自然名价重，不羡渭川侯。
+++徐铉
++++北苑侍宴杂咏诗 松
细韵风中远，寒青雪后浓。
繁阴堪避雨，效用待东封。
+++徐铉
++++北苑侍宴杂咏诗 水
碧草垂低岸，东风起细波。
横汾从游宴，何谢到天河。
+++徐铉
++++北苑侍宴杂咏诗 风
昨朝才解冻，今日又开花。
帝力无人识，谁知玩物华。
+++徐铉
++++北苑侍宴杂咏诗 菊
细丽披金彩，氛氲散远馨。
泛杯频奉赐，缘解制颓龄。
+++徐铉
++++柳枝词十首（座中应制）
金马辞臣赋小诗，梨园弟子唱新词。
君恩还似东风意，先入灵和蜀柳枝。
百草千花共待春，绿杨颜色最惊人。
天边雨露年年在，上苑芳华岁岁新。
长爱龙池二月时，毵毵金线弄春姿。
假饶叶落枝空后，更有梨园笛里吹。
绿水成文柳带摇，东风初到不鸣条。
龙舟欲过偏留恋，万缕轻丝拂御桥。
百尺长条婉曲尘，诗题不尽画难真。
凭君折向人间种，还似君恩处处春。
风暖云开晚照明，翠条深映凤凰城。
人间欲识灵和态，听取新词玉管声。
醉折垂杨唱柳枝，金城三月走金羁。
年年为爱新条好，不觉苍华也似丝。
新春花柳竞芳姿，偏爱垂杨拂地枝。
天子遍教词客赋，宫中要唱洞箫词。
凝碧池头蘸翠涟，凤凰楼畔簇晴烟。
新词欲咏知难咏，说与双成入管弦。
侍从甘泉与未央，移舟偏要近垂杨。
樱桃未绽梅花老，折得柔条百尺长。
+++徐铉
++++奉和宫傅相公怀旧见寄四十韵
谢傅功成德望全，鸾台初下正萧然。
抟风乍息三千里，感旧重怀四十年。
西掖新官同贾马，南朝兴运似开天。
文辞职业分工拙，流辈班资让后先。
每愧陋容劳刻画，长惭顽石费雕镌。
晨趋纶掖吟春永，夕会精庐待月圆。
立马有时同草诏，联镳几处共成篇。
闲歌柳叶翻新曲，醉咏桃花促绮筵。
少壮况逢时世好，经过宁虑岁华迁。
云龙得路须腾跃，社栎非材合弃捐。
再谒湘江犹是幸，两还宣室竟何缘。
已知瑕玷劳磨莹，又得官司重接连。
听漏分宵趋建礼，从游同召赴甘泉。
云开阊阖分台殿，风过华林度管弦。
行止不离宫仗影，衣裾尝惹御炉烟。
师资稷契论中礼，依止山公典小铨。
多谢天波垂赤管，敢教晨景过华砖。
翾飞附骥方经远，巨楫垂风遂济川。
玉烛调时钧轴正，台阶平处德星悬。
岩廊礼绝威容肃，布素情深友好偏。
长拟营巢安大厦，忽惊操钺领中权。
吴门日丽龙衔节，京口沙晴鹢画船。
盖代名高方赫赫，恋恩心切更乾乾。
袁安辞气忠仍恳，吴汉精诚直且专。
却许丘明师纪传，更容疏广奉周旋。
朱门自得施行马，厚禄何妨食万钱。
密疏尚应劳献替，清谈唯见论空玄。
东山妓乐供闲步，北牖风凉足晏眠。
玄武湖边林隐见，五城桥下棹洄沿。
曾移苑树开红药，新凿家池种白莲。
不遣前驺妨野逸，别寻逋客互招延。
棋枰寂静陈虚阁，诗笔沉吟劈彩笺。
往事偶来春梦里，闲愁因动落花前。
青云旧侣嗟谁在，白首亲情倍见怜。
尽日凝思殊怅望，一章追叙信精研。
韶颜莫与年争竞，世虑须凭道节宣。
幸喜书生为将相，定由阴德致神仙。
羊公剩有登临兴，尚子都无嫁娶牵。
退象天山镇浮竞，起为霖雨润原田。
从容自保君臣契，何必扁舟始是贤。
+++徐铉
++++右省仆射相公垂览和诗，复贻长句，辄次来韵
西院春归道思深，披衣闲听暝猿吟。
铺陈政事留黄阁，偃息神机在素琴。
玉柄暂时疏末座，瑶华频复惠清音。
开晴便作东山约，共赏烟霞放旷心。
+++徐铉
++++九日落星山登高
秋暮天高稻穟成，落星山上会诸宾。
黄花泛酒依流俗，白发满头思古人。
岩影晚看云出岫，湖光遥见客垂纶。
风烟不改年长度，终待林泉老此身。
+++徐铉
++++十日和张少监
重阳高会古平台，吟遍秋光始下来。
黄菊后期香未减，新诗捧得眼还开。
每因佳节知身老，却忆前欢似梦回。
且喜清时屡行乐，是非名利尽悠哉。
+++徐铉
++++御筵送邓王
禁里秋光似水清，林烟池影共离情。
暂移黄阁只三载，却望紫垣都数程。
满座清风天子送。
随车甘雨郡人迎。
绮霞阁上诗题在，从此还应有颂声。
+++徐铉
++++和张少监晚菊
忆共庭兰倚砌栽，柔条轻吹独依隈。
自知佳节终堪赏，为惜流光未忍开。
采撷也须盈掌握，馨香还解满尊罍。
今朝旬假犹无事，更好登临泛一杯。
+++徐铉
++++送冯侍郎
闻君竹马戏毗陵，谁道观风自六卿。
今日声明光旧物，共看旌旆拥书生。
斩蛟桥下谿烟碧，射虎亭边草路清。
应念筵中倍离恨，老来偏重十年兄。
+++徐铉
++++又绝句寄题毗陵驿
曾持使节驻毗陵，长与州人有旧情。
为向驿桥风月道，舍人髭鬓白千茎。
+++徐铉
++++陈侍郎宅观花烛
今夜银河万里秋，人言织女嫁牵牛。
佩声寥亮和金奏，烛影荧煌映玉钩。
座客亦从天子赐，更筹须为主人留。
世间盛事君知否，朝下鸾台夕凤楼。
+++徐铉
++++送萧尚书致仕归庐陵
江海分飞二十春，重论前事不堪闻。
忧臣辱谁非我，曲突徙薪唯有君。
金紫满身皆外物，雪霜垂领便离群。
鹤归华表望不尽，玉笥山头多白云。
+++徐铉
++++赋得秋江晚照
落日照平流，晴空万里秋。
轻明动枫叶，点的乱沙鸥。
罾网鱼梁静，笞簦稻穗收。
不教行乐倦，冉冉下城楼。
+++徐铉
++++奉和子龙大监与舍弟赠答之什
石渠东观两优贤，明主知臣岂偶然。
鸳鹭分行皆接武，金兰同好共忘年。
怀恩未遂林泉约，窃位空惭组绶悬。
多少深情知不尽，好音相慰强成篇。
+++徐铉
++++史馆庭梅见其毫末历载三十今已半枯…伏惟垂览
东观婆娑树，曾怜甲坼时。
繁英共攀折，芳岁几推移。
往事皆陈迹，清香亦暗衰。
相看宜自喜，双鬓合垂丝。
+++徐铉
++++太傅相公深感庭梅再成绝唱曲垂借示倍认知怜…攀和
禁省繁华地，含芳自一时。
雪英开复落，红药植还移。
静想分今昔，频吟叹盛衰。
多情共如此，争免鬓成丝。
+++徐铉
++++太傅相公以庭梅二篇许舍弟同赋再迂藻思…庶申感谢
旧眷终无替，流光自足悲。
攀条感花萼，和曲许埙篪。
前会成春梦，何人更己知。
缘情聊借喻，争敢道言诗。
+++徐铉
++++和钟大监泛舟同游见示
潮沟横趣北山阿，一月三游未是多。
老去交亲难暂舍，闲中滋味更无过。
谿桥树映行人渡，村径风飘牧竖歌。
孤棹乱流偏有兴，满川晴日弄微波。
+++徐铉
++++又和游光睦院
寺门山水际，清浅照孱颜。
客棹晚维岸，僧房犹掩关。
日华穿竹静，云影过阶闲。
箕踞一长啸，忘怀物我间。
+++徐铉
++++和张少监舟中望蒋山
谿路向还背，前山高复重。
纷披红叶树，间断白云峰。
尽日慵移棹，何年醉倚松。
自知闲未得，不敢笑周颙。
+++徐铉
++++茱萸诗
万物庆西成，茱萸独擅名。
芳排红结小，香透夹衣轻。
宿露沾犹重，朝阳照更明。
长和菊花酒，高宴奉西清。
+++徐铉
++++奉和御制茱萸
台畔西风御果新，芳香精彩丽萧辰。
柔条细叶妆治好，紫蒂红芳点缀匀。
几朵得陪天上宴，千株长作洞中春。
今朝圣藻偏流咏，黄菊无由更敢邻。
+++徐铉
++++蒙恩赐酒旨令醉，进诗以谢
明光殿里夜迢迢，多病逢秋自寂寥。
蜡炬乍传丹凤诏，御题初认白云谣。
今宵幸识衢尊味，明日知停入閤朝。
为感君恩判一醉，不烦辛苦解金貂。
+++徐铉
++++秋日泛舟赋蘋花
素艳拥行舟，清香覆碧流。
远烟分的的，轻浪泛悠悠。
雨歇平湖满，风凉运渎秋。
今朝流咏处，即是白蘋洲。
+++徐铉
++++题梁王旧园
梁王旧馆枕潮沟，共引垂藤系小舟。
树倚荒台风淅淅，草埋欹石雨修修。
门前不见邹枚醉，池上时闻雁鹜愁。
节士逢秋多感激，不须频向此中游。
+++徐铉
++++奉酬度支陈员外
古来贤达士，驰鹜唯群书。
非礼誓弗习，违道无与居。
儒家若迂阔，遂将世情疏。
吾友嗣世德，古风蔼有馀。
幸遇汉文皇，握兰佩金鱼。
俯视长沙赋，凄凄将焉如。
+++徐铉
++++明道人归西林，求题院额，作此送之
昔从岐阳狩，簪缨满翠微。
十年劳我梦，今日送师归。
曳尾龟应乐，乘轩鹤谩肥。
含情题小篆，将去挂岩扉。
+++徐铉
++++送宣州丘判官
宪署游从阻，平台道路赊。
喜君驰后乘，于此会仙槎。
缓酌迟飞盖，微吟望绮霞。
相迎在春渚，暂别莫咨嗟。
+++徐铉
++++北使还襄邑道中作（九月三十日）
九月三十日，独行梁宋道。
河流激似飞，林叶翻如扫。
程遥苦昼短，野迥知寒早。
还家亦不闲，要且还家了。
+++徐铉
++++禁中新月
今夕拜新月，沈沈禁署中。
玉绳疏间彩，金掌静无风。
节换知身老，时平见岁功。
吟看北墀暝，兰烬坠微红。
+++徐铉
++++观吉王从谦花烛
王门嘉礼万人观，况是新承置醴欢。
花烛喧阗丞相府，星辰摇动远游冠。
歌声暂阕闻宫漏，云影初开见露盘。
帝里佳期频赋颂，长留故事在金銮。
+++徐铉
++++棋赌赋诗输刘起居（奂）
刻烛知无取，争先素未精。
本图忘物我，何必计输赢。
赌墅终规利，焚囊亦近名。
不如相视笑，高咏两三声。
+++徐铉
++++春尽日游后湖赠刘起居（刘时方烧药）
今朝湖上送春归，万顷澄波照白髭。
笑折残花劝君酒，金丹成熟是何时。
+++徐铉
++++送察院李侍御使庐陵因寄孟员外
绣衣乘驿急如星，山水何妨寄野情。
肯向九仙台下歇，闲听孟叟醉吟声。
+++徐铉
++++后湖访古各赋一题得西邸
南朝藩阃地，八友旧招寻。
事往山光在，春晴草色深。
曲池鱼自乐，丛桂鸟频吟。
今日中兴运，犹怀翰墨林。
+++徐铉
++++送德迈道人之豫章
禅灵桥畔落残花，桥上离情对日斜。
顾我乘轩惭组绶，羡师飞锡指烟霞。
楼中西岭真君宅，门外南州处士家。
莫道空谈便无事，碧云诗思更无涯。
+++徐铉
++++送陈秘监归泉州
风满潮沟木叶飞，水边行客驻骖騑。
三朝恩泽冯唐老，万里乡关贺监归。
世路穷通前事远，半生谈笑此心违。
离歌不识高堂庆，特地令人泪满衣。
+++徐铉
++++又听《霓裳羽衣曲》送陈君
清商一曲远人行，桃叶津头月正明。
此是开元太平曲，莫教偏作别离声。
+++徐铉
++++又题白鹭洲江鸥送陈君
白鹭洲边江路斜，轻鸥接翼满平沙。
吾徒来送远行客，停舟为尔长叹息。
酒旗渔艇两无猜，月影芦花镇相得。
离筵一曲怨复清，满座销魂鸟不惊。
生不及水禽乐，安用虚名上麟阁。
同心携手今如此，金鼎丹砂何寂寞。
天涯后会眇难期，从此又应添白髭。
愿君不忘分飞处，长保翩翩洁白姿。

+++徐铉
++++哭刑部侍郎乔公诗
举世重文雅，夫君更质真。
曾嗟混鸡鹤，终日异淄磷。
词赋离骚客，封章谏诤臣。
襟怀道家侣，标格古时人。
逸老诚云福，遗形未免贫。
求文空得草，埋玉遂为尘。
静想忘年契，冥思接武晨。
连宵洽杯酒，分日掌丝纶。
蠹简书陈事，遗孤托世亲。
前贤同此叹，非我独沾巾。

++下卷七百五十七
  
+++徐锴
++++送程德琳郎中学士（得远山）
瓜步妖氛灭，昆冈草树青。
终朝空望极，今日送君行。
报政秋云静，微吟晓月生。
楼中长可见，特用灭离情。
+++徐锴
++++太傅相公以东观庭梅西垣旧植昔陪盛赏…伏愧斐然
静对含章树，闲思共有时。
香随荀令在，根异武昌移。
物性虽摇落，人心岂变衰。
唱酬胜笛曲，来往韵朱丝。
+++徐锴
++++太傅相公与家兄梅花酬唱许缀末篇再赐新诗…伏惟采览
重叹梅花落，非关塞笛悲。
论文叨接萼，末曲愧吹篪。
枝逐清风动，香因白雪知。
陶钧敷左悌，更赋邵公诗。
+++徐锴
++++同家兄哭乔侍郎
诸公长者郑当时，事事无心性坦夷。
但是登临皆有作，未尝相见不伸眉。
生前适意无过酒，身后遗言只要诗。
三日笑谈成理命，一篇投吊尚应知。
+++徐锴
++++秋词
井梧纷堕砌，寒雁远横空。
雨久莓苔紫，霜浓薜荔红。
+++包颖
++++和徐鼎臣见寄
平生中表最情亲，浮世那堪聚散频。
谢脁却吟归省阁，刘桢犹自卧漳滨。
旧游半似前生事，要路多逢后进人。
且喜新吟报强健，明年相望杏园春。
+++钟谟
++++贻耀州将
翩翩归尽塞垣鸿，隐隐惊开蛰户虫。
渭北离愁春色里，江南家事战尘中。
还同逐客纫兰佩，谁听缧囚奏土风。
多谢贤侯振吾道，免令搔首泣途穷。
+++钟谟
++++献周世宗
三年耀武群雄服，一日回銮万国春。
南北通欢永无事，谢恩归去老陪臣。
+++钟谟
++++代京妓越宾答徐铉
一幅轻绡寄海滨，越姑长感昔时恩。
欲知别后情多少，点点凭君看泪痕。
+++查文徽
++++寄麻姑仙坛道士
别后相思鹤信稀，郡楼南望远峰迷。
归仙洞云连地，花落春林水满溪。
白发只应悲镜镊，丹砂犹待寄刀圭。
方平车驾今何在，常苦尘中日易西。
+++马彧
++++赠韩定辞
燧林芳草绵绵思，尽日相携陟丽谯。
别后巏嵍山上望，羡君时复见王乔。
+++韩定辞
++++答马彧
崇霞台上神仙客，学辨痴龙艺最多。
盛德好将银管述，丽词堪与雪儿歌。
+++何昌龄
++++题杨克俭池馆
经旬因雨不重来，门有蛛丝径有苔。
再向白莲亭上望，不知花木为谁开。
+++李羽
++++献江淮郡守卢公
塞诏东来淝水滨，时情惟望秉陶钧。
将军一阵为功业，忍见沙场百战人。
+++梁藻
++++南山池
翡翠戏翻荷叶雨，鹭鸶飞破竹林烟。
时沽村酒临轩酌，拟摘新茶靠石煎。
+++陈沆
++++嘲庐山道士
啖肉先生欲上升，黄云踏破紫云崩。
龙腰鹤背无多力，传与麻姑借大鹏。
+++陈沆
++++句
罢却儿女戏，放他花木生。（《寒食》）
扫地云粘帚，耕山鸟怕牛。（《闲居》）
点入旱云千国仰，力浮尘世一毫轻。（《题水》）
+++李询
++++赠织锦人
札札机声晓复晡，眼穿力尽竟何如。
美人一曲成千赐，心里犹嫌花样疏。
+++韩垂
++++题金山
灵山一峰秀，岌然殊众山。
盘根大江底，插影浮云间。
雷霆常间作，风雨时往还。
象外悬清影，千载长跻攀。
+++朱存
++++后湖
雷轰叠鼓火翻旗，三异翩翩试水师。
惊起黑龙眠不得，狂风猛雨不多时。
+++陈彦
++++和徐舍人九月十一日见寄
衡门寂寂逢迎少，不见仙郎向五旬。
莫问龙山前日事，菊花开却为闲人。
+++许坚
++++登游齐山
星使南驰入楚重，此山偏得驻行踪。
落花满地月华冷，寂寞旧山三四峰。
+++许坚
++++游溧阳下山寺（一作灵泉精舍限韵）
地枕吴溪与越峰，前朝恩锡灵泉额。
竹林晴见雁塔高，石室曾栖几禅伯。
荒碑字没秋苔深，古池香泛荷花白。
客有经年说别林，落日啼猿情脉脉。
+++许坚
++++题幽栖观
仙翁上升去，丹井寄晴壑。
山色接天台，湖光照寥廓。
玉洞绝无人，老桧犹栖鹤。
我欲掣青蛇，他时冲碧落。
+++许坚
++++上舍人徐铉
几宵烟月锁楼台，欲寄侯门荐下才。
满面尘埃人不识，谩随流水出山来。
+++许坚
++++题茅山观
常恨清风千载郁，洞天令得恣游遨。
松楸古色玉坛静，鸾鹤不来青汉高。
茅氏井寒丹已化，玄宗碑断梦仍劳。
分明有个长生路，休向红尘叹二毛。
+++王感化
++++建州节帅更代，筵上献诗
旌旗赴天台，溪山晓色开。
万家悲更喜，迎佛送如来。
+++王感化
++++奉元宗命咏苑中白野鹊
碧岩深洞恣游遨，天与芦花作羽毛。
要识此来栖宿处，上林琼树一枝高。
+++王感化
++++句
草中误认将军虎，山上曾为道士羊。（《题怪石》八句，皆用故事，今但存其一联）
+++李家明
++++元宗钓鱼无获，进诗
玉甃垂钩兴正浓，碧池春暖水溶溶。
凡鳞不敢吞香饵，知是君王合钓龙。
+++李家明
++++咏卧牛
曾遭甯戚鞭敲角，又被田单火燎身。
闲向斜阳嚼枯草，近来问喘为无人。
+++李家明
++++题纸鸢止宋齐丘哭子
安排唐祚革强吴，尽是先生作计谟。
一个孩儿拚不得，让皇百口合何如。
+++李家明
++++咏皖公山
龙舟轻飐锦帆风，正值宸游望远空。
回首皖公山色翠，影斜不到寿杯中。
+++汤悦
++++奉和圣制送邓王牧宣城
千里陵阳同陕服，凿门胙土寄亲贤。
曙烟已别黄金殿，晚照重登白玉筵。
江上浮光宜雨后，郡中远岫列窗前。
天心待报期年政，留与工师播管弦。
+++汤悦
++++早春寄华下同志
正是花时节，思君寝复兴。
市沽终不醉，春梦亦无凭。
岳面悬清雨，河心走浊冰。
东门一条路，离恨正相仍。
+++汤悦
++++鼎臣学士侍郎以东馆庭梅昔翰苑之毫末今复半枯…攀和
忆见萌芽日，还怜合抱时。
旧欢如梦想，物态暗还移。
素艳今无几，朱颜亦自衰。
树将人共老，何暇更悲丝。
+++汤悦
++++再次前韵代梅答
托植经多稔，顷筐向盛时。
枝条虽已故，情分不曾移。
莫向阶前老，还同镜里衰。
更应怜堕叶，残吹挂虫丝。
+++汤悦
++++鼎臣学士侍郎、楚金舍人学士以再伤…成四十字陈谢
人物同迁谢，重成念旧悲。
连华得琼玖，合奏发埙篪。
馀枿虽无取，残芳尚获知。
问君何所似，珍重杜秋诗。
+++萧彧
++++送钟员外（赋月）
丽汉金波满，当筵玉斝倾。
因思频聚散，几复换亏盈。
光彻离襟冷，声符别管清。
那堪还目此，两地倚楼情。
+++萧彧
++++送德林郎中学士赴东府（得菊）
离情折杨柳，此别异春哉。
含露东篱艳，泛香南浦杯。
惜持行次赠，留插醉中回。
暮齿如能制，玉山甘判颓。
+++孙岘
++++送钟员外（赋竹）
万物中萧洒，修篁独逸群。
贞姿曾冒雪，高节欲凌云。
细韵风初发，浓烟日正曛。
因题偏惜别，不可暂无君。
+++谢仲宣
++++送钟员外（赋松）
送人多折柳，唯我独吟松。
若保岁寒在，何妨霜雪重。
森梢逢静境，廓落见孤峰。
还似君高节，亭亭鲜继踪。
+++钟蒨
++++别诸同志（得新鸿）
随阳来万里，点点度遥空。
影落长江水，声悲半夜风。
残秋辞绝漠，无定似惊蓬。
我有离群恨，飘飘类此鸿。
+++乔舜
++++送德林郎中学士赴东府（得江）
掺袂向江头，朝宗势未休。
何人乘桂楫，之子过扬州。
飒飒翘沙雁，漂漂逐浪鸥。
欲知离别恨，半是泪和流。
+++王沂
++++送钟员外（赋风）
静追蘋末兴，况复值萧条。
猛势资新雁，寒声伴暮潮。
过山云散乱，经树叶飘飖。
今日烟江上，征帆望望遥。
+++陈元裕
++++送德林郎中学士赴东府（得水）
上善湛然秋，恩波洽帝猷。
谩言生险浪，岂爽见安流。
泛去星槎远，澄来月练浮。
滔滔对离酌，入洛称仙舟。

++下卷七百五十八
  
+++孟贯
++++宿山寺
溪山尽日行，方听远钟声。
入院逢僧定，登楼见月生。
露垂群木润，泉落一岩清。
此景关吾事，通宵寐不成。
+++孟贯
++++赠栖隐洞谭先生
先生双鬓华，深谷卧云霞。
不伐有巢树，多移无主花。
石泉春酿酒，松火夜煎茶。
因问山中事，如君有几家。
+++孟贯
++++归雁
春至衡阳雁，思归塞路长。
汀洲齐奋翼，霄汉共成行。
雪尽翻风暖，寒收度月凉。
直应到秋日，依旧返潇湘。
+++孟贯
++++春江送人
春江多去情，相去枕长汀。
数雁别湓浦，片帆离洞庭。
雨馀沙草绿，云散岸峰青。
谁共观明月，渔歌夜好听。
+++孟贯
++++过秦岭
古今传此岭，高下势峥嵘。
安得青山路，化为平地行。
苍苔留虎迹，碧树障溪声。
欲过一回首，踟蹰无限情。
+++孟贯
++++送吴梦誾归闽
瓯闽在天末，此去整行衣。
久客逢春尽，思家冒暑归。
海云添晚景，山瘴灭晴晖。
相忆吟偏苦，不堪书信稀。
+++孟贯
++++山中夏日
深山宜避暑，门户映岚光。
夏木荫溪路，昼云埋石床。
心源澄道静，衣葛蘸泉凉。
算得红尘里，谁知此兴长。
+++孟贯
++++宿故人江居
渡口树冥冥，南山渐隐青。
渔舟归旧浦，鸥鸟宿前汀。
静榻悬灯坐，闲门对浪扃。
相思频到此，几番醉还醒。
+++孟贯
++++寄伍乔
蹉跎春又晚，天末信来迟。
长忆分携日，正当摇落时。
独游饶旅恨，多事失归期。
君看前溪树，山禽巢几枝。
+++孟贯
++++山中访人不遇
负琴兼杖藜，特地过岩西。
已见竹轩闭，又闻山鸟啼。
长松寒倚谷，细草暗连溪。
久立无人事，烟霞归路迷。
+++孟贯
++++赠隐者
世路争名利，深山独结茅。
安情自得所，非道岂相交。
百尺松当户，千年鹤在巢。
君于此景，未欲等闲抛。
+++孟贯
++++寄暹上人
闻罢城中讲，来安顶上禅。
夜灯明石室，清磬出岩泉。
欲访惭多事，相思恨隔年。
终期息尘虑，接话虎溪边。
+++孟贯
++++江边闲步
闲来南渡口，迤逦看江枫。
一路波涛畔，数家芦苇中。
远汀排晚树，深浦漾寒鸿。
吟罢慵回首，此情谁与同。
+++孟贯
++++过王逸人园林
谷口何时住，烟霞一径深。
水声离远洞，山色出疏林。
雪彩从沾鬓，年光不计心。
自言人少到，犹喜我来寻。
+++孟贯
++++寄李处士
僧话磻溪叟，平生重赤松。
夜堂悲蟋蟀，秋水老芙蓉。
吟坐倦垂钓，闲行多倚筇。
闻名来已久，未得一相逢。
+++孟贯
++++夏日寄史处士
掩关苔满地，终日坐腾腾。
暑气冷衣葛，暮云催烛灯。
寂寥知得趣，疏懒似无能。
还忆旧游否，何年别杜陵。
+++孟贯
++++夏日登瀑顶寺，因寄诸知己
曾于尘里望，此景在烟霄。
岩静水声近，山深暑气遥。
杖藜青石路，煮茗白云樵。
寄语为郎者，谁能访寂寥。
+++孟贯
++++怀果上人
拥锡南游去，名香几处焚。
别来无远信，多恐在深云。
好月曾同步，幽香省共闻。
相思不相见，林下叶纷纷。
+++孟贯
++++寄故园兄弟
久与乡关阻，风尘损旧衣。
水思和月泛，山忆共僧归。
林想添邻舍，溪应改钓矶。
弟兄无苦事，不用别庭闱。
+++孟贯
++++早秋吟眺
新秋初雨后，独立对遥山。
去鸟望中没，好云吟里还。
长年惭道薄，明代取身闲。
从有西征思，园林懒闭关。
+++孟贯
++++送江为归岭南
旧山临海色，归路到天涯。
此别各多事，重逢是几时。
江行晴望远，岭宿夜吟迟。
珍重南方客，清风失所思。
+++孟贯
++++山中答友人
偶爱春山住，因循值暑时。
风尘非所愿，泉石本相宜。
坐久松阴转，吟馀蝉韵移。
自惭疏野甚，多失故人期。
+++孟贯
++++山斋早秋雨中
深居少往还，卷箔早秋间。
雨洒吟蝉树，云藏啸狖山。
炎蒸如便退，衣葛亦堪闲。
静坐得无事，酒卮聊畅颜。
+++孟贯
++++送人游南越
孑然南越去，替尔畏前程。
见说路岐嶮，不通车马行。
瘴烟迷海色，岭树带猿声。
独向山家宿，多应乡思生。
+++孟贯
++++酬东溪史处士
咫尺东溪路，年来偶访迟。
泉声迷夜雨，花片落空枝。
石径逢僧出，山床见鹤移。
贫斋有琴酒，曾许月圆期。
+++孟贯
++++秋江送客
秋风楚江上，送子话游遨。
远水宿何处，孤舟春夜涛。
浦云沈雁影，山月照猿嗥。
莫为饥寒苦，便成名利劳。
+++孟贯
++++寄山中高逸人
烟霞多放旷，吟啸是寻常。
猿共摘山果，僧邻住石房。
蹑云双屐冷，采药一身香。
我忆相逢夜，松潭月色凉。
+++孟贯
++++怀友人
浮世况多事，飘流每叹君。
路岐何处去，消息几时闻。
吟里落秋叶，望中生暮云。
孤怀谁慰我，夕鸟自成群。
+++孟贯
++++送人归别业
别业五湖上，春残去路赊。
还寻旧山水，重到故人家。
门径掩芳草，园林落异花。
君知钓矶在，犹喜有生涯。
+++孟贯
++++冬日登江楼
高楼临古岸，野步晚来登。
江水因寒落，山云为雪凝。
远村虽入望，危槛不堪凭。
亲老未归去，乡愁徒自兴。
+++孟贯
++++寄张山人
草堂南涧边，有客啸云烟。
扫叶林风后，拾薪山雨前。
野桥通竹径，流水入芝田。
琴月相亲夜，更深恋不眠。

++下卷七百五十九
  
+++成彦雄
++++杜鹃花
杜鹃花与鸟，怨艳两何赊。
疑是口中血，滴成枝上花。
一声寒食夜，数朵野僧家。
谢豹出不出，日迟迟又斜。
+++成彦雄
++++江上枫
江枫自蓊郁，不竞松筠力。
一叶落渔家，残阳带秋色。
+++成彦雄
++++夜夜曲
自从君去夜，锦幌孤兰麝。
欹枕对银缸，秦筝绿窗下。
+++成彦雄
++++村行
暧暧村烟暮，牧童出深坞。
骑牛不顾人，吹笛寻山去。
+++成彦雄
++++煎茶
岳寺春深睡起时，虎跑泉畔思迟迟。
蜀茶倩个云僧碾，自拾枯松三四枝。
+++成彦雄
++++松
大夫名价古今闻，盘屈孤贞更出群。
将谓岭头闲得了，夕阳犹挂数枝云。
+++成彦雄
++++新燕
才离海岛宿江滨，应梦笙歌作近邻。
减省雕梁并头语，画堂中有未归人。
+++成彦雄
++++会友不至
王孙还是负佳期，玉马追游日渐西。
独上郊原人不见，鹧鸪飞过落花溪。
+++成彦雄
++++惜花
忘餐为恋满枝红，锦障频移护晚风。
客散酒酣归未得，栏边独立月明中。
+++成彦雄
++++中秋月
王母妆成镜未收，倚栏人在水精楼。
笙歌莫占清光尽，留与溪翁一钓舟。
+++成彦雄
++++暮春日宴溪亭
寒食寻芳游不足，溪亭还醉绿杨烟。
谁家花落临流树，数片残红到槛前。
+++成彦雄
++++晓
列宿回元朝北极，爽神晞露滴楼台。
佳人卷箔临阶砌，笑指庭花昨夜开。
+++成彦雄
++++夕
台榭沈沈禁漏初，麝烟红蜡透虾须。
雕笼鹦鹉将栖宿，不许鸦鬟转辘轳。
+++成彦雄
++++露
银河昨夜降醍醐，洒遍坤维万象苏。
疑是鲛人曾泣处，满池荷叶捧真珠。
+++成彦雄
++++游紫阳宫
古殿烟霞簇画屏，直疑踪迹到蓬瀛。
碧桃满地眠花鹿，深院松窗捣药声。
+++成彦雄
++++除夜
铜龙看却送春来，莫惜颠狂酒百杯。
吟鬓就中专拟白，那堪更被二更催。
+++成彦雄
++++元日
戴星先捧祝尧觞，镜里堪惊两鬓霜。
好是灯前偷失笑，屠苏应不得先尝。
+++成彦雄
++++寒夜吟
洞房脉脉寒宵永，烛影香消金凤冷。
猧儿睡魇唤不醒，满窗扑落银蟾影。
+++成彦雄
++++柳枝辞九首
轻笼小径近谁家，玉马追风翠影斜。
爱把长条恼公子，惹他头上海棠花。
鹅黄剪出小花钿，缀上芳枝色转鲜。
饮散无人收拾得，月明阶下伴秋千。
东君爱惜与先春，草泽无人处也新。
委嘱露华并细雨，莫教迟日惹风尘。
句践初迎西子年，琉璃为帚扫溪烟。
至今不改当时色，留与王孙系酒船。
绿杨移傍小亭栽，便拥秾烟拨不开。
谁把金刀为删掠，放教明月入窗来。
远接关河高接云，雨馀洗出半天津。
牡丹不用相轻薄，自有清阴覆得人。
掩映莺花媚有馀，风流才调比应无。
朝朝奉御临池上，不羡青松拜大夫。
王孙宴罢曲江池，折取春光伴醉归。
怪得美人争斗乞，要他秾翠染罗衣。
残照林梢袅数枝，能招醉客上金堤。
马娇如练缨如火，瑟瑟阴中步步嘶。
+++成彦雄
++++句
莎草放茵深护砌，海榴喷火巧横墙。
纹鳞引子跳银海，紫燕呼雏语画梁。（见《吟窗杂录》）

++下卷七百六十
  
+++周庠
++++寄禅月大师
昨日尘游到几家，就中偏省近宣麻。
水田铺座时移画，金地谭空说尽沙。
傍竹欲添犀浦石，栽松更碾味江茶。
有时捻得休公卷，倚柱闲吟见落霞。
+++张格
++++寄禅月大师
龙华咫尺断来音，日夕空驰咏德心。
禅月字清师号别，寿春诗古帝恩深。
画成罗汉惊三界，书似张颠直万金。
莫倚名高忘故旧，晓晴闲步一相寻。
+++王锴
++++赠禅月大师
长爱吾师性自然，天心白月水中莲。
神通力遍恒沙外，诗句名高八米前。
寻访不闻朝振锡，修行唯说夜安禅。
太平时节俱无事，莫惜时来话草玄。
+++牛希济
++++奉诏赋蜀主降唐
满城文武欲朝天，不觉邻师犯塞烟。
唐主再悬新日月，蜀王难保旧山川。
非干将相扶持拙，自是君臣数尽年。
古往今来亦如此，几曾欢笑几潸然。
+++冯涓
++++蜀驮引
昂藏大步蚕丛国，曲颈微伸高九尺。
卓女窥窗莫我知，严仙据案何曾识。
自古皆传蜀道难，尔何能过拔蛇山。
忽惊登得鸡翁碛，又恐碍著鹿头关。
+++冯涓
++++句
不随俗物皆成土，只待良时却补天。（《题支机石》，见《纪事》）
釜鱼化作池中物，木履浮为天际船。（《苦雨》）
+++李浩弼
++++从幸秦川赋鸷兽诗
岩下年年自寝讹，生灵餐尽意如何。
爪牙众后民随减，溪壑深来骨已多。
天子纪纲犹被弄，客人穷独固难过。
长途莫怪无人迹，尽被山王棱杀他。
+++杨玢
++++批子弟理旧居状
四邻侵我我从伊，毕竟须思未有时。
试上含元殿基望，秋风秋草正离离。
+++杨玢
++++登慈恩寺塔
紫云楼下曲江平，鸦噪残阳麦陇青。
莫上慈恩最高处，不堪看又不堪听。
+++杨玢
++++遣歌妓
垂老无端用意乖，谁知道侣厌清斋。
如今又采蘼芜去，辜负张君绣靸鞋。
+++韩昭
++++和题剑门
闭关防老寇，孰敢振威棱。
险固疑天设，山河自古凭。
三川奚所赖，双剑最堪矜。
鸟道微通处，烟霞锁百层。
+++韩昭
++++从幸秦川过白卫献诗
吾王巡狩为安边，此去秦亭尚数千。
夜照路岐山店火，晓通消息戍瓶烟。
为云巫峡虽神女，跨凤秦楼是谪仙。
八骏似龙人似虎，何愁飞过大漫天。
+++杨鼎夫
++++记皂江堕水事
青城山峭皂江寒，欲度当时作等闲。
棹逆狂风趋近岸，舟逢怪石碎前湾。
手携弱杖仓皇处，命出洪涛顷刻间。
今日深恩无以报，令人羞记雀衔环。
+++蒋贻恭
++++题张道隐太山祠画龙
世人空解竞丹青，惟子通玄得墨灵。
应有鬼神看下笔，岂无风雨助成形。
威疑喷浪归沧海，势欲拏云上杳冥。
静闭绿堂深夜后，晓来帘幕似闻腥。
+++蒋贻恭
++++咏蚕
辛勤得茧不盈筐，灯下缫丝恨更长。
著处不知来处苦，但贪衣上绣鸳鸯。
+++李珣
++++渔父歌三首
水接衡门十里馀，信船归去卧看书。
轻爵禄，慕玄虚，莫道渔人只为鱼。
避世垂纶不记年，官高争得似君闲。
倾白酒，对青山，笑指柴门待月还。
棹警鸥飞水溅袍，影侵潭面柳垂绦。
终日醉，绝尘劳，曾见钱塘八月涛。
+++顾夐
++++感秃鹙潜吟
昔日曾看瑞应图，万般祥瑞不如无。
摩诃池上分明见，仔细看来是那鹕。
+++张令问
++++与杜光庭
试问朝中为宰相，何如林下作神仙。
一壶美酒一炉药，饱听松风白昼眠。

++下卷七百六十一
  
+++徐光溥
++++题黄居寀秋山图
天与黄筌艺奇绝，笔精回感重瞳悦。
运思潜通造化工，挥毫定得神仙诀。
秋来奉诏写秋山，写在轻绡数幅间。
高低向背无遗势，重峦叠嶂何孱颜。
目想心存妙尤极，研巧核能状不得。
珍禽异兽皆自驯，奇花怪木非因植。
崎岖石磴绝游踪，薄雾冥冥藏半峰。
娑萝掩映迷仙洞，薜荔累垂缴古松。
月槛参桥□，僧老坐支筇。
屈原江上婵娟竹，陶潜篱下芳菲菊。
良宵只恐鹧鸪啼，晴波但见鸳鸯浴。
暮烟幂幂锁村坞，一叶扁舟横野渡。
飒飒白蘋欲起风，黯黯红蕉犹带雨。
曲沼芙蓉香馥郁，长汀芦荻花𧂣蓛。
雁过孤峰帖远青，鹿傍小溪饮残绿。
秋山秀兮秋江静，江光山色相辉映。
雪迸飞泉溅钓矶，云分落叶拥樵径。
张璪松石徒称奇，边鸾花鸟何足窥。
白旻鹰逞凌风势，薛稷鹤夸警露姿。
方原画山空巉岩，峭壁枯槎人见嫌。
孙位画水多汹涌，惊湍怒涛人见恐。
若教对此定妍媸，必定伏膺怀愧悚。
再三展向冕旒侧。
便是移山回涧力。
大李小李灭声华，献之恺之无颜色。
仿佛垂纶渭水滨，吾皇睹之思良臣。
依稀荷锸傅岩野，吾皇睹之求贤者。
从兹仄展复悬旌，宵衣旰食安天下。
才当老人星应候，愿与南山俱献寿。
微臣稽首贡长歌，丹青景化同天和。

+++徐光溥
++++同刘侍郎咏笋
迸出班犀数十株，更添幽景向蓬壶。
出来似有凌云势，用作丹梯得也无。
+++欧阳炯
++++贯休应梦罗汉画歌（一作禅月大师歌）
西岳高僧名贯休，孤情峭拔凌清秋。
天教水墨画罗汉，魁岸古容生笔头。
时捎大绢泥高壁，闭目焚香坐禅室。
忽然梦里见真仪，脱下袈裟点神笔。
高握节腕当空掷，窸窣毫端任狂逸。
逡巡便是两三躯，不似画工虚费日。
怪石安拂嵌复枯，真僧列坐连跏趺。
形如瘦鹤精神健，顶似伏犀头骨粗。
倚松根，傍岩缝，曲录腰身长欲动。
看经弟子拟闻声，瞌睡山童疑有梦。
不知夏腊几多年，一手支颐偏袒肩。
口开或若共人语，身定复疑初坐禅。
案前卧象低垂鼻，崖畔戏猿斜展臂。
芭蕉花里刷轻红，苔藓文中晕深翠。
硬筇杖，矮松床，雪色眉毛一寸长。
绳开梵夹两三片，线补衲衣千万行。
林间乱叶纷纷堕，一印残香断烟火。
皮穿木屐不曾拖，笋织蒲团镇长坐。
休公休公逸艺无人加，声誉喧喧遍海涯。
五七字句一千首，大小篆书三十家。
唐朝历历多名士，萧子云兼吴道子。
若将书画比休公，只恐当时浪生死。
休公休公始自江南来入秦，于今到蜀无交亲。
诗名画手皆奇绝，觑你凡人争是人。
瓦棺寺里维摩诘，舍卫城中辟支佛。
若将此画比量看，总在人间为第一。
+++欧阳炯
++++题景焕画应天寺壁天王歌
锦城东北黄金地，故迹何人兴此寺。
白眉长老重名公，曾识会稽山处士。
寺门左壁图天王，威仪部从来何方。
鬼神怪异满壁走，当檐飒飒生秋光。
我闻天王分理四天下，水晶宫殿琉璃瓦。
彩仗时驱狒𤝞装，金鞭频策骐驎马。
毗沙大像何光辉，手擎巨塔凌云飞。
地神对出宝瓶子，天女倒披金缕衣。
唐朝说著名公画，周昉毫端善图写。
张僧繇是有神人，吴道子称无敌者。
奇哉妙手传孙公，能如此地留神踪。
斜窥小鬼怒双目，直倚越狼高半胸。
宝冠动总生威容，趋跄左右来倾恭。
臂横鹰爪尖纤利，腰缠虎皮斑剥红。
飘飘但恐入云中，步骤还疑归海东。
蟒蛇拖得浑身堕，精魅搦来双眼空。
当时此艺实难有，镇在宝坊称不朽。
东边画了空西边，留与后人教敌手。
后人见者皆心惊，尽为名公不敢争。
谁知未满三十载，或有异人来间生。
匡山处士名称朴，头骨高奇连五岳。
曾持象简累为官，又有蛇珠常在握。
昔年长老遇奇踪，今日门师识景公。
兴来便请泥高壁，乱抢笔头如疾风。
逡巡队仗何颠逸，散漫奇形皆涌出。
交加器械满虚空，两面或然如斗敌。
圣王怒色览东西，剑刃一挥皆整齐。
腕头狮子咬金甲，脚底夜叉击络鞮。
马头壮健多筋节，乌觜弯环如屈铁。
遍身蛇虺乱纵横，绕颔髑髅干孑裂。
眉粗眼竖发如锥，怪异令人不可知。
科头巨卒欲生鬼，半面女郎安小儿。
况闻此寺初兴置，地脉沈沈当正气。
如何请得二山人，下笔咸成千古事。
君不见明皇天宝年，画龙致雨非偶然。
包含万象藏心里，变现百般生眼前。
后来画品列名贤，唯此二人堪比肩。
间是物皆求得，此样欲于何处传。
尝忧壁底生云雾，揭起寺门天上去。
+++欧阳炯
++++渔父歌二首
摆脱尘机上钓船，免教荣辱有流年。
无系绊，没愁煎，须信船中有散仙。

风浩寒溪照胆明，小君山上玉蟾生。
荷露坠，翠烟轻，拨剌游鱼几处惊。

+++欧阳炯
++++大游仙诗（一作欧阳炳）
赤城霞起武陵春，桐柏先生解守真。
白石桥高曾纵步，朱阳馆静每存神。
囊中隐诀多仙术，肘后方书济俗人。
自领蓬莱都水监，只忧沧海变成尘。
+++欧阳炯
++++杨柳枝
软碧摇烟似送人，映花时把翠蛾嚬。
青青自是风流主，慢飒金丝待洛神。
+++欧阳炯
++++句
古人重到今人爱，万局都无一局同。（《赋棋》，见《韵语阳秋》）
+++刘义度
++++感怀诗
昨日方髽髻，如今满颔髯。
紫阁无心恋，青山有意潜。
+++刘羲叟
++++同徐学士咏笋
徐徐出土非人种，枝叶难投日月壶。
为是因缘生此地，从他长养譬如无。
+++詹敦仁
++++复留侯从效问南汉刘岩改名龑字音义
伏羲初画卦，苍氏乃制字。
点画有偏旁，阴阳贵协比。
古者不嫌名，周公始称讳。
始讳犹未酷，后习转多忌。
或援他代易，或变文回避。
滥觞久滋蔓，伤心日益炽。
孙休命子名，吴国尊王意。
𩅦莔𩅔𧟨僻，壾昷𥨆𡚕异。
梁复踵已非，时亦迹旧事。
𡽏杰自其一，蜀闯是其二。
鄙哉化仉名，陋矣𡏜䵎义。
大唐有天下，武后拥神器。
私制迄无取，古音实相类。
𠦚𠧋𡆠囝星，𠁈𢘑(𠂆*圭)𠀑埊。
缶圀及曌𠀺，作史难详备。
唐祚值倾危，刘龑怀僭伪。
吁嗟毒蛟辈，睥睨飞龙位。
龑岩虽同音，形体殊乖致。
废学愧未弘，来问辱不弃。
奇字难雄博，摛文伏韩智。
因诵鄙所闻，敢布诸下吏。
+++詹敦仁
++++柳堤诗
种稻三十顷，种柳百馀株。
稻可供饘粥，柳可爨庖厨。
息耒柳阴下，读书稻田隅。
以乐尧舜道，同是耕莘夫。
+++詹敦仁
++++劝王氏入贡，宠予以官，作辞命篇
争霸图王事总非，中原失统可伤悲。
往来宾主如邮传，胜负干戈似局棋。
周粟纵荣宁忍食，葛庐频顾谩劳思。
江山有待早归去，好向鹪林择一枝。
+++詹敦仁
++++余迁泉山城，留侯招游郡圃作此
当年巧匠制茅亭，台馆翚飞匝郡城。
万灶貔貅戈甲散，千家罗绮管弦鸣。
柳腰舞罢香风度，花脸妆匀酒晕生。
试问亭前花与柳，几番衰谢几番荣。
+++詹敦仁
++++留侯受南唐节度使知郡事，辟予为属，以诗谢之
晋江江畔趁春风，耕破云山几万重。
两足一犁无外事，使君何啻五侯封。
+++詹敦仁
++++遣子访刘乙
扫石耕山旧子真，布衣草履自随身。
石崖壁立题诗处，知是当年凤阁人。
+++詹琲
++++永嘉乱，衣冠南渡，流落南泉，作忆昔吟
忆昔永嘉际，中原板荡年。
衣冠坠涂炭，舆辂染腥膻。
国势多危厄，宗人苦播迁。
南来频洒泪，渴骥每思泉。
+++詹琲
++++癸卯闽乱，从弟监察御史敬凝迎仕别作
一别几经春，栖迟晋水滨。
鶺鴒长在念，鸿雁忽来宾。
五斗嫌腰折，朋山刺眼新。
善辞如复我，四海五湖身。
+++詹琲
++++追和秦隐君辞荐之韵，上陈侯乞归凤山
谁言悦口是甘肥，独酌鹅儿啖翠微。
蝇利薄于青纸扇，羊裘暖甚紫罗衣。
心随倦鸟甘栖宿，目送征鸿远奋飞。
击壤太平朝野客，凤山深处□生辉。
+++幸夤逊
++++云
因登巨石知来处，勃勃元生绿藓痕。
静即等闲藏草木，动时顷刻遍乾坤。
横天未必朋元恶，捧日还曾瑞至尊。
不独朝朝在巫峡，楚王何事谩劳魂。
+++幸夤逊
++++句
苦教作镇居中国，争得泥金在泰山。（《岷山》，见《吟窗集录》）
才闻暖律先偷眼，既待和风始展眉。（《柳》）
蒙君知重惠琼实，薄起金刀钉玉深。
嚼处春冰敲齿冷，咽时雪液沃心寒。（《梨》，以上见《事文类聚》）
深妆玉瓦平无垄，乱拂芦花细有声。（《雪》）
日回禽影穿疏木，风递猿声入小楼。
+++丁元和
++++诗
九重天子人中贵，五等诸侯阃外尊。
争似布衣云水客，不将名字挂乾坤。
+++张立
++++咏蜀都城上芙蓉花
四十里城花发时，锦囊高下照坤维。
虽妆蜀国三秋色，难入豳风七月诗。
+++张立
++++又咏
去年今日到城都，城上芙蓉锦绣舒。
今日重来旧游处，此花憔悴不如初。
+++张立
++++句
朝廷不用忧巴蜀，称霸何曾是蜀人。（《初唐明宗徙蜀豪杰入洛赋》）

++下卷七百六十二
  
+++刘昭禹
++++括苍山
尽日行方半，诸山直下看。
白云随步起，危径极天盘。
瀑顶桥形小，溪边店影寒。
往来空太息，玄鬓改非难。
+++刘昭禹
++++忆天台山
常记游灵境，道人情不低。
岩房容偃息，天路许相携。
霞散曙峰外，虹生凉瀑西。
何当尘役了，重去听猿啼。
+++刘昭禹
++++冬日暮国清寺留题
天台山下寺，冬暮景如屏。
树密风长在，年深像有灵。
高钟疑到月，远烧欲连星。
因共真僧话，心中万虑宁。
+++刘昭禹
++++灵溪观
鳌海西边地，宵吟景象宽。
云开孤月上，瀑喷一山寒。
人异发常绿，草灵秋不干。
无由此栖息，魂梦在长安。
+++刘昭禹
++++怀华山隐者
先生入太华，杳杳绝良音。
秋梦有时见，孤云无处寻。
神清峰顶立，衣冷瀑边吟。
应笑干名者，六街尘土深。
+++刘昭禹
++++赠惠律大师
秋是忆山日，禅窗露洒馀。
几悬华顶梦，应寄沃洲书。
风月资吟笔，杉篁笼静居。
满城谁不重，见著紫衣初。
+++刘昭禹
++++经费冠卿旧隐
节高终不起，死恋九华山。
圣主情何切，孤云性本闲。
名传中国外，坟在乱松间。
依约曾栖处，斜阳鸟自还。
+++刘昭禹
++++闻蝉
一雨一番晴，山林冷落青。
莫侵残日噪，正在异乡听。
孤馆宿漳浦，扁舟离洞庭。
年年当此际，那免鬓凋零。
+++刘昭禹
++++送休公归衡
草履初登南岳船，铜瓶犹贮北山泉。
衡阳旧寺春归晚，门锁寒潭几树蝉。
+++刘昭禹
++++句
句向夜深得，心从天外归。（见《纪事》）
危楼聊侧耳，高柳又鸣蝉。（《秋日登楼》，见《吟窗杂录》）
藓色围波井，花阴上竹楼。（以下见《海录碎事》）
对面雷瞋树，当街雨趁人。（《夏雨》）
春光怀玉阙，万里起初程。（《送人》）
江上呼风去，天边挂席飞。（《送人舟行》）
漆灯寻黑洞，之字上危峰。（《送人游九疑》）
+++李宏皋
++++铜柱辞
招灵铸柱垂英烈，手执干戈征百越。
诞今铸柱庇黔黎，指画风雷开五溪。
五溪之险不足恃，我旅争登若平地。
五溪之众不足平，我师轻蹑如春冰。
溪人畏威思纳质，弃污归明求立誓。
誓山川兮告鬼神，保子孙兮千万春。
+++李宏皋
++++题桃源
山翠参差水渺茫，秦人昔在楚封疆。
当时避世乾坤窄，此地安家日月长。
草色几经坛杏老。
岩花犹带涧桃香。
他年倘遂平生志，来著霞衣侍玉皇。
+++何仲举
++++李皋试诗
似玉来投狱，抛家去就枷。
可怜两片木，夹却一枝花。
+++何仲举
++++句
碧云章句才离手，紫府神仙尽点头。（《献秦王》）
树迎高鸟归深野，云傍斜阳过远山。（《秋日晚望》，以上见《五代史补》）
+++徐仲雅
++++耕夫谣
张绪逞风流，王衍事轻薄。
出门逢耕夫，颜色必不乐。
肥肤如玉洁，力拗丝不折。
半日无耕夫，此辈总饿杀。
+++徐仲雅
++++赠齐己
我唐有僧号齐己，未出家时宰相器。
爰见梦中逢五丁，毁形自学无生理。
骨瘦神清风一襟，松老霜天鹤病深。
一言悟得生死海，芙蓉吐出琉璃心。
闷见有唐风雅缺，敲破冰天飞白雪。
清塞清江却有灵，遗魂泣对荒郊月。
格何古，天工未生谁知主。
混沌凿开鸡子黄，散作纯风如胆苦。
意何新，织女星机挑白云。
真宰夜来调暖律，声声吹出嫩青春。
调何雅，涧底孤松秋雨洒。
嫦娥月里学步虚，桂风吹落玉山下。
语何奇，血泼乾坤龙战时。
祖龙跨海日方出，一鞭风雨万山飞。
己公己公道如此，浩浩寰中如独自。
一簟松风冷如冰，长伴巢由伸脚睡。
+++徐仲雅
++++赠江处士
门在松阴里，山僧几度过。
药灵丸不大，棋妙子无多。
薄雾笼寒径，残风恋绿萝。
金乌兼玉兔，年几奈公何。
+++徐仲雅
++++东华观偃松
半已化为石，有灵通碧湘。
生逢尧雨露，老直汉风霜。
月滴蟾心水，龙遗脑骨香。
始于毫末后，曾见几兴亡。
+++徐仲雅
++++咏棕树
叶似新蒲绿，身如乱锦缠。
任君千度剥，意气自冲天。
+++徐仲雅
++++宫词
内人晓起怯春寒，轻揭珠帘看牡丹。
一把柳丝收不得，和风搭在玉栏杆。
+++徐仲雅
++++句
屋面尽生人耳朵，篱头多是老翁须。（《闲居》）
平分造化双苞去，拆破春风两面开。（《合欢牡丹》）
云路半开千里月，洞门斜掩一天春。（《马希范夜宴迎四仪夫人》）
凿开青帝春风国，移下姮娥夜月楼。（《马殷明月圃》，《野客丛谈》）
珠玑影冷偏粘草，兰麝香浓却损花。（《春园宴》）
山色晓堆罗黛雨，草梢春戛麝香风。
衰兰寂寞含愁绿，小杏妖娆弄色红。
旁搜水脉湘心满，遍揭泉根梵底通。
水□滴残青□瘦，石脂倾尽白云空。
深浦送回芳草日，急滩牵断绿杨风。
藕梢逆入银塘里，蘋迹潜来玉井中。
败菊篱疏临野渡，落梅村冷隔江枫。
剪开净涧分苗稼，划破涟漪下钓筒。（上见《湘湖故事》）
+++伍彬
++++分水岭
前贤功及物，禹后杳难俦。
不改古今色，平分南北流。
寒冲山影岸，清绕荻花洲。
尽是朝宗去，潺潺早晚休。
+++伍彬
++++句
稚子出看莎径没，渔翁来报竹桥流。（《夏日喜雨》）
踪迹未辞鸳鹭客，梦魂先到鹧鸪村。（《辞解牧》）
+++杨徽之
++++留宿廖融山斋
清和春尚在，欢醉日何长。
谷鸟随柯转，庭花夺酒香。
初晴岩翠滴，向晚树阴凉。
别有堪吟处，相留宿草堂。
+++杨徽之
++++句
新霜染枫叶，皎月借芦花。（《秋日》）
废宅寒塘水，荒坟宿草烟。（《哭江为》，见《纪事》）
+++王元
++++登祝融峰
草叠到孤顶，身齐高鸟翔。
势疑撞翼轸，翠欲滴潇湘。
云湿幽崖滑，风梳古木香。
晴空聊纵目，杳杳极穷荒。
+++王元
++++怀翁宏
独夜思君切，无人知此情。
沧州归未得，华发别来生。
孤馆木初落，高空月正明。
远书多隔岁，独念没前程。
+++王元
++++听琴
拂尘开素匣，有客独伤时。
调俗不乐，正声君自知。
寒泉出涧涩，老桧倚风悲。
纵有来听者，谁堪继子期。
+++王元
++++哭李韶
韶也命何奇，生前与世违。
贫栖古梵刹，终著旧麻衣。
雅句僧抄遍，孤坟客吊稀。
故园今孰在，应见梦中归。
+++王元
++++题邓真人遗址
三千功满仙升去，留得山前旧隐基。
但见白云长掩映，不知浮世几兴衰。
松稍风触霓旌动，棕叶霜沾鹤翅垂。
近代无人寻异事，野泉喷月泻秋池。
+++王元
++++句
伴行惟瘦鹤，寻步入深云。（《赠廖融》，见《纪事》）
+++廖融
++++谢翁宏以诗百篇见示
高奇一百篇，造化见工全。
积思游沧海，冥搜入洞天。
神珠迷罔象，端玉匪雕镌。
休叹不得力，离骚千古传。
+++廖融
++++赠天台逸人
移桧托禅子，携家上赤城。
拂琴天籁寂，欹枕海涛生。
云白寒峰晚，鸟歌春谷晴。
又闻求桂楫，载月十洲行。
+++廖融
++++古桧
何人见植初，老树梵王居。
山鬼暗栖托，樵夫难破除。
声高秋汉迥，影倒月潭虚。
尽日无僧倚，清风长有馀。
+++廖融
++++题伍彬屋壁
圆塘绿水平，鱼跃紫莼生。
要路贫无力，深村老退耕。
犊随原草远，蛙傍堑篱鸣。
拨棹茶川去，初逢谷雨晴。
+++廖融
++++梦仙谣
琪木扶疏系辟邪，麻姑夜宴紫皇家。
银河旌节摇波影，珠阁笙箫吸月华。
翠凤引游三岛路，赤龙齐驾五云车。
星稀犹倚虹桥立，拟就张骞搭汉槎。
+++廖融
++++退宫妓
神仙风格本难俦，曾从前皇翠辇游。
红踯躅繁金殿暖，碧芙蓉笑水宫秋。
宝筝钿剥阴尘覆，锦帐香消画烛幽。
一旦色衰归故里，月明犹梦按梁州。
+++廖融
++++句
圭灶先知晓，盆池别见天。
古寺寻僧饭，寒岩衣鹿裘。
云穿捣药屋，雪压钓鱼舟。
+++王正己
++++赠廖融
病起正当秋阁迥，酒醒迎对夜涛寒。
炉中药熟分僧饭，枕上琴闲借客弹。
+++王正己
++++句
洗盂秋涧日华动，捣药夜坐秋气深。（赠隐者，《纪事》）
+++翁宏
++++送廖融处士南游
病卧瘴云间，莓苔渍竹关。
孤吟牛渚月，老忆洞庭山。
壮志潜消尽，淳风竟未还。
今朝忽相遇，执手一开颜。
+++翁宏
++++春残
又是春残也，如何出翠帏。
落花人独立，微雨燕双飞。
寓目魂将断，经年梦亦非。
那堪向愁夕，萧飒暮蝉辉。
+++翁宏
++++秋残
又是秋残也，无聊意若何。
客程江外远，归思夜深多。
岘首飞黄叶，湘湄走白波。
仍闻汉都护，今岁合休戈。
+++翁宏
++++句
万木横秋里，孤舟半夜猿。（《送人》）
漏光残井甃，缺影背山椒。（《咏晓月》）
风回山火断，潮落岸冰高。（《湘江吟》）
+++张观
++++过衡山赠廖处士
未向漆园为傲吏，定应明代作征君。
传家奕世无金玉，乐道经年有典坟。
带雨小舟横别涧，隔花幽犬吠深云。
到头终为苍生起，休恋耕烟楚水濆。
+++孙光宪
++++竹枝词二首
门前春水白蘋花，岸上无人小艇斜。
商女经过江欲暮，散抛残食饲神鸦。
乱绳千结绊人深，越罗万丈表长寻。
杨柳在身垂意绪，藕花落尽见莲心。
+++孙光宪
++++杨柳枝词四首
阊门风暖落花干，飞遍江城雪不寒。
独有晚来临水驿，闲人多凭赤栏干。
有池有榭即濛濛，浸润翻成长养功。
恰似有人长点检，著行排立向春风。
根柢虽然傍浊河，无妨终日近笙歌。
毵毵金带谁堪比，还共黄莺不较多。
万株枯槁怨亡隋，似吊吴台各自垂。
好是淮阴明月里，酒楼横笛不胜吹。
+++孙光宪
++++采莲
菡萏香连十顷陂，小姑贪戏采莲迟。
晚来弄水船头湿，更脱红裙裹鸭儿。
+++孙光宪
++++八拍蛮
孔雀尾拖金线长，怕人飞起入丁香。
越女沙头争拾翠，相呼归去背斜阳。
+++孙光宪
++++句
晓厨烹淡菜，春杼种橦花。（《和南越诗》）
+++刘章
++++咏蒲鞋
吴江浪浸白蒲春，越女初挑一样新。
才自绣窗离玉指，便随罗袜上香尘。
石榴裙下从容久，玳瑁筵前整顿频。
今日高楼鸳瓦上，不知抛掷是何人。
+++路洵美
++++夜坐
帘卷竹轩清，四邻无语声。
漏从吟里转，月自坐来明。
草木露华湿，衣裳寒气生。
难逢知鉴者，空悦此时情。
+++梁震
++++荆台道院
桑田一变赋归来，爵禄焉能浼我哉。
黄犊依然花竹外，清风万古凛荆台。

++下卷七百六十三
  
+++杨夔
++++宁州道中
城枕萧关路，胡兵日夕临。
唯凭一炬火，以慰万人心。
春老雪犹重，沙寒草不深。
如何驱匹马，向此独闲吟。
+++杨夔
++++寻九华王山人
下马扣荆扉，相寻春半时。
扪萝盘磴险，叠石渡溪危。
松夹莓苔径，花藏薜荔篱。
卧云情自逸，名姓厌人知。
+++杨夔
++++金陵逢张乔
殊乡会面时，辛苦两情知。
有志年空过，无媒命共奇。
吟馀春漏急，语旧酒巡迟。
天爵如堪倚，休惊鬓上丝。
+++杨夔
++++送邹尊师归洞庭
众岛在波心，曾居旧隐林。
近闻飞檄急，转忆卧云深。
卖药唯供酒，归舟只载琴。
遥知明月夜，坐石自开襟。
+++杨夔
++++送日东僧游天台
一瓶离日外，行指赤城中。
去自重云下，来从积水东。
攀萝跻石径，挂锡憩松风。
回首鸡林道，唯应梦想通。
+++杨夔
++++题甘露寺
高殿拂云霓，登临想虎溪。
风匀帆影众，烟乱鸟行迷。
北倚波涛阔，南窥井邑低。
满城尘漠漠，隔岸草萋萋。
虚阁延秋磬，澄江响暮鼙。
客心还惜去，新月挂楼西。
+++杨夔
++++送张相公出征
得意在当年，登坛秉国权。
汉推周勃重，晋让赵宣贤。
儒德尼丘降，兵钤太白传。
援毫飞凤藻，发匣吼龙泉。
历火金难耗，零霜桂益坚。
从来称玉洁，此更让朱妍。
鸳鹭臻门下，貔貅拥帐前。
去知清朔漠，行不费陶甄。
献画符中旨，推诚契上玄。
愿将班固笔，书颂勒燕然。
+++杨夔
++++题郑山人郊居
谷口今逢避世才，入门潇洒绝尘埃。
渔舟下钓乘风去，药酝留宾待月开。
数片石从青嶂得，一条泉自白云来。
竹轩相对无言语，尽日南山不欲回。
+++杨夔
++++题宣州延庆寺益公院（咸通中入讲极承恩泽）
嘿坐能除万种情，腊高兼有赐衣荣。
讲经旧说倾朝听，登殿曾闻降辇迎。
幽径北连千嶂碧，虚窗东望一川平。
长年门外无尘客，时见元戎驻旆旌。
+++杨夔
++++寄当阳袁皓明府
高人为县在南京，竹绕琴堂水绕城。
地古既资携酒兴，务闲偏长看山情。
松轩待月僧同坐，药圃寻花鹤伴行。
百里甚堪留惠爱，莫教空说鲁恭名。
+++杨夔
++++送杜郎中入茶山修贡
一道澄澜彻底清，仙郎轻棹出重城。
采蘋虚得当时称，述职那同此日荣。
剑戟步经高障黑，绮罗光动百花明。
谢公携妓东山去，何似乘春奉诏行。
+++杨夔
++++送郑谷
春江潋潋清且急，春雨濛濛密复疏。
一曲狂歌两行泪，送君兼寄故乡书。
+++杜建徽
++++自叙
中剑斫耳缺，被箭射胛过。
为将须有胆，有胆即无贾。
+++沈韬文
++++游西湖
□□□□□□□，菰米蘋花似故乡。
不是不归归未得，好风明月一思量。
+++王继勋
++++赠和龙妙空禅师
白面山南灵庆院，茅斋道者雪峰禅。
只栖云树两三亩，不下烟萝四五年。
猿鸟认声呼唤易，龙神降伏住持坚。
谁知今日秋江畔，独步医王阐法筵。
+++刘乙
++++题建造寺
曾看画图劳健羡，如今亲见画犹粗。
减除天半石初泐，欠却几株松未枯。
题像阁人渔浦叟，集生台鸟谢城乌。
我来一听支公论，自是吾身幻得吾。
+++刘乙
++++句
扫石云随帚，耕山鸟傍人。（《闽志》）
+++夏鸿
++++和赠和龙妙空禅师
翰林遗迹镜潭前，孤峭高僧此处禅。
出为信门兴化日，坐当吾国太平年。
身同莹澈尼珠净，语并锋铓慧剑坚。
道果已圆名已遂，即看千匝绕香筵。
+++刘山甫
++++题青草湖神祠
坏墙风雨几经春，草色盈庭一座尘。
自是神明无感应，盛衰何得却由人。
+++张昭
++++汉宗庙乐舞辞
高庙明灵再启图，金根玉辂幸神都。
巢阿丹凤衔书命，入昴飞星献宝符。
正抚薰弦娱赤子，忽登仙驾泣苍梧。
荐樱鹤馆笳箫咽，酌鬯金楹剑珮趋。
星俎云罍兼鲁礼，朱干象箾杂巴渝。
氤氲龙麝交青琐，仿佛锡銮下蕊珠。
荐豆奉觞亲玉几，配天合祖耀璿枢。
受釐饮酒皇欢洽，仰俟馀灵泰九区。

+++颜仁郁
++++农家
夜半呼儿趁晓耕，羸牛无力渐艰行。
时人不识农家苦，将谓田中谷自生。
+++颜仁郁
++++山居
柏树松阴覆竹斋，罢烧药灶纵高怀。
世间应少山间景，云绕青松水绕阶。
+++王延彬
++++春日寓感
两衙前后讼堂清，软锦披袍拥鼻行。
雨后绿苔侵履迹，春深红杏锁莺声。
因携久酝松醪酒，自煮新抽竹笋羹。
也解为诗也为政，侬家何似谢宣城。
+++王延彬
++++哭徐夤
延寿溪头叹逝波，古今人事半销磨。
昔除正字今何在，所谓人生能几何。

++下卷七百六十四
  
+++谭用之
++++塞上
秋风汉北雁飞天，单骑那堪绕贺兰。
碛暗更无岩树影，地平时有野烧瘢。
貂披寒色和衣冷，剑佩胡霜隔匣寒。
早晚横戈似飞尉，拥旄深入异田单。
钵略城边日欲西，游人却忆旧山归。
牛羊集水烟黏步，雕鹗盘空雪满围。
猎骑静逢边气薄，戍楼寒对暮烟微。
横行总是男儿事，早晚重来似汉飞。
+++谭用之
++++赠索处士
不将桂子种诸天，长得寻君水石边。
玄豹夜寒和雾隐，骊龙春暖抱珠眠。
山中宰相陶弘景，洞里真人葛稚川。
一度相思一惆怅，水寒烟澹落花前。
+++谭用之
++++别雒下一二知己
金鼎光辉照雪袍，雒阳春梦忆波涛。
尘埃满眼人情异，风雨前程马足劳。
接塞峨眉通蜀险，过山仙掌倚秦高。
别来无限幽求子，应笑区区味六韬。
+++谭用之
++++约张处士游梁
莫学区区老一经，夷门关吏旧书生。
晋朝灭后无中散，韩国亡来绝上卿。
龙变洞中千谷冷，剑横天外八风清。
好携长策干时去，免逐渔樵度太平。
+++谭用之
++++送友人归青社
雕鹗途程在碧天，彩衣东去复何言。
二千宾客旧知己，十二山河新故园。
吟看桂生溪月上，醉听鲲化海涛翻。
好期圣代重相见，莫学袁生老竹轩。
+++谭用之
++++送丁道士归南中
孤云无定鹤辞巢，自负焦桐不说劳。
服药几年期碧落，验符何处咒丹毫。
子陵山晓红云密，青草湖平雪浪高。
从此人稀见踪迹，还应选地种仙桃。
+++谭用之
++++月夜怀寄友人
剑气徒劳望斗牛，故人别后阻仙舟。
残春谩道深倾酒，好月那堪独上楼。
何处是非随马足，由来得丧白人头。
清风未许重携手，几度高吟寄水流。
+++谭用之
++++闲居寄陈山人
闲居何处得闲名，坐掩衡茅损性灵。
破梦晓钟闻竹寺，沁心秋雨浸莎庭。
瓮边难负千杯绿，海上终眠万仞青。
珍重先生全太古，应看名利似浮萍。
+++谭用之
++++忆南中
碧江头与白云门，别后秋霜点鬓根。
长记学禅青石寺，最思共醉落花村。
林间竹有湘妃泪，窗外禽多杜宇魂。
未棹扁舟重回首，采薇收橘不堪论。
+++谭用之
++++寄友人
病多慵引架书看，官职无才思已阑。
穴凤瑞时来却易，人龙别后见何难。
琴樽风月闲生计，金玉松筠旧岁寒。
早晚烟村碧江畔，挂罾重对蓼花滩。
+++谭用之
++++别江上一二友生
国风千载务重华，须逐浮云背若耶。
无地可归堪种玉，有天教上且乘槎。
白纶巾卸苏门月，红锦衣裁御苑花。
他日成都却回首，东山看取谢鲲家。
+++谭用之
++++寄岐山林逢吉明府
岐山高与陇山连，制锦无私服晏眠。
鹦鹉语中分百里，凤凰声里过三年。
秦无旧俗云烟媚，周有遗风父老贤。
莫役生灵种杨柳，一枝枝折灞桥边。
+++谭用之
++++感怀呈所知
十年流落赋归鸿，谁傍昏衢驾烛龙。
竹屋乱烟思梓泽，酒家疏雨梦临邛。
千年别恨调琴懒，一片年光览镜慵。
早晚休歌白石烂，放教归去卧群峰。
+++谭用之
++++江上闻笛
谁为梅花怨未平，一声高唤百龙惊。
风当阊阖庭初静，月在姑苏秋正明。
曲尽绿杨涵野渡，管吹青玉动江城。
临流不欲殷勤听，芳草王孙旧有情。
+++谭用之
++++寄孟进士
依旧池边草色芳，故人何处忆山阳。
书回科斗江帆暮，曲罢驺虞海树苍。
吟望晓烟思桂渚，醉依残月梦馀杭。
别来南国知谁在，空对襜褕一断肠。
+++谭用之
++++寄阎记室
织锦歌成下翠微，岂劳西去问支机。
未开水府珠先见，不掘丰城剑自辉。
鳌逐玉蟾攀桂上，马随青帝踏花归。
相逢半是云霄客，应笑歌牛一布衣。
+++谭用之
++++幽居寄李秘书
几年帝里阻烟波，敢向明时叩角歌。
看尽好花春卧稳，醉残红日夜吟多。
印开夕照垂杨柳，画破寒潭老芰荷。
昨夜前溪有龙斗，石桥风雨少人过。
+++谭用之
++++贻钓鱼李处士
罢吟鹦鹉草芊芊，又泛鸳鸯水上天。
一棹冷涵杨柳雨，片帆香挂芰荷烟。
绿摇江澹萍离岸，红点云疏橘满川。
何处邈将归画府，数茎红蓼一渔船。
+++谭用之
++++河桥楼赋得群公夜宴
芙蓉帘幕扇秋红，蛮府新郎夜宴同。
满座马融吹笛月，一楼张翰过江风。
杯黏紫酒金螺重，谈转凋珰玉麈空。
深荷良宵慰憔悴，德星池馆在江东。
+++谭用之
++++寄左先辈
狂歌白鹿上青天，何似兰塘钓紫烟。
万卷祖龙坑外物，一泓孙楚耳中泉。
翩翾蛮榼薰晴浦，毂辘鱼车响夜船。
学取青莲李居士，一生杯酒在神仙。
+++谭用之
++++贻费道人
谁如南浦傲烟霞，白葛衣轻称帽纱。
碧玉蜉蝣迎客酒，黄金毂辘钓鱼车。
吟歌云鸟归樵谷，卧爱神仙入画家。
他日凤书何处觅，武陵烟树半桃花。
+++谭用之
++++寄许下前管记王侍御
昔年南去得娱宾，顿逊杯前共好春。
蚁泛羽觞蛮酒腻，凤衔瑶句蜀笺新。
花怜游骑红随辔，草恋征车碧绕轮。
别后青青郑南陌，不知风月属何人。
+++谭用之
++++秋日圃田送人随计
仆射陂前是传邮，去程雕鹗弄高秋。
吟抛芍药裁诗圃，醉下茱萸饮酒楼。
向日迥飞驹皎皎，临风谁和鹿呦呦。
明年二月仙山下，莫遣桃花逐水流。
+++谭用之
++++途次宿友人别墅
千里崤函一梦劳，岂知云馆共萧骚。
半帘绿透偎寒竹，一榻红侵坠晚桃。
蛮酒客稀知味长，蜀琴风定觉弦高。
感君岩下闲招隐，细缕金盘鲙错刀。
+++谭用之
++++春日期巢湖旧事
暖掠红香燕燕飞，五云仙珮晓相携。
花开鹦鹉韦郎曲，竹亚虬龙白帝溪。
富贵万场归紫酒，是非千载逐芳泥。
不知多少开元事，露泣春丛向日低。
+++谭用之
++++再游韦曲山寺
鹊岩烟断玉巢欹，罨画春塘太白低。
马踏翠开垂柳寺，人耕红破落花蹊。
千年胜概咸原上，几代荒凉绣岭西。
碧吐红芳旧行处，岂堪回首草萋萋。
+++谭用之
++++寄徐拾遗
长竿一系白龙吟，谁和驺虞发素琴。
野客碧云魂易断，故人芳草梦难寻。
天从补后星辰稳，海自潮来岛屿深。
好向明庭拾遗事，莫教玄豹老泉林。
+++谭用之
++++秋宿湘江遇雨
江上阴云锁梦魂，江边深夜舞刘琨。
秋风万里芙蓉国，暮雨千家薜荔村。
乡思不堪悲橘柚，旅游谁肯重王孙。
渔人相见不相问，长笛一声归岛门。
+++谭用之
++++贻南康陈处士陶
白玉堆边蒋径横，空涵二十四滩声。
老无征战轩辕国，贫有茅茨帝舜城。
丹凤昼飞群木冷，一龙秋卧九江清。
时人莫笑非经济，还待中原致太平。
+++谭用之
++++渭城春晚
秦树朦胧春色微，香风烟暖树依依。
边城夜静月初上，芳草路长人未归。
折柳且堪吟晚槛，弄花何处醉残晖。
钓乡千里断消息，满目碧云空自飞。
+++谭用之
++++山中春晚寄贾员外
不随黄鹤起烟波，应笑无成返薜萝。
看尽好花春卧稳，醉残红日夜吟多。
高添雅兴松千尺，暗养清音竹数科。
珍重仙曹旧知己，往来星骑一相过。
+++谭用之
++++贻净居寺新及第
秋池云下白莲香，池上吟仙寄竹房。
闲颂国风文字古，静消心火梦魂凉。
三春蓬岛花无限，八月银河路更长。
此境空门不曾有，从头好语与医王。
+++谭用之
++++江边秋夕
千钟紫酒荐菖蒲，松岛兰舟潋滟居。
曲内橘香江客笛，字中岚气岳僧书。
吟期汗漫驱金虎，坐约丹青跨玉鱼。
七色花虬一声鹤，几时乘兴上清虚。
+++谭用之
++++送僧中孚南归
琵琶峡口月溪边，玉乳头佗忆旧川。
一锡冷涵兰径路，片帆香挂橘洲烟。
苔封石锦栖霞室，水迸衣珠喷玉蝉。
莫道翩翩去如梦，本来吟鸟在林泉。
+++谭用之
++++江馆秋夕
耿耿银河雁半横，梦欹金碧辘轳轻。
满窗谢练江风白，一枕齐纨海月明。
杨柳败梢飞叶响，芰荷香柄折秋鸣。
谁人更唱阳关曲，牢落烟霞梦不成。
+++谭用之
++++秋夜同友人话旧
露下银河雁度频，囊中垆火几时真。
数茎白发生浮世，一盏寒灯共故人。
云外簟凉吟峤月，岛边花暖钓江春。
何当归去重携手，依旧红霞作近邻。
+++谭用之
++++古剑
铸时天匠待英豪，紫焰寒星匣倍牢。
三尺何年拂尘土，四溟今日绝波涛。
雄应垓下收蛇阵，滞想溪头伴豹韬。
惜是真龙懒抛掷，夜来冲斗气何高。
+++谭用之
++++寄王侍御
鸟尽弓藏良可哀，谁知归钓子陵台。
炼多不信黄金耗，吟苦须惊白发催。
喘月吴牛知夜至，嘶风胡马识秋来。
燕歌别后休惆怅，黍已成畦菊已开。
+++谭用之
++++别何处士陵俊老
三皇上人春梦醒，东侯老大麒麟生。
洞连龙穴全山冷，窗透鳌波尽室清。
计拙耻居岩麓老，气狂惭与斗牛平。
谁人为向青编上，直傍巢由写一名。
+++谭用之
++++句
流水物情谙世态，落花春梦厌尘劳。（《贻僧》）
织槛锦纹苔乍结，堕书花印菊初残。（《宿西溪隐士》）
光阴老去无成事，富贵不来争奈何。（《途中》）
眠云无限好知己，应笑不归花满樽。（《入关》，以上并《吟窗杂录》）

++下卷七百六十五
  
+++王周
++++泊姑熟口
杳杳金陵路，难禁欲断魂。
雨晴山有态，风晚水无痕。
远色千樯岸，愁声一笛村。
如何遣怀抱，诗毕自开尊。
+++王周
++++湖口县
柴桑分邑载图经，屈曲山光展画屏。
最是芦洲东北望，人家残照隔烟汀。
+++王周
++++岳州众湖阻风二首
众湖湖口系兰船，睡起中餐又却眠。
风伯如何解回怒，数宵樯倚碧芦烟。
偶系扁舟枕绿莎，旋移深处避惊波。
晓来闲共渔人话，此去巴陵路几多。
+++王周
++++问春
游丝垂幄雨依依，枝上红香片片飞。
把酒问春因底意，为谁来后为谁归。
+++王周
++++春答
花枝千万趁春开，三月瓓珊即自回。
剩向东园种桃李，明年依旧为君来。
+++王周
++++西塞山二首（今谓之道士矶，即兴国军大冶县所隶也）
西塞名山立翠屏，浓岚横入半江青。
千寻铁锁无由问，石壁空存道者形。
匹妇顽然莫问因，匹夫何去望千春。
翻思岵屺传诗什，举世曾无化石人。
+++王周
++++使风
风起即千里，风回翻问津。
沈思宦游者，何啻使风人。
+++王周
++++石首山
首出崔嵬占上游，迥存浓翠向荆州。
空闻别有回山力，却见长江曲尺流。
+++王周
++++金口步（在江北汉阳军，下必铁也）
两山斗咽喉，群石矗牙齿。
行客无限愁，横吞一江水。
+++王周
++++采桑女二首
渡水采桑归，蚕老催上机。
扎扎得盈尺，轻素何人衣。
采桑知蚕饥，投梭惜夜迟。
谁夸罗绮丛，新画学月眉。
+++王周
++++渡溪
渡溪溪水急，水溅罗衣湿。
日暮犹未归，盈盈水边立。
+++王周
++++落叶
素律铄欲脆，青女妒复稀。
月冷天风吹，叶叶干红飞。
+++王周
++++宿疏陂驿
秋染棠梨叶半红，荆州东望草平空。
谁知孤宦天涯意，微雨萧萧古驿中。
+++王周
++++再经秭归二首
总角曾随上峡船，寻思如梦可凄然。
夜来孤馆重来宿，枕底滩声似旧年。
秭归城邑昔曾过，旧识无人奈老何。
独有凄清难改处，月明闻唱竹枝歌。
+++王周
++++霞
拂拂生残晖，层层如裂绯。
天风剪成片，疑作仙人衣。
+++王周
++++巫山公署壁有无名氏戏书二韵（施州路一百八盘）
南陵直上路盘盘，平地凌云势万端。
堪笑巴民不厌足，更嫌山少画山看。
+++王周
++++道院
白日人稀到，帘垂道院深。
雨苔生古壁，雪雀聚寒林。
忘虑凭三乐，消闲信五禽。
谁知是官府，烟缕满炉沈。
+++王周
++++会哙岑山人（戊寅仲冬六日）
渝州江上忽相逢，说隐西山最上峰。
略坐移时又分别，片云孤鹤一枝筇。
+++王周
++++巴江
巴江江水色，一带浓蓝碧。
仙女瑟瑟衣，风梭晚来织。
+++王周
++++小园桃李始花，偶以成咏
桃李栽成艳格新，数枝留得小园春。
半红半白无风雨，随分夭容解笑人。
+++王周
++++公居
公居门馆静，旅寄万州城。
山共秋烟紫，霜并夜月清。
无愁干酒律，有句入诗评。
何必须林下，方驰吏隐名。
+++王周
++++富池口
扁舟闲引望，望极更盘桓。
山密碍江曲，雨多饶地寒。
短莎烟苒苒，惊浪雪漫漫。
难写愁何限，乡关在一端。
+++王周
++++夔州病中
隐几经旬疾未痊，孤灯孤驿若为眠。
郡楼昨夜西风急，一一更筹到枕前。
+++王周
++++题厅壁
永日无他念，孤清吏隐心。
竹声并雪碎，溪色共烟深。
数息闲凭几，缘情默寄琴。
谁知同寂寞，相与结知音。
+++王周
++++过武宁县（九月十九日）
行过武宁县，初晴物景和。
岸回惊水急，山浅见天多。
细草浓蓝泼，轻烟匹练拖。
晚来何处宿，一笛起渔歌。
+++王周
++++路次覆盆驿
曾上青泥蜀道难，架空成路入云寒。
如何却向巴东去，三十六盘天外盘。
+++王周
++++藕池阻风，寄同行抚牧裘驾
船樯相望荆江中，岸芦汀树烟濛濛。
路间堤缺水如箭，未知何日生南风。
+++王周
++++无题二首
冰雪肌肤力不胜，落花飞絮绕风亭。
不知何事秋千下，蹙破愁眉两点青。
梨花如雪已相迷，更被惊乌半夜啼。
帘卷玉楼人寂寂，一钩新月未沈西。
+++王周
++++泊巴东
偶泊巴东古县前，宦情乡思两绵绵。
不堪蜡炬烧残泪，雨打船窗半夜天。
+++王周
++++道中未开木杏花
粉英香萼一般般，无限行人立马看。
村女浴蚕桑柘绿，枉将颜色忍春寒。
+++王周
++++西山晚景
公局长清淡，池亭晚景中。
蔗竿闲倚碧，莲朵静淹红。
半引弯弯月，微生飋飋风。
无思复无虑，此味几人同。
+++王周
++++自和
一片残阳景，朦胧淡月中。
兰芽纡嫩紫，梨颊抹生红。
琴阮资清格，冠簪养素风。
烟霄半知足，吏隐少相同。
+++王周
++++齿落词
己卯至庚辰，仲夏晦之暮。
吾齿右排上，一齿脱而去。
呼吸缺吾防，咀嚼欠吾助。
年龠惜不返，日驭走为蠹。
唇亡得无寒，舌在从何诉。
辅车宜长依，发肤可增惧。
不须考前古，聊且为近喻。
有如云中雨，雨散绝回顾。
有如枝上叶，叶脱难再附。
白发非独愁，红颜岂私驻。
何必郁九回，何必牵百虑。
开尊复开怀，引笔作长句。
+++王周
++++淘金碛
画船晚过淘金碛，不见黄金惟见石。
犹恐黄金价未高，见得锱铢几多力。
+++王周
++++施南路偶书
大石岭头梅欲发，南陵陂上雪初飞。
苦无酒解愁成阵，又附兰桡向秭归。
+++王周
++++大石岭驿梅花（己卯十一月十三日）
仙中姑射接瑶姬，成阵清香拥路岐。
半出驿墙谁画得，雪英相倚两三枝。
+++王周
++++赠怤师
水中有片月，照耀婵娟姿。
庭前有孤柏，竦秀岁寒期。
坚然物莫迁，寂焉心为师。
声发响必答，形存影即随。
雪花安结子，雪叶宁附枝。
兰死不改香，井寒岂生澌。
晨炉烟袅袅，病发霜丝丝。
丈室冰凛冽，一衲云离披。
顾此名利场，得不惭冠绥。
+++王周
++++游仙都观
冷杉枯柏路盘空，毛发生寒略略风。
两汉真仙在何处，巡香行绕蕊珠宫。
+++王周
++++志峡船具诗 梢
制之居首尾，俾之辨斜正。
首动尾聿随，斜取正为定。
有如提吏笔，有如执时柄。
有如秉师律，有如宣命令。
守彼方与直，得其刚且劲。
既能济险难，何畏涉辽夐。
招招俾作主，泛泛实司命。
风乌愧斟酌，画鹢空辉映。
古人存丰规，猗欤聊引证。
+++王周
++++志峡船具诗 橹
用之大曰橹，冠乎小者楫。
通津既能济，巨浸即横涉。
身之使者颊，虎之拏者爪。
鱼之拨者鬣，弩之进者筴。
此实为相须，相须航一叶。
+++王周
++++志峡船具诗 戙
箭飞峡中水，锯立峡中石。
峡与水为隘，水与石相击。
濆为生险艰，声发甚霹雳。
三老航一叶，百丈空千尺。
苍黄徒尔为，倏忽何可测。
篙之小难制，戙之独有力。
猗嗟戙之为，彬彬坚且直。
有如用武人，森森矗戈戟。
有如敢言士，落落吐胸臆。
拯危居坦夷，济险免兢惕。
志彼哲匠心，俾其来者识。
+++王周
++++志峡船具诗 百丈
少尝侍先君，馀闲诵白氏。
始得入峡诗，深味作诗旨。
云有万仞山，云有千丈水。
自念坎壈时，尤多兢慎理。
山束峡如口，水漱石如齿。
孤舟行其中，薄冰犹坦履。
孱颜屹焉立，汹涌勃然起。
百丈为前牵，万险即平砥。
破之以筼筜，续之以麻枲。
砺之坚以节，引之直如矢。
杼轴连半空，长短随两涘。
铁锁枉驰名，锦缆谩称美。
长绳岂能系，朽索何足拟。
苟非総之为，胡可力行此。
+++王周
++++早春西园
引步携筇竹，西园小径通。
雪欹梅蒂绿，春入杏梢红。
静意崖穿溜，孤愁笛破空。
如何将此景，收拾向图中。
+++王周
++++金盘草诗（生宁江巫山南陵林木中）
今春从南陵，得草名金盘。
金盘有仁性，生在林一端。
根节岁一节，食之甘而酸。
风俗竞采掇，俾人防急难。
巴中蛇虺毒，解之如走丸。
巨叶展六出，软干分长竿。
摇摇绿玉活，袅袅香荷寒。
世云暑酷月，郁有神物看。
天之产于此，意欲生民安。
今之为政者，何不反此观。
知彼苛且猛，慎勿虐而残。
一物苟失所，万金惟可叹。
莫并蒿与莱，岂羡芝及兰。
勤渠护根本，栽植当庭栏。
寄言好生者，休说神仙丹。
+++王周
++++和程刑部三首 公会亭
公事公言地，标名姓必臧。
江山如得助，谈笑若为妨。
均赋乡原肃，详刑郡邑康。
官箴居座右，夙夜算难忘。
+++王周
++++和程刑部三首 碧鲜亭
飋飋笼清籁，萧萧锁翠阴。
向高思尽节，从直美虚心。
迥砌滋苍藓，幽窗伴素琴。
公馀时引步，一径静中深。
+++王周
++++和程刑部三首 清涟閤
照影翻窗绮，层纹滉额波。
丝青迷岸柳，茸绿蘸汀莎。
片雪翘饥鹭，孤香卷嫩荷。
凭栏堪入画，时听竹枝歌。
+++王周
++++自喻
予念天之生，生本空疏器。
五岁禀慈训，愤悱读书志。
七岁辨声律，勤苦会诗赋。
九岁执公卷，倜傥干名意。
乞荐乡老书，幸会春官试。
折桂愧巍峨，依莲何气味。
性拙绝不佞，才短无馀地。
前年会知己，荐章实非据。
宁见民说平，空荷君恩寄。
瞿唐抵巴渝，往来名揽辔。
孤舟一水中，艰险实可畏。
群操百丈牵，临难无苟避。
濆向江底发，水在石中沸。
槌鼓称打宽，系纫呼下纬。
善恶胡可分，死生何足讳。
骑衡与垂堂，非不知前喻。
临渊与履冰，非不知深虑。
我今縻搢绅，善地谁人致。
城狐与社鼠，巧佞谁从庇。
奴颜与婢膝，丑直谁从媚。
妻儿夐限越，容颜几憔悴。
致身霄汉人，呃嚱尽贤智。
+++王周
++++巫山庙
庙前溪水流潺潺，庙中修竹声珊珊。
襄王一梦杳难问，晚晴天气归云闲。
+++王周
++++下瞿塘寄时同年
春寒天气下瞿塘，大壤溪前柳线长。
须信孤云似孤宦，莫将乡思附归艎。
+++王周
++++和杜运使巴峡地暖节物与中土异黯然有感诗三首
随柳参差破绿芽，此中依约欲飞花。
春光是处伤离思，何况归期未有涯。
始看菊蕊开篱下，又见梅花寄岭头。
揽辔巴西官局冷，几凭春酒沃乡愁。
花品姚黄冠洛阳，巴中春早羡孤芳。
不知别有栽培力，流咏新诗与激昂。
+++王周
++++施南太守以猿儿为寄作诗答之（得之黔中，生即头白）
虞人初获酉江西，长臂难将意马齐。
今日未啼头已白，不堪深入白云啼。
+++王周
++++巫庙
巴水走若箭，峡山开如屏。
汹涌匹练白，崷崒浓蓝青。
崖空蓄云雨，滩恶惊雷霆。
神仙宅幽邃，庙貌横杳冥。
隐约可一梦，缥缈馀千龄。
名利有所役，舟楫无暂停。
悉窣垂肸蚃，祠祷希安宁。
鸦鸦尔何物，飞飞来庙庭。
纷纷飏寥泬，远近随虚舲。
铁石砺觜爪，金碧辉光翎。
翔集托阴险，鵮啄贪膻腥。
日既恃威福，岁久为精灵。
依草与附木，诬诡殊不经。
城狐与社鼠，琐细何足听。
况乎人假人，心阔吞沧溟。

++下卷七百六十六
  
+++刘兼
++++贵游
绣衣公子宴池塘，淑景融融万卉芳。
珠翠照天春未老，管弦临水日初长。
风飘柳线金成穗，雨洗梨花玉有香。
醉后不能离绮席，拟凭青帝系斜阳。
+++刘兼
++++梦归故园
桐叶飞霜落井栏，菱花藏雪助衰颜。
夜窗飒飒摇寒竹，秋枕迢迢梦故山。
临水钓舟横荻岸，隔溪禅侣启柴关。
觉来依旧三更月，离绪乡心起万端。
旧馆秋寒夜梦长，水帘疏影入回塘。
宦情率尔拖鱼艇，客恨依然在燕梁。
白鹭独飘山面雪，红蕖全谢镜心香。
起来不语无人会，醉倚东轩半夕阳。
+++刘兼
++++蜀都春晚感怀
蜀都春色渐离披，梦断云空事莫追。
宫阙一城荒作草，王孙犹自醉如泥。
谁家玉笛吹残照，柳市金丝拂旧堤。
可惜锦江无锦濯，海棠花下杜鹃啼。
+++刘兼
++++对雨
幽庭凝碧亦涟漪，檐霤声繁聒梦归。
半岫金乌才委照，一川石燕又交飞。
濯枝霢霂榴花吐，吹渚飘飖暑气微。
因忆故园闲钓处，苍苔斑驳满渔矶。
+++刘兼
++++春霁
春霁江山似画图，醉垂鞭袂出康衢。
猖狂乱打貔貅鼓，懒慢迟修鸳鹭书。
老色渐来欺鬓发，闲情将欲傲簪裾。
苔钱遍地知多少，买得花枝不落无。
+++刘兼
++++秋夕书怀
荒僻淹留岁已深，解龟无计恨难任。
守方半会蛮夷语，贺厦全忘燕雀心。
夜静倚楼悲月笛，秋寒欹枕泣霜砧。
宦情总逐愁肠断，一箸鲈鱼直万金。
直气从来不入时，掩关慵更钓磻溪。
斯文未丧宣尼叹，吾道将穷阮籍悲。
轻粉覆霜凝夜砌，乱金铺菊织秋篱。
南阳卧久无人问，薄命非才有可疑。
+++刘兼
++++春宵
春云春日共朦胧，满院梨花半夜风。
宿酒未醒珠箔卷，艳歌初阕玉楼空。
五湖范蠡才堪重，六印苏秦道不同。
再取素琴聊假寐，南柯灵梦莫相通。
+++刘兼
++++秋夕书怀呈戎州郎中
素律初回枕簟凉，松风飘泊入华堂。
谭鸡寂默纱窗静，梦蝶萧条玉漏长。
归去水云多阻隔，别来情绪足悲伤。
霜砧月笛休相引，只有离襟泪两行。
风送秋荷满鼻香，竹声敲玉近虚廊。
梦回故国情方黯，月过疏帘夜正凉。
菱镜也知移艳态，锦书其奈隔年光。
鸾胶处处难寻觅，断尽相思寸寸肠。
+++刘兼
++++晚楼寓怀
薄暮疏林宿鸟还，倚楼垂袂复凭栏。
月沈江底珠轮净，云锁峰头玉叶寒。
刘毅暂贫虽壮志，冯唐将老自低颜。
无言独对秋风立，拟把朝簪换钓竿。
+++刘兼
++++征妇怨
金闺寂寞罢妆台，玉箸阑干界粉腮。
花落掩关春欲暮，月圆欹枕梦初回。
鸾胶岂续愁肠断，龙剑难挥别绪开。
曾寄锦书无限意，塞鸿何事不归来。
+++刘兼
++++对镜
青镜重磨照白须，白须撚闲意何如。
故园迢递千山外，荒郡淹留四载馀。
风送竹声侵枕簟，月移花影过庭除。
秋霜满领难消释，莫读离骚失意书。
+++刘兼
++++春燕
多时窗外语呢喃，只要佳人卷绣帘。
大厦已成须庆贺，高门频入莫憎嫌。
花间舞蝶和香趁，江畔春泥带雨衔。
栖息数年情已厚，营巢争肯傍他檐。
+++刘兼
++++春晚寓怀
一承兑泽莅方州，八度春光照郡楼。
好景几将官吏醉，名山时领管弦游。
空花任尔频侵眼，老雪从他渐满头。
归去杜陵池阁在，只能欢笑不能愁。
+++刘兼
++++中春宴游
二月风光似洞天，红英翠萼簇芳筵。
楚王云雨迷巫峡，江令文章媚蜀笺。
歌黛入颦春袖敛，舞衣新绣晓霞鲜。
酒阑香袂初分散，笑指渔翁钓暮烟。
+++刘兼
++++春晚闲望
东风满地是梨花，只把琴心殢酒家。
立处晚楼横短笛，望中春草接平沙。
雁行断续晴天远，燕翼参差翠幕斜。
归计未成头欲白，钓舟烟浪思无涯。
+++刘兼
++++秋夕书事
摇落江天万木空，雁行斜戛塞垣风。
征闺捣月离愁远，旧馆眠云旅梦通。
郢客岂能陪下里，皋禽争肯恋樊笼。
此心旷荡谁相会，尽在南华十卷中。
+++刘兼
++++莲塘霁望
新秋菡萏发红英，向晚风飘满郡馨。
万叠水纹罗乍展，一双鸂鶒绣初成。
采莲女散吴歌阕，拾翠人归楚雨晴。
远岸牧童吹短笛，蓼花深处信牛行。
+++刘兼
++++送从弟舍人入蜀
嘉陵江畔饯行车，离袂难分十里馀。
慷慨莫夸心似铁，留连不觉泪成珠。
风光川谷梅将发，音信云天雁未疏。
立马举鞭无限意，会稀别远拟何如。
+++刘兼
++++新回车院筵上作
回车院子未回车，三载疲民咏袴襦。
借寇已承英主诏，乞骸须上老臣书。
黄金蜀柳笼朱户，碧玉湘筠映绮疏。
因问满筵诗酒客，锦江何处有鲈鱼。
+++刘兼
++++寄长安郑员外
屈指良交十四人，隙驹风烛渐为尘。
当初花下三秦客，只有天涯二老身。
乘醉几同游北内，寻芳多共谒东邻。
此时阻隔关山远，月满江楼泪满巾。
+++刘兼
++++咸阳怀古
高秋咸镐起霜风，秦汉荒陵树叶红。
七国斗鸡方贾勇，中原逐鹿更争雄。
南山漠漠云常在，渭水悠悠事旋空。
立马举鞭遥望处，阿房遗址夕阳东。
+++刘兼
++++春怨
绣林红岸落花钿，故去新来感自然。
绝塞杪春悲汉月，长林深夜泣缃弦。
锦书雁断应难寄，菱镜鸾孤貌可怜。
独倚画屏人不会，梦魂才别戍楼边。
+++刘兼
++++登楼寓望
凭高多是偶汍澜，红叶何堪照病颜。
万叠云山供远恨，一轩风物送秋寒。
背琴鹤客归松径，横笛牛童卧蓼滩。
独倚郡楼无限意，夕阳西去水东还。
+++刘兼
++++江岸独步
醉卓寒筇傍水行，渔翁不会独吟情。
龟能顾印谁相重，鹤偶乘轩自可轻。
簪组百年终长物，文章千古亦虚名。
是非得丧皆闲事，休向南柯与梦争。
+++刘兼
++++江楼望乡寄内
独上江楼望故乡，泪襟霜笛共凄凉。
云生陇首秋虽早，月在天心夜已长。
魂梦只能随蛱蝶，烟波无计学鸳鸯。
蜀笺都有三千幅，总写离情寄孟光。
+++刘兼
++++命妓不至
琴中难挑孰怜才，独对良宵酒数杯。
苏子黑貂将已尽，宋弘青鸟又空回。
月穿净牖霜成隙，风卷残花锦作堆。
欹枕梦魂何处去，醉和春色入天台。
+++刘兼
++++宣赐锦袍设上赠诸郡客
十月芙蓉花满枝，天庭驿骑赐寒衣。
将同玉蝶侵肌冷，也遣金鹏遍体飞。
夜卧始知多忝窃，昼行方觉转光辉。
深冬若得朝丹阙，太华峰前衣锦归。
+++刘兼
++++晨鸡
朱冠金距彩毛身，昧爽高声已报晨。
作瑞莫惭先贡楚，擅场须信独推秦。
淮南也伴升仙犬，函谷曾容借晓人。
此日卑栖随饮啄，宰君驱我亦相驯。
+++刘兼
++++芳春
微雨微风隔画帘，金炉檀炷冷慵添。
桃花满地春牢落，柳絮成堆雪弃嫌。
宝瑟不能邀卓氏，彩毫何必梦江淹。
宦情归兴休相挠，隼旆渔舟总未厌。
+++刘兼
++++春游
柳成金穗草如茵，载酒寻花共赏春。
先入醉乡君莫问，十年风景在三秦。
摇摇离绪不能持，满郡花开酒熟时。
羞听黄莺求善友，强随绿柳展愁眉。
隔云故国山千叠，傍水芳林锦万枝。
圣主未容归北阙，且将勤俭抚南夷。
+++刘兼
++++重阳感怀
重阳不忍上高楼，寒菊年年照暮秋。
万叠故山云总隔，两行乡泪血和流。
黄茅莽莽连边郡，红叶纷纷落钓舟。
归计未成年渐老，茱萸羞戴雪霜头。
载花乘酒上高山，四望秋空八极宽。
蜀国江山存不得，刘家豚犬取何难。
张仪旧壁苍苔厚，葛亮荒祠古木寒。
独对斜阳更惆怅，锦江东注似波澜。
+++刘兼
++++宴游池馆
绮筵金碧照芳菲，酒满瑶卮水满池。
去岁南岐离郡日，今春东蜀看花时。
俭莲发脸当筹著，绪柳生腰按柘枝。
座客半酣言笑狎，孔融怀抱正怡怡。
+++刘兼
++++寄高书记
齐朝庆裔祖敖曹，麟角无双凤九毛。
声价五侯争辟命，文章一代振风骚。
醉琴自寄陶家意，梦枕谁听益郡刀。
补衮应星曾奏举，北山南海孰为高。
+++刘兼
++++再见从弟舍人
屈指依稀十五年，鸾台秘阁位相悬。
分飞淮甸雁行断，重见江楼蟾影圆，滞迹未偕朝北阙，高才方命入西川。

愿君通理须还早，拜庆慈亲几杖前。
+++刘兼
++++春昼醉眠
朱栏芳草绿纤纤，欹枕高堂卷画帘。
处处落花春寂寂，时时中酒病恹恹。
塞鸿信断虽堪讶，梁燕词多且莫嫌。
自有卷书销永日，霜华未用鬓边添。
+++刘兼
++++中夏昼卧
寂寂无聊九夏中，傍檐依壁待清风。
壮图奇策无人问，不及南阳一卧龙。
+++刘兼
++++春夕寓兴
忘忧何必在庭萱，是事悠悠竟可宽。
酒病未能辞锦里，春狂又拟入桃源。
风吹杨柳丝千缕，月照梨花雪万团。
闲泥金徽度芳夕，幽泉石上自潺湲。
+++刘兼
++++春夜
薄薄春云笼皓月，杏花满地堆香雪。
醉垂罗袂倚朱栏，小数玉仙歌未阕。
+++刘兼
++++访饮妓不遇，招酒徒不至
小桥流水接平沙，何处行云不在家。
毕卓未来轻竹叶，刘晨重到殢桃花。
琴樽冷落春将尽，帏幌萧条日又斜。
回首却寻芳草路，金鞍拂柳思无涯。
+++刘兼
++++春宴河亭
柳摆轻丝拂嫩黄，槛前流水满池塘。
一筵金翠临芳岸，四面烟花出粉墙。
舞袖逐风翻绣浪，歌尘随燕下雕梁。
蛮笺象管休凝思，且放春心入醉乡。
+++刘兼
++++蜀都道中
剑关云栈乱峥嵘，得丧何由险与平。
千载龟城终失守，一堆鬼录漫留名。
季年必不延昏主，薄赏那堪激懦兵。
李特后来多二世，纳降归拟尽公卿。
+++刘兼
++++万葛树
叶如羽盖岂堪论，百步清阴锁绿云。
善政已闻思召伯，英风偏称号将军。
静铺讲席麟经润，高拂□枝兔影分。
更有岁寒霜雪操，莫将樗栎拟相群。
+++刘兼
++++春夕遣怀
穷通分定莫凄凉，且放欢情入醉乡。
范蠡扁舟终去相，冯唐半世只为郎。
风飘玉笛梅初落，酒泛金樽月未央。
休把虚名挠怀抱，九原丘陇尽侯王。
+++刘兼
++++西斋
西斋新竹两三茎，也有风敲碎玉声。
莫恨移来栏槛远，譬如元本此间生。
+++刘兼
++++新蝉
齐女屏帏失旧容，侍中冠冕有芳踪。
翅翻晚鬓寻香露，声引秋丝逐远风。
旅馆听时髭欲白，戍楼闻处叶多红。
只知送恨添愁事，谁见凌霄羽蜕功。
+++刘兼
++++寄滑州文秀大师
分飞屈指十三年，菡萏峰前别社莲。
薄宦偶然来左蜀，孤云何事在南燕。
一封瑶简音初达，两处金沙色共圆。
珍重汤休惠佳句，郡斋吟久不成眠。
+++刘兼
++++中春登楼
金杯不以涤愁肠，江郡芳时忆故乡。
两岸烟花春富贵，一楼风月夜凄凉。
王章莫耻牛衣泪，潘岳休惊鹤鬓霜。
归去莲花归未得，白云深处有茅堂。
古今通塞莫咨嗟，谩把霜髯敌岁华。
失手已惭蛇有足，用心休为鼠无牙。
九天云净方怜月，一夜风高便厌花。
独倚郡楼人不会，钓舟春浪接平沙。
+++刘兼
++++自遣
未上亨衢独醉吟，赋成无处博黄金。
家人莫问张仪舌，国士须知豫让心。
照乘始堪沽善价，阳春争忍混凡音。
鹍鹏鳞翼途程在，九万风云海浪深。
+++刘兼
++++偶有下殇，因而自遣
彭寿殇龄共两空，幻泡缘影梦魂中。
缺圆宿会长如月，飘忽浮生疾似风。
修短百年先后定，贤愚千古是非同。
南柯太守知人意，休问陶陶塞上翁。
+++刘兼
++++倦学
乐广亡来冰镜稀，宓妃嫫母混妍媸。
且于雾里藏玄豹，休向窗中问碧鸡。
百氏典坟空自苦，一堆萤雪竟谁知。
门前春色芳如画，好掩书斋任所之。
+++刘兼
++++去年今日
去年今日到荣州，五骑红尘入郡楼。
貔虎只知迎太守，蛮夷不信是儒流。
奸豪已息时将泰，疲瘵全苏岁又周。
圣主若容辞重禄，便归烟水狎群鸥。
+++刘兼
++++昼寝
花落青苔锦数重，书淫不觉避春慵。
恣情枕上飞庄蝶，任尔云间骋陆龙。
玉液未能消气魄，牙签方可涤昏蒙。
起来已被诗魔引，窗外寒敲翠竹风。
+++刘兼
++++郡斋寓兴
依约樊川似旭川，郡斋风物尽萧然。
秋庭碧藓铺云锦，晚阁红蕖簇水仙。
醉笔语狂挥粉壁，歌梁尘乱拂花钿。
情怀放荡无羁束，地角天涯亦信缘。
+++刘兼
++++郡楼闲望书怀
郡城楼阁绕江滨，风物清秋入望频。
铜鼓祭龙云塞庙，芦花飘市雪粘人。
莲披净沼群香散，鹭点寒烟玉片新。
归去杜陵池馆在，且将朝服拂埃尘。
+++刘兼
++++玉烛花
袅袅香英三四枝，亭亭红艳照阶墀。
正当晚槛初开处，却似春闱就试时。
少女不吹方熠爚，东君偏惜未离披。
夜深斜倚朱栏外，拟把邻光借与谁。
+++刘兼
++++从弟舍人惠茶
曾求芳茗贡芜词，果沐颁沾味甚奇。
龟背起纹轻炙处，云头翻液乍烹时。
老丞倦闷偏宜矣，旧客过从别有之。
珍重宗亲相寄惠，水亭山阁自携持。
+++刘兼
++++再看光福寺牡丹
去年曾看牡丹花，蛱蝶迎人傍彩霞。
今日再游光福寺，春风吹我入仙家。
当筵芬馥歌唇动，倚槛娇羞醉眼斜。
来岁未朝金阙去，依前和露载归衙。
+++刘兼
++++海棠花
淡淡微红色不深，依依偏得似春心。
烟轻虢国颦歌黛，露重长门敛泪衿。
低傍绣帘人易折，密藏香蕊蝶难寻。
良宵更有多情处，月下芬芳伴醉吟。
+++刘兼
++++新竹
近窗卧砌两三丛，佐静添幽别有功。
影镂碎金初透月，声敲寒玉乍摇风。
无凭费叟烟波碧，莫信湘妃泪点红。
自是子猷偏爱尔，虚心高节雪霜中。
+++刘兼
++++木芙蓉
素灵失律诈风流，强把芳菲半载偷。
是叶葳蕤霜照夜，此花烂熳火烧秋。
谢莲色淡争堪种，陶菊香秾亦合羞。
谁道金风能肃物，因何厚薄不相侔。
+++刘兼
++++送二郎君归长安
我儿辞去泪双流，蜀郡秦川两处愁。
红叶满山归故国，黄茅遍地住他州。
荷衣晓挂惭官吏，菱镜秋窥讶鬓髹。
好向云泉营旧隐，莫教庄叟畏牺牛。
+++刘兼
++++送文英大师
屈指平阳别社莲，蟾光一百度曾圆。
孤云自在知何处，薄宦参差亦信缘。
山郡披风方穆若，花时分袂更凄然。
摇鞭相送嘉陵岸，回首群峰隔翠烟。
+++刘兼
++++酬勾评事
闲庭欹枕正悲秋，忽觉新编浣远愁。
才薄只愁安雁户，年高空忆复渔舟。
鹭翘皓雪临汀岸，莲袅红香匝郡楼。
对景却惭无藻思，南金荆玉卒难酬。
+++刘兼
++++初至郡界
嘉陵江畔接荣川，两畔旌旗下濑船。
郡印已分炎瘴地，朝衣犹惹御炉烟。
莲塘小饮香随艇，月榭高吟水压天。
锦字莫嫌归路远，华夷一统太平年。
+++刘兼
++++到郡后有寄
蜀路新修尽坦平，交亲深幸再逢迎。
正当返袂思乡国，却似归家见弟兄。
沾泽只惭尧綍重，溯流还喜范舟轻。
欲将感恋裁书旨，多少鱼笺写得成。
+++刘兼
++++长春节
圣朝佳节遇长春，跪捧金炉祝又焚。
宝藏发来天地秀，兵戈销后帝皇尊。
太平基址千年永，混一车书万古存。
更有馨香满芳槛，和风迟日在兰荪。
+++刘兼
++++登郡楼书事
偶奉纶书莅旭川，郡楼嘉致尽依然。
松欹鸟道云藏寺，月满渔舟水浸天。
望帝古祠花簇簇，锦城归路草芊芊。
有时倚槛垂双袂，故国风光似眼前。
+++刘兼
++++旭川祁宰思家而卒，因述意呈秦川知己
岁稔民康绝讼论，政成公暇自由身。
朝看五马闲如社，夜拥双姬暖似春。
家计不忧凭冢子，官资无愧是朝臣。
岂同龌龊祁员外，至死悲凉一妇人。
+++刘兼
++++登郡楼书怀
烟雨楼台渐晦冥，锦江澄碧浪花平。
卞和未雪荆山耻，庄舄空伤越国情。
天际寂寥无雁下，云端依约有僧行。
登高欲继离骚咏，魂断愁深写不成。
边郡荒凉悲且歌，故园迢递隔烟波。
琴声背俗终如是，剑气冲星又若何。
朝客渐通书信少，钓舟频引梦魂多。
北山更有移文者，白首无尘归去么。
莫嗔阮氏哭途穷，万代深沈恨亦同。
瑞玉岂知将抵鹊，铅刀何事却屠龙。
九夷欲适嗟吾道，五柳终归效古风。
独倚郡楼无限意，满江烟雨正冥濛。
+++刘兼
++++偶闻官吏举请，辄有一篇寄从弟舍人
官吏潜陈借寇词，宦情乡梦两相违。
青城锦水无心住，紫阁莲峰有意归。
张翰鲈鱼因醉忆，孟光书信近春稀。
黄茅瘴色看看起，贪者犹疑别是机。
+++刘兼
++++诫是非
巧舌如簧总莫听，是非多自爱憎生。
三人告母虽投杼，百犬闻风只吠声。
辨玉且宽和氏罪，诬金须认不疑情。
因思畴昔游谈者，六国交驰亦受烹。
+++刘兼
++++简竖儒
蹄涔岂信有沧浪，萤火何堪并太阳。
渊奥未曾探禹穴，矜夸便拟越丘墙。
小巫神气终须怯，下里音声必不长。
近日冰壶多晦昧，虎皮羊质也观光。
+++刘兼
++++贻诸学童
横经叉手步还趋，积善方知庆有馀。
五个小雏离学院，一行新雁入贫居。
攘羊告罪言何直，舐犊牵情理岂虚。
劝汝立身须苦志，月中丹桂自扶疏。

++下卷七百六十七
  
+++孙元晏
++++吴 黄金车
分擘山河即渐开，许昌基业已倾颓。
黄金车与斑斓耳，早个须知入谶来。
+++孙元晏
++++吴 赤壁
会猎书来举国惊，只应周鲁不教迎。
曹公一战奔波后，赤壁功传万古名。
+++孙元晏
++++吴 鲁肃指囷
破产移家事亦难，佐吴从此霸江山。
争教不立功勋得，指出千囷如等闲。
+++孙元晏
++++吴 甘宁斫营
夜深偷入魏军营，满寨惊忙火似星。
百口宝刀千匹绢，也应消得与甘宁。
+++孙元晏
++++吴 徐盛
欲把江山鼎足分，邢真衔册到江南。
当时将相谁堪重，徐盛将军最不甘。
+++孙元晏
++++吴 鲁肃
斫案兴言断众疑，鼎分从此定雄雌。
若无子敬心相似，争得乌林破魏师。
+++孙元晏
++++吴 武昌
西塞山高截九垓，谶谣终日自相催。
武昌鱼美应难恋，历数须归建业来。
+++孙元晏
++++吴 顾雍
赞国经纶更有谁，蔡公相叹亦相师。
贵为丞相封侯了，归后家人总不知。
+++孙元晏
++++吴 吕蒙
幼小家贫实可哀，愿征行去志难回。
不探虎穴求身达，争得人间富贵来。
+++孙元晏
++++吴 介象
好道君王遇亦难，变通灵异几多般。
介先生有神仙术，钓得鲈鱼在玉盘。
+++孙元晏
++++吴 濡须坞
风揭洪涛响若雷，枕波为垒险相隈。
莫言有个濡须坞，几度曹公失志回。
+++孙元晏
++++吴 周泰
名与诸公又不同，金疮痕在满身中。
不将御盖宣恩泽，谁信将军别有功。
+++孙元晏
++++吴 张纮
东部张公与众殊，共施经略赞全吴。
陈琳漫自称雄伯，神气应须怯大巫。
+++孙元晏
++++吴 太史慈
圣德招贤远近知，曹公心计却成欺。
陈韩昔日尝投楚，岂是当归召得伊。
+++孙元晏
++++吴 孙坚后
委存张公翊圣材，几将贤德赞文台。
争教不霸江山得，日月征曾入梦来。
+++孙元晏
++++吴 陆统
将军身殁有儿孤，虎子为名教读书。
更向宫中教骑马，感君恩重合何如。
+++孙元晏
++++吴 青盖
历数将终势已摧，不修君德更堪哀。
被他青盖言相误，元是须教入晋来。
+++孙元晏
++++晋 七宝鞭
天命须知岂偶然，乱臣徒欲用兵权。
圣谟庙略还应别，浑不消他七宝鞭。
+++孙元晏
++++晋 庾悦鹅炙
春暖江南景气新，子鹅炙美就中珍。
庾家厨盛刘公困，浑弗相贻也恼人。
+++孙元晏
++++晋 谢玄
百万兵来逼合肥，谢玄为将统雄师。
旌旗首尾千馀里，浑不消他一局棋。
+++孙元晏
++++晋 谢混
尚主当初偶未成，此时谁合更关情。
可怜谢混风华在，千古翻传禁脔名。
+++孙元晏
++++晋 陆玩
陆公高论亦由衷，谦让还惭未有功。
天下忠良人欲尽，始应交我作三公。
+++孙元晏
++++晋 王坦之
晋祚安危只此行，坦之何必苦忧惊。
谢公合定寰区在，争遣当时事得成。
+++孙元晏
++++晋 蒲葵扇
抛舍东山岁月遥，几施经略挫雄豪。
若非名德喧寰宇，争得蒲葵价数高。
+++孙元晏
++++晋 王郎
太尉门庭亦甚高，王郎名重礼相饶。
自家妻父犹如此，谁更逢君得折腰。
+++孙元晏
++++晋 刘毅
绕床堪壮喝卢声，似铁容仪众尽惊。
二十七人同举义，几人全得旧功名。
+++孙元晏
++++晋 王恭
春风濯濯柳容仪，鹤氅神情举世推。
可惜教君仗旄钺，枉将心地托牢之。
+++孙元晏
++++晋 谢公赌墅
发遣将军欲去时，略无情挠只贪棋。
自从乞与羊昙后，赌墅功成更有谁。
+++孙元晏
++++晋 苻坚投箠
投箠填江语未终，谢安乘此立殊功。
三台星烂乾坤在，且与张华死不同。
+++孙元晏
++++晋 卫玠
叔宝羊车海内稀，山家女婿好风姿。
江东士女无端甚，看杀玉人浑不知。
+++孙元晏
++++晋 郭璞脱襦
吟坐因思郭景纯，每言穷达似通神。
到头分命难移改，解脱青襦与别人。
+++孙元晏
++++晋 庾楼
江州楼上月明中，从事同登眺远空。
玉树忽薶千载后，有谁重此继清风。
+++孙元晏
++++晋 新亭
容易乘虚逼帝畿，满江艛橹与旌旗。
卢循若解新亭上，胜负还应未可知。
+++孙元晏
++++宋 大岘
大岘才过喜可知，指空言已副心期。
公孙计策嗟无用，天与南朝作霸基。
+++孙元晏
++++宋 放宫人
纳谏廷臣免犯颜，自然恩可霸江山。
姚兴侍女方承宠，放出宫闱若等闲。
+++孙元晏
++++宋 借南苑
人主词应不偶然，几人曾说笑掀天。
不知南苑今何在，借与张公三百年。
+++孙元晏
++++宋 谢澹云霞友
仗气凌人岂可亲，只将范泰是知闻。
缘何唤作云霞友，却恐云霞未似君。
+++孙元晏
++++宋 乌衣巷
古迹荒基好叹嗟，满川吟景只烟霞。
乌衣巷在何人住，回首令人忆谢家。
+++孙元晏
++++宋 袁粲
负才尚气满朝知，高卧闲吟见客稀。
独步何人识袁尹，白杨郊外醉方归。
+++孙元晏
++++宋 刘伯龙
位重何如不厌贫，伯龙孤子只修身。
固知生计还须有，穷鬼临时也笑人。
+++孙元晏
++++宋 王方平
拂衣耕钓已多时，江上山前乐可知。
著却貂裘将采药，任他人唤作渔师。
+++孙元晏
++++宋 黄罗襦
戚属群臣尽见猜，预忧身后又堪哀。
到头委付何曾是，虚把罗襦与彦回。
+++孙元晏
++++宋 谢朏
谢家诸子尽兰香，各震芳名满帝乡。
惟有千金更堪重，只将高卧向齐王。
+++孙元晏
++++宋 羊玄保
运命将来各有期，好官才阙即思之。
就中堪爱羊玄保，偏受君王分外知。
+++孙元晏
++++齐 谢朏
解玺传呼诏侍中，却来高卧岂疏慵。
此时忠节还希有，堪羡君王特地容。
+++孙元晏
++++齐 小儿执烛
谢公情量已难量，忠宋心诚岂暂忘。
执烛小儿浑放去，略无言语与君王。
+++孙元晏
++++齐 王僧祐
肯与公卿作等伦，澹然名德只推君。
任他车骑来相访，箫鼓盈庭似不闻。
+++孙元晏
++++齐 王僧虔
位高名重不堪疑，恳让仪同帝亦知。
不学常流争进取，却忧门有二台司。
+++孙元晏
++++齐 明帝裹蒸
至尊尊贵异人间，御膳天厨岂等闲。
惜得裹蒸无用处，不如安霸取江山。
+++孙元晏
++++齐 郁林王
强哀强惨亦从伊，归到私庭喜可知。
喜字漫书三十六，到头能得几多时。
+++孙元晏
++++齐 何氏小山
显达何曾肯系心，筑居郊外好园林。
赚他谢朏出山去，赢得高名直至今。
+++孙元晏
++++齐 王伦之
豫章太守重词林，图画陈蕃与华歆。
更奠子将并孺子，为君千载作知音。
+++孙元晏
++++齐 潘妃
曾步金莲宠绝伦，岂甘今日委埃尘。
玉儿还有怀恩处，不肯将身嫁小臣。
+++孙元晏
++++齐 王亮
后见梁王未免哀，奈何无计拯倾颓。
若教彼相颠扶得，争遣明公到此来。
+++孙元晏
++++梁 分宫女
涤荡齐宫法令新，分张宫女二千人。
可怜无限如花貌，重见世间桃李春。
+++孙元晏
++++梁 马仙埤
齐朝太守不甘降，忠节当时动四方。
义士要教天下见，且留君住待袁昂。
+++孙元晏
++++梁 勍敌
传闻天子重儒才，特为皇华绮宴开。
今日方惊遇勍敌，此人元自北朝来。
+++孙元晏
++++梁 蔡撙
紫茄白苋以为珍，守任清真转更贫。
不饮吴兴郡中水，古今能有几多人。
+++孙元晏
++++梁 楚祠
曾与萧侯醉玉杯，此时神影尽倾颓。
莫云千古无灵圣，也向西川助敌来。
+++孙元晏
++++梁 谢朏小舆
小舆升殿掌钧台，不免无憀却忆回。
应恨被他何胤误，悔先容易出山来。
+++孙元晏
++++梁 八关斋
依凭金地甚虔诚，忍溺空王为圣明。
内殿设斋申祷祝，岂无功德及台城。
+++孙元晏
++++梁 庾信
苦心词赋向谁谈，沦落周朝志岂甘。
可惜多才庾开府，一生惆怅忆江南。
+++孙元晏
++++陈 王僧辨
彼此英雄各有名，石头高卧拟争衡。
当时堪笑王僧辨，待欲将心托圣明。
+++孙元晏
++++陈 武帝蚌盘
金翠丝黄略不舒，蚌盘清宴意何如。
岂知三阁繁华日，解为君王妙破除。
+++孙元晏
++++陈 虞居士
苦谏将军总不知，几随烟焰作尘飞。
东山居士何人识，惟有君王却许归。
+++孙元晏
++++陈 姚察
曾佐徐陵向北游，剖陈疑事动名流。
却归掌选清何甚，一匹花綀不肯收。
+++孙元晏
++++陈 宣帝伤将卒
前后兵师战胜回，百馀城垒尽归来。
当时将卒应知感，况得君王为举哀。
+++孙元晏
++++陈 临春阁
临春高阁上侵云，风起香飘数里闻。
自是君王正沈醉，岂知消息报隋军。
+++孙元晏
++++陈 结绮阁
结绮高宜眺海涯，上凌丹汉拂云霞。
一千朱翠同居此，争奈恩多属丽华。
+++孙元晏
++++陈 望仙阁
多少沈檀结筑成，望仙为号倚青冥。
不知孔氏何形状，醉得君王不解醒。
+++孙元晏
++++陈 三阁
三阁相通绮宴开，数千朱翠绕周回。
只知断送君王醉，不道韩擒已到来。
+++孙元晏
++++陈 狎客
八宫妃尽赋篇章，风揭歌声锦绣香。
选得十人为狎客，有谁能解谏君王。
+++孙元晏
++++陈 淮水
文物衣冠尽入秦，六朝繁盛忽埃尘。
自从淮水干枯后，不见王家更有人。
+++孙元晏
++++陈 江令宅
不向南朝立谏名，旧居基在事分明。
令人惆怅江中令，只作篇章过一生。
+++孙元晏
++++陈 后庭舞
嬿婉回风态若飞，丽华翘袖玉为姿。
后庭一曲从教舞，舞破江山君未知。

++下卷七百六十八
  
+++严识玄
++++班婕妤（一作严武诗）
贱妾如桃李，君王若岁时。
秋风一已劲，摇落不胜悲。
寂寂苍苔满，沈沈绿草滋。
繁华非此日，指辇竞何辞。
+++何象
++++赋得御制句朔野阵云飞
塞日穿痕断，边鸿背影飞。
缥缈浮黄屋，阴沈护御衣。
+++张震
++++宿金河戍
朝发铁麟驿，夕宿金河戍。
奔波急王程，一日千里路。
但见容鬓改，不知岁华暮。
悠悠沙漠行，王事弥多故。
+++丘光庭
++++补新宫（新宫三章，章八句）
奂奂新宫，礼乐其融。
尔德惟贤，尔□维忠。
为忠以公，斯筵是同。
之醉我，与我延宾。
奂奂新宫，既奂而轮。
其固如山，其俨如云。
其寝斯安，□□□分。
我既考落，以燕群臣。
奂奂新宫，既祭既延。
我□□镛，于以醉贤。
有礼无愆，我有斯宫。
斯宫以安，康后万年。
+++丘光庭
++++补茅鸱（茅鸱四章，章八句）
茅鸱茅鸱，无集我冈。
汝食汝饱，莫我为祥。
愿弹去汝，来彼凤凰。
来彼凤凰，其仪有章。
茅鸱茅鸱，无啄我雀。
汝食汝饱，莫我肯略。
愿弹去汝，来彼瑞鹊。
来彼瑞鹊，其音可乐。
茅鸱茅鸱，无搏鷅鶹。
汝食汝饱，莫我为休。
愿弹去汝，来彼鳲鸠。
来彼鳲鸠，食子其周。
茅鸱茅鸱，无𠵾我陵。
汝食汝饱，莫我好声。
愿弹去汝，来彼苍鹰。
来彼苍鹰，祭鸟是徵。
+++武翊黄
++++瑕瑜不相掩
抱璞应难辨，妍媸每自融。
贞姿偏特达，微玷遇磨砻。
泾渭流终异，瑕瑜自不同。
半曾光透石，未掩气如虹。
缜密诚为智，包藏岂谓忠。
停看分美恶，今得值良工。
+++李祜
++++袁江口怀王司勋王吏部
京华不啻三千里，客泪如今一万双。
若个最为相忆处，青枫黄竹入袁江。
+++韩屿
++++赠进士李守微
一定童颜老岁华，贫寒游历贵人家。
炼成正气功应大，养得元神道不差。
舄曳鹤毛干毾𣬬，杖携筇节瘦槎牙。
如何蓬阆不归去，落尽蟠桃几度花。
+++李茂复
++++马上有见
行尽疏林见小桥，绿杨深处有红蕉。
无端眼界无分别，安置心头不肯销。
+++李茂复
++++自叹
落日西山近一竿，世间恩爱极难𢬵。
近来不作颠狂事，免被冤家恶眼看。
+++李曜
++++赠吴圆（抒情诗）
经年理郡少欢娱，为习干戈间饮徒。
今日临行尽交割，分明收取媚川珠。
+++吴圆
++++答李曜
曳履优容日日欢，须言达德倍汍澜。
韶光今已输先手，领得蠙珠掌上看。
+++陆弘休
++++和訾家洲宴游
新春蕊绽訾家洲，信是南方最胜游。
酒满百分殊不怕，人添一岁更堪愁。
莺声暗逐歌声艳，花态还随舞态羞。
莫惜今朝同酩酊，任他龟鹤与蜉蝣。
+++安锜
++++题贾岛墓
倚恃才难继，昂藏貌不恭。
骑驴冲大尹，夺卷忤宣宗。
驰誉超先辈，居官下我侬。
司仓旧曹署，一见一心忡。
+++油蔚
++++赠别营妓卿卿
怜君无那是多情，枕上相看直到明。
日照绿窗人去住，鸦啼红粉泪纵横。
愁肠只向金闺断，白发应从玉塞生。
为报花时少惆怅，此生终不负卿卿。
+++胡玢
++++巢燕
燕来巢我檐，我屋非高大。
所贵儿童善，保尔无殃祸。
莫巢孀妇家，孀妇怨孤坐。
妒尔长双飞，打尔危巢破。
+++胡玢
++++庐山桑落洲
莫问桑田事，但看桑落洲。
数家新住处，昔日大江流。
古岸崩欲尽，平沙长未休。
想应百年后，人世更悠悠。
+++胡玢
++++石楠树
本自清江石上生，移栽此处称闲情。
青云士尽识珍木，白屋人多唤俗名。
重布绿阴滋藓色，深藏好鸟引雏声。
余今一日千回看，每度看来眼益明。
+++胡玢
++++句
轮中别有物，光外更无空。（《咏月》）
+++卢注
++++酒胡子
同心相遇思同欢，擎出酒胡当玉盘。
盘中臲卼不自定，四座清宾注意看。
可亦不在心，否亦不在面，徇客随时自圆转。
酒胡五藏属他人，十分亦是无情劝。
尔不耕，亦不饥。
尔不蚕，亦有衣。
有眼不能分黼黻，有口不能明是非。
鼻何尖，眼何碧，仪形本非天地力。
雕镌匠意苦多端，翠帽朱衫巧妆饰。
长安斗酒十千酤，刘伶平生为酒徒。
刘伶虚向酒中死，不得酒池中拍浮。
酒胡一滴不入眼，空令酒胡名酒胡。
+++卢注
++++西施
惆怅兴亡系绮罗，世人犹自选青娥。
越王解破夫差国，一个西施已是多。
+++胡幽贞
++++题西施浣纱石
一朝入紫宫，万古遗芳尘。
至今溪边花，不敢娇青春。
+++胡幽贞
++++归四明
海色连四明，仙舟去容易。
天籍岂辄问，不是卑朝士。
+++狄焕
++++送人游邵州
春江正渺渺，送别两依依。
烟里棹将远，渡头人未归。
渔家侵叠浪，岛树挂残晖。
况入湖湘路，那堪花乱飞。
+++狄焕
++++题柳
天南与天北，此处影婆娑。
翠色折不尽，离情生更多。
雨馀笼灞岸，烟暝夹隋河。
自有佳名在，秦松继得么。
+++狄焕
++++咏南岳径松
一阵雨声归岳峤，两条寒色下潇湘。
客吟晚景停孤棹，僧踏清阴彻上方。
+++狄焕
++++句
数点当秋霁，不知何处峰。（《石楼晓望》）
更无声接续，空有影相随。（《孤雁》，见《诗话拾遗》）
+++韩溉
++++浔阳观水（一作韩喜诗）
朝宗汉水接阳台，唅呀填坑吼作雷。
莫见九江平稳去，还从三峡嶮巇来。
南经梦泽宽浮日，西出岷山劣泛杯。
直至沧溟涵贮尽，沈深不动浸昭回。
+++韩溉
++++水（一作韩喜诗）
方圆不定性空求，东注沧溟早晚休。
高截碧塘长耿耿，远飞青嶂更悠悠。
潇湘月浸千年色，梦泽烟含万古愁。
别有岭头呜咽处，为君分作断肠流。
+++韩溉
++++松
倚空高槛冷无尘，往事闲徵梦欲分。
翠色本宜霜后见，寒声偏向月中闻。
啼猿想带苍山雨，归鹤应和紫府云。
莫向东园竞桃李，春光还是不容君。
+++韩溉
++++柳
雪尽青门弄影微，暖风迟日早莺归。
如凭细叶留春色，须把长条系落晖。
彭泽有情还郁郁，隋堤无主自依依。
世间惹恨偏饶此，可是行人折赠稀。
+++韩溉
++++竹
树色连云万叶开，王孙不厌满庭栽。
凌霜尽节无人见，终日虚心待凤来。
谁许风流添兴咏，自怜潇洒出尘埃。
朱门处处多闲地，正好移阴覆翠苔。
+++韩溉
++++鹊
才见离巢羽翼开，尽能轻飏出尘埃。
间树好纷纷占，天上桥成草草回。
几度送风临玉户，一时传喜到妆台。
若教颜色如霜雪，应与清平作瑞来。
+++韩溉
++++灯（一作韩喜诗）
分影由来恨不同，绿窗孤馆两何穷。
荧煌短焰长疑暗，零落残花旋委空。
几处隔帘愁夜雨，谁家当户怯秋风。
莫言明灭无多重，曾比人生一世中。
+++韩溉
++++句
门掩落花人别后，窗含残月酒醒时。（《愁诗》，见《吟窗杂录》）
+++金昌绪
++++春怨（一作伊州歌）
打起黄莺儿，莫教枝上啼。
啼时惊妾梦，不得到辽西。
+++曾麻几
++++放猿
孤猿锁槛岁年深，放出城南百丈林。
绿水任从联臂饮，青山不用断肠吟。

++下卷七百六十九
  
+++郑轨
++++观兄弟同夜成婚
棠棣开双萼，夭桃照两花。
分庭含佩响，隔扇偶妆华。
迎风俱似雪，映绮共如霞。
今宵二神女，并在一仙家。
+++刘戬
++++夏弹琴（一作刘希戬诗，又作刘希夷诗）
碧山本岑寂，素琴何清幽。
弹为风入松，崖谷飒已秋。
庭鹤舞白雪，泉鱼跃洪流。
予欲娱世人，明月难暗投。
感叹未终曲，泪下不可收。
呜呼钟子期，零落归荒丘。
死而若有知，魂兮从我游。
+++杨齐哲
++++过函谷关
地险崤函北，途经分陕东。
逶迤众山尽，荒凉古塞空。
河光流晓日，树影散朝风。
圣德今无外，何处是关中。
+++刘夷道
++++伤死奴
丹籍生涯浅，黄泉归路深。
不及江陵树，千秋长作林。
+++杨希道
++++侍宴赋得起坐弹鸣琴二首（此下俱互见杨师道集）
北林鹊夜飞，南轩月初进。
调弦发清徵，荡心祛褊吝。
变作离鸿声，还入思归引。
长叹未终极，秋风飘素鬓。
丝传园客意，曲奏楚妃情。
罕有知音者，空劳流水声。
+++杨希道
++++咏琴
久擅龙门质，孤竦峄阳名。
齐娥初发弄，赵女正调声。
嘉客勿遽反，繁弦曲未成。
+++杨希道
++++咏笙
短长插凤翼，洪细摹鸾音。
能令楚妃叹，复使荆王吟。
切切孤竹管，来应云和琴。
+++杨希道
++++咏舞
二八如同雪，三春类早花。
分行向烛转，一种逐风斜。
+++王勣
++++咏妓（此下诗俱互见王绩集）
妖姬饰靓妆，窈窕出兰房。
日照当轩影，风吹满路香。
早时歌扇薄，今日舞衫长。
不应令曲误，持此试周郎。
+++王勣
++++益州城西张超亭观妓
落日明歌席，行云逐舞人。
江前飞暮雨，梁上下轻尘。
冶服看疑画，妆台望似春。
高车勿遽返，长袖欲相亲。
+++王勣
++++辛司法宅观妓
南国佳人至，北堂罗荐开。
长裙随凤管，促柱送鸾杯。
云光身后落，雪态掌中回。
到愁金谷晚，不怪玉山颓。
+++郭恭
++++秋池一枝莲
秋至皆零落，凌波独吐红。
托根方得所，未肯即随风。
+++张烜
++++婕妤怨
贱妾裁纨扇，初摇明月姿。
君王看舞席，坐起秋风时。
玉树清御路，金陈翳垂丝。
昭阳无分理，愁寂任前期。
+++张修之
++++长门怨（一作张循之诗）
长门落景尽，洞房秋月明。
玉阶草露积，金屋网尘生。
妾妒今应改，君恩昔未平。
寄语临邛客，何时作赋成。
+++梁献
++++王昭君
图画失天真，容华坐误人。
君恩不可再，妾命在和亲。
泪点关山月，衣销边塞尘。
一闻阳鸟至，思绝汉宫春。
+++符子珪
++++芳树
芳树宜三月，曈曈艳绮年。
香交珠箔气，阴占绿庭烟。
小叶风吹长，繁花露濯鲜。
遂令秾李儿，折取簪花钿。
+++李何
++++观妓
向晚小乘游，朝来新上头。
从来许长袖，未有客难留。
+++郑鏦
++++邯郸侠少年
夜渡浊河津，衣中剑满身。
兵符劫晋鄙，匕首刺秦人。
执事非无胆，高堂念有亲。
昨缘秦苦赵，来往大梁频。
+++郑鏦
++++玉阶怨
昔日同飞燕，今朝似伯劳。
情深争掷果，宠罢怨残桃。
别殿春心断，长门夜树高。
虽能不自悔，谁见旧衣褒。
+++郑鏦
++++婕妤怨
南国承欢日，东方候晓时。
那能妒褒姒，只爱笑唐儿。
宝叶随云髻，珠丝锻履綦。
不知飞燕意，何事苦相疑。
+++郑鏦
++++入塞曲
留滞边庭久，归思岁月赊。
黄云同入塞，白首独还家。
宛马随秦草，胡人问汉花。
还伤李都尉，独自没黄沙。
+++纥干著
++++赏残花
零落多依草，芳香散著人。
低檐一枝在，犹占满堂春。
+++纥干著
++++古仙词
珠幡绛节晓霞中，汉武清斋待少翁。
不向人间恋春色，桃花自满紫阳宫。
+++纥干著
++++感春词
未得鸣珂谒汉宫，江头寂寞向春风。
悲歌一曲心应醉，万叶千花泪眼中。
+++纥干著
++++灞上
鸣鞭晚日禁城东，渭水晴烟灞岸风。
都傍柳阴回首望，春天楼阁五云中。
+++李习
++++凌云寺
古寺临江间碧波，石梯深入白云窠。
僧禅寂寂无人迹，满地落花春又过。
+++颜舒
++++凤栖怨
佳人名莫愁，珠箔上花钩。
清镜鸳鸯匣，新妆翡翠楼。
捣衣明月夜，吹管白云秋。
惟恨金吾子，年年向陇头。
+++朱绛
++++春女怨
独坐纱窗刺绣迟，紫荆花下啭黄鹂。
欲知无限伤春意，尽在停针不语时。
+++徐璧
++++失题
双燕今朝至，何时发海滨。
窥檐向人语，如道故乡春。
+++徐安期
++++催妆
传闻烛下调红粉，明镜台前别作春。
不须面上浑妆却，留著双眉待画人。
+++裴延
++++隔壁闻奏伎（一作陈萧琳诗）
徒闻管弦切，不见舞腰回。
赖有歌梁合，尘飞一半来。
+++裴延
++++咏剪花
花寒未聚蝶，色艳已惊人。
悬知陌上柳，应妒手中春。
+++陈述
++++叹美人照镜
插花枝共动，含笑靥俱生。
衫分两处色，钏响一边声。
就中还妒影，恐夺可怜名。
+++朱琳
++++开缄怨
夫婿边庭久，幽闺恨几重。
玉琴知别日，金镜识愁容。
懒寄云中服，慵开海上封。
年年得衣惯，且试莫裁缝。
+++谢陶
++++杂言
天不与人言，祸福能自至。
水火虽活人，暂不得即死。
蹈之焚斯须，凭之溺容易。
水火与祸福，岂有先言耳。
+++何赞
++++书事
果决生涯向路中，西投知己话从容。
云遮剑阁三千里，水隔瞿塘十二峰。
阔步文翁坊里月，闲寻杜老宅边松。
到头须卜林泉隐，自愧无能继卧龙。
+++解彦融
++++雁塔（开元八年，清河傅岩题此诗于雁塔）
峥嵘彻倒景，刻峭俯无地。
勇进攀有缘，即嶮恐迷坠。
窅然丧五蕴，蠢尔怀万类。
实际罔他寻，波罗必可致。
南山缭上苑，祇树连岩翠。
北斗临帝城，扶宫切太清。
餐和裨日用，味道懿天明。
绿野冷风浃，紫微佳气晶。
驯禽演法要，忍草藉经行。
本愿从兹适，方知物世轻。

++下卷七百七十
  
+++董初
++++昭君怨（一作董思恭诗）
新年犹尚小，那堪远聘秦。
裾衫沾马汗，眉黛染胡尘。
举眼无相识，路逢皆异人。
唯有梅将李，犹带故乡春。
+++贺朝清
++++南山（一作贺朝诗）
湖北雨初晴，湖南山尽见。
岩岩石帆影，如得海风便。
仙穴茅山峰，彩云时一见。
邀君共探此，异箓残几卷。
+++贺朝清
++++赋得游人久不归（一作刘孝孙诗，又作贺朝诗）
乡关眇天末，引领怅怀归。
羁旅久淫滞，物色屡芳菲。
稍觉私意尽，行看鬔鬓稀。
如何千里外，伫立沾裳衣。
+++杨衡
++++白纻辞（此二首又见贞元进士杨衡集中）
玉缨翠珮杂轻罗，香汗微渍朱颜酡。
为君起唱白纻歌，清声袅云思繁多，凝笳哀琴时相和。
金壶半倾芳夜促，梁尘霏霏暗红烛。
令君安坐听终曲，坠叶飘花难再复。
蹑珠履，步琼筵，轻身起舞红烛前。
芳姿艳态妖且妍，回眸转袖暗催弦。
凉风萧萧漏水急，月华泛溢红莲湿，牵裙揽带翻成泣。
+++唐暄
++++还渭南感旧二首
寝室悲长簟，妆楼泣镜台。
独悲桃李节，不共一时开。
魂兮若有感，仿佛梦中来。
常时华室静，笑语度更筹。
恍惚人事改，冥漠委荒丘。
阳原叹薤露，阴壑悼藏舟。
清夜妆台月，空想画眉愁。
+++唐暄
++++赠亡妻张氏
峄阳桐半死，延津剑一沈。
如何宿昔内，空负百年心。
+++李韶
++++题司空山观
梁代真人上紫微，水盘山脚五云飞。
松杉老尽无消息，犹得千年一度归。
+++韦鹏翼
++++戏题盱眙壁
岂肯闲寻竹径行，却嫌丝管好蛙声。
自从煮鹤烧琴后，背却青山卧月明。
+++安鸿渐
++++题杨少卿书后
端溪石砚宣城管，王屋松烟紫兔毫。
更得孤卿老书札，人间无此五般高。
+++李延陵
++++自紫阳观至华阳洞，宿侯尊师草堂简同游
石林媚烟景，句曲盘江甸。
南向佳气浓，峰峰遥隐见。
渐临华阳口，微路入葱蒨。
七曜悬洞宫，五云抱山殿。
银函意谁发，金液徒堪荐。
千载桃花春，秦人深不见。
东溪喜相遇，贞白如会面。
青鸟来去闲，红霞朝夕变。
一从化真骨，万里乘飞电。
萝月延步虚，松花醉闲宴。
幽人即长往，茂宰应交战。
明发归琴堂，知君懒为县。
+++秦尚运
++++题钟雅青纱枕
阴香装艳入青纱，还与欹眠好事家。
梦里却成山色雨，沈山不敢斗青华。
+++张仲谋
++++题搔口
尝闻烧尾便拏空，只过天门更一重。
大禹未生门未凿，可能天下总无龙。
+++冯少吉
++++山寺见杨少卿书壁，因题其尾
少卿真迹满僧居，只恐钟王也不如。
为报远公须爱惜，此书书后更无书。
+++殷陶
++++经杜甫旧宅
浣花溪里花多处，为忆先生在蜀时。
万古只应留旧宅，千金无复换新诗。
沙棚水槛鸥飞尽，树压村桥马过时。
山月不知人事变，夜来江上与谁期。
+++罗炯
++++行县至浮查寺（一作罗晌诗）
二十年前此布衣，鹿鸣西上虎符归。
行时宾从光前事，到处松杉长旧围。
野老竞遮官道拜，沙鸥遥避隼旟飞。
春风一宿琉璃地，自有泉声惬素机。
+++韩雄
++++敕和元相公家园即事寄王相公
共列中台贵，能齐物外心。
回车青阁晚，解带碧芳深。
夜水随畦入，晴花度竹寻。
题诗更相应，一字重千金。
+++苗仲方
++++仲秋太常寺观公辂车拜陵
南宫初开律，金风已戒凉。
拜陵将展敬，车辂俨成行。
士庶观祠礼，公卿习旧章。
郊原佳气引，园寝瑞烟长。
卤簿辞丹阙，威仪列太常。
圣心何所寄，惟德在无忘。
+++陈嶰
++++寻易尊师不遇
烂熳红霞光照衣，苔封白石路微微。
华阳洞里何人在，落尽松花不见归。
+++张起
++++早过梨岭，喜雪书情呈崔判官
度岭逢朝雪，行看马迹深。
轻标南国瑞，寒慰北人心。
皎洁停丹嶂，飘飖映绿林。
共君歌乐土，无作白头吟。
+++张起
++++春情
画阁馀寒在，新年旧燕归。
梅花犹带雪，未得试春衣。
+++陈政
++++赠窦蔡二记室入蜀
昆山积良宝，大厦构众材。
马卿委官去，邹子背淮来。
风流信多美，朝夕豫平台。
逸翮独不群，清才复遒上。
六辅昔推名，二江今振响。
英华虽外发，磨琢终内朗。
四海奋羽仪，清风久播驰。
沈郁林难厕，青山翻易阻。
回首望烟霞，谁知慕俦侣。
飘然不系舟，为情自可求。
若奉西园夜，浩想北园愁。
无因逐萍藻，从尔泛清流。
+++李建业
++++采菊
簇簇竟相鲜，一枝开几番。
味甘资麹糵，香好胜兰荪。
古道风摇远，荒篱露压繁。
盈筐时采得，服饵近知门。
+++罗维
++++水精环
王室符长庆，环中得水精。
任圆循不极，见素质仍贞。
信是天然瑞，非因朴斫成。
无瑕胜玉美，至洁过冰清。
未肯齐珉价，宁同杂佩声。
能衔任黄雀，亦欲应时明。
+++殷益
++++看牡丹
拥毳对芳丛，由来趣不同。
发从今日白，花是去年红。
艳色随朝露，馨香逐晚风。
何须待零落，然后始知空。
+++李得
++++赋得垣衣
漠漠复霏霏，为君垣上衣。
昭阳辇下草，应笑此生非。
掩蔼青春去，苍茫白露稀。
犹胜萍逐水，流浪不相依。
+++王邵
++++冬晚对雪忆胡处士
寒更传唱晚，清镜览衰颜。
隔牖风惊竹，开帘雪满山。
洒空深巷静，积素广庭闲。
借问袁安舍，翛然尚闭关。
+++曹修古
++++池上
荷叶罩芙蓉，圆青映嫩红。
佳人南陌上，翠盖立春风。
+++朱子真
++++对赵颖歌
人间几日变桑田，谁识神仙洞里天。
短促虽知有殊异，且须欢醉在生前。
+++严郭
++++赋百舌鸟
此禽轻巧少同伦，我听长疑舌满身。
星未没河先报晓，柳犹粘雪便迎春。
频嫌海燕巢难定，却讶林莺语不真。
莫倚清风更多事，玉楼还有晏眠人。
+++张子明
++++孤雁
只影翩翩下碧湘，傍池鸳鹭宿银塘。
虽逢夜雨迷深浦，终向晴天著旧行。
忆伴几回思片月，蜕翎多为系繁霜。
江南塞北俱关念，两地飞归是故乡。
+++李谨言
++++水殿抛球曲二首
侍宴黄昏晓未休，玉阶夜色月如流。
朝来自觉承恩最，笑倩傍人认绣球。
堪恨隋家几帝王，舞裀揉尽绣鸳鸯。
如今重到抛球处，不是金炉旧日香。
+++吴烛
++++铜雀妓
秋色西陵满绿芜，繁弦急管强欢娱。
长舒罗袖不成舞，却向风前承泪珠。
+++张保嗣
++++戏示诸妓
绿罗裙上标三棒，红粉腮边泪两行。
抄手向前咨大使，这回不敢恼儿郎。
+++潘图
++++末秋到家
归来无所利，骨肉亦不喜。
黄犬却有情，当门卧摇尾。
+++潘佐
++++送人往宣城
江畔送行人，千山生暮氛。
谢安团扇上，为画敬亭云。
+++李逸
++++洛阳河亭奉酬留守郡公追送（一作李益诗）
离亭饯落晖，腊酒减征衣。
岁晚烟霞重，川寒云树微。
戎装千里至，旧路十年归。
还似汀洲雁，相逢又背飞。
+++沈麟
++++送道士曾昭莹
南北东西事，人间会也无。
昔曾栖玉笥，今也返玄都。
雪片随天阔，泉声落石孤。
丹霄人有约，去采石菖蒲。
+++安凤
++++赠别徐侃
一自离乡国，十年在咸秦。
泣尽卞和血，不逢一故人。
今日旧友别，羞此漂泊身。
离情吟诗处，麻衣掩泪频。
泪别各分袂，且及来年春。
+++李伦
++++顾城
世久荒墟在，白云几代耕。
市廛新草绿，里社故烟轻。
不谨罹天讨，来苏岂忿兵。
谁云殷鉴远，今古在人程。
+++卢子发
++++金钱花
轮廓休夸四字书，红窠写出对庭除。
时时买得佳人笑，本色金钱却不如。
+++王梦周
++++故白岩禅师院
能师还世名还在，空闭禅堂满院苔。
花树不随人寂寞，数株犹自出墙来。
+++孙咸
++++题九天使者庙（又见谶记卷）
独入玄宫礼至真，焚香不为贱贫身。
秦淮两岸沙埋骨，湓浦千家血染尘。
庐阜烟霞谁是主，虎溪风月属何人。
九江太守勤王事，好放天兵渡要津。
+++李澣
++++房公旧竹亭闻琴
石室寒飙警，孙枝雅器裁。
坐来山水操，弦断吊尘埃。
+++钱戭
++++清溪馆作
指途清溪里，左右唯深林。
云蔽望乡处，雨愁为客心。
遇人多物役，听鸟时幽音。
何必沧浪水，庶兹浣尘襟。
+++韦道逊
++++晚春宴
日斜宾馆晚，春轻麦候初。
檐暄巢幕燕，池跃戏莲鱼。
石声随流响，桐影傍岩疏。
谁能千里外，独寄八行书。
+++王揆
++++长沙六快诗
湖外风物奇，长沙信难续。
衡峰排古青，湘水湛寒绿。
舟楫通大江，车轮会平陆。
昔贤官是邦，仁泽流丰沃。
今贤官是邦，刳啖人脂肉。
怀昔甘棠花，伤今猛虎毒。
然此一郡内，所乐人才六。
漕与二宪僚，守连两通属。
高堂日暮会，深夜继以烛。
帏幕皆绮纨，器皿尽金玉。
歌喉若珠累，舞腰如素束。
千态与万状，六人欢不足。
因成快活诗，荐之尧舜目。
+++王言史
++++广州王园寺伏日即事寄北中亲友
南越逢初伏，东林度一朝。
曲池煎畏景，高阁绝微飙。
竹簟移先洒，蒲葵破复摇。
地偏毛瘴近，山毒火威饶。
裛汗絺如濯，亲床枕并烧。
堕枝伤翠羽，萎叶惜红蕉。
且困流金炽，难成独酌谣。
望霖窥润础，思吹候纤条。
旅恨生乌浒，乡心系浴桥。
谁怜在炎客，一夕壮容销。

++下卷七百七十一
  
+++宋雍
++++春日
轻花细叶满林端，昨夜春风晓色寒。
黄鸟不堪愁里听，绿杨宜向雨中看。
+++宋雍
++++失题
斜雨飞丝织晚风，疏帘半卷野亭空。
荷花开尽秋光晚，零落残红绿沼中。
+++戴休珽
++++古意
穷秋朔风起，沧海愁阴涨。
虏骑掠河南，汉兵屯灞上。
羽书惊沙漠，刁斗喧亭障。
关塞何苍茫，遥烽递相望。
弱龄负奇节，侠客多招访。
投笔弃繻生，提戈逐飞将。
拔剑照霜白，怒发冲冠壮。
会立万里功，视君封侯相。
+++卢鉟
++++勖曹生
桑扈交飞百舌忙，祖亭闻乐倍思乡。
尊前有恨惭卑宦，席上无憀爱艳妆。
莫为狂花迷眼界，须求真理定心王。
游蜂采掇何时已，只恐多言议短长。
+++赵抟
++++琴歌
绿琴制自桐孙枝，十年窗下无人知。
清声不与众乐杂，所以屈受尘埃欺。
七弦脆断虫丝朽，辨别不曾逢好手。
琴声若似琵琶声，卖与时人应已久。
玉徽冷落无光彩，堪恨钟期不相待。
凤啭吟幽鹤舞时，撚弄铮摐声亦在。
向曾守贫贫不彻，贱价与人人不别。
前回忍泪却收来，泣向秋风两条血。
乃知凡俗难可名，轻者却重重者轻。
真龙不圣土龙圣，凤凰哑舌鸱枭鸣。
何殊此琴哀怨苦，寂寞沈埋在幽户。
万重山水不肯听，俗耳乐闻人打鼓。
知君立身待分义，驱喝风雷在平地。
一生从事不因人，健步窣云皆自致。
不辞重拂弦上尘，市廛不买多谗人。
莫辞憔悴与买取，为君一曲号青春。
+++赵抟
++++废长行（辨其惑于无益之戏而不务恤民也）
紫牙镂合方如斗，二十四星衔月口。
贵人迷此华筵中，运木手交如阵斗。
不算劳神运枯木，且废为官恤惸独。
门前有吏吓孤穷，欲诉门深抱冤哭。
耳厌人催坐衙早，才闻此戏身先到。
理人似爱长行心，天下安平多草草。
何当化局为明镜，挂在高堂辨邪正。
何当化子作笔锋，常在手中行法令。
莫令终日迷如此，不治生民负天子。
+++张安石
++++玉女词
绮荐银屏空积尘，柳眉桃脸暗销春。
不须更学阳台女，为雨为云趁恼人。
+++张安石
++++苦别
向前不信别离苦，而今自到别离处。
两行粉泪红阑干，一朵芙蕖带残露。
+++蒋吉
++++石城
系缆石城下，恣吟怀暂开。
江人桡艇子，将谓莫愁来。
+++蒋吉
++++汉东道中
九十九冈遥，天寒雪未消。
羸童牵瘦马，不敢过危桥。
+++蒋吉
++++高溪有怀
驻马高溪侧，旅人千里情。
雁山山下水，还作此泉声。
+++蒋吉
++++寄进士贾希
恨苦泪不落，耿然东北心。
空囊与瘦马，羁绁意应深。
+++蒋吉
++++出塞
瘦马羸童行背秦，暮鸦撩乱入残云。
北风吹起寒营角，直至榆关人尽闻。
+++蒋吉
++++旅泊
霜月正高鹦鹉洲，美人清唱发红楼。
乡心暗逐秋江水，直到吴山脚下流。
+++蒋吉
++++次青云驿
马转栎林山鸟飞，商溪流水背残晖。
行人几在青云路，底事风尘犹满衣。
+++蒋吉
++++大庾驿有怀
一囊书重百馀斤，邮吏宁知去计贫。
莫讶偏吟望乡句，明朝便见岭南人。
+++蒋吉
++++题商山修路僧院
此地修行山几枯，草堂生计只瓶盂。
支郎既解除艰险，试看人心平得无。
+++蒋吉
++++题长安僧院
出门争走九衢尘，总是浮生不了身。
惟有水田衣下客，大家忙处作闲人。
+++蒋吉
++++次商於感旧寄卢中丞
昔年簪组隘丘门，今日旌幢一院存。
何事商於泪如雨，小儒偏受陆家恩。
+++蒋吉
++++樵翁
独入深山信脚行，惯当貙虎不曾惊。
路傍花发无心看，惟见枯枝刮眼明。
+++蒋吉
++++四老庙
无端舍钓学干名，不得溪山养性情。
自省此身非达者，今朝羞拜四先生。
+++蒋吉
++++昭君冢
曾为汉帝眼中人，今作狂胡陌上尘。
身死不知多少载，冢花犹带洛阳春。
+++蒋吉
++++闻歌竹枝
巡堤听唱竹枝词，正是月高风静时。
独向东南人不会，弟兄俱在楚江湄。
+++周濆
++++重门曲
憔悴容华怯对春，寂寥宫殿锁闲门。
此身却羡宫中树，不失芳时雨露恩。
+++周濆
++++山下水
背云冲石出深山，浅碧泠泠一带寒。
不独有声流出此，会归沧海助波澜。
+++周濆
++++逢邻女
日高邻女笑相逢，慢束罗裙半露胸。
莫向秋池照绿水，参差羞杀白芙蓉。
+++周濆
++++废宅
牢落画堂空锁尘，荒凉庭树暗消春。
豪家莫笑此中事，曾见此中人笑人。

++下卷七百七十二
  
+++赵起
++++奉和登会昌山应制（一作钱起诗）
睿想入希夷，真游到具茨。
玉鸾登嶂远，云辂出花迟。
泉壑凝神处，阳和布泽时。
六龙多顺动，四海正雍熙。
+++王瓒
++++冬日与群公泛舟焦山
江外水不冻，今年寒复迟。
众芳且未歇，近腊仍袷衣。
载酒适我情，兴来趣渐微。
方舟大川上，环酌对落晖。
两片青石棱，波际无因依。
三山安可到，欲到风引归。
沧溟壮观多，心目豁暂时。
况得穷日夕，乘槎何所之。
纵步不知远，夕阳犹未回。
好花随处发，流水趁人来。
+++慕容韦
++++度揭鸿岭（漳州）
闽越曾为塞，将军旧置营。
我歌空感慨，西北望神京。
+++黄文
++++湘江
潇湘江头三月春，柳条弄日摇黄金。
鹧鸪一声在何许，黄陵庙前烟霭深。
丹青欲画无好手，稳提玉勒沈吟久。
马蹄不为行客留，心挂长林屡回首。
+++唐温如
++++题龙阳县青草湖
西风吹老洞庭波，一夜湘君白发多。
醉后不知天在水，满船清梦压星河。
+++欧阳宾
++++訾家洲
旧业分明桂水头，人归业尽水东流。
春风日暮江头立，不及渔人有钓舟。
+++何敬
++++题吉州龙溪
龙溪之山秀而峙，龙溪之水清无底。
狂风激烈翻春涛，薄雾冥濛溢清泚。
奔流百折银河通，落花滚滚浮霞红。
四时佳境不可穷，仿佛直与桃源通。
+++杨彝
++++过睦州青溪渡
天阔衔江雨，冥冥上客衣。
潭清鱼可数，沙晚雁争飞。
川谷留云气，鹈鹕傍钓矶。
飘零江海客，欹侧一帆归。
+++裴瑶
++++阖闾城怀古
五湖春水接遥天，国破君亡不记年。
惟有妖娥曾舞处，古台寂寞起愁烟。
+++郑玉
++++苇谷
水会三川漾碧波，雕阴人唱采花歌。
旧时白翟今荒壤，苇谷凄凄风雨多。
+++麻温其
++++登岳阳楼
湖边景物属秋天，楼上风光似去年。
仙侣缑生留福地，湘娥帝子寄哀弦。
云门自统轩台外，木叶偏飞楚客前。
极目江山何处是，一帆万里信归船。
+++韦镒
++++经望湖驿
大漠无屯云，孤峰出乱柳。
前驱白登道，顾失飞狐口。
遥忆代王城，俯临恒山后。
累累多古墓，寂寞为墟久。
岂不固金汤，终闻击铜斗。
交欢初仗信，接宴翻贻咎。
埋宝贼夫人，磨笄伤彼妇。
功成行且薄，义立名不朽。
莫慎纤微端，其何社稷守。
身殁国遂亡，此立人君丑。
+++谢太虚
++++杪秋洞庭怀王道士
漂泊日复日，洞庭今更秋。
青桃亦何意，此夜催人愁。
惆怅客中月，裴回江上楼。
心知楚天远，目送沧波流。
谢客久已灭，微言无处求。
空馀白云在，客兴随孤舟。
千里杳难尽，一身常独游。
故园复何许，江汉徒迟留。
+++周岳秀
++++君山祠
万顷湖波浸碧天，旌封香火几千年。
风涛澎湃鱼龙舞，栋宇峥嵘燕雀迁。
远岫光中浓淡树，斜阳影里往来船。
江河愿借吹嘘便，应有神功在目前。
+++马逢
++++新乐府
温谷春生至，宸游近甸荣。
云随天上转，风入御筵轻。
翠盖浮佳气，朱楼依太清。
朝臣冠剑退，宫女管弦迎。
+++马逢
++++部落曲
蕃军傍塞游，代马喷风秋。
老将垂金甲，阏支著锦裘。
雕戈蒙豹尾，红旆插狼头。
日暮天山下，鸣笳汉使愁。
+++马逢
++++从军
汉马千蹄合一群，单于鼓角隔山闻。
沙塠风起红楼下，飞上胡天作阵云。
+++马逢
++++宫词二首（一作顾况诗）
金吾持戟护轩檐，天乐传教万姓瞻。
楼上美人相倚看，红妆透出水晶帘。
玉楼天半起笙歌，风送宫人笑语和。
月影殿开闻晓漏，水晶帘卷近秋河。

++下卷七百七十三
  
+++萧意
++++长门失宠
自从别銮殿，长门几度春。
不知金屋里，更贮若为人。
+++徐之才
++++下山逢故夫
踟蹰下山妇，共申别离久。
为问织缣人，何必长相守。
+++张陵
++++虏患
今日汉家探使回，蚁叠胡兵来未歇。
春风渭水不敢流，总作六军心上血。
+++蔡瑰
++++夏日闺怨
桃径李蹊绝芳园，炎氛炽日满愁轩。
枝上鸟惊朱槿落，池中鱼戏绿蘋翻。
君恋京师久留滞，妾怨高楼积年岁。
非关曾入楚王宫，直为相思腰转细。
卧簟乘闲乍逐凉，熏炉畏热懒焚香。
雨沾柳叶如啼眼，露滴莲花似汗妆。
全由独自羞看影，艳是孤眠疑夜永。
无情拂镜不成妆，有时却扇还风静。
近日书来道欲归，鸳鸯文锦字息机。
但恐愁容不相识，为教恒著别时衣。
+++唐怡
++++咏破扇
轮如明月尽，罗似薄云穿。
无由重掩笑，分在秋风前。
+++唐怡
++++述怀
万事皆零落，平生不可思。
惟馀酒中趣，不减少年时。
+++潘求仁
++++咏烛寄人
烛与人相似，通宵遽白煎。
不应须下泪，只是为人然。
+++阎德隐
++++薛王花烛行
王子仙车下凤台，紫缨金勒驭龙媒。
□□□□□□出，环佩锵锵天上来。
鳷鹊楼前云半卷，鸳鸯殿上月裴回。
玉盘错落银灯照，珠帐玲珑宝扇开。
盈盈二八谁家子，红粉新妆胜桃李。
从来六行比齐姜，自许千门奉楚王。
楚王宫里能服饰，顾盼倾城复倾国。
合欢锦带蒲萄花，连理香裙石榴色。
金炉半夜起氛氲，翡翠被重苏合熏。
不学曹王遇神女，莫言罗敷邀使君。
同心婉娩若琴瑟，更笑天河有灵匹。
一朝福履盛王门，百代光辉增帝室。
富贵荣华实可怜，路傍观者谓神仙。
只应早得淮南术，会见双飞入紫烟。

+++阎德隐
++++三月歌
洛阳城路九春衢，洛阳城外柳千株。
能得来时作眼觅，天津桥侧锦屠苏。
+++刘元叔
++++妾薄命
自从离别守空闺，遥闻征战赴云梯。
夜夜思君辽海北，年年弃妾渭桥西。
阳春白日照空暖，紫燕衔花向庭满。
彩鸾琴里怨声多，飞鹊镜前妆梳断。
谁家夫婿不从征，应是渔阳别有情。
莫道红颜燕地少，家家还似洛阳城。
旦逐新人殊未归，还令秋至夜霜飞。
北斗星前横旅雁，南楼月下捣寒衣。
夜深闻雁肠欲绝，独坐缝衣灯又灭。
暗啼罗帐空自怜，梦度阳关向谁说。
每怜容貌宛如神，如何薄命不如人。
待君朝夕燕山至，好作明年杨柳春。
+++常理
++++古别离
君御狐白裘，妾居缃绮帱。
粟钿金夹膝，花错玉搔头。
离别生庭草，征衣断戍楼。
蟏蛸网清曙，菡萏落红秋。
小胆空房怯，长眉满镜愁。
为传儿女意，不用远封侯。
+++常理
++++妾薄命
十五玉童色，双蛾青弯弯。
鸟衔樱桃花，此时刺绣闲。
娇小恣所爱，误人金指环。
艳花句引落，灭烛屏风关。
妾怕愁中画，君偷薄里还。
初谓来心平若案，谁知别意险如山。
乍啼罗袖娇遮面，不忍看君莫惜颜。
+++冯待征
++++虞姬怨
妾本江南采莲女，君是江东学剑人。
逢君游侠英雄日，值妾年华桃李春。
年华灼灼艳桃李，结发簪花配君子。
行逢楚汉正相持，辞家上马从君起。
岁岁年年事征战，侍君帷幕损红颜。
不惜罗衣沾马汗，不辞红粉著刀环。
相期相许定关中，鸣銮鸣佩入秦宫。
谁误四面楚歌起，果知五星汉道雄。
天时人事有兴灭，智穷计屈心摧折。
泽中马力先战疲，帐下蛾眉□□□。
君王是日无神彩，贱妾此时容貌改。
拔山意气都已无，渡江面目今何在。
终天隔地与君辞，恨似流波无息时。
使妾本来不相识，岂见中途怀苦悲。

+++冷朝光
++++越谿怨
越王宫里如花人，越水谿头采白蘋。
白蘋未尽人先尽，谁见江南春复春。
+++卫万
++++吴宫怨
君不见吴王宫阁临江起，不见珠帘见江水。
晓气晴来双阙间，潮声夜落千门里。
句践城中非旧春，姑苏台下起黄尘。
只今唯有西江月，曾照吴王宫里人。
+++李章
++++春游吟
初春遍芳甸，十里蔼盈瞩。
美人摘新英，步步玩春绿。
所思杳何处，宛在吴江曲。
可怜不得共芳菲，日暮归来泪满衣。

+++王沈
++++婕妤怨
长信梨花暗欲栖，应门上钥草萋萋。
春风吹花乱扑户，班绝车声不至啼。
+++王偃
++++夜夜曲
北斗星移银汉低，班姬愁思凤城西。
青槐陌上行人绝，明月楼前乌夜啼。
+++王偃
++++明君词
北望单于日半斜，明君马上泣胡沙。
一双泪滴黄河水，应得东流入汉家。
+++李暇
++++拟古东飞伯劳歌
秦王龙剑燕后琴，珊瑚宝匣镂双心。
谁家女儿抱香枕，开衾灭烛愿侍寝。
琼窗半上金镂帱，轻罗掩面不遮羞。
青绮帏中坐相忆，红鸾镜里见愁色。
檐花照月莺对栖，空将可怜暗中啼。

+++李暇
++++怨诗三首
罗敷初总髻，蕙芳正娇小。
月落始归船，春眠恒著晓。
何处期郎游，小苑花台间。
相忆不可见，且复乘月还。
别前花照路，别后露垂叶。
歌舞须及时，如何坐悲妾。
+++李暇
++++碧玉歌
碧玉上官妓，出入千花林。
珠被玳瑁床，感郎情意深。
+++李播
++++见美人闻琴不听
洛浦风流雪，阳台朝暮云。
闻琴不肯听，似妒卓文君。
+++辛弘智
++++赋诗
君为河边草，逢春心剩生。
妾如台上镜，得照始分明。
+++辛弘智
++++自君之出矣
自君之出矣，梁尘静不飞。
思君如满月，夜夜减容辉。
+++辛弘智
++++自君之出矣（又一首）
自君之出矣，宝镜为谁明。
思君如陇水，常闻呜咽声。

++下卷七百七十四
  
+++吉师老
++++题春梦秋归故里
故国归路赊，春晚在天涯。
明月夜来梦，碧山秋到家。
开窗闻落叶，远墅见晴鸦。
惊起晓庭际，莺啼桃杏花。
+++吉师老
++++看蜀女转昭君变
妖姬未著石榴裙，自道家连锦水濆。
檀口解知千载事，清词堪叹九秋文。
翠眉颦处楚边月，画卷开时塞外云。
说尽绮罗当日恨，昭君传意向文君。
+++吉师老
++++放猿
放尔千山万水身，野泉晴树好为邻。
啼时莫近潇湘岸，明月孤舟有旅人。
+++吉师老
++++鸳鸯
江岛濛濛烟霭微，绿芜深处刷毛衣。
渡头惊起一双去，飞上文君旧锦机。
+++吴商浩
++++巫峡听猿
巴江猿啸苦，响入客舟中。
孤枕破残梦，三声随晓风。
连云波澹澹，和雾雨濛濛。
巫峡去家远，不堪魂断空。
+++吴商浩
++++长安春赠友人
繁华堪泣帝城春，粉堞青楼势碍云。
花对玉钩帘外发，歌飘尘土路边闻。
几多远客魂空断，何处王孙酒自醺。
各有归程千万里，东风时节恨离群。
+++吴商浩
++++塞上即事
身似星流迹似蓬，玉关孤望杳溟濛。
寒沙万里平铺月，晓角一声高卷风。
战士殁边魂尚哭，单于猎处火犹红。
分明更想残宵梦，故国依然在甬东。
+++吴商浩
++++宿山驿
文战何堪功未图，又驱羸马指天衢。
露华凝夜渚莲尽，月彩满轮山驿孤。
岐路辛勤终日有，乡关音信隔年无。
好同范蠡扁舟兴，高挂一帆归五湖。
+++吴商浩
++++北邙山
北邙山草又青青，今日销魂事可明。
绿酒醉来春未歇，白杨风起柳初晴。
冈原旋葬松新长，年代无人阙半平。
堪取金炉九还药，不能随梦向浮生。
+++吴商浩
++++秋塘晓望
钟尽疏桐散曙鸦，故山烟树隔天涯。
西风一夜秋塘晓，零落几多红藕花。
+++吴商浩
++++水楼感事
高柳螀啼雨后秋，年光空感泪如流。
满湖菱荇东归晚，闲倚南轩尽日愁。
+++吴商浩
++++泊舟
身逐烟波魂自惊，木兰舟上一帆轻。
云中有寺在何处，山底宿时闻磬声。
+++吴商浩
++++湘云
□满湘江云莹空，纷纷长对水溶溶。
日西遥望自归处，尽挂九疑千万峰。
+++沈祖仙
++++秋闺
白马三军客，青娥十载思。
玉庭霜落夜，罗幌月明时。
炉冷蜘蛛喜，灯高熠耀期。
愁多不可曙，流涕坐空帏。
+++邵士彦
++++秋闺
斜日空庭暮，幽闺积恨盈。
细风吹帐冷，微月度窗明。
怨坐啼相续，愁眠梦不成。
调琴欲有弄，畏作断肠声。
+++吴大江
++++捣衣
沙塞秋应晚，金闺恨已空。
那堪裂纨素，时许出房栊。
杵影弄寒月，砧声调夜风。
裁缝双泪尽，万里寄云中。
+++荆叔
++++题慈恩塔
汉国山河在，秦陵草树深。
暮云千里色，无处不伤心。
+++萧静
++++三湘有怀
柳絮飞来别洛阳，梅花落后到三湘。
世情已逐浮云散，离恨空随江水长。
+++元凛
++++九日对酒
嘉辰复遇登高台，良朋笑语倾金罍。
烟摊秋色正堪玩，风惹菊香无限来。
未保乱离今日后，且谋欢洽玉山颓。
谁知靖节当时事，空学狂歌倒载回。
+++元凛
++++中秋夜不见月
蟾轮何事色全微，赚得佳人出绣帏。
四野雾凝空寂寞，九霄云锁绝光辉。
吟诗得句翻停笔，玩处临尊却掩扉。
公子倚栏犹怅望，懒将红烛草堂归。
+++徐振
++++雷塘
九重城阙悲凉尽，一聚园林怨恨长。
花忆所为犹自笑，草知无道更应荒。
诗名占得风流在，酒兴催教运祚亡。
若问皇天惆怅事，只应斜日照雷塘。
+++徐振
++++古意
扰扰都城晓又昏，六街车马五侯门。
箕山渭水空明月，可是巢由绝子孙。
+++张侹
++++寄人
酷怜风月为多情，还到春时别恨生。
倚柱寻思倍惆怅，一场春梦不分明。
+++方泽
++++武昌阻风
江上春风留客舟，无穷归思满东流。
与君尽日闲临水，贪看飞花忘却愁。
+++景池
++++秋夜宿淮口
露白草犹青，淮舟倚岸停。
风帆几处客，天地两河星。
树静禽眠草，沙寒鹿过汀。
明朝谁结伴，直去泛沧溟。
+++张鸿
++++赠乔尊师
长忌时人识，有家云涧深。
性惟耽嗜酒，贫不破除琴。
静鼓三通齿，频汤一味参。
师最知我，相引坐柽阴。
+++姚揆
++++村行
天淡雨初晴，游人恨不胜。
乱山啼蜀魄，孤棹宿巴陵。
影暗村桥柳，光寒水寺灯。
罢吟思故国，窗外有渔罾。
+++姚揆
++++颍川客舍
素琴孤剑尚闲游，谁共芳尊话唱酬。
乡梦有时生枕上，客情终日在眉头。
云拖雨脚连天去，树夹河声绕郡流。
回首帝京归未得，不堪吟倚夕阳楼。
+++王训
++++独不见
日晚宜春暮，风软上林朝。
对酒近初节，开楼荡夜谣。
石桥通小涧，竹路上青霄。
持底谁见许，长愁成细腰。
+++张炽
++++归去来引
归去来，归期不可违。
相见旋明月，浮云共我归。
+++虞羽客
++++结客少年场行
幽并侠少年，金络控连钱。
窃符方救赵，击筑正怀燕。
轻生辞凤阙，挥袂上祁连。
陆离横宝剑，出没骛征旃。
蒙轮恒顾敌，超乘忽争先。
摧枯逾百战，拓地远三千。
骨都魂已散，楼兰首复传。
龙城含宿雾，瀚海接遥天。
歌吹金微返，振旅玉门旋。
烽火今已息，非复照甘泉。
+++郑渥
++++塞上
出门何处问西东，指画翻为语论同。
到此客头潜觉白，未秋山叶已飘红。
帐前影落传书雁，日下声交失马翁。
早晚回鞭复南去，大衣高盖汉乡风。
+++郑渥
++++洛阳道
客亭门外路东西，多少喧腾事不齐。
杨柳惹鞭公子醉，苎麻掩泪鲁人迷。
通宵尘土飞山月，是处经营夹御堤。
顷刻知音几存殁，半回依约认轮蹄。

++下卷七百七十五
  
+++崔江
++++宜春郡城闻猿
怨抱霜枝向月啼，数声清绕郡城低。
那堪日夜有云雨，便似巫山与建溪。
+++李伉
++++谪宜阳到荆渚
汉江江水水连天，被谪宜阳路几千。
为问野人山鸟语，问予归棹是何年。
+++刘望
++++九嶷山（山在萍乡，上有九嶷仙观）
鼎湖冠剑有遗踪，晋汉真人羽化同。
九转药成丹灶冷，五车云去玉堂空。
仙家日月蓬壶里，尘世烟花梦寐中。
徒有旧山流水畔，老松枝叶苦吟风。
+++易思
++++郡城放猿献卫使君
千岩万壑与云连，放出雕笼任自然。
叶洒惊风啼暮雨，月凝残雪饮流泉。
临岐莫似三声日，避射须依绕树年。
应解感恩寻太守，攀萝时复到楼前。
+++易思
++++题袁州龙兴寺
百尺古松松下寺，宝幡朱盖画珊珊。
闲庭甘露几回落，青石绿苔犹未干。
+++易思
++++山中送弟方质
山中殷勤弟别兄，兄还送弟下山行。
芦花飞处秋风起，日暮不堪闻雁声。
+++易思
++++寻易尊师不遇
烂熳红霞光照衣，苔封白石路微微。
华阳洞里人何在，落尽松花不见归。
+++赵防
++++秋日寄弟
凉风飒庭户，渐疑华发侵。
已经杨柳谢，犹听蟪蛄吟。
雨助滩声出，云连野色深。
鶺鴒今在远，年酒共谁斟。
+++刘廓
++++杨岐山
千峰围古寺，深处敞楼台。
景异寻常处，人须特达来。
松杉寒更茂，岚霭昼还开。
欲续丰碑语，含毫恨不才。
+++姚偓
++++南源山
修径投幽隐，轻裘怯暮寒。
闲僧能解榻，倦客得休鞍。
白雨鸣山麓，青灯语夜阑。
明朝梯石路，更仗笋舆安。
+++戴衢
++++下第夜吟
扰扰东西南北情，何人于此悟浮生。
还缘无月春风夜，暂得独闻流水声。
+++戴衢
++++句
坐落千门日，吟残午夜灯。
+++李建枢
++++咏月
昨夜圆非今夜圆，却疑圆处减婵娟。
一年十二度圆缺，能得几多时少年。
+++谢邈
++++谢人惠琴材
风撼桐丝带月明，羽人乘醉截秋声。
七弦妙制饶仙品，三尺良材称道情。
池小未开春浪泛，岳低犹欠暮云生。
何因乞与元中术，临化无妨膝上横。
+++谢邈
++++谢僧寄拄杖
峭壁猿啼采处深，一枝奇异出孤岑。
感师千里寄来意，发我片云归去心。
窗外冷敲檐冻折，溪边闲点戏鱼沈。
他年必藉相携力，蹇步犹能返故林。
+++唐备
++++失题二首
天若无雪霜，青松不如草。
地若无山川，何人重平道。
一日天无风，四溟波尽息。
心风不吹，波浪高百尺。
+++唐备
++++道傍木
狂风拔倒树，树倒根已露。
上有数枝藤，青青犹未悟。
+++方棫
++++失题（一作陈叔宝诗）
午醉醒来晚，无人梦自惊。
夕阳如有意，长傍小窗明。
+++范夜
++++失题
举意三江竭，兴心四海枯。
南游李邕死，北望宋珪殂。
+++卢群玉
++++失题
酒泻银瓶倒底清，夜深丝竹凤凰鸣。
红妆醉起一花落，更引春风无限情。
+++卢群玉
++++投卢尚书
无力不任为走役，有文安敢滞清平。
从来若把耕桑定，免恃雕虫误此生。
+++杨行敏
++++失题二首
驽骀嘶叫知无定，骐骥低垂自有心。
山上高松溪畔竹，清风才动是知音。
杜鹃花里杜鹃啼，浅紫深红更傍溪。
迟日霁光搜客思，晓来山路恨如迷。
+++张怀
++++吴江别王长史
多年襆被玉山岑，鬓雪欺人忽满簪。
驽马虽然贪短豆，野麋终是忆长林。
鲈鱼未得乘归兴，鸥鸟惟应信此心。
见说新桥好风景，会须乘月濯烦襟。
+++赵湘
++++题天台石桥
白石峰犹在，横桥一径微。
多年无客过，落日有云归。
水净苔生发，山寒树著衣。
如何方广寺，千古去人稀。
+++杨持
++++寄朗陵兄
刺举官犹屈，风谣政已成。
行看换龟组，奏最谒承明。
+++李聪
++++咏麻溪在历阳西一里
泠泠一带清溪水，远派□通历阳市。
涓涓出自碧湖中，流入楚江烟雾里。
+++徐介
++++耒阳杜工部祠堂
手接汨罗水，天心知所存。
固教工部死，来伴大夫魂。
流落同千古，风骚共一源。
消凝伤往事，斜日隐颓垣。
+++李士元
++++登单于台
悔上层楼望，翻成极目愁。
路沿葱岭去，河背玉关流。
马散眠沙碛，兵闲倚戍楼。
残阳三会角，吹白旅人头。
+++李士元
++++登阁
乱后独来登大阁，凭阑举目尽伤心。
长堤过雨人行少，废苑经秋草自深。
破落侯家通永巷，萧条宫树接疏林。
总输释氏青莲馆，依旧重重布地金。

++下卷七百七十六
  
+++冯道之
++++山中作
草堂在岩下，卜居聊自适。
桂气满阶庭，松阴生枕席。
远瞻惟鸟度，旁信无人迹。
霭霭云生峰，潺潺水流石。
颇寻黄卷理，庶就丹砂益。
此即契吾生，何为苦尘役。
+++徐谦
++++短歌二首
穷通皆是运，荣辱岂关身。
不愿门前客，看时逢故人。
意气青云里，爽朗烟霞外。
不羡一囊钱，唯重心襟会。
+++杨达
++++塞下曲
秋日并州路，黄榆落故关。
孤城吹角罢，数骑射雕还。
帐幕遥临水，牛羊自下山。
行人正垂泪，烽火起云间。
+++杨达
++++明妃怨
汉国明妃去不还，马驼弦管向阴山。
匣中纵有菱花镜，羞对单于照旧颜。
+++杨逵
++++送邹尊师归洞庭（一作杨达诗）
众岛在波心，曾居旧隐林。
近闻飞檄急，转忆卧云深。
卖药唯供酒，归舟只载琴。
遥知明月夜，坐石自开襟。
+++魏兼恕
++++送张兵曹赴营田
河曲今无战，王师每务农。
选才当重委，足食乃深功。
草色孤城外，云阴绝漠中。
萧关休叹别，归望在乘骢。
+++贾彦璋
++++晚霁登汝南大云阁
禅宫新歇雨，香阁晚登临。
邑树晴光起，川苗佳气深。
水包城下岸，云细郢中岑。
自叹牵卑日，聊开望远心。
+++贾彦璋
++++宿香山阁
暝望香山阁，梯云宿半空。
轩窗闭潮海，枕席拂烟虹。
朱网防栖鸽，纱灯护夕虫。
一闻鸡唱晓，已见日曈曈。
+++贾彦璋
++++苏著作山池
水树子云家，峰瀛宛不赊。
芥浮舟是叶，莲发岫为花。
酌蚁开春瓮，观鱼凭海查。
游苏多石友，题赠满瑶华。
+++贾彦璋
++++王龙骧墓
昔擅登坛宠，爰光典午朝。
刀悬临益梦，龙启渡江谣。
茂绩当年举，英魂此地销。
唯馀孤垄上，日夕起松飙。
+++欧阳瑾
++++折杨柳
垂柳拂妆台，葳蕤叶半开。
年华枝上见，边思曲中来。
嫩色宜新雨，轻花伴落梅。
朝朝倦攀折，征戍几时回。
+++李叔卿
++++江南曲
湖上女，江南花，无双越女春浣纱。
风似箭，月如弦，少年吴儿晓进船。
郗家子弟谢家郎，乌巾白袷紫香囊。
菱歌思欲绝，楚舞断人肠。
歌舞未终涕双陨，旧宫坡阤才嶙隐。
西山暮雨过江来，北渚春云沿海尽。
渡口水流缓，妾归宵剩迟。
含情为君再理曲，月华照出澄江时。

+++李叔卿
++++芳树
春看玫瑰树，西邻即宋家。
门深重暗叶，墙近度飞花。
影拂桃阴浅，香传李径斜。
靓妆愁日暮，流涕向窗纱。
+++熊曜
++++送杨谏议赴河西节度判官兼呈韩王二侍御
贤哉征西将，幕府多俊人。
筹议秉刀尺，话言在经纶。
先鞭羡之子，走马辞咸秦。
庭论许名实，数公当即真。
行行弄文翰，婉婉光使臣。
今者所从谁，不闻歌苦辛。
黄云萧关道，白日惊沙尘。
虏寇有时猎，汉兵行复巡。
王师已无战，传檄奉良臣。
+++李宾
++++登巴陵开元寺西阁赠衡岳僧方外
衡岳有开士，五峰秀贞骨。
见君万里心，海水照秋月。
大臣南溟去，问道皆请谒。
洒以甘露言，清凉润肌发。
湖海落天镜，香阁凌银阙。
登眺餐惠风，心花期启发。
+++李宾
++++登瓦官寺阁
晨登瓦官阁，极眺金陵城。
钟山对北户，淮水入南荣。
漫漫雨花落，嘈嘈天乐鸣。
两廊振法鼓，四角吹风筝。
杳无霄汉上，仰攀日月行。
山空霸气灭，地古寒阴生。
寥廓云海晚，苍茫宫观平。
门馀阊阖字，楼识凤凰名。
雷作百川动，神扶万栱倾。
灵光一向贵，长此镇吴京。
+++唐尧臣
++++金陵怀古
晋末英雄起，神器沦荒服。
胡月蚀中原，白日升旸谷。
金陵实形胜，关山固重复。
巨壑隍北壖，长江堑西隩。
凿山拟嵩华，穿地象伊穀。
草昧席罗图，荜路戴黄屋。
一时因地险，五世享天禄。
礼乐何煌煌，文章纷郁郁。
多士春林秀，作颂清风穆。
出入三百年，朝事几翻覆。
搀抢如云勃，鲸鲵旋自曝。
倦闻金鼎移，骤睹灵龟卜。
吁嗟王气尽，坐悲天运倏。
天道何茫茫，善淫乃相复。
行路偏衣半，遂亡大梁族。
日隐汀洲上，登舻𦪇川陆。
月回吴山树，风闻楚江鹄。
因依兰蕙丛，采襭不盈掬。
+++郑缙
++++咏浮沤为辛明府作
行潦散轻沤，清规吐未收。
雨来波际合，风起浪中浮。
晶晃明苔砌，参差绕芥舟。
影疑星泛晓，光似露涵秋。
皎皎珠同净，漂漂梗共流。
洁容无变染，圆知有谦柔。
欲作微涓效，先从淡水游。
+++郑缙
++++莺（一作孙处玄诗）
欲啭声犹涩，将飞羽未调。
高风不借便，何处得迁乔。
+++吴英秀
++++鹦鹉
莫把金笼闭鹦鹉，个个聪明解人语。
忽然更向君前言，三十六宫愁几许。
+++陈凝
++++马
未明龙骨骏，幸得到神州。
自有千金价，宁忘伯乐酬。
虽知殊款段，莫敢比骅骝。
若遇追风便，当轩一举头。
+++伊梦昌
++++凤
好是山家凤，歌成非楚鸡。
毫光洒风雨，纹彩动云霓。
竹实不得饱，桐孙何足栖。
岐阳今好去，律吕正凄凄。
+++郑严
++++送韦员外赴朔方
白露边秋早，皇华戎事催。
已推仙省妙，更是幕中才。
出饯倾朝列，深功伫帝台。
坐闻长策利，终见勒铭回。
+++柳曾
++++险竿行
山险惊摧輈，水险能覆舟。
奈何平地不肯立，走上百尺高竿头。
我不知尔是人耶复猱耶，使我为尔长叹嗟。
我闻孝子不许国，忠臣不爱家。
尔今轻命重黄金，忠孝两亏徒尔夸。
始以险技悦君目，终以贪心媚君禄。
百尺高竿百度缘，一足参差一家哭。
险竿儿，听我语，更有险徒险于汝。
重于权者失君恩，落向天涯海边去。
险竿儿，尔须知，险途欲往尔可思。
上得不下下不得，我谓此辈险于险竿儿。
+++牛殳
++++琵琶行
何人劚得一片木，三尺春冰五音足。
一弹决破真珠囊，迸落金盘声断续。
飘飘飖飖寒丁丁，虫豸出蛰神鬼惊。
秋鸿叫侣代云黑，猩猩夜啼蛮月明。
潏潏汩汩声不定，胡雏学汉语未正。
若似长安月蚀时，满城敲鼓声噒噒。
青山飞起不压物，野水流来欲湿人。
伤心忆得陈后主，春殿半酣细腰舞。
黄莺百舌正相呼，玉树后庭花带雨。
二妃哭处山重重，二妃没后云溶溶。
夜深霜露锁空庙，零落一丛斑竹风。
金谷园中草初绿，石崇一弄思归曲。
当时二十四友人，手把金杯听不足。
又似贾客蜀道间，千铎万磬鸣空山。
未若此调呦呦兮啁啁，嘈嘈兮啾啾。
引之于山，兽不能走。
吹之于水，鱼不能游。
方知此艺不可有，人间万事凭双手。
若何为我再三弹，送却花前一尊酒。

+++牛殳
++++方响歌
乐中何乐偏堪赏，无过夜深听方响。
缓击急击曲未终，暴雨飘飘生坐上。
铿铿铛铛寒重重，盘涡蹙派鸣蛟龙。
高楼漏滴金壶水，碎电打著山寺钟。
又似公卿入朝去，环珮鸣玉长街路。
忽然碎打入破声，石崇推倒珊瑚树。
长短参差十六片，敲击宫商无不遍。
此乐不教外人闻，寻常只向堂前宴。

+++卫光一
++++经太华
太华五千寻，重岩合沓起。
势飞白云外，影倒黄河里。
上有千莲叶，服之久不死。
山高采难得，叹息徒仰止。
+++林璠
++++季夏入北山
整驾俟明发，逶迤历险途。
天形逼峰尽，地势入溪无。
树绕圆潭密，云横叠障孤。
谁怜后时者，六月未南图。
+++颜胄
++++适思
芳岁不我与，飒然凉风生。
繁华扫地歇，蟋蟀充堂鸣。
感物增忧思，奋衣出游行。
行值古墓林，白骨下纵横。
田竖鞭髑髅，村童扫精灵。
精灵无奈何，像设安所荣。
石人徒瞑目，表柱烧无声。
试读碑上文，乃是昔时英。
位极君诏葬，勋高盈忠贞。
宠终禁樵采，立嗣修坟茔。
运否前政缺，群盗多蚊虻。
即此丘垄坏，铁心为沾缨。
当其崇树日，岂意侵夺并。
冥漠生变故，凄凉结幽明。
悲端岂自我，外物纷相萦。
所适非所见，前登江上城。
倚楼临绿水，一望解伤情。

++下卷七百七十七
  
+++邢象玉
++++古意
家中酒新熟，园里叶初荣。
伫杯欲取醉，悒然思友生。
忽闻有奇客，何姓复何名。
嗜酒陶彭泽，能琴阮步兵。
何须问寒暑，径共坐山亭。
举袂祛啼鸟，扬巾扫落英。
心神无俗累，歌咏有新声。
新声是何曲，沧浪之水清。
+++张敬徽
++++采莲曲
游女泛江晴，莲红水复清。
竞多愁日暮，争疾畏船倾。
波动疑钗落，风生觉袖轻。
相看未尽意，归浦棹歌声。
+++徐玄之
++++采莲
越艳荆姝惯采莲，兰桡画楫满长川。
秋来江上澄如练，映水红妆如可见。
此时莲浦珠翠光，此日荷风罗绮香。
纤手周游不暂息，红英烂熳殊未极。
夕鸟栖林人欲稀，长歌哀怨采莲归。

+++郭汭
++++同崔员外温泉宫即事
辇辂移双阙，宸游整六师。
天回紫微座，日转羽林旗。
雷气寒戈戟，军容壮武貔。
弓鸣射雁处，泉暖跃龙时。
惠化成观俗，讴谣入赋诗。
同欢王道盛，相与咏雍熙。
+++权彻
++++题沈黎城
苏子卧北海，马翁渡南洲。
迹恨事乃立，功达名遂休。
夜闻羽书至，召募此边州。
铁骑耀楚甲，玉匣横吴钩。
雪厚群山冻，蓬飞荒塞秋。
久戍曷辞苦，数战期封侯。
不学竖儒辈，谈经空白头。
+++豆卢回
++++登乐游原怀古
缅惟汉宣帝，初谓皇曾孙。
虽在襁褓中，亦遭巫蛊冤。
至哉丙廷尉，感激义弥敦。
驰逐莲勺道，出入诸陵门。
一朝风云会，竟登天位尊。
握符升宝历，负扆御华轩。
赫奕文物备，葳蕤休瑞繁。
卒为中兴主，垂名于后昆。
雄图奄已谢，馀址空复存。
昔为乐游苑，今为狐兔园。
朝见牧竖集，夕闻栖鸟喧。
萧条灞亭岸，寂寞杜陵原。
幂䍥野烟起，苍茫岚气昏。
二曜屡回薄，四时更凉温。
天道尚如此，人理安可论。
+++张南容
++++静女歌
静女乐于静，动合古人则。
妙年工诗书，弱岁勤组织。
端居愁若痴，谁复理容色。
十五坐幽闺，四邻不相识。
夭夭邻家子，百花装首饰。
日月淇上游，笑人不逾阈。
河水自浊济自清，仙台蛾眉秦镜明。
为照齐王门下丑，何如汉帝掌中轻。

+++沈徽
++++古兴二首
蔓草自细微，女萝始夭夭。
夤缘至百尺，荣耀非一朝。
敷色高碧岭，流芳薄丹霄。
如何摧秀木，正为馀波漂。
茎叶落岩迹，英蕤从风飙。
洪柯不足恃，况乃托陵苕。
长安富豪右，信是天下枢。
戚里笙歌发，禁门冠盖趋。
攀云无丑士，唾地尽成珠。
日晏下双阙，烟花乱九衢。
恩荣在片言，零落亦须臾。
何意还自及，曲池今已芜。
+++林琨
++++晚望（一作夕次华阴北亭）
清晨孤亭里，极目对前岑。
远与天水合，长霞生夕林。
苍然平楚意，杳霭半秋阴。
落日川上尽，关城云外深。
方予事岩壑，及此欲抽簪。
诗就蓬山道，还兹契宿心。
+++吴象之
++++阳春歌
帘低晓露湿，帘卷莺声急。
欲起把箜篌，如凝彩弦涩。
孤眠愁不转，点泪声相及。
净扫阶上花，风来更吹入。
+++吴象之
++++少年行
承恩借猎小平津，使气常游中贵人。
一掷千金浑是胆，家无四壁不知贫。
+++郑德玄
++++晚至乡亭
长亭日已暮，驻马暂盘桓。
山川杳不极，徒侣默相看。
云夕荆台暗，风秋郢路寒。
客心一如此，谁复采芳兰。
+++张轸
++++舟行旦发
夜帆时未发，同侣暗相催。
山晓月初下，江鸣潮欲来。
稍分扬子岸，不辨越王台。
自客水乡里，舟行知几回。
+++蔡文恭
++++奉和夏日游山应制
首夏林壑清，薄暮烟霞上。
连岩耸百仞，绝壑临千丈。
照灼晚花鲜，潺湲夕流响。
悠然动睿思，息驾寻真赏。
掞彼涡川作，怀兹洛滨想。
窃吹等齐竽，何用承恩奖。
+++贾宗
++++旅泊江津言怀
征途几迢递，客子倦西东。
乘流如泛梗，逐吹似惊蓬。
飘飖万里外，辛苦百年中。
异县心期阻，他乡风月同。
云归全岭暗，日落半江红。
自然堪迸泪，非是泣途穷。
+++唐尧客
++++大梁行
客有成都来，为我弹鸣琴。
前弹别鹤操，后奏大梁吟。
大梁伤客情，荒台对古城。
版筑有陈迹，歌吹无遗声。
雄哉魏公子，畴日好罗英。
秀士三千人，煌煌列众星。
金槌夺晋鄙，白刃刎侯嬴。
邯郸救赵北，函谷走秦兵。
君子荣且昧，忠信莫之明。
间谍忽来及，雄图靡克成。
千龄万化尽，但见汴水清。
旧国多孤垒，夷门荆棘生。
苍梧彩云没，湘浦绿池平。
闻有东山去，萧萧班马鸣。
河洲搴宿莽，日夕泪沾缨。
因之唁公子，慷慨此歌行。
+++朱晦
++++秋日送别
荒郊古陌时时断，野水浮云处处秋。
唯有河边衰柳树，蝉声相送到扬州。
+++石召
++++送人归山
相逢唯道在，谁不共知贫。
归路分残雨，停舟别故人。
霜明松岭晓，花暗竹房春。
亦有栖闲意，何年可寄身。
+++石召
++++早行遇雪
荒郊昨夜雪，羸马又须行。
四顾无人迹，鸡鸣第一声。
+++林珝
++++送安养阎主簿还竹寺
分手怨河梁，南征历汉阳。
江山追宋玉，云雨梦襄王。
醉里宜城近，歌中郢路长。
更寻栖枳处，犹是念仇香。
+++卫叶
++++晚投南村
客行逢日暮，原野散秋晖。
南陌人初断，西林鸟尽归。
暗蓬沙上转，寒叶月中飞。
村落无多在，声声近捣衣。

++下卷七百七十八
  
+++李季华
++++题季子庙
季子让社稷，又能听国风。
宁知千载后，蘋藻冷祠宫。
+++王玄
++++听琴
拂尘开按匣，何事独颦眉。
调俗不乐，正声君自知。
+++李归唐
++++失鹭鹚
惜养来来岁月深，笼开不见意沈吟。
也知只在秋江上，明月芦花何处寻。
+++朱光弼
++++铜雀妓
魏王铜雀妓，日暮管弦清。
一见西陵树，心悲舞不成。
+++朱光弼
++++宫词
梦里君王近，宫中河汉高。
秋风能再热，团扇不辞劳。
+++顾甄远
++++惆怅诗九首
魂黯黯兮情脉脉，帘风清兮窗月白。
梦惊枕上炉烬销，不见蕊珠宫里客。
禁漏声稀蟾魄冷，纱厨筠簟波光净。
独坐愁吟暗断魂，满窗风动芭蕉影。
别恨离肠空恻恻，风动虚轩池水白。
莫言灵圃步难寻，有心终效偷桃客。
愁遇人间好风景，焦桐韵满华堂静。
鉴鸾钗燕恨何穷，忍向银床空抱影。
绿槐影里傍青楼，陌上行人空举头。
烟水露花无处问，摇鞭凝睇不胜愁。
役尽心神销尽骨，恩情未断忽分离。
平生此恨无言处，只有衣襟泪得知。
浓醪艳唱愁难破，骨瘦魂消病已成。
若为多罗年少死，始甘人道有风情。
泪满罗衣酒满卮，一声歌断怨伤离。
如今两地心中事，直是瞿昙也不知。
横泥杯觞醉复醒，愁牵时有小诗成。
早知惹得千般恨，悔不天生解薄情。
+++魏峦
++++登清居台
迤逦清居台，连延白云外。
侧聆天上语，下视飞鸟背。
+++柳明献
++++游昌化精舍
宝台侵汉远，金地接霞高。
何必游天外，忻此契卢敖。
+++蔡昆
++++善卷先生坛
几到坛边登阁望，因思遗迹咏今朝。
当时为有重华出，不是先生傲帝尧。
+++蔡昆
++++句
飘飘随暮雨，飒飒落秋山。（《落叶》，王正字《诗格》）
+++令狐挺
++++题鄜州相思铺（一作令狐楚诗）
谁把相思号此河，塞垣车马往来多。
只应自古征人泪，洒向空川作逝波。
+++滕潜
++++凤归云二首
金井栏边见羽仪，梧桐枝上宿寒枝。
五陵公子怜文彩，画与佳人刺绣衣。
饮啄蓬山最上头，和烟飞下禁城秋。
曾将弄玉归云去，金翿斜开十二楼。
+++夏侯子云
++++药圃
绿叶红英遍，仙经自讨论。
偶移岩畔菊，锄断白云根。
+++方愚
++++读孝经
星彩满天朝北极，源流是处赴东溟。
为臣为子不忠孝，辜负宣尼一卷经。
+++潘雍
++++赠葛氏小娘子
曾闻仙子住天台，欲结灵姻愧短才。
若许随君洞中住，不同刘阮却归来。
+++梁陟
++++送孙舍人归湘州
盛才倾世重，清论满朝归。
作隼他年计，为鸳此日飞。
比肩移日近，抗首出郊畿。
为报清漳水，分明照锦衣。
+++朱延
++++再登河阳城怀古
客游倦旅思，憩驾陟崇墉。
元凯标奇迹，安仁擅美踪。
远近浊河流，出没青山峰。
伫想空不极，怀古怅无从。
+++寇埴
++++题莹上人院
舍筏求香偈，因泉演妙音。
是明捐俗网，何独在山林。
缭绕藤轩密，逶迤竹径深。
为传同学志，兹宇可清心。
+++冯渚
++++燕衔泥（一作冯著诗）
双燕碌碌飞入屋，屋中老人喜燕归，裴回绕我床头飞。
去年为尔逐黄雀，雨多屋漏泥土落。
尔莫厌老翁茅屋低，梁头作窠梁下栖。
尔不见东家黄鷇鸣啧啧，蛇盘瓦沟鼠穿壁。
豪家大屋尔莫居，骄儿少妇采尔雏。
井旁写水泥自足，衔泥上屋随尔欲。

++下卷七百七十九
  
+++王约
++++日暖万年枝
霭霭彤庭里，沈沈玉砌陲。
初升九华日，潜暖万年枝。
煦妪光偏好，青葱色转宜。
每因韶景丽，长沐惠风吹。
隐映当龙阙，氛氲隔凤池。
朝阳光照处，唯有近臣知。
+++郭求
++++日暖万年枝
旭日升溟海，芳枝散曙烟。
温仁临树久，煦妪在条偏。
阳德符君惠，嘉名表圣年。
若承恩渥厚，常属栋梁贤。
生植虽依地，光华只信天。
不才堪仄陋，徒望向荣先。
+++郑师贞
++++日暖万年枝
禁树敷荣早，偏将丽日宜。
光摇连北阙，影泛满南枝。
得地方知照，逢时异赫曦。
叶和盈数积，根是永年移。
宵露犹残润，薰风更共吹。
馀晖诚可托，况近凤凰池。
+++石殷士
++++日华川上动
曙霞攒旭日，浮景弄晴川。
晃曜层潭上，悠扬极浦前。
岸高时拥媚，波远渐澄鲜。
萍实空随浪，珠胎不照渊。
早暄依曲渚，微动触轻涟。
孰假咸池望，幽情得古篇。
+++石殷士
++++闻击壤
尧年听野老，击壤复何云。
自谓欢由己，宁知德在君。
气平闲易畅，声贺作难分。
耕凿方随日，恩威比望云。
篑桴均下调，和木等南薰。
无落于吾事，谁将帝力闻。
+++柴宿
++++初日照华清宫
灵山初照泽，远近见离宫。
影动参差里，光分缥缈中。
鲜飙收晚翠，佳气满晴空。
林润温泉入，楼深复道通。
璇题生炯晃，珠缀引𦜩胧。
凤辇何时幸，朝朝此望同。
+++柴宿
++++瑜不掩瑕
朗玉微瑕在，分明异璞瑜。
坚贞宁可杂，美恶自能殊。
待价知弥久，称忠定不诬。
光辉今见黜，毫发外呈符。
岂假良工指，堪为达士模。
他山傥磨琢，慕爱是洪炉。
+++陶拱
++++秋日悬清光
秋至云容敛，天中日景清。
悬空寒色净，委照曙光盈。
泫泫看弥上，辉辉望最明。
烟霞轮乍透，葵藿影初生。
鉴下应无极，升高自有程。
何当回盛彩，一为表精诚。
+++刘𤥟
++++三让月成魄（不得泛说乡饮之事）
为礼依天象，周旋逐月成。
教人三让美，为客一宵生。
初进轮犹暗，终辞影渐明。
幸陪宾主位，取舍任亏盈。
+++朱华
++++海上生明月
皎皎秋中月，团圆海上生。
影开金镜满，轮抱玉壶清。
渐出三山岊，将凌一汉横。
素娥尝药去，乌鹊绕枝惊。
照水光偏白，浮云色最明。
此时尧砌下，蓂荚自将荣。
+++戴察
++++月夜梧桐叶上见寒露
萧疏桐叶上，月白露初团。
滴沥清光满，荧煌素彩寒。
风摇愁玉坠，枝动惜珠干。
气冷疑秋晚，声微觉夜阑。
凝空流欲遍，润物净宜看。
莫厌窥临倦，将晞聚更难。
+++孙顾
++++清露被皋兰
九皋兰叶茂，八月露华清。
稍与秋阴合，还将晓色并。
向空罗细影，临水泫微明。
的皪添幽兴，芊绵动远情。
夕芳人未采，初降鹤先惊。
为感生成惠，心同葵藿倾。
+++孙頠
++++宿烟含白露
析析有新意，微微曙色幽。
露含疏月净，光与晓烟浮。
迥野遥凝素，空林望已秋。
著霜寒未结，凝叶滴还流。
比玉偏清洁，如珠讵可收。
裴回阡陌上，瞻想但淹留。
+++孙頠
++++送薛大夫和蕃
亚相独推贤，乘轺向远边。
一心倾汉日，万里望胡天。
忠信皇恩重，要荒圣德传。
戎人方屈膝，塞月复婵娟。
别思流莺晚，归朝候雁先。
当书外垣传，回奏赤墀前。
+++陈璀
++++风光草际浮
春风泛摇草，旭日遍神州。
已向花间积，还来叶上浮。
晓光缘圃丽，芳气满街流。
澹荡依朱萼，飖飏带玉沟。
向空看转媚，临水见弥幽。
况被崇兰色，王孙正可游。
+++裴杞
++++风光草际浮
澹荡和风至，芊绵碧草长。
徐吹遥扑翠，半偃乍浮光。
叶似翻宵露，丛疑扇夕阳。
逶迤明曲渚，照耀满回塘。
白芷生还暮，崇兰泛更香。
谁知揽结处，含思向馀芳。
+++陈祜
++++风光草际浮
香发王孙草，春生君子风。
光摇低偃处，影散艳阳中。
稍稍移蘋末，微微转蕙丛。
浮烟倾绿野，远色澹晴空。
泛彩池塘媚，含芳景气融。
清晖谁不挹，几许赏心同。
+++吴秘
++++风光草际浮
草色春沙里，风光晓正幽。
轻明摇不散，郁昱丽仍浮。
吹缓苗难转，晖闲叶本柔。
碧凝烟彩入，红是日华流。
耐可披襟对，谁应满掬收。
恭闻掇芳客，为此尚淹留。
+++张复元
++++风光草际浮
纤纤春草长，迟日度风光。
靃靡含新彩，霏微笼远芳。
殊姿媚原野，佳色满池塘。
最好垂清露，偏宜带艳阳。
浅深浮嫩绿，轻丽拂馀香。
好助莺迁势，乘时冀便翔。
+++穆寂
++++冬至日祥风应候
节逢清景至，占气二仪中。
独喜登台日，先知应候风。
呈祥光舜化，表庆感尧聪。
既与乘时叶，还将入律同。
微微万井遍，习习九门通。
更绕炉烟起，殷勤报岁功。
+++穆寂
++++清风戒寒
风清物候残，萧洒报将寒。
扫得天衢静，吹来眼界宽。
条鸣方有异，虫思乱无端。
就树收鲜腻，冲池起涩澜。
过山岚可掬，度月色宜看。
华实从兹始，何嗟岁序殚。
+++王景中
++++风草不留霜
繁霜当永夜，寒草正惊风。
飘素衰蘋末，流光晚蕙丛。
悠扬方泛影，皎洁却飞空。
不定离披际，难凝蘙荟中。
低昂闲散质，肃杀想成功。
独感玄晖咏，依依此夕同。
+++邓倚
++++春云
摇曳自西东，依林又逐风。
势移青道里，影泛绿波中。
夕霁方明日，朝阳复蔽空。
度关随去马，出塞引归鸿。
色任寒暄变，光将远近同。
为霖如见用，还得助成功。
+++汤洙
++++登云梯
谢客常游处，层峦枕碧溪。
经过殊俗境，登陟象云梯。
步步劳山屐，行行蹑涧霓。
迥临天路广，俯眺夕阳低。
赏咏情弥惬，风尘事已睽。
前修如可慕，投足固思齐。
+++殷琮
++++登云梯
碧落远澄澄，青山路可升。
身轻疑易蹋，步独觉难凭。
逦迤排将近，回翔势渐登。
上宁愁屈曲，高更喜超腾。
江树遥分蔼，山岚宛若凝。
赤城容许到，敢惮百千层。
+++朱延龄
++++秋山极天净
雨洗高秋净，天临大野闲。
葱茏清万象，缭绕出层山。
日落千峰上，云销万壑间。
绿萝霜后翠，红叶雨来殷。
散彩辉吴甸，分形压楚关。
欲寻霄汉路，延首愿登攀。

++下卷七百八十
  
+++郑蕡
++++春台晴望
追赏层台迥，登临四望频。
熙熙山雨霁，处处柳条新。
草长秦城夕，花明汉苑春。
晴林翻去鸟，紫陌阅行人。
旅客风尘厌，山家梦寐亲。
迁莺思出谷，鶱翥待芳辰。
+++郑蕡
++++天骥呈材
毛骨合天经，拳奇步骤轻。
曾邀于阗驾，新出贰师营。
喷勒金铃响，追风汗血生。
酒亭留去迹，吴坂认嘶声。
力可通衢试，材堪圣代呈。
王良如顾盻，垂耳欲长鸣。
+++裴元
++++律中应钟（一作裴次元诗）
律穷方数寸，室暗在三重。
伶管灰先动，秦正节已逢。
商声辞玉笛，羽调入金钟。
密叶翻霜彩，轻冰敛水容。
望鸿南去绝，迎气北来浓。
愿托无凋性，寒林自比松。
+++杜周士
++++闰月定四时
得闰因贞岁，吾君敬授时。
体元承夏道，推历法尧咨。
直取归馀改，非如再失欺。
葭灰初变律，斗柄正当离。
寒暑功前定，春秋气可推。
更怜幽谷羽，鸣跃尚须期。
+++乐伸
++++闰月定四时
圣代承尧历，恒将闰正时。
六旬馀可借，四序应如期。
分至宁愆素，盈虚信不欺。
斗杓重指甲，灰琯再推离。
羲氏兼和氏，行之又则之。
愿言符大化，永永作元龟。
+++徐至
++++闰月定四时
积数归成闰，羲和职旧司。
分铢标斗建，盈缩正人时。
节候潜相应，星辰自合期。
寸阴宁越度，长历信无欺。
定向铜壶辨，还从玉律推。
高明终不谬，委鉴本无私。
+++纥干讽
++++新阳改故阴
律管才推候，寒郊忽变阴。
微和方应节，积惨已辞林。
暗觉馀澌断，潜惊丽景侵。
禁城佳气换，北陆翠烟深。
有截知遐布，无私荷照临。
韶光如可及，莺谷免幽沈。
+++朱休
++++春水绿波
芳时淑气和，春水澹烟波。
滉漾滋兰杜，沦涟长芰荷。
晚光扶翠潋，潭影写青莎。
归雁追飞尽，纤鳞游泳多。
朝宗终到海，润下每盈科。
愿假中流便，从兹发棹歌。
+++李沛
++++海水不扬波
明朝崇大道，寰海免波扬。
既合千年圣，能安百谷王。
天心随泽广，水德共灵长。
不挠鱼弥乐，无澜苇可航。
化流沾率土，恩浸及殊方。
岂只朝宗国，惟闻有越裳。
+++李沛
++++四水合流
禹凿山川地，因通四水流。
萦回过凤阙，会合出皇州。
天影长波里，寒声古度头。
入河无昼夜，归海有谦柔。
顺物宜投石，逢时可载舟。
羡鱼犹未已，临水欲垂钩。
+++成崿
++++登圣善寺阁望龙门
高阁聊登望，遥分禹凿门。
刹连多宝塔，树满给孤园。
香境超三界，清流振陆浑。
报慈弘孝理，行道得真源。
空净祥烟霁，时光受日温。
愿从初地起，长奉下生尊。
+++夏侯楚
++++秋霁望庐山瀑布
常思瀑布幽，晴晀喜逢秋。
一带连青嶂，千寻倒碧流。
湿云应误鹤，翻浪定惊鸥。
星浦虹初下，炉峰烟未收。
岩高时褭褭，天净起悠悠。
傥见朝宗日，还须济巨舟。
+++胡权
++++济川用舟楫
渺渺水连天，归程想几千。
孤舟辞曲岸，轻楫济长川。
迥指波涛雪，回瞻岛屿烟。
心迷沧海上，目断白云边。
泛滥虽无定，维持且自专。
还如圣明代，理国用英贤。
+++郭邕
++++洛出书
德合天贶呈，龙飞圣人作。
光宅被寰区，图书荐河洛。
象登四气顺，文辟九畴错。
氤氲瑞彩浮，左右灵仪廓。
微造功不宰，神行利攸博。
一见皇家庆，方知禹功薄。
+++张钦敬
++++洛出书
浮空九洛水，瑞圣千年质。
奇象八卦分，图书九畴出。
含微卜筮远，抱数阴阳密。
中得天地心，傍探鬼神吉。
昔闻夏禹代，今献唐尧日。
谬此叙彝伦，寰宇贺清谧。
+++叔孙玄观
++++洛出书
清洛含温溜，玄龟荐宝书。
波开绿字出，瑞应紫宸居。
物著群灵首，文成列卦初。
美珍翔阁凤，庆迈跃舟鱼。
俾姒惟何远，休皇复在诸。
东都主人意，歌颂望乘舆。
+++王季友
++++玉壶冰
玉壶知素结，止水复中澄。
坚白能虚受，清寒得自凝。
分形同晓镜，照物掩宵灯。
璧映圆光入，人惊爽气凌。
金罍何足贵，瑶席几回升。
正值求珪瓒，提携共饮冰。
+++南巨川
++++美玉
抱玉将何适，良工正在斯。
有瑕宁自掩，匪石幸君知。
雕琢嗟成器，缁磷志不移。
饰樽光宴赏，入珮奉威仪。
象德曾留记，如虹窃可奇。
终希逢善价，还得桂林枝。
+++丁居晦
++++琢玉
卞玉何时献，初疑尚在荆。
琢来闻制器，价衒胜连城。
虹气冲天白，云浮入信贞。
珮为廉节德，杯作侈奢名。
露璞方期辨，雕文幸既成。
他山岂无石，宁及此时呈。
+++辛宏
++++白珪无玷
片玉表坚贞，逢时宝自呈。
色鲜同雪白，光润夺冰清。
皎皎无瑕玷，锵锵有珮声。
昆山标重价，垂棘振香名。
抱璞心常苦，全真道未行。
琢磨忻大匠，还冀动连城。
+++康翊仁
++++鲛人潜织
珠馆冯夷室，灵鲛信所潜。
幽闲云碧牖，滉漾水精帘。
机动龙梭跃，丝萦藕淬添。
七襄牛女恨，三日大人嫌。
透手击吴练，凝冰笑越缣。
无因听札札，空想濯纤纤。
+++陈中师
++++瑕瑜不相掩
出石温然玉，瑕瑜素在中。
妍媸因异彩，音韵信殊风。
让美心方并，求疵意本同。
光华开缜密，清润仰磨砻。
秀质非攘善，贞姿肯废忠。
今来傥成器，分别在良工。
+++管雄甫
++++戛玉有馀声
戛玉音难尽，凝人思转清。
依稀流户牖，仿佛在檐楹。
更逐松风起，还将涧水并。
乐中和旧曲，天际转馀声。
漂渺浮烟远，温柔入耳轻。
想如君子佩，时得上堂鸣。
+++邓陟
++++珠还合浦
至宝含冲粹，清虚映浦湾。
素辉明荡漾，圆彩色玢㻞。
昔逐诸侯去，今随太守还。
影摇波里月，光动水中山。
鱼目徒相比，骊龙乍可攀。
愿将车饰用，长得耀君颜。
+++吕价
++++浊水求珠
至宝诚难得，潜光在浊流。
深沈当处晦，皎洁庶来求。
缀履将还用，褰裳必更收。
蚌胎应自别，鱼目岂能俦。
日彩逢高鉴，星光讵暗投。
不因今日取，泥滓出无由。
+++苑䛆
++++暗投明珠
至宝欣怀日，良兹岂可俦。
神光非易鉴，夜色信难投。
错落珍寰宇，圆明隔浅流。
精灵辞合浦，素彩耀神州。
抱影希人识，承时望帝求。
谁言按剑者，猜忌却生雠。
+++罗泰
++++暗投明珠
媚川时未识，在掌共传名。
报德能欺暗，投人自欲明。
月临幽室朗，星没晓河倾。
的皪骊龙颔，荧煌彩凤呈。
守恩辞合浦，擅美掩连城。
鱼目应难近，谁知按剑情。
+++崔藩
++++暗投明珠
至宝看怀袖，明珠出后收。
向人光不定，离掌势难留。
皎澈虚临夜，孤圆冷莹秋。
乍来惊月落，疾转怕星流。
有泪甘瑕弃，无媒自暗投。
今朝感恩处，将欲报隋侯。
+++李勋
++++泗滨得石磬
浮磬潜清深，依依呈碧浔。
出水见贞质，在悬含玉音。
对此喜还叹，几秋还到今。
器古契良觌，韵和谐宿心。
何为值明鉴，适得离幽沈。
自兹入清庙，无复泥沙侵。

++下卷七百八十一
  
+++赵铎
++++玄元皇帝应见贺圣祚无疆
圣主今司契，神功格上玄。
岂唯求傅野，更有叶钧天。
审梦西山下，焚香北阙前。
道光尊圣日，福应集灵年。
咫尺真容近，巍峨大象悬。
觞从百寮献，形为万方传。
声教唯皇矣，英威固邈然。
惭无美周颂，徒上祝尧篇。
+++徐元鼎
++++太常寺观舞圣寿乐
舞字传新庆，人文迈旧章。
冲融和气洽，悠远圣功长。
盛德流无外，明时乐未央。
日华增顾眄，风物助低昂。
翥凤方齐首，高鸿忽断行。
云门与兹曲，同是奉陶唐。
+++严巨川
++++太清宫闻滴漏
玉漏移中禁，齐车入太清。
渐知催辨色，复听续馀声。
乍逐微风转，时因杂珮轻。
青楼人罢梦，紫陌骑将行。
残魄栖初尽，馀寒滴更生。
惭非朝谒客，空有振衣情。
+++严巨川
++++仲秋太常寺观公卿辂车拜陵
南吕初开律，金风已戒凉。
拜陵将展敬，车辂俨成行。
士庶观祠礼，公卿习旧章。
郊原佳气引，园寝瑞烟长。
卤簿辞丹阙，威仪列太常。
圣心何所寄，惟德在无忘。
+++吕炅
++++贡举人谒先师闻雅乐
礼圣来群彦，观光在此时。
闻歌音乍远，合乐和还迟。
调朗能谐竹，声微又契丝。
轻泠流簨簴，缭绕动缨緌。
九变将随节，三终必尽仪。
国风由是正，王化自雍熙。
+++刘公兴
++++望凌烟阁
画阁凌虚构，遥瞻在九天。
丹楹崇壮丽，素壁绘勋贤。
霭霭浮元气，亭亭出瑞烟。
近看分百辟，远揖误群仙。
图列青云外，仪刑紫禁前。
望中空霁景，骧首几留连。
+++王卓
++++观北番谒庙
肃肃层城里，巍巍祖庙清。
圣恩覃布濩，异域献精诚。
冠盖分行列，戎夷变姓名。
礼终齐百拜，心洁尽忠贞。
瑞气千重色，箫韶九奏声。
仗移迎日转，旆动逐风轻。
休运威仪盛，丰年俎豆盈。
不堪惭颂德，空此望簪缨。
+++石倚
++++舞干羽两阶
干羽能柔远，前阶舞正陈。
欲称文德盛，先表乐声新。
肃肃行初列，森森气益振。
动容和律吕，变曲静风尘。
化美超千古，恩波及七旬。
已知天下服，不独有苗人。
+++叶元良
++++御制段太尉碑
多难全高节，时清轸圣君。
园茔标石篆，雨露降天文。
义激忠贞没，词伤兰蕙焚。
国人皆堕泪，王府已铭勋。
揭出临新陌，长留对古坟。
睿情幽感处，应使九泉闻。
+++裴大章
++++恩赐魏文贞公诸孙旧第，以导直臣
邢茅虽旧锡，邸第是初荣。
迹往伤遗事，恩深感直声。
云孙方庆袭，池馆忽春生。
甃开泉井，新禽绕画楹。
自然垂带砺，况复激忠贞。
必使千年后，长书竹帛名。
+++崔宗
++++恩赐耆老布帛（一作李绛诗）
涣汗中天发，殊私海外存。
衰颜逢圣代，华发受皇恩。
烛物明尧日，垂衣辟禹门。
惜时悲落景，赐帛慰馀魂。
厚泽沾祥咏，微生保子孙。
盛明今尚齿，欢洽九衢樽。
+++郑馥
++++东都父老望幸
鸾舆秦地久，羽卫洛阳空。
彼土虽凭固，兹川乃得中。
龙颜觐白日，鹤发仰清风。
望幸诚逾邈，怀来意不穷。
昔因封泰岳，今伫蹑维嵩。
天地心无异，神祇理亦同。
翠华翔渭北，玉检候关东。
众愿其难阻，明君早勒功。
+++吴叔达
++++言行相顾
圣人垂政教，万古请常传。
立志言为本，修身行乃先。
相须宁得阙，相顾在无偏。
荣辱当于己，忠贞必动天。
大名如副宝，至道亦通玄。
千里犹能应，何云迩者焉。
+++孟翱
++++言行相顾
将使言堪复，常闻行欲先。
比珪斯不玷，修己直如弦。
跬步非全进，吹嘘禀自然。
当令夫子察，无宿仲由贤。
正遇兴邦际，因怀入署年。
坐知清监下，相顾有人焉。
+++郑昉
++++人不易知
如面诚非一，深心岂易知。
入秦书十上，投楚岁三移。
和玉翻为泣，齐竽或滥吹。
周行虽有寘，殷鉴在前规。
寅亮推多士，清通固赏奇。
病诸方号哲，敢相反成疵。
冬日承馀爱，霜云喜暂披。
无令见瞻后，回照复云疲。
+++袁求贤
++++早春送郎官出宰
仙郎今出宰，圣主下忧民。
紫陌轩车送，丹墀雨露新。
趋程犹犯雪，行县正逢春。
粉署时回首，铜章已在身。
鸣琴化欲展，起草恋空频。
今日都门外，悠悠别汉臣。
+++孟匡明
++++饯王将军赴云中
一师凭庙略，分阃佐元戎。
势亚彤弓宠，时推金印雄。
关山横代北，旌节壮河东。
日转前茅影，春生细柳风。
饮冰君命速，挥涕饯筵空。
伫听阴山静，谁争万里功。
+++李子昂
++++西戎即叙
悬首藁街中，天兵破犬戎。
营收低陇月，旗偃度湟风。
肃杀三边劲，萧条万里空。
元戎咸服罪，馀孽尽输忠。
圣理符轩化，仁恩契禹功。
降逾洞庭险，枭拟郅支穷。
已散军容捷，还资庙算通。
今朝观即叙，非与献獒同。

++下卷七百八十二
  
+++员南溟
++++禁中春松
郁郁贞松树，阴阴在紫宸。
葱茏偏近日，青翠更宜春。
雅韵风来起，轻烟霁后新。
叶深栖语鹤，枝亚拂朝臣。
全节长依地，凌云欲致身。
山苗荫不得，生植荷陶钧。
+++员南溟
++++玉烛
历象璿玑正，休征玉烛明。
四时佳气满，五纬太阶平。
律吕风光至，烟云瑞色呈。
年和知岁稔，道泰喜秋成。
寰海皇恩被，乾坤至化清。
自怜同野老，帝力讵能名。
+++李胄
++++文宣王庙古松
列植成均里，分行古庙前。
阴森非一日，苍翠自何年。
寒影烟霜暗，晨光枝叶妍。
近檐阴更静，临砌色相鲜。
每愧闻钟磬，多惭接豆笾。
更宜教胄子，于此学贞坚。
+++郑述诚
++++华林园早梅
晓日东楼路，林端见早梅。
独凌寒气发，不逐众花开。
素彩风前艳，韶光雪后催。
蕊香沾紫陌，枝亚拂青苔。
止渴曾为用，和羹旧有才。
含情欲攀折，瞻望几裴回。
+++宋迪
++++龙池春草
凤阙韶光遍，龙池草色匀。
烟波全让绿，堤柳不争新。
翻叶迎红日，飘香借白蘋。
幽姿偏占暮，芳意欲留春。
已胜生金埒，长思藉玉轮。
翠华如见幸，正好及兹辰。
+++万俟造
++++龙池春草
暖积龙池绿，晴连御苑春。
迎风茎未偃，裛露色犹新。
苒苒分阶砌，离离杂荇蘋。
细丛依远渚，疏影落轻沦。
迟引萦花蝶，偏宜拾翠人。
那怜献赋者，惆怅惜兹辰。
+++钱众仲
++++贡院楼北新栽小松
爱此凌霜操，移来独占春。
贞心初得地，劲节始依人。
笼月烟犹薄，当轩色转新。
枝低无宿羽，叶静不留尘。
每与芝兰近，常惭雨露均。
幸因逢顾盼，生植及兹辰。
+++钱众仲
++++玉壶冰
冬律初阴结，寒冰贮玉壶。
霜姿虽异禀，虹气亦相符。
对月光宜并，临池影不孤。
贞坚方共济，同处岂殊途。
色莹连城璧，形分照乘珠。
提携今在此，抱素节宁渝。
+++吕敞
++++潘安仁戴星看河阳花发
行春潘令至，勤恤戴星光。
为政宵忘寝，临人俗冀康。
晓花迎径发，新蕊满城香。
秀色沾轻露，鲜辉丽早阳。
津桥见来往，空雾拂衣裳。
桃李今无数，从兹愿比方。
+++吕敞
++++龟兹闻莺
边树正参差，新莺复陆离。
娇非胡俗变，啼是汉音移。
绣羽花间覆，繁声风外吹。
言曾不辨，鸟语却相知。
出谷情何寄，迁乔义取斯。
今朝乡陌伴，几处坐高枝。
+++郑衮
++++好鸟鸣高枝
养翮非无待，迁乔信自卑。
影高迟日度，声远好风随。
云拂千寻直，花催百啭奇。
惊人时向晚，求友听应知。
委质经三岁，先鸣在一枝。
上林如可托，弱羽愿差池。
+++张公乂
++++金谷园花发怀古
今日春风至，花开石氏园。
未全红艳折，半与素光翻。
点缀疏林遍，微明古径繁。
窥临莺欲语，寂寞李无言。
谷变迷铺锦，台馀认树萱。
川流人事共，千载竟谁论。
+++张何
++++织鸟
季春三月里，戴胜下桑来。
映日华冠动，迎风绣羽开。
候惊蚕事晚，织向女工裁。
旅宿依花定，轻飞绕树回。
欲过高阁柳，更拂小庭梅。
所寄一枝在，宁忧弋者猜。
+++濮阳瓘
++++出笼鹘
玉镞分花袖，金铃出彩笼。
摇心长捧日，逸翰镇生风。
一点青霄里，千声碧落中。
星眸随狡兔，霜爪落飞鸿。
每念提携力，常怀搏击功。
以君能惠好，不敢没遥空。
+++王若岩
++++试越裳贡白雉
素翟宛昭彰，遥遥自越裳。
冰晴朝映日，玉羽夜含霜。
岁月三年远，山川九泽长。
来从碧海路，入见白云乡。
作瑞兴周后，登歌美汉皇。
朝天资孝理，惠化且无疆。
+++张随
++++敕赐三相马
上苑骅骝出，中宫诏命传。
九天班锡礼，三相代劳年。
顾主声犹发，追风力正全。
鸣珂龙阙下，喷玉凤池前。
四足疑云灭，双瞳比镜悬。
为因能致远，今日表求贤。
+++张随
++++河中献捷
叛将忘恩久，王师不战通。
凯歌千里内，喜气二仪中。
寇尽条山下，兵回汉苑东。
将军初执讯，明主欲论功。
落日烟尘静，寒郊壁垒空。
苍生幸无事，自此乐尧风。
+++徐仁嗣
++++天骥呈材
至德符天道，龙媒应圣明。
追风奇质异，喷玉彩毛轻。
躞蹀形难状，连拳势乍呈。
效材矜逸态，绝影表殊名。
岐路宁辞远，关山岂惮行。
盐车虽不驾，今日亦长鸣。
+++卢征
++++天骥呈材
异产应尧年，龙媒顺制牵。
权奇初得地，躞蹀欲行天。
讵假调金埒，宁须动玉鞭。
嘶风深有恋，逐日定无前。
周满夸常驭，燕昭恨不传。
应知流赭汗，来自海西偏。
+++顾伟
++++雪夜听猿吟
寒岩飞暮雪，绝壁夜猿吟。
历历和群雁，寥寥思客心。
绕枝犹避箭，过岭却投林。
风冷声偏苦，山寒响更深。
听时无有定，静里固难寻。
一宿扶桑月，聊看怀好音。
+++沈鹏
++++寒蝉树
一叶初飞日，寒蝉益易惊。
入林惭织细，依树愧身轻。
大干时容息，乔枝或借鸣。
心由饮露静，响为逐风清。
忝有翩翾分，应怜嘒唳声。
不知微薄影，早晚挂緌缨。
+++薛少殷
++++临川羡鱼
曾是归家客，今年且未旋。
游鳞方有待，织网岂能捐。
向水烟波夕，吟风岁月迁。
莓苔生古岸，葭菼变清川。
不逐沧波叟，还宗内外篇。
良辰难自掷，此日愿忘筌。
+++张元正
++++临川羡鱼
有客百愁侵，求鱼正在今。
广川何渺漫，高岸几登临。
风水宁相阻，烟霞岂惮深。
不应同逐鹿，讵肯比从禽。
结网非无力，忘筌自有心。
永存芳饵在，伫立思沈沈。

++下卷七百八十三
  
+++辛学士
++++答王无功入长安咏秋蓬见示
托根虽异所，飘叶早相依。
因风若有便，更共入云飞。
+++卢尚书
++++哭李远
昨日舟还浙水湄，今朝丹旐欲何为。
才收北浦一竿钓，未了西斋半局棋。
洛下已传平子赋，临川争写谢公诗。
不堪旧里经行处，风木萧萧邻笛悲。
+++郑仆射
++++湘中怨讽
青鹢苦幽独，隔江相对稀。
夜寒芦叶雨，空作一声归。
+++郑中丞
++++登汾上阁
汾桂秋水阔，宛似到阊门。
惆怅江湖思，惟将南客论。
+++韩常侍
++++为御史衔命出关谳狱，道中看华山有诗
野麋蒙象暂如犀，心不惊鸥角骇鸡。
一路好山无伴看，断肠烟景寄猿啼。
+++韩常侍
++++寄织锦篇与薛郎中（时为补阙，谢病归山）
锦字龙梭织锦篇，凤凰文采间非烟。
并他时世新花样，虚费工夫不直钱。
+++韩常侍
++++和人忆鹤
拂拂云衣冠紫烟，已为丁令一千年。
留君且伴居山客，幸有松梢明月天。
+++韩常侍
++++句
情多不似家山水，夜夜声声旁枕流。（《忆山泉》，《诗话总龟》）
+++梁补阙
++++赠米都知
供奉三朝四十年，圣时流落发衰残。
贪将乐府歌明代，不把清吟换好官。
+++卢尚书
++++题安国观
夕照纱窗起暗尘，青松绕殿不知春。
君看白首诵经者，半是宫中歌舞人。
+++苏广文
++++自商山宿隐居（一作灵一诗）
闻道桃源堪避秦，寻幽数日不逢人。
烟霞洞里无鸡犬，风雨林中有鬼神。
黄公石上三芝秀，陶令门前五柳春。
醉卧白云闲入梦，不知何物是吾身。
+++苏广文
++++夜归华川因寄幕府
山村寥落野人稀，竹里衡门掩翠微。
溪路夜随明月入，亭皋春伴白云归。
嵇康懒慢仍耽酒，范蠡逋逃又拂衣。
汀畔数鸥闲不起，只应知我已忘机。
+++苏广文
++++春日过田明府遇焦山人
陶公归隐白云溪，买得春泉溉药畦。
夜静林间风虎啸，月明竹上露禽栖。
陈仓邑吏惊烽火，太白山人讶鼓鼙。
相见只言秦汉事，武陵溪里草萋萋。
+++任生
++++题升山
城外升山寺，城中望宛然。
及登无半日，欲到已经年。
+++任生
++++投曹文姬诗（文姬，长安中娼女，工翰墨，时号书仙）
玉皇前殿掌书仙，一染尘心下九天。
莫怪浓香薰骨腻，云衣曾惹御炉烟。
+++吴公
++++绝句
去国投兹土，编茅隐旧踪。
年年秋水上，独对数株松。
+++曹生
++++献卢常侍
拜玉亭前闲送客，此时孤恨感离乡。
寻思往岁绝缨事，肯向朱门泣夜长。
+++缪氏子
++++赋新月
初月如弓未上弦，分明挂在碧霄边。
时人莫道蛾眉小，三五团圆照满天。
+++京兆韦氏子
++++悼妓诗
惆怅金泥簇蝶裙，春来犹见伴行云。
不教布施刚留得，浑似初逢李少君。

++下卷七百八十四
  
+++景龙文馆士
++++长宁公主宅流杯
凭高瞰迥足怡心，菌阁桃源不暇寻。
馀雪依林成玉树，残霙点岫即瑶岑。
+++神龙从臣
++++侍宴桃花园咏桃花应制
源水丛花无数开，丹跗红萼间青梅。
从今结子三千岁，预喜仙游复摘来。
+++天宝时人
++++玉龙子诗
圣运潜符瑞玉龙，自兴云雨更无踪。
不如渭水沙中得，争保銮舆复九重。
+++僖宗北省官
++++寄兄
涉江今日恨偏多，援笔长吁欲奈何。
倘使泪流西去得，便应添作锦江波。
+++洪州将军
++++题屈原祠
苍藤古木几经春，旧祀祠堂小水滨。
行客谩陈三酎酒，大夫元是独醒人。
+++贞元文士
++++题端正树
昔日偏沾雨露荣，德皇西幸赐嘉名。
马嵬此去无多地，合向杨妃冢上生。
+++河北士人
++++寄内诗
握笔题诗易，荷戈征戍难。
惯从鸳被暖，怯向雁门寒。
瘦尽宽衣带，啼多渍枕檀。
试留青黛著，回日画眉看。
+++河北士人
++++代妻答诗（一作女郎葛鸦儿作）
蓬鬓荆钗世所稀，布裙犹是嫁时衣。
胡麻好种无人种，合是归时底不归。
+++元和举子
++++丙申岁诗
元和天子丙申年，三十三人同得仙。
袍似烂银文似锦，相将白日上青天。
+++懿宗朝举子
++++刺安南事诗
南荒不择吏，致我交趾覆。
联绵三四年，致我交趾辱。
懦者斗则退，武者兵益黩。
军容满天下，战将多金玉。
刮得齐民疮，分为猛士禄。
雄雄许昌师，忠武冠其族。
去为万骑风，住为一川肉。
时有残卒回，千门万户哭。
哀声动闾里，怨气成山谷。
谁能听鼓声，不忍看金镞。
念此堪泪流，悠悠颍川绿。
+++白衫举子
++++歌
执板狂歌乞个钱，尘中流浪且随缘。
直饶到老常如此，犹胜危时弄化权。
+++唐末朝士
++++睹野花思京师旧游
曾过街西看牡丹，牡丹才谢便心阑。
如今变作村园眼，鼓子花开也喜欢。
+++西鄙人
++++哥舒歌
北斗七星高，哥舒夜带刀。
至今窥牧马，不敢过临洮。
+++太上隐者
++++答人
偶来松树下，高枕石头眠。
山中无历日，寒尽不知年。
+++黄山隐
++++向竹吟
积尘为太山，掬水成东海。
富贵有时乖，希夷无日改。
绛节出崆峒，霓衣发光彩。
者有七贤，六个今何在。
+++婺州山中人
++++歌
静居青嶂里，高啸紫烟中。
尘世连仙界，琼田前路通。
+++同谷子
++++五子之歌
邦惟固本自安宁，临下常须驭朽惊。
何事十旬游不返，祸胎从此召殷兵。
酒色声禽号四荒，那堪峻宇又雕墙。
静思今古为君者，未或因兹不灭亡。
唯彼陶唐有冀方，少年都不解思量。
如今算得当时事，首为盘游乱纪纲。
明明我祖万邦君，典则贻将示子孙。
惆怅太康荒坠后，覆宗绝祀灭其门。
仇雠万姓遂无依，颜厚何曾解忸怩。
五子既歌邦已失，一场前事悔难追。
+++崔公佐客
++++献公佐诗
破额幞头衫也穿，使君犹许对华筵。
今朝幸倚文章守，遮莫青蛾笑揭天。
+++洛中举子
++++赠妓茂英
忆昔当初过柳楼，茂英年小尚娇羞。
隔窗未省闻高语，对镜曾窥学上头。
一别中原俱老大，再来南国见风流。
弹弦酌酒话前事，零落碧云生暮愁。
+++洛中举子
++++又赠
少插花枝少下筹，须防女伴妒风流。
坐中若打占相令，除却尚书莫点头。
+++江陵士子
++++寄故姬
阴云幂幂下阳台，惹著襄王更不回。
五度看花空有泪，一心如结不曾开。
纤萝自合依芳树，覆水宁思返旧杯。
惆怅高丽坡底宅，春光无复下山来。
+++织锦人
++++吟
学织缭绫功未多，乱拈机杼错抛梭。
莫教官锦行家见，把此文章笑杀他。
+++织锦人
++++句
如今不重文章士，莫把文章夸向人。
+++吏部选人
++++送南中尉
羡君初拜职，嗟我独无名。
且是正员尉，全胜兼试卿。
+++建业卜者
++++题紫微观
昨日朝天过紫微，醮坛风冷杏花稀。
碧桃泥我传消息，何事人间更不归。
+++天峤游人
++++题邓仙客墓
鹤老芝田鸡在笼，上清那与俗尘同。
既言白日升仙去，何事人间有殡宫。
+++骊山游人
++++题故翠微宫
翠微寺本翠微宫，楼阁亭台几十重。
天子不来僧又去，樵夫时倒一株松。
+++衡州舟子
++++吟
野鹊滩西一棹孤，月光遥接洞庭湖。
堪嗟回雁峰前过，望断家山一字无。
+++华山老人
++++月夜
涧水泠泠声不绝，溪流茫茫野花发。
自去自来人不知，归时常对空山月。
+++终南山翁
++++终南（一作陈季卿诗）
霜鹤鸣时夕风急，乱鸦又向寒林集。
此君辍棹悲且吟，独对莲花一峰立。
+++吴越人
++++大庆堂赐宴元珰有诗呈吴越王
非为亲贤展绮筵，恒常宁敢恣游盘。
绿搓杨柳绵初软，红晕樱桃粉未干。
谷鸟乍啼声似涩，甘霖方霁景犹寒。
笙歌风紧人酣醉，却绕珍丛烂熳看。
+++吴越人
++++又和
樱桃花下会亲贤，风远铜壶转露盘。
蝶下粉墙梅乍折，蚁浮金斝酒难干。
云和缓奏泉声咽，珠箔低垂水影寒。
狂简斐然吟咏足，却邀群彦重吟看。
+++吴越人
++++再和
我有嘉宾宴乍欢，画帘纹细凤双盘。
影笼沼沚修篁密，声透笙歌羯鼓干。
散后便依书箧寐，渴来潜想玉壶寒。
樱桃零落红桃媚，更俟旬馀共醉看。
+++吴越人
++++重和
冷宴殷勤展小园，舞鞇柔软彩虬盘。
篸花尽日疑头重，病酒经宵觉口干。
嘉树倚楼青琐暗，晚云藏雨碧山寒。
文章天子文章别，八采卢郎未可看。
+++吴越人
++++御制春游长句
天意分明道已光，春游嘉景胜仙乡。
玉炉烟直风初静，银汉云销日正长。
柳带似眉全展绿，杏苞似脸半开香。
黄莺历历啼红树，紫燕关关语画梁。
低槛晚晴笼翡翠，小池波暖浴鸳鸯。
马嘶广陌贪新草，人醉花堤怕夕阳。
比屋管弦呈妙曲，连营罗绮斗时妆。
全吴霸越千年后，独此升平显万方。


++下卷七百八十五
  
+++无名氏
++++明月湖醉后蔷薇花歌
万朵当轩红灼灼，晚阴照水尘不著。
西施醉后情不禁，侍儿扶下蕊珠阁。
柔条嫩蕊轻𩸬鳃，一低一昂合又开。
深红浅绿状不得，日斜池畔香风来。
红能柔，绿能软，浓淡参差相宛转。
舞蝶双双谁唤来，轻绡片片何人剪。
白发使君思帝乡，驱妻领女游花傍。
持杯忆著曲江事，千花万叶垂宫墙。
复有同心初上第，日暮华筵移水际。
笙歌日日徵教坊，倾国名倡尽佳丽。
我曾此处同诸生，飞盂落盏纷纵横。
将欲得到上天路，刚向直道中行去。
一朝失势当如此，万事如灰壮心死。
谁知奏御数万言，翻割龟符四千里。
丈夫达则贤，穷则愚。
胡为紫，胡为朱？
莫思身外穷通事，且醉花前一百壶。
+++无名氏
++++春二首
褭褭东风吹水国，金鸦影暖南山北。
蒲抽小剑割湘波，柳拂长眉舞春色。
白铜堤下烟苍苍，林端细蕊参差香。
绿桑枝下见桃叶，回看青云空断肠。
乌足迟迟日宫里，天门击鼓龙蛇起。
风师剪翠换枯条，青帝挼蓝染江水。
蜂蝶缤纷抱香蕊，锦鳞跳掷红云尾。
绣衣白马不归来，双成倚槛春心醉。
+++无名氏
++++夏
赤帝旗迎火云起，南山石裂吴牛死。
绣楹夜夜箔虾须，象榻重重簟湘水。
彤彤日脚烧冰井，古陌尘飞野烟静。
汉帝高堂汗若珠，班姬明月无停影。
+++无名氏
++++秋
月色驱秋下穹昊，梁间燕语辞巢早。
苔凝紫贴瑶阶，露槿啼红堕江草。
越客羁魂挂长道，西风欲揭南山倒。
粉娥恨骨不胜衣，映门楚碧蝉声老。
+++无名氏
++++冬
苍茫枯碛阴云满，古木号空昼光短。
云拥三峰岳色低，冰坚九曲河声断。
浩汗霜风刮天地，温泉火井无生意。
泽国龙蛇冻不伸，南山瘦柏销残翠。
+++无名氏
++++鸡头
湖浪参差叠寒玉，水仙晓展钵盘绿。
淡黄根老栗皱圆，染青刺短金罂熟。
紫罗小囊光紧蹙，一掬真珠藏猬腹。
丛丛引觜傍莲洲，满川恐作天鸡哭。
+++无名氏
++++红蔷薇（一作庄南杰诗）
九天碎霞明泽国，造化工夫潜剪刻。
浅碧眉长约细枝，深红刺短钩春色。
晴日当楼晓香歇，锦带盘空欲成结。
谢豹声催麦陇秋，春风吹落猩猩血。
+++无名氏
++++斑竹簟
龙鳞满床波浪湿，血光点点湘娥泣。
一片晴霞冻不飞，深沈尽讶蛟人立。
百朵排花蜀缬明，珊瑚枕滑葛衣轻。
闲窗独卧晓不起，冷浸羁魂锦江里。
+++无名氏
++++听琴
六律铿锵间宫徵，伶伦写入梧桐尾。
七条瘦玉叩寒星，万派流泉哭纤指。
空山雨脚随云起，古木灯青啸山鬼。
田文堕泪曲未终，子规啼血哀猿死。
+++无名氏
++++石榴
蝉啸秋云槐叶齐，石榴香老庭枝低。
流霞色染紫罂粟，黄蜡纸苞红瓠犀。
玉刻冰壶含露湿，斒斑似带湘娥泣。
萧娘初嫁嗜甘酸，嚼破水精千万粒。
+++无名氏
++++秦家行
彗孛飞光照天地，九天瓦裂屯冤气。
鬼哭声声怨赵高，宫花滴尽扶苏泪。
祸起萧墙不知戢，羽书催筑长城急。
剑上忠臣血未干，沛公已向函关入。
+++无名氏
++++小苏家
双月讴䛩辗秋碧，细风斜掩神仙宅。
麦门冬长马鬣青，茱萸蕊绽蝇头赤。
流苏斗帐悬高壁，彩凤盘龙缴香额。
堂内月娥横剪波，倚门肠断虾须隔。
+++无名氏
++++斑竹
浓绿疏茎绕湘水，春风抽出蛟龙尾。
色抱霜花粉黛光，枝撑蜀锦红霞起。
交戛敲欹无俗声，满林风曳刀枪横。
殷痕苦雨洗不落，犹带湘娥泪血腥。
袅娜梢头扫秋月，影穿林下疑残雪。
我今惭愧子猷心，解爱此君名不灭。
+++无名氏
++++天竺国胡僧水晶念珠
天竺胡僧踏云立，红精素贯鲛人泣。
细影疑随焰火销，圆光恐滴袈裟湿。
夜梵西天千佛声，指轮次第驱寒星。
若非叶下滴秋露，则是井底圆春冰。
凄清妙丽应难并，眼界真如意珠静。
碧莲花下独提携，坚洁何如幻泡影。
+++无名氏
++++白雪歌
皇穹何处飞琼屑，散下人间作春雪。
五花马踏白云衢，七香车碾瑶墀月。
苏岩乳洞拥山家，涧藤古栗盘银蛇。
寒郊复叠铺柳絮，古碛烂熳吹芦花。
流泉不下孤汀咽，断臂老猿声欲绝。
鸟啄冰潭玉镜开，风敲檐溜水晶折。
拂户初疑粉蝶飞，看山又讶白鸥归。
孙康冻死读书闱，火井不暖温泉微。

+++无名氏
++++琵琶
粉胸绣臆谁家女，香拨星星共春语。
七盘岭上走鸾铃，十二峰头弄云雨。
千悲万恨四五弦，弦中甲马声骈阗。
山僧扑破琉璃钵，壮士击折珊瑚鞭。
珊瑚鞭折声交戛，玉盘倾泻真珠滑。
海神驱趁夜涛回，江娥蹙踏春冰裂。
满坐红妆尽泪垂，望乡之客不胜悲。
曲终调绝忽飞去，洞庭月落孤云归。

+++无名氏
++++伤哉行
兔走乌飞不相见，人事依稀速如电。
王母夭桃一度开，玉楼红粉千回变。
车驰马走咸阳道，石家旧宅空荒草。
秋雨无情不惜花，芙蓉一一惊颠倒。
劝君莫谩栽荆棘，秦皇虚费驱山力。
英风一去更无言，白骨沈埋暮山碧。
+++无名氏
++++留赠偃师主人
孤城漏未残，徒侣拂征鞍。
洛北去愁远，淮南归梦阑。
晓灯回壁暗，晴雪卷帘寒。
更尽主人酒，出门行路难。
+++无名氏
++++长门
怅望黄金屋，恩衰似越逃。
花生针眼刺，月送剪肠刀。
地近欢娱远，天低雨露高。
时看回辇处，泪脸湿夭桃。
+++无名氏
++++宴李家宅
画屏深掩瑞云光，罗绮花飞白玉堂。
银榼酒倾鱼尾倒，金炉灰满鸭心香。
轻摇绿水青蛾敛，乱触红丝皓腕狂。
今日恩荣许同听，不辞沈醉一千觞。
+++无名氏
++++长信宫
细草侵阶乱碧鲜，宫门深锁绿杨天。
珠帘欲卷抬秋水，罗幌微开动冷烟。
风引漏声过枕上，月移花影到窗前。
独挑残烛魂堪断，却恨青蛾误少年。
+++无名氏
++++骊山感怀
武帝寻仙驾海游，禁门高闭水空流。
深宫带日年年色，翠柏凝烟夜夜愁。
鸾凤影沈归万古，歌钟声断梦千秋。
晚来惆怅无人会，云雨能飞傍玉楼。
+++无名氏
++++绝句
石沈辽海阔，剑别楚山长。
会合知无日，离心满夕阳。
+++无名氏
++++听唱鹧鸪
金谷歌传第一流，鹧鸪清怨碧云愁。
夜来省得曾闻处，万里月明湘水流。
+++无名氏
++++杂诗（第八首一作白居易诗）
劝君莫惜金缕衣，劝君须惜少年时。
有花堪折直须折，莫待无花空折枝。
青天无云月如烛，露泣梨花白如玉。
子规一夜啼到明，美人独在空房宿。
空赐罗衣不赐恩，一薰香后一销魂。
虽然舞袖何曾舞，常对春风裛泪痕。
不洗残妆凭绣床，也同女伴绣鸳鸯。
回针刺到双飞处，忆著征夫泪数行。
眼想心思梦里惊，无人知我此时情。
不如池上鸳鸯鸟，双宿双飞过一生。
一去辽阳系梦魂，忽传征骑到中门。
纱窗不肯施红粉，徒遣萧郎问泪痕。
莺啼露冷酒初醒，罨画楼西晓角鸣。
翠羽帐中人梦觉，宝钗斜坠枕函声。
行人南北分征路，流水东西接御沟。
终日坡前怨离别，谩名长乐是长愁。
偏倚绣床愁不起，双垂玉箸翠鬟低。
卷帘相待无消息，夜合花前日又西。
悔将泪眼向东开，特地愁从望里来。
三十六峰犹不见，况伊如燕这身材。
满目笙歌一段空，万般离恨总随风。
多情为谢残阳意，与展晴霞片片红。
两心不语暗知情，灯下裁缝月下行。
行到阶前知未睡，夜深闻放剪刀声。
近寒食雨草萋萋，著麦苗风柳映堤。
早是有家归未得，杜鹃休向耳边啼。
水纹珍簟思悠悠，千里佳期一夕休。
从此无心爱良夜，任他明月下西楼。
数日相随两不忘，郎心如妾妾如郎。
出门便是东西路，把取红笺各断肠。
无定河边暮角声，赫连台畔旅人情。
函关归路千馀里，一夕秋风白发生。
花落长川草色青，暮山重叠两冥冥。
逢春便觉飘蓬苦，今日分飞一涕零。
洛阳才子邻箫恨，湘水佳人锦瑟愁。
今昔两成惆怅事，临邛春尽暮江流。
浙江轻浪去悠悠，望海楼吹望海愁。
莫怪乡心随魄断，十年为客在他州。
+++无名氏
++++初过汉江
襄阳好向岘亭看，人物萧条值岁阑。
为报习家多置酒，夜来风雪过江寒。
+++无名氏
++++读庾信集
四朝十帝尽风流，建业长安两醉游。
惟有一篇杨柳曲，江南江北为君愁。

++下卷七百八十六
  
+++无名氏
++++题长乐驿壁
三十骅骝一烘尘，来时不锁杏园春。
杨花满地如飞雪，应有偷游曲水人。
+++无名氏
++++绝句
传闻天子访沈沦，万里怀书西入秦。
早知不用无媒客，恨别江南杨柳春。
+++无名氏
++++题取经诗（载《翻译名义集》，云唐义净三藏作）
晋宋齐梁唐代间，高僧求法离长安。
去人成百归无十，后者安知前者难。
路远碧天唯冷结，沙河遮日力疲殚。
后贤如未谙斯旨，往往将经容易看。
+++无名氏
++++题水心寺水轩
分飞南渡春风晚，却返家林事业空。
无限离情似杨柳，万条垂向楚江东。
+++无名氏
++++王昭君
猗兰恩宠歇，昭阳幸御稀。
朝辞汉阙去，夕见胡尘飞。
寄信秦楼下，因书秋雁归。
+++无名氏
++++王昭君（一作崔国辅诗）
一回望月一回悲，望月月移人不移。
何时得见汉朝使，为妾传书斩画师。
+++无名氏
++++粉笺题诗
三月江南花满枝，风轻帘幕燕争飞。
游人休惜夜秉烛，杨柳阴浓春欲归。
+++无名氏
++++咏美人骑马
骏马娇仍稳，春风灞岸晴。
促来金镫短，扶上玉人轻。
帽束云鬟乱，鞭笼翠袖明。
不知从此去，何处更倾城。
+++无名氏
++++六言诗
把酒留君听琴，那堪岁暮离心。
霜叶无风自落，秋天不雨多阴。
愁荒村路远，马怯寒溪水深。
望尽青山犹在，不知何处相寻。
+++无名氏
++++胡笳曲
月明星稀霜满野，毡车夜宿阴山下。
汉家自失李将军，单于公然来牧马。
+++无名氏
++++桃源行送友人
武陵川径入幽遐，中有鸡犬秦人家，家傍流水多桃花。
桃花两边种来久，流水一道何时有。
垂条落蕊暗春风，夹岸芳菲至山口。
岁岁年年能寂寥，林下青苔日为厚。
时有仙鸟来衔花，曾无世人此携手。
可怜不知若为名，君往从之多所更。
驿荒桥平路尽，崩湍怪石小溪行。
相见维舟登览处，红堤绿岸宛然成。
多君此去从仙隐，令人晚节悔营营。

+++无名氏
++++唐衢墓（一作贾岛诗）
京洛先生三尺坟，阴风惨惨土和云。
从来有感君皆哭，今日无君谁哭君。
+++无名氏
++++宫词
花萼楼前春正浓，濛濛柳絮舞晴空。
金钱掷罢娇无力，笑倚栏干屈曲中。
+++无名氏
++++抛球诗（一作李谨言诗）
侍宴黄昏未肯休，玉阶夜色月如流。
朝来自诧承恩最，笑倩傍人认绣球。
+++无名氏
++++艳歌
月里嫦娥不画眉，只将云雾作罗衣。
不知梦逐青鸾去，犹把花枝盖面归。
+++无名氏
++++杨柳枝
万里长江一带开，岸边杨柳几千栽。
锦帆未落西风起，惆怅龙舟去不回。
+++无名氏
++++河中石刻
雨滴空阶晓，无心换夕香。
井梧花落尽，一半在银床。
+++无名氏
++++古砚
癖性爱古物，终岁求不得。
昨朝得古砚，兰河滩之侧。
波涛所击触，背面生隟隙。
质状朴且丑，令人作不得。
+++无名氏
++++绝句
钓罢孤舟系苇梢，酒开新瓮鲊开包。
自从江浙为渔父，二十馀年手不叉。
+++无名氏
++++题童氏画
林下材华虽可尚，笔端人物更清妍。
如何不出深闺里，能以丹青写外边。
+++无名氏
++++失题
春朝散微雨，庭树开芸绿。
上有怀春鸟，间关断复续。
谓言□野中，定是珠城曲。
我自牵时幸，以惭羁旅束。
尔不鸣幽林，来此将何欲。
+++无名氏
++++姜宣弹小胡笳引歌
雷氏金徽琴，王君宝重轻千金。
三峡流中将得来，明窗拂席幽匣开。
朱弦宛转盘凤足，骤击数声风雨回。
哀笳慢指董家本，姜宣得之妙思忖。
泛徽胡雁咽萧萧，绕指辘轳圆衮衮。
吞恨含情乍轻激，故国关山心历历。
潺湲疑是舞鸊鹈，砉騞如闻发鸣镝。
流宫变徵渐幽咽，别鹤欲飞猿欲绝。
秋霜满树叶辞风，寒雏坠地乌啼血。
哀弦已罢春恨长，恨长何如怀我乡。
我乡安在长城窟，闻君肤奏心飘忽。
何时窄袖短貂裘，胭脂山下弯明月。
+++无名氏
++++罗浮山
四百馀峰海上排，根连蓬岛荫天台。
百灵若为移中土，蒿华都为一小堆。
+++无名氏
++++汤周山
汤周二大仙，庐此得升天。
风俗因兴庙，春秋不记年。
锦云张紫盖，琴溜泻鸣泉。
丹灶犹存鼎，仙花发故园。
+++无名氏
++++永州舜庙诗
游湘有馀怨，岂是圣人心。
行路猿啼古，祠宫梦草深。
素风传旧俗，异迹闭荒林。
巡狩去不返，烟云愁至今。
九嶷天一半，山尽海沈沈。
+++无名氏
++++绝句
绿杨阴转画桥斜，舟有笙歌岸有花。
尽日会稽山色里，蓬莱清浅水仙家。
+++无名氏
++++三学山盘陀石上刻诗
拔地山峦秀，排空殿阁斜。
云供数州雨，树献九天花。
夜月摩峰顶，秋钟彻海涯。
长松拂星汉，一一是仙槎。
+++无名氏
++++合水县玉泉石崖刻
山脉逗飞泉，泓澄傍岩石。
乱垂寒玉筱，碎洒珍珠滴。
澄波涵万象，明镜泻天色。
有时乘月来，赏咏还自适。
+++无名氏
++++纪游东观山（山在桂林府城外三里）
瑰奇恣搜讨，贝阙青瑶房。
才隘疑永巷，俄敞如华堂。
玉梁窈浮溪，琼户正当窗。
仙佛肖仿佛，钟鼓鍧击撞。
赑赑左顾龟，狺狺欲吠尨。
丹灶俨亡恙，芝田霭生香。
搏噬千怪聚，绚烂五色光。
更无一尘涴，但觉六月凉。
玲珑穿屡折，诘曲通三湘。
神鬼若剜刻，乾坤真混茫。
入如深夜暗，出喜皦日光。
隔世惊瞬息，异境难揣量。
+++无名氏
++++题焚经台
门径萧萧长绿苔，一回登此一徘徊。
青牛谩说函关去，白马亲从印土来。
确实是非凭烈焰，要分真伪筑高台。
春风也解嫌狼藉，吹尽当年道教灰。

++下卷七百八十七
  
+++无名氏
++++日暮山河清
天高爽气晶，驰景忽西倾。
山列千重静，河流一带明。
想同金镜澈，宁让玉壶清。
纤翳无由出，浮埃不复生。
荣纡分汉苑，表里见秦城。
逸兴终难系，抽毫仰此情。
+++无名氏
++++秋日悬清光
寥廓凉天静，晶明白日秋。
圆光含万象，碎影入闲流。
迥与青冥合，遥同江甸浮。
昼阴殊众木，斜影下危楼。
宋玉登高怨，张衡望远愁。
馀辉如可托，云路岂悠悠。
+++无名氏
++++落日山照曜
裴回空山下，晼晚残阳落。
圆影过峰峦，半规入林薄。
馀光澈群岫，乱彩分重壑。
石镜共澄明，岩光同照灼。
栖禽去杳杳，夕烟生漠漠。
此境谁复知，独怀谢康乐。
+++无名氏
++++月映清淮流
淮月秋偏静，含虚夜转明。
桂花窥镜发，蟾影映波生。
澹滟轮初上，裴回魄正盈。
遥塘分草树，近浦写山城。
桐柏流光逐，蠙珠濯景清。
孤舟方利涉，更喜照前程。
+++无名氏
++++寿星见
玄象今何应，时和政亦平。
祥为一人寿，色映九霄明。
皎洁垂银汉，光芒近斗城。
合规同月满，表瑞得天清。
甘露盈条降，祥烟向日生。
无如此嘉祉，率土荷秋成。
+++无名氏
++++华山庆云见
圣主祠名岳，高风发庆云。
金柯初缭绕，玉叶渐氛氲。
气色含珠日，光明吐翠雰。
依稀来鹤态，仿佛列仙群。
万树流光影，千潭写锦文。
苍生忻有望，祥瑞在吾君。
+++无名氏
++++清风戒寒
萧飒清风至，悠然发思端。
入林翻别叶，绕树败红兰。
晓拂轻霜度，宵分远籁攒。
稍依帘隙静，遍觉座隅寒。
乍逐惊蓬振，偏催急漏残。
遥知洞庭水，此夕起波澜。
+++无名氏
++++空水共澄鲜
悠然四望通，渺渺水无穷。
海鹤飞天际，烟林出镜中。
云消澄遍碧，霞起澹微红。
落日浮光满，遥山翠色同。
樵声喧竹屿，棹唱入莲丛。
远客舟中兴，烦襟暂一空。
+++无名氏
++++寒流聚细文
晓野方闲眺，横溪赏乱流。
寒文趋浦急，圆折逐烟浮。
不谓飘疏雨，非关浴远鸥。
观鱼鳞共细，间石影疑稠。
猎猎风泠夕，潺潺濑响秋。
仙槎如共泛，天汉适淹留。
+++无名氏
++++长安早春
杳霭三春色，先从帝里芳。
折杨犹恨短，测景已忻长。
莺和红楼乐，花连紫禁香。
跃鱼惊太液，佳气接温汤。
风送飞珂响，尘蒙翠辇光。
熙熙晴煦远，徒欲奉尧觞。
+++无名氏
++++嘉禾合颖
天祚皇王德，神呈瑞谷嘉。
感时苗特秀，证道叶方华。
气转腾佳色，云披映早霞。
薰风浮合颖，湛露净祥花。
六穗垂兼倒，孤茎袅复斜。
影同唐叔献，称庆比周家。
+++无名氏
++++膏泽多丰年
帝德方多泽，莓莓井径同。
八方甘雨布，四远报年丰。
廒庆千厢在，山流万壑通。
候时勤稼穑，击壤乐农功。
畎亩人无惰，田庐岁不空。
何须忧伏腊，千载贺尧风。
+++无名氏
++++玉壶冰
玄律阴风劲，坚冰在玉壶。
暗中花更出，晓后色全无。
涸沍谁能伴，凄清讵可渝。
任圆空似璧，照物不成珠。
素质情方契，孤明道岂殊。
幽人若相比，还得咏生刍。
+++无名氏
++++望禁苑祥光
佳气生天苑，葱茏几效祥。
树遥三殿际，日映九城傍。
山雾宁同色，卿云未可彰。
眺汾疑鼎气，临渭想荣光。
当并舂陵发，应开圣历长。
微臣时一望，短羽欲飞翔。
+++无名氏
++++晨光动翠华
早朝开紫殿，佳气逐清晨。
北阙华旌在，东方曙景新。
影连香雾合，光媚庆云频。
鸟羽飘初定，龙文照转真。
直疑冠佩入，长爱冕旒亲。
摇动祥云里，朝朝映侍臣。
+++无名氏
++++观南郊回仗
传警千门寂，南效彩仗回。
但惊龙再见，谁识日双开。
德泽施云雨，恩光变烬灰。
阅兵貔武振，听乐凤凰来。
候刻移宸辇，尊时集观台。
多惭远臣贱，不得礼容陪。
+++无名氏
++++谒见日将至双阙
晓色临双阙，微臣礼位陪。
远惊龙凤睹，谁识冕旒开。
蔼蔼千年盛，颙颙万国来。
天文标日月，时令布云雷。
迥出黄金殿，全分白玉台。
雕虫意何取，瞻恋不知回。
+++无名氏
++++尚书郎上直闻春漏
地即尚书省，人惟鸳鹭行。
审时传玉漏，直夜递星郎。
历历闻仙署，泠泠出建章。
自空来断续，随月散凄锵。
物静知声远，寒轻觉夜长。
听馀残月落，曙色满东方。
+++无名氏
++++华清宫望幸
骊岫接新丰，岧峣驾碧空。
凿山开秘殿，隐雾蔽仙宫。
绛阙犹栖凤，雕梁尚带虹。
温泉曾浴日，华馆旧迎风。
肃穆瞻云辇，深沈闭绮栊。
东郊望幸处，瑞气霭濛濛。
+++无名氏
++++御题国子监
宸翰符玄造，荣题国子门。
笔锋回日月，字势动乾坤。
檐下云光绕，梁间鹊影翻。
张英圣莫拟，索靖妙难言。
为著盘龙迹，能彰舞凤蹲。
更随垂露像，常以沐皇恩。
+++无名氏
++++郊坛听雅乐
泰坛恭祀事，彩仗下寒坰。
展礼陈嘉乐，斋心动众灵。
韵长飘更远，曲度静宜听。
泛响何清越，随风散杳冥。
彻悬和气聚，旋退晓山青。
本自钧天降，还疑列洞庭。
+++无名氏
++++册上公太常奏雅乐
司乐陈金石，逶迤引上公。
奏音人语绝，清韵佩声通。
应律烟云改，来仪鸟兽同。
得贤因举颂，修礼便观风。
圣寿三称内，天欢九奏中。
寂寥高曲尽，犹自满宸聪。
+++无名氏
++++听霜钟
渺渺飞霜夜，寥寥远岫钟。
出云疑断续，入户乍舂容。
度枕频惊梦，随风几韵松。
悠扬来不已，杳霭去何从。
仿佛烟岚隔，依俙岩峤重。
此时聊一听，馀响绕千峰。
+++无名氏
++++听霜钟
寥亮来丰岭，分明辨古钟。
应霜如自击，中节每相从。
静听非闲扣，潜应蕴圣踪。
风间时断续，云外更舂容。
虚警和清籁，雄鸣隔乱峰。
因之论知己，感激更难逢。
+++无名氏
++++笙磬同音
笙磬闻何处，凄锵宛在东。
激扬音自彻，高下曲宜同。
历历俱盈耳，泠泠递散空。
兽因繁奏舞，人感至和通。
讵间洪纤韵，能齐搏拊功。
四悬今尽美，一听辨移风。
+++无名氏
++++玉卮无当
共惜连城宝，翻为无当卮。
讵惭君子贵，深讶拙工隳。
泛蚁功全少，如虹色不移。
可怜珍砾石，何计辨糟醨。
江海诚难满，盘筵莫妄施。
纵乖斟酌意，犹得奉光仪。
+++无名氏
++++府试古镜
旧是秦时镜，今来古匣中。
龙盘初挂月，凤舞欲生风。
石黛曾留殿，朱光适在宫。
应祥知道泰，监物觉神通。
肝胆诚难隐，妍媸信易穷。
幸居君子室，长愿免尘蒙。
+++无名氏
++++焚裘
今主临前殿，惩奢爇异裘。
忽看阳焰发，如睹吉光流。
丽彩辞宸扆，馀香在御楼。
火随馀烬灭，气逐远烟浮。
素朴回风变，雕华逐志休。
永垂恭俭德，千古揖皇猷。
+++无名氏
++++送薛大夫和蕃
戎王归汉命，魏绛谕皇恩。
旌旆辞双阙，风沙上五原。
往途遵塞道，出祖耀都门。
策令天文盛，宣威使者尊。
澄波看四海，入贡伫诸蕃。
秋杪迎回骑，无劳枉梦魂。
+++无名氏
++++观剑南献捷
遐圻新破虏，名将旧登坛。
戎馘西南至，毡裘长幼观。
边疆氛已息，矛戟血犹残。
紫陌欢声动，丹墀喜气盘。
唐虞方德易，卫霍比功难。
共睹俘囚入，赓歌万国安。
+++无名氏
++++云母屏风隔坐
彩障成云母，丹墀隔上公。
才彰二纪盛，荣播一朝同。
近玉初齐白，临花乍散红。
凝姿分缥缈，转佩辨玲珑。
意惬恩偏厚，名新宠更崇。
谁知历千古，犹自仰清风。
+++无名氏
++++白受采
皛皛金方色，迁移妙不穷。
轻衣尘迹化，净壁缋文通。
沙变蓝溪渍，冰渝墨沼空。
似甘言受和，由礼学资忠。
皎洁形无定，玄黄用莫同。
素心如可教，愿染古人风。
+++无名氏
++++人不易知
权衡谅匪易，愚智信难移。
九德皆殊进，三端岂易施。
同称昆岫宝，共握桂林枝。
郑鼠今奚别，齐竽或滥吹。
瑶台有光鉴，屡照不应疲。
片善当无掩，先鸣贵在斯。
龙门峻且极，骥足庶来驰。
太息李元礼，期君幸一知。
+++无名氏
++++晦日同志昆明池泛舟
灵沼疑河汉，萧条见斗牛。
烟生知岸近，水净觉天秋。
落月低前树，清辉满去舟。
兴因孤屿起，心为白蘋留。
晓吹兼渔笛，闲云伴客愁。
龙津如可上，长啸且乘流。
+++无名氏
++++礼闱阶前春草生
河畔虽同色，南宫淑景先。
微开曳履处，常对讲经前。
得地风尘隔，依林雨露偏。
已逢霜候改，初寄日华妍。
影与丛兰杂，荣将众卉连。
哲人如不薙，生意在芳年。
+++无名氏
++++秋风生桂枝
寒桂秋风动，萧萧自一枝。
方将击林变，不假舞松移。
散翠幽花落，摇青密叶离。
哀猿惊助褭，花露滴争垂。
遗韵连波聚，流音万木随。
常闻小山里，逋客最先知。
+++无名氏
++++幽人折芳桂
厚地生芳桂，遥林耸干长。
叶开风里色，花吐月中光。
曙鸟啼馀翠，幽人爱早芳。
动时垂露滴，攀处拂衣香。
古调声犹苦，孤高力自强。
一枝终是折，荣耀在东堂。
+++无名氏
++++霜菊
秋尽北风去，律移寒气肃。
淅沥降繁霜，离披委残菊。
华滋尚照灼，幽气含纷郁。
的的冒空园，萋萋被幽谷。
骚人有遗咏，陶令曾盈掬。
傥使怀袖中，犹堪袭馀馥。
+++无名氏
++++金谷园花发怀古
春风生梓泽，迟景映花林。
欲问当时事，因伤此日心。
繁华人已殁，桃李意何深。
涧咽歌声在，云归盖影沈。
地形同万古，笑价失千金。
遗迹应无限，芳菲不可寻。
+++无名氏
++++骊龙
有美为鳞族，潜蟠得所从。
标奇初韫宝，表智即称龙。
大壑长千里，深泉固九重。
奋髯云乍起，矫首浪还冲。
荀氏传高誉，庄生冀绝踪。
仍知流泪在，何幸此相逢。
+++无名氏
++++鹤鸣九皋
胎化呈仙质，长鸣在九皋。
排空散清唳，映日委霜毛。
万里思寥廓，千山望郁陶。
香凝光不见，风积韵弥高。
凤侣攀何及，鸡群思忽劳。
升天如有应，飞舞出蓬蒿。
+++无名氏
++++霜隼下晴皋
九皋霜气劲，翔隼下初晴。
风动闲云卷，星驰白草平。
棱棱方厉疾，肃肃自纵横。
掠地秋毫迥，投身逸翮轻。
高墉全失影，逐雀作飞声。
薄暮寒郊外，悠悠万里情。
+++无名氏
++++河鲤登龙门
年久还求变，今来有所从。
得名当是鲤，无点可成龙。
备历艰难遍，因期造化容。
泥沙宁不阻，钓饵莫相逢。
击浪因成势，纤鳞莫继踪。
若令摇尾去，雨露此时浓。

++下卷七百八十八
  
+++李白
++++改九子山为九华山联句
妙有分二气，灵山开九华。--李白
层标遏迟日，半壁明朝霞。--高霁
积雪曜阴壑，飞流喷阳崖。--韦权舆
青莹玉树色，缥缈羽人家。--李白
+++杜甫
++++夏夜李尚书筵送宇文石首赴县联句
爱客尚书贵，之官宅相贤。--杜甫
酒香倾坐侧，帆影驻江边。--李之芳
翟表郎官瑞，凫看令宰仙。--崔彧
雨稀云叶断，夜久烛花偏。--杜甫
数语欹纱帽，高文掷彩笺。--李之芳
兴饶行处乐，离惜醉中眠。--崔彧
单父长多暇，河阳实少年。--杜甫
客居逢自出，为别几凄然。--李之芳
+++颜真卿
++++登岘山观李左相石尊联句
李公登饮处，因石为洼尊。--颜真卿
人事岁年改，岘山今古存。--刘全白
榛芜掩前迹，苔藓馀旧痕。--裴循
叔子尚遗德，山公此回轩。--张荐
维舟陪高兴，感昔情弥敦。--吴筠
蔼蔼贤哲事，依依离别言。--强蒙
岖嶔横道周，迢递连山根。--范缙
馀烈暧林野，众芳揖兰荪。--王纯
德晖映岩足，胜赏延高原。--魏理
远水明匹练，因晴见吴门。--王修甫
陪游追盛美，揆德欣讨论。--颜岘
器有成形用，功资造化元。--左辅元
流霞方泔淡，别鹤遽翩翻。--刘茂
旧规倾逸赏，新兴丽初暾。--颜浑
醉后接䍦倒，归时驺骑喧。--杨德元
迟回向遗迹，离别益伤魂。--韦介
览事古兴属，送人归思繁。--皎然
怀贤久徂谢，赠远空攀援。--崔弘
八座钦懿躅，高名播乾抻。--史仲宣
松深引闲步，葛弱供险扪。--陆羽
花气酒中馥，云华衣上屯。--权器
森沈列湖树，牢落望效园。--陆士修
白日半岩岫，清风满丘樊。--裴幼清
旌麾间翠幄，箫鼓来朱轓。--柳淡
闲路蹑云影，清心澄水源。--释尘外
萍连浦中屿，竹绕山下村。--颜颛
景落全溪暗，烟凝半岭昏。--颜须
去日往如复，换年凉代温。--颜顼
登临继风骚，义激旧府恩。--李崿
+++颜真卿
++++水堂送诸文士戏赠潘丞联句
居人未可散，上客须留著。莫唱阿亸回，应云夜半乐。--颜真卿
诗教刻烛赋，酒任连盘酌。从他白眼看，终恋青山郭。--潘述
林栖非姓许，寺住那名约。会异永和年，才同建安作。--陆羽
何烦问更漏，但遣催弦索。共说长句能，皆言早归恶。--权器
那知殊出处，还得同笑谑。雅韵虽暂欢，禅心肯抛却。--皎然
一宿同高会，几人归下若。帘开北陆风，烛焯南枝鹊。--李崿
文场苦叨窃，钓渚甘漂泊。弱质幸见容，菲才诚重诺。--潘述
+++颜真卿
++++与耿湋水亭咏风联句
清风何处起，拂槛复萦洲。--裴幼清
回入飘华幕，轻来叠晚流。--杨凭
桃竹今已展，羽翣且从收。--杨凝
经竹吹弥切，过松韵更幽。--左辅元
直散青蘋末，偏随白浪头。--陆士修
山山催雨过，浦浦发行舟。--权器
动树蝉争噪，开帘客罢愁。--陆羽
度弦方解愠，临水已迎秋。--颜真卿
凉为开襟至，清因作颂留。--皎然
周回随远梦，骚屑满离忧。--耿湋
岂独销繁暑，偏能入迥楼。--乔（失姓）
王风今若此，谁不荷明休。--陆涓
+++颜真卿
++++又溪馆听蝉联句
高树多凉吹，疏蝉足断声。--杨凭
已催居客感，更使别人惊。--杨凝
晚夏犹知急，新秋别有情。--权器
危湍和不似，细管学难成。--陆羽
当斅附金重，无贪曜火明。--颜真卿
青松四面落，白发一重生。--耿湋
向夕音弥厉，迎风翼更轻。--乔（失姓）
单嘶出迥树，馀响思空城。--裴幼清
嘒唳松间坐，萧寥竹里行。--伯成（失姓）
如何长饮露，高洁未能名。--皎然
+++颜真卿
++++送耿湋拾遗联句
尧舜逢明主，严徐得侍臣。分行接三事，高兴柏梁新。--颜真卿
楚国千山道，秦城万里人。镜中看齿发，河上有烟尘。--耿湋
望阙飞青翰，朝天忆紫宸。喜来欢宴洽，愁去咏歌频。--颜真卿
顾盼情非一，睽携处亦频。吴兴贤太守，临水最殷勤。--耿湋
+++颜真卿
++++五言月夜啜茶联句
泛花邀坐客，代饮引情言。--陆士修
醒酒宜华席，留僧想独园。--张荐
不须攀月桂，何假树庭萱。--李崿
御史秋风劲，尚书北斗尊。--崔万
流华净肌骨，疏瀹涤心原。--颜真卿
不似春醪醉，何辞绿菽繁。--皎然
素瓷传静夜，芳气清闲轩。--陆士修
+++颜真卿
++++五言夜宴咏灯联句
桂酒牵诗兴，兰釭照客情。--陆士修
讵惭珠乘朗，不让月轮明。--张荐
破暗光初白，浮云色转清。--颜真卿
带花疑在树，比燎欲分庭。--皎然
顾己惭微照，开帘识近汀。--袁高
+++颜真卿
++++三言喜皇甫曾侍御见过南楼玩月
喜嘉客，辟前轩。天月净，水云昏。--颜真卿
雁声苦，蟾影寒。闻裛浥，滴檀栾。--陆羽
欢宴处，江湖间。--皇甫曾
卷翠幕，吟嘉句。恨清光，留不住。--李崿
高驾动，清角催。惜归去，重裴回。--皎然
露欲晞，客将醉。犹宛转，照深意。--陆士修
+++颜真卿
++++七言重联句
顷持宪简推高步，独占诗流横素波。--颜真卿
不是中情深惠好，谁能千里远经过。--颜真卿
诗书宛似陪康乐，少长还同宴永和。--皇甫曾
夜酌此时看碾玉，晨趋几日重鸣珂。--皇甫曾
万井更深空寂寞，千方雾起隐嵯峨。--李崿
荧荧远火分渔浦，历历寒枝露鸟窠。--李崿
汉朝旧学君公隐，鲁国今从弟子科。--陆羽
只自倾心惭煦濡，何曾将口恨蹉跎。--陆羽
独赏谢吟山照耀，共知殷叹树婆娑。--皎然
华毂苦嫌云路隔，衲衣长向雪峰何。--皎然
+++颜真卿
++++五言送李侍御联句
吾友驻行轮，迟迟惜上春。--颜真卿
东西出饯路，惆怅独归人。--皎然
欢会期他日。驱驰恨此身。--张荐
须知贡公望，从此愿相因。--李崿
+++颜真卿
++++五言玩初月重游联句
春溪与岸平，初月出谿明。--张荐
璧彩寒仍洁，金波夜转清。--李崿
孤光远近满，练色往来轻。--颜真卿
望望随兰棹，依依出柳城。--皎然
+++颜真卿
++++五言重送横飞联句
春田草未齐，春水满长溪。--李崿
出饯风初暖，攀光日渐西。--颜真卿
归期江上远，别思月中迷。--皎然
+++颜真卿
++++五言夜集联句
寒花护月色，坠叶占风音。--皎然
兹夕无尘虑，高云共片心。--颜真卿
+++颜真卿
++++三言拟五杂组联句
五杂组，盘上菹。往复还，头懒梳。不得已，罾里鱼。--李崿
五杂组，郊外芜。往复还，枥上驹。不得已，谷中愚。--殷佐明
五杂组，绣与锦。往复还，兴又寝。不得已，病伏枕。--颜真卿
五杂组，酒与肉。往复还，东篱菊。不得已，醉便宿。--袁高
五杂组，闤闠间。往复还，门上关。不得已，鬓毛斑。--陆士修
五杂组，绣纹线。往复还，春来燕。不得已，入征战。--蒋志
+++颜真卿
++++三言重拟五杂组联句
五杂组，四豪客。往复还，阡与陌。不得已，长沙谪。--张荐
五杂组，五辛盘。往复还，马上鞍。不得已，左降官。--李崿
五杂组，甘咸醋。往复还，乌与兔。不得已，韶光度。--颜真卿
五杂组，五色丝。往复还，回文诗。不得已，失喜期。--皎然
+++颜真卿
++++七言大言联句
高歌阆风步瀛洲，--皎然
燂鹏爚鲲餐未休。--颜真卿
四方上下无外头，--李崿
一啜顿涸沧溟流。--张荐
+++颜真卿
++++七言小言联句
长路迢遥吞吐丝。--颜真卿
蟭螟蚊睫察难知。--皎然
+++颜真卿
++++七言乐语联句
苦河既济真僧喜，--李崿
新知满座笑相视。--颜真卿
戍客归来见妻子，--皎然
学生放假偷向市。--张荐
+++颜真卿
++++七言嚵语联句
拈䭔舐指不知休，--李崿
欲炙侍立涎交流。--颜真卿
过屠大嚼肯知羞，--皎然
食店门外强淹留。--张荐
+++颜真卿
++++七言滑语联句
雨里下山蹋榆皮，--颜真卿
莓苔石桥步难移。--皎然
芜荑酱醋吃煮葵，--刘全白
缝靴蜡线油涂锥。--李崿
急逢龙背须且骑。--李益
+++颜真卿
++++七言醉语联句
逢糟遇曲便酩酊，--刘全白
覆车坠马皆不醒。--颜真卿
倒著接䍦发垂领，--皎然
狂心乱语无人并。--陆羽

++下卷七百八十九
  
+++皇甫曾
++++建元寺昼公与崔秀才见过联句，与郑奉礼说同作
人闲宜岁晚，道者访幽期。独与寒山别，行当暮雪时。--皇甫曾
柏台辞汉主，竹寺寄潜师。荷策知君待，开门笑我迟。--皎然
暮阶县雨足，寒吹绕松枝，理辩尘心妄，经分梵字疑。--郑说
久承黄纸诏，曾赋碧云诗。然诺惊相许，风流话所思。--崔子向
筌忘心己默，磬发夜何其。愿结求羊侣，名山从所之。--皇甫曾
+++皇甫曾
++++建元寺西院寄李员外纵联句
寄隐霜台客，相思粉署人。--崔子向
诚知阡陌近，无奈别离频。--皇甫曾
夜色迷双树，钟声警四邻。--郑说
散才徒仰鲍，归梦远知秦。--台上
雨带清笳发，花惊夕漏春。--皎然
招摇随步锡，仿佛听行轮。--崔子向
要路推高足，空林寄一身。--皇甫曾
盛名知独擅，良会忆相亲。--郑说
稍涤心中垢，都遗陌上尘。--崔子向
今宵此堂集，何事少遗民。--皎然
+++严维
++++中元日鲍端公宅遇吴天师联句
道流为柱史，教戒下真仙。--严维
共契中元会，初修内景篇。--鲍防
游方依地僻，卜室喜墙连。--谢良辅
宝笥开金箓，华池漱玉泉。--杜弈
怪龙随羽翼，青节降云烟。--李清
昔去遗丹灶，今来变海田。--刘蕃
养形奔二景，炼骨度千年。--谢良弼
骑竹投陂里，携壶挂牖边。--郑概
洞中尝入静，河上旧谈玄。--陈元初
伊洛笙歌远，蓬壶日月偏。--樊珣
青骡蓟训引，白犬伯阳牵。--丘丹
法受相君后，心存象帝先。--吕渭
道成能缩地，功满欲升天。--范淹
何意迷孤性，含情恋数贤。--吴筠
+++严维
++++酒语联句，各分一字
山简酣歌倒接䍦，--刘蕃
看朱成碧无所知。--鲍防
耳鸣目眩驷马驰，--谢良辅
口称童羖腹鸱夷。--严维
兀然落帽灌酒卮，--沈仲昌
太常吏部相对时。--严维
藉糟枕麹浮酒池，--丘丹
瓮间篱下卧不移。--吕渭
叫呼不应无事悲，--郑概
千日一醒知是谁。--陈元初
左倾右倒人避之。--迥（失姓）
+++严维
++++一字至九字诗联句
东，西，--鲍防
步月，寻溪。--严维
鸟已宿，猿又啼。--郑概
狂流碍石，迸笋穿溪。--成用
望望人烟远，行行萝径迷。--陈元初
探题只应尽墨，持赠更欲封泥。--陈元初
松下流时何岁月，云中幽处屡攀跻。--张叔政
乘兴不知山路远近，缘情莫问日过高低。--贾弇
静听林下潺潺足湍濑，厌问城中喧喧多鼓鼙。--周颂
+++李益
++++宣上人病中相寻联句
策杖迎诗客，归房理病身。闲收无效药，遍寄有情人。--广宣
草木分千品，方书问六陈。还知一室内，我尔即天亲。--李益
+++李益
++++八月十五夜宣上人独游安国寺山庭院步人迟…乘兴联句
九重城接天花界，三五秋生一夜风。--广宣
行听漏声云散后，遥闻天语月明中。--广宣
含凉阁迥通仙掖，承露盘高出上宫。--李益
谁问独愁门外客，清谈不与此宵同。--李益
+++李益
++++重阳夜集兰陵居与宣上人联句
蟋蟀催寒服，茱萸滴露房。酒巡明刻烛，篱菊暗寻芳。--李益
新月和秋露，繁星混夜霜。登高今夕事，九九是天长。--广宣
+++李益
++++与宣供奉携瘿尊归杏溪园联句
千畦抱瓮园，一酌瘿尊酒。唯有沃洲僧，时过杏溪臾。--李益
追欢君适性，独饮我空口。儒释事虽殊，文章意多偶。--广宣
+++李益
++++兰陵僻居联句
潘岳闲居赋，陶潜独酌谣。二贤成往事，三径是今朝。--广宣
生幸逢唐运，昌时奉帝尧。进思谐启沃，退混即渔樵。--李益
蠹简封延阁，雕阑閟上霄。相从清旷地，秋露挹兰苕。--杜羔
+++李益
++++天津桥南山中各题一句
野坐分苔席，--李益
山行绕菊丛。--韦执中
云衣惹不破，--诸葛觉
秋色望来空。--贾岛
+++李益
++++红楼下联句
佛刹接重城，红楼切太清。紫云连照耀，丹槛郁峥嵘。--广宣
榱栋烟虹入，轩窗日月平。参差五陵晚，分背八川明。--李益
松韵风初过，莲陂浪欲倾。敬瞻疑涌见，围绕学无生。--杜羔
+++李益
++++赋应门照绿苔
宫阙何年月，应门何岁苔。清光一以照，白露共裴回。--李益
珠履久行绝，玉房重未开。妾心正如此，昭阳歌吹来。--法振
+++耿湋
++++寄司空曙李端联句
长安一分首，万里隔烟波。--王早
海上青山暮，天涯白发多。--耿湋
寻僧因看竹，访道或求鹅。--辛晃
云树无猿鸟，阴崖足薜萝。--耿湋
醉中留越客，兴里眄庭柯。--辛晃
黄叶身仍逐，丹霄背未摩。--耿湋
别愁连旦暮，归梦绕关河。--辛晃
高柳寒蝉对，空阶夜雨和。--耿湋
年华空荏苒，名宦转蹉跎。--辛晃
南陌东城路，春来几度过。--耿湋
+++耿湋
++++连句多暇赠陆三山人
一生为墨客，几世作茶仙。--耿湋
喜是攀阑者，惭非负鼎贤。--陆羽
禁门闻曙漏，顾渚入晨烟。--耿湋
拜井孤城里，携笼万壑前。--陆羽
闲喧悲异趣，语默取同年。--耿湋
历落惊相偶，衰羸猥见怜。--陆羽
诗书闻讲诵，文雅接兰荃。--耿湋
未敢重芳席，焉能弄彩笺。--陆羽
黑池流研水，径石涩苔钱。--耿湋
何事亲香案，无端狎钓船。--陆羽
野中求逸礼，江上访遗编。--耿湋
莫发搜歌意，予心或不然。--陆羽
+++李景俭
++++道州春日感兴
始见花满枝，又看花满地。--李景俭
且持增气酒，莫滴伤心泪。--吕温
深诚长郁结，芳晨自妍媚。--吕恭
啸歌聊永日，谁知此时意。--李景俭
+++武元衡
++++中秋夜听歌联句
此夕来奔月，何时去上天。--崔备
云鬟方自照，玉腕更呈鲜。--裴度
燕婉人间意，飘飖物外缘。--柳公绰
诗裁明月扇，歌索想夫怜。--武元衡
暗染荀香久，长随楚梦偏。--卢放
会当来彩凤。仿佛逐神仙。--卢士玫

++下卷七百九十
  
+++裴度
++++春池泛舟联句
凤池新雨后，池上好风光。--刘禹锡
取酒愁春尽，留宾喜日长。--裴度
柳丝迎画舸，水镜写雕梁，--崔群
潭洞迷仙府，烟霞认醉乡。--贾餗
莺声随笑语，竹色入壶觞。--张籍
晚景含澄澈，时芳得艳阳。--刘禹锡
飞凫拂轻浪，绿柳暗回塘。--裴度
逸韵追安石，高居胜辟强。--崔群
杯停新令举，诗动彩笺忙。--贾餗
顾谓同来客，欢游不可忘。--张籍
+++裴度
++++西池落泉联句
东阁听泉落，能令野兴多。--行式
散时犹带沫，淙处即跳波。--裴度
偏洗磷磷石，还惊泛泛鹅。--张籍
色清尘不染，光白月相和。--白居易
喷雪萦松竹，攒珠溅芰荷。--刘禹锡
对吟时合响，触树更摇柯。--张籍
照圃红分药，侵阶绿浸莎。--白居易
日斜车马散，馀韵逐鸣珂。--刘禹锡
+++裴度
++++首夏犹清和联句
记得谢家诗，清和即此时。--白居易
馀花数种在，密叶几重垂。--裴度
芳谢人人惜，阴成处处宜。--刘禹锡
水萍争点缀，梁燕共追随。--行式
乱蝶怜疏蕊，残莺恋好枝。--张籍
草香殊未歇，云势渐多奇。--白居易
单服初宁体，新篁已出篱。--裴度
与春为别近，觉日转行迟。--刘禹锡
绕树风光少，侵阶苔藓滋。--行式
惟思奉欢乐，长得在西池。--张籍
+++裴度
++++蔷薇花联句
似锦如霞色，连春接夏开。--刘禹锡
波红分影入，风好带香来。--裴度
得地依东阁，当阶奉上台。--行式
浅深皆有态，次第暗相催。--刘禹锡
满地愁英落，缘堤惜棹回。--裴度
芳浓濡雨露，明丽隔尘埃。--行式
似著胭脂染，如经巧妇裁。--白居易
奈花无别计，只有酒残杯。--张籍
+++裴度
++++喜遇刘二十八偶书两韵联句
病来佳兴少，老去旧游稀。笑语纵横作，杯觞络绎飞。--裴度
清谈如水玉，逸韵贯珠玑。高位当金铉，虚怀似布衣。--刘禹锡
已容狂取乐，仍任醉忘机。舍眷将何适，留欢便是归。--白居易
凤仪常欲附，蚊力自知微。愿假尊罍末，膺门自此依。--李绅
+++裴度
++++刘二十八自汝赴左冯，涂经洛中相见联句
不归丹掖去，铜竹漫云云。唯喜因过我，须知未贺君。--裴度
诗闻安石咏，香见令公熏。欲首函关路，来披缑岭云。--白居易
貂蝉公独步，鸳鹭我同群。插羽先飞酒，交锋便战文。--李绅
镇嵩知表德，定鼎为铭勋。顾鄙容商洛，徵欢候汝坟。--刘禹锡
频年多谑浪，此夕任喧纷。故态犹应在，行期未要闻。--裴度
游藩荣已久，捧袂惜将分。讵厌杯行疾，唯愁日向曛。--白居易
穷阴初莽苍，离思渐氤氲。残雪午桥岸，斜阳伊水濆。--李绅
上谟尊右掖，全略静东军。万顷徒称量，沧溟讵有垠。--刘禹锡
+++裴度
++++度自到洛中与乐天为文酒之会时时构咏乐不可…因为联句
成周文酒会，吾友胜邹枚。唯忆刘夫子，而今又到来。--裴度
欲迎先倒屣，亦坐便倾杯。饮许伯伦右，诗推公干才。--白居易
久曾聆郢唱，重喜上燕台。昼话墙阴转，宵欢斗柄回。--刘禹锡
新声还共听，故态复相咍。遇物皆先赏，从花半未开。--裴度
起时乌帽侧，散处玉山颓。墨客喧东阁，文星犯上台。--白居易
咏吟君称首，疏放我为魁。忆戴何劳访，留髡不用猜。--裴度
奉觞承麹糵，落笔捧琼瑰。醉弁无妨侧，词锋不可摧。--白居易
水轩看翡翠，石径践莓苔。童子能骑竹，佳人解咏梅。--刘禹锡
洛中三可矣，邺下七悠哉。自向风光急，不须弦管催。--裴度
乐观鱼踊跃，闲爱鹤裴回。烟柳青凝黛，波萍绿拨醅。--白居易
春榆初改火，律管又飞灰。红药多迟发，碧松宜乱栽。--刘禹锡
马嘶驼陌上，鹢泛凤城隈。色色时堪惜，些些病莫推。--裴度
涸流寻轧轧，馀刃转恢恢。从此知心伏，无因敢自媒。--刘禹锡
室随亲客入，席许旧寮陪。逸兴嵇将阮，交情陈与雷。--白居易
洪炉思哲匠，大厦要群材。他日登龙路，应知免曝鳃。--刘禹锡
+++裴度
++++宴兴化池亭送白二十二东归联句
东洛言归去，西园告别来。白头青眼客，池上手中杯。--裴度
离瑟殷勤奏，仙舟委曲回。征轮今欲动，宾阁为谁开。--刘禹锡
坐弄琉璃水，行登绿缛堆。花低妆照影，萍散酒吹醅。--白居易
岸荫新抽竹，亭香欲变梅。随游多笑傲，遇胜且裴回。--张籍
澄澈连天境，潺湲出地雷。林塘难共赏，鞍马莫相催。--裴度
信及鱼还乐，机忘鸟不猜。晚晴槐起露，新雨石添苔。--刘禹锡
拟作云泥别，尤思顷刻陪。歌停珠贯断，饮罢玉峰颓。--白居易
虽有逍遥志，其如磊落才。会当重入用，此去肯悠哉。--张籍
+++裴度
++++西池送白二十二东归兼寄令狐相公联句
促坐宴回塘，送君归洛阳。彼都留上宰，为我说中肠。--裴度
威凤池边别，冥鸿天际翔。披云见居守，望日拜封章。--刘禹锡
春尽年华少，舟通景气长。送行欢共惜，寄远意难忘。--张籍
东道瞻轩盖，西园醉羽觞。谢公深眷眄，商皓信辉光。--行式
旧德推三友，新篇代八行。（以下缺）斋--
+++李绛
++++杏园联句
杏园千树欲随风，一醉同人此暂同。--群上司空
老态忽忘丝管里，衰颜宜解酒杯中。--李绛
曲江日暮残红在，翰苑年深旧事空。--白居易
二十四年流落者，故人相引到花丛。--刘禹锡
+++李绛
++++花下醉中联句
共醉风光地，花飞落酒杯。--李绛
残春犹可赏，晚景莫相催。--刘禹锡
酒幸年年有，花应岁岁开。--白居易
且当金韵掷，莫遣玉山颓。--李绛
高会弥堪惜，良时不易陪。--庾承宣
谁能拉花住，争换得春回。--刘禹锡
我辈寻常有，佳人早晚来。--杨嗣复
寄言三相府，欲散且裴回。--白居易
+++刘禹锡
++++乐天是月长斋鄙夫此时愁卧里闾非远云雾难披因以…惊禅
五月长斋月，文心苦行心。兰葱不入户，薝卜自成林。--刘禹锡
护戒先辞酒，嫌喧亦彻琴。尘埃宾位静，香火道场深。--白居易
我静驯狂象，餐馀施众禽。定知于佛佞，岂复向书淫。--刘禹锡
阑药凋红艳，庭槐换绿阴。风光徒满目，云雾未披襟。--白居易
树为清凉倚，池因盥漱临。蘋芳遭燕拂，莲坼待蜂寻。--刘禹锡
舍下环流水，窗中列远岑。苔斑钱剥落，石怪玉嶔岑。--白居易
鹊顶迎秋秃，莺喉入夏瘖。绿杨垂嫩色，綖棘露长针。--刘禹锡
散秩身犹幸，趋朝力不任。官将方共拙，年与病交侵。--白居易
徇乐非时选，忘机似陆沈。鉴容称四皓，扪腹有三壬。--刘禹锡
携手惭连璧，同心许断金。紫芝虽继唱，白雪少知音。--白居易
忆罢吴门守，相逢楚水浔。舟中频曲晏，夜后各加斟。--刘禹锡
浊酒销残漏，弦声间远砧。酡颜舞长袖，密坐接华簪。--白居易
持论峰峦峻，战文矛戟森。笑言诚莫逆，造次必相箴。--刘禹锡
往事应如昨，馀欢迄至今。迎君常倒屣，访我辄携衾。--白居易
阴魄初离毕，阳光正在参。待公休一食，纵饮共狂吟。--刘禹锡
+++白居易
++++秋霖即事联句三十韵
萧索穷秋月，苍茫苦雨天。泄云生栋上，行潦入庭前。--白居易
苔色侵三径，波声想五弦。井蛙争入户，辙鲋乱归泉。--王起
高霤愁晨坐，空阶惊夜眠。鹤鸣犹未已，蚁穴亦频迁。--刘禹锡
散漫疏还密，空濛断复连。竹沾青玉润，荷滴白珠圆。--白居易
地湿灰蛾灭，池添水马怜。有苗沾霢霂，无月弄潺湲。--王起
篱菊潜开秀，园蔬已罢鲜。断行随雁翅，孤啸耸鸢肩。--刘禹锡
桥柱黏黄菌，墙衣点绿钱。草荒行药路，沙泛钓鱼船。--白居易
长者车犹阻，高人榻且悬。金乌何日见，玉爵几时传。--王起
近井桐先落，当檐石欲穿。趋风诚有恋，披雾邈无缘。--刘禹锡
廪米陈生醭，庖薪湿起烟。鸣鸡潜报晓，急景暗凋年。--白居易
盖洒高松上，丝繁细柳边。拂丛时起蝶，堕叶乍惊蝉。--王起
巾角皆争垫，裙裾别似湔。多蒙翠被，马尽著连乾。--刘禹锡
好客无来者，贫家但悄然。湿泥印鹤迹，漏壁络蜗涎。--白居易
蚊聚雷侵室，鸥翻浪满川。上楼愁幂幂，绕舍厌溅溅。--王起
律候今秋矣，欢娱久旷焉。但令高兴在，晴后奉周旋。--刘禹锡
+++白居易
++++喜晴联句
苦雨晴何喜，喜于未雨时。气收云物变，声乐鸟乌知。--白居易
蕙泛光风圃，兰开皎月池。千峰分远近，九陌好追随。--王起
白日开天路，玄阴卷地维。馀清在林薄，新照入涟漪。--刘禹锡
碧树凉先落，青芜湿更滋。晒毛经浴鹤，曳尾出泥龟。--白居易
舞去商羊速，飞来野马迟。柱边无润础，台上有游丝。--王起
桥净行尘息，堤长禁柳垂。宫城开睥睨，观阙丽罘罳。--刘禹锡
洛水澄清镇，嵩烟展翠帷。梁成虹乍见，市散蜃初移。--白居易
藉草风犹暖，攀条露已晞。屋穿添碧瓦，墙缺召金锤。--王起
迥彻来双目，昏烦去四支。霞文晚焕烂，星影夕参差。--刘禹锡
爽助门庭肃，寒摧草木衰。黄干向阳菊，红洗得霜梨。--白居易
假盖闲谁惜，弹弦燥更悲。散蹄良马稳，炙背野人宜。--王起
洞户晨晖入，空庭宿雾披。推林出书目，倾笥上衣椸。--刘禹锡
道路行非阻，轩车望可期。无辞访圭窦，且愿见琼枝。--白居易
山阁蓬莱客，储宫羽翼师。每优陪丽句，何暇觌英姿。--王起
玩景方搔首，怀人尚敛眉。因吟仲文什，高兴尽于斯。--刘禹锡
+++白居易
++++会昌春连宴即事
元年寒食日，上巳暮春天。鸡黍三家会，莺花二节连。--白居易
光风初澹荡，美景渐暄妍。簪组兰亭上，车舆曲水边。--刘禹锡
松声添奏乐，草色助铺筵。雀舫宜闲泛，螺杯任漫传。--王起
园蔬香带露，厨柳暗藏烟。丽句轻珠玉，清谈胜管弦。--白居易
陌喧金距斗，树动彩绳悬。姹女妆梳艳，游童衣服鲜。--刘禹锡
圃香知种蕙，池暖忆开莲。怪石云疑触，夭桃火欲然。--王起
正欢唯恐散，虽醉未思眠。啸傲人间世，追随地上仙。--白居易
燕来双涎涎，雁去累翩翩。行乐真吾事，寻芳独我先。--刘禹锡
滞周惭太史，入洛继先贤。昔恨多分手，今欢谬比肩。--王起
病犹陪宴饮，老更奉周旋。望重青云客，情深白首年。--白居易
遍尝珍馔后，许入画堂前。舞袖翻红炬，歌鬟插宝蝉。--刘禹锡
断金多感激，倚玉贵迁延。说史吞颜注，论诗笑郑笺。--王起
松筠寒不变，胶漆冷弥坚。兴伴王寻戴，荣同隗在燕。--白居易
掷卢夸使气，刻烛斗成篇。实艺皆三捷，虚名愧六联。--刘禹锡
兴阑犹举白，话静每思玄。更说归时好，亭亭月正圆。--王起
+++白居易
++++仆射来示有三春向晚四者难并之说诚哉是言辄…兼简尚书
三春今向晚，四者昔难并。借问低眉坐，何如携手行。--白居易
旧游多过隙，新宴且寻盟。鹦鹉林须乐，麒麟阁未成。--王起
分阴当爱惜，迟景好逢迎。林野熏风起，楼台谷雨晴。--刘禹锡
墙低山半出，池广水初平。桥转长虹曲，舟回小鹢轻。--白居易
残花犹布绣，密竹自闻笙。欲过芳菲节，难忘宴慰情。--王起
月轮行似箭，时物始如倾。见雁随兄去，听莺求友声。--刘禹锡
蕙长书带展，菰嫩剪刀生。坐密衣裳暖，堂虚丝管清。--白居易
峰峦侵碧落，草木近朱明。与点非沂水，陪膺是洛城。--王起
拨醅争绿醑，卧酪待朱樱。几处能留客，何人唤解酲。--刘禹锡
旧仪尊右揆，新命宠春卿。有喜鹊频语，无机鸥不惊。--白居易
青林思小隐，白雪仰芳名。访旧殊千里，登高赖九城。--王起
酂侯司管钥，疏傅傲簪缨。纶綍曾同掌，烟霄即上征。--刘禹锡
册庭尝接武，书殿忝连衡。兰室春弥馥，松心晚更贞。--白居易
琴招翠羽下，钩掣紫鳞呈，只愿回乌景。谁能避兕觥。--王起
方知醉兀兀，应是走营营。凤阁鸾台路，从他年少争。--白居易

++下卷七百九十一
  
+++韩愈
++++城南联句
竹影金琐碎，--孟郊
泉音玉淙琤。琉璃剪木叶，--韩愈
翡翠开园英。流滑随仄步，--孟郊
搜寻得深行。遥岑出寸碧，--韩愈
远目增双明。乾穟纷拄地，--孟郊
化虫枯挶茎。木腐或垂耳，--韩愈
草珠竞骈睛。浮虚有新劚，--孟郊
摧扤饶孤撑。囚飞黏网动，--韩愈
盗啅接弹惊。脱实自开坼，--孟郊
牵柔谁绕萦。礼鼠拱而立，--韩愈
骇牛躅且鸣。蔬甲喜临社，--孟郊
田毛乐宽征。露萤不自暖，--韩愈
冻蝶尚思轻。宿羽有先晓，--孟郊
食鳞时半横。菱翻紫角利，--韩愈
荷折碧圆倾。楚腻鳣鲔乱，--孟郊
獠羞蠃蟹并。桑蠖见虚指，--韩愈
穴狸闻斗狞。逗翳翅相筑，--孟郊
摆幽尾交搒。蔓涎角出缩，--韩愈
树啄头敲铿。修箭袅金饵，--孟郊
群鲜沸池羹。岸壳坼玄兆，--韩愈
野麰渐丰萌。窑烟幂疏岛，--孟郊
沙篆印回平。𦛛肌遭眊刺，--韩愈
啾耳闻鸡生。奇虑恣回转，--孟郊
遐睎纵逢迎。颠林戢远睫，--韩愈
缥气夷空情。归迹归不得，--孟郊
舍心舍还争。灵麻撮狗虱，--韩愈
村稚啼禽猩。红皱晒檐瓦，--孟郊
黄团系门衡。得隽蝇虎健，--韩愈
相残雀豹趟。束枯樵指秃，--孟郊
刈熟担肩赪。涩旋皮卷脔，--韩愈
苦开腹彭亨。机舂潺湲力，--孟郊
吹簸飘飖精。赛馔木盘簇，--韩愈
靸妖藤索絣。荒学五六卷，--孟郊
古藏四三茔。里儒拳足拜，--韩愈
土怪闪眸侦。蹄道补复破，--孟郊
丝窠扫还成。暮堂蝙蝠沸，--韩愈
破灶伊威盈。追此讯前主，--孟郊
答云皆冢卿。败壁剥寒月，--韩愈
折篁啸遗笙。袿熏霏霏在，--孟郊
綦迹微微呈。剑石犹竦槛，--韩愈
兽材尚拏楹。宝唾拾未尽，--孟郊
玉啼堕犹鎗。窗绡疑閟艳，--韩愈
妆烛已销檠。绿发抽珉甃，--孟郊
青肤耸瑶桢。白蛾飞舞地，--韩愈
幽蠹落书棚。惟昔集嘉咏，--孟郊
吐芳类鸣嘤。窥奇摘海异，--韩愈
恣韵激天鲸。肠胃绕万象，--孟郊
精神驱五兵。蜀雄李杜拔，--韩愈
岳力雷车轰。大句斡玄造，--孟郊
高言轧霄峥。芒端转寒燠，--韩愈
神助溢杯觥。巨细各乘运，--韩愈
湍涠亦腾声。凌花咀粉蕊，--孟郊
削缕穿珠樱。绮语洗晴雪，--韩愈
娇辞哢雏莺。酣欢杂弁珥，--孟郊
繁价流金琼。菡萏写江调，--孟郊
萎蕤缀蓝瑛。庖霜脍玄鲫，--韩愈
淅玉炊香粳。朝馔已百态，--孟郊
春醪又千名。哀匏蹙驶景，--韩愈
冽唱凝馀晶。解魄不自主，--孟郊
痺肌坐空瞠。扳援贱蹊绝，--韩愈
炫曜仙选更。丛巧竞采笑，--孟郊
骈鲜互探婴。桑变忽芜蔓，--韩愈
樟裁浪登丁。霞斗讵能极，--孟郊
风期谁复赓。皋区扶帝壤，--韩愈
瑰蕴郁天京。祥色被文彦，--孟郊
良才插杉柽。隐伏饶气象，--韩愈
兴潜示堆坑。擘华露神物，--孟郊
拥终储地祯。訏谟壮缔始，--韩愈
辅弼登阶清。坌秀恣填塞，--孟郊
呀灵滀渟澄。益大联汉魏，--韩愈
肇初迈周嬴。积照涵德镜，--孟郊
传经俪金籝。食家行鼎鼐，--韩愈
宠族饫弓旌。奕制尽从赐，--孟郊
殊私得逾程。飞桥上架汉，--韩愈
缭岸俯规瀛。潇碧远输委，--孟郊
湖嵌费携擎。萄苜从大漠，--韩愈
枫槠至南荆。嘉植鲜危朽，--孟郊
膏理易滋荣。悬长巧纽翠，--韩愈
象曲善攒珩。鱼口星浮没，--孟郊
马毛锦斑騂。五方乱风土，--韩愈
百种分鉏耕。葩蘖相妒出，--孟郊
菲茸共舒晴。类招臻倜诡，--韩愈
翼萃伏衿缨。危望跨飞动，--孟郊
冥升蹑登闳。春游轹靃靡，--韩愈
彩伴飒嫈嫇。遗灿飘的皪，--孟郊
淑颜洞精诚。娇应如在寤，--韩愈
颓意若含酲。鹓毳翔衣带，--孟郊
鹅肪截佩璜。文升相照灼，--韩愈
武胜屠欃枪。割锦不酬价，--孟郊
构云有高营。通波牣鳞介，--韩愈
疏畹富萧蘅。买养驯孔翠，--孟郊
远苞树蕉栟。鸿头排刺芡，--韩愈
鹄鸊攒瑰橙。骛广杂良牧，--孟郊
蒙休赖先盟。罢旄奉环卫，--韩愈
守封践忠贞。战服脱明介，--孟郊
朝冠飘彩纮。爵勋逮僮隶，--韩愈
簪笏自怀绷。乳下秀嶷嶷，--孟郊
椒蕃泣喤喤。貌鉴清溢匣，--韩愈
眸光寒发硎。馆儒养经史，--孟郊
缀戚觞孙甥。考钟馈殽核，--韩愈
戛鼓侑牢牲。飞膳自北下，--孟郊
函珍极东烹。如瓜煮大卵，--韩愈
比线茹芳菁。海岳错口腹，--孟郊
赵燕锡媌娙。一笑释仇恨，--韩愈
百金交弟兄。货至貊戎市，--孟郊
呼传鹦鹆令。顺居无鬼瞰，--韩愈
抑横免官评。杀候肆凌翦，--孟郊
笼原匝罝紭。羽空颠雉鷃，--韩愈
血路迸狐麖。折足去踸踔，--孟郊
蹙鬐怒䰃鬤。跃犬疾翥鸟，--韩愈
呀鹰甚饥虻。算蹄记功赏，--孟郊
裂脑擒摚掁。猛毙牛马乐，--韩愈
妖残枭鴼惸。窟穷尚嗔视，--孟郊
箭出方惊抨。连箱载已实，--韩愈
碍辙弃仍赢，喘觑锋刃点，--孟郊
困冲株枿盲。扫净豁旷旷，--韩愈
骋遥略苹苹。馋叉饱活脔，--孟郊
恶嚼㗘腥鲭。岁律及郊至，--韩愈
古音命韶韺。旗旆流日月，--孟郊
帐庐扶栋甍。磊落奠鸿璧，--韩愈
参差席香藑。玄祇祉兆姓，--孟郊
黑秬饛丰盛。庆流蠲瘥疠，--韩愈
威畅捐䡴輣。灵燔望高冏，--孟郊
龙驾闻敲𩙯。是惟礼之盛，--韩愈
永用表其宏。德孕厚生植，--孟郊
恩熙完刖黥。宅土尽华族，--韩愈
连田间强甿。荫庾森岭桧，--孟郊
啄场翙祥䳟，畦肥翦韭薤，--韩愈
陶固收盆罂。利养积馀健，--孟郊
孝思事严祊。掘云破嵽嵲，--韩愈
采月漉坳泓。寺砌上明镜，--孟郊
僧盂敲晓钲。泥象对骋怪，--韩愈
铁钟孤舂锽。瘿颈闹鸠鸽，--孟郊
蜿垣乱蛷蠑。葚黑老蚕蠋，--韩愈
麦黄韵鹂鹒。韶曙迟胜赏，--孟郊
贤明戒先庚。驰门填偪仄，--韩愈
竞墅辗砯砰。碎缬红满杏，--孟郊
稠凝碧浮饧。蹙绳觐娥婺，--韩愈
斗草撷玑珵。粉汗泽广额，--孟郊
金星堕连璎。鼻偷困淑郁，--韩愈
眼剽强盯𥋝。是节饱颜色，--孟郊
兹疆称都城。书饶罄鱼茧，--韩愈
纪盛播琴筝。奚必事远觌，--孟郊
无端逐羁伧。将身亲魍魅，--韩愈
浮迹侣鸥。腥味空奠屈，--孟郊
天年徒羡彭。惊魂见蛇蚓，--韩愈
触嗅值虾蟚。幸得履中气，--孟郊
忝从拂天枨。归私暂休暇，--韩愈
驱明出庠黉。鲜意竦轻畅，--孟郊
连辉照琼莹。陶暄逐风乙，--韩愈
跃视舞晴蜻。足胜自多诣，--孟郊
心贪敌无勍。始知乐名教，--韩愈
何用苦拘伫。毕景任诗趣，--孟郊
焉能守硜硜。--韩愈
+++韩愈
++++会合联句
离别言无期，会合意弥重。--张籍
病添儿女恋，老丧丈夫勇。--韩愈
剑心知未死，诗思犹孤耸。--孟郊
愁去剧箭飞，欢来若泉涌。--张彻
析言多新贯，摅抱无昔壅。--张籍
念难须勤追，悔易勿轻踵。--韩愈
吟巴山荦嶨，说楚波堆垄。--孟郊
马辞虎豹怒，舟出蛟鼍恐。--张彻
狂鲸时孤轩，幽狖杂百种。--韩愈
瘴衣常腥腻，蛮器多疏冗。--张籍
剥苔吊斑林，角饭饵沈冢。--韩愈
忽尔衔远命，归欤舞新宠。--孟郊
鬼窟脱幽妖，天居觌清栱。--韩愈
京游步方振，谪梦意犹恟。--张籍
诗书夸旧知，酒食接新奉。--韩愈
嘉言写清越，愈病失肬肿。--孟郊
夏阴偶高庇，宵魄接虚拥。--韩愈
雪弦寂寂听，茗碗纤纤捧。--孟郊
驰辉烛浮萤，幽响泄潜蛩。--韩愈
诗老独何心，江疾有馀尰。--孟郊
我家本瀍穀，有地介皋巩。休迹忆沈冥，峨冠惭闒𤾖。--韩愈
升朝高辔逸，振物群听悚。徒言濯幽泌，谁与薙荒茸。--张籍
朝绅郁青绿，马饰曜珪珙。国雠未销铄，我志荡邛陇。--孟郊
君才诚倜傥，时论方汹溶。格言多彪蔚，悬解无梏拲。--韩愈
张生得渊源，寒色拔山冢。坚如撞群金，眇若抽独蛹。--韩愈
伊余何所拟，跛鳖讵能踊。块然堕岳石，飘尔罥巢氄。--孟郊
龙旆垂天卫，云韶凝禁甬。君胡眠安然，朝鼓声汹汹。--韩愈
+++韩愈
++++斗鸡联句
大鸡昂然来，小鸡竦而待。--韩愈
峥嵘颠盛气，洗刷凝鲜彩。--孟郊
高行若矜豪，侧睨如伺殆。--韩愈
精光目相射，剑戟心独在。--孟郊
既取冠为胄，复以距为镦。天时得清寒，地利挟爽垲。--韩愈
磔毛各噤㾕，怒瘿争碨磊。俄膺忽尔低，植立瞥而改。--孟郊
腷膊战声喧，缤翻落羽皠。中休事未决，小挫势益倍。--韩愈
妒肠务生敌，贼性专相醢。裂血失鸣声，啄殷甚饥馁。--孟郊
对起何急惊，随旋诚巧绐。毒手饱李阳，神槌因朱亥。--韩愈
恻心我以仁，碎首尔何罪。独胜事有然，旁惊汗流浼。--孟郊
知雄欣动颜，怯负愁看贿。争观云填道，助叫波翻海。--韩愈
事爪深难解，嗔睛时未怠。一喷一醒然，再接再砺乃。--孟郊
头垂碎丹砂，翼拓拖锦彩。连轩尚贾馀，清厉比归凯。--韩愈
选俊感收毛，受恩惭始隗。英心甘斗死，义肉耻庖宰。--孟郊
君看斗鸡篇，短韵有可采。--孟郊
+++韩愈
++++纳凉联句
递啸取遥风，微微近秋朔。--孟郊
金柔气尚低，火老候愈浊。--韩愈
熙熙炎光流，竦竦高云擢。--韩愈
闪红惊蚴虬，凝赤耸山岳。目林恐焚烧，耳井忆瀺灂。--孟郊
仰惧失交泰，非时结冰雹。化邓渴且多，奔河诚已悫。--孟郊
暍道者谁子，叩商者何乐。洗矣得滂沱，感然鸣鸑鷟。--孟郊
嘉愿苟未从，前心空缅邈。清砌千回坐，冷环再三握。--孟郊
烦怀却星星，高意还卓卓。--孟郊
龙沈剧煮鳞，牛喘甚焚角。蝉烦鸣转喝，乌噪饥不啄。--韩愈
昼蝇食案繁，宵蚋肌血渥。单絺厌已褫，长菨倦还捉。--韩愈
幸兹得佳朋，于此荫华桷。青荧文簟施，淡澉甘瓜濯。--韩愈
大壁旷凝净，古画奇駮荦。凄如羾寒门，皓若攒玉璞。--韩愈
扫宽延鲜飙，汲冷渍香穱。篚实摘林珍，盘殽馈禽㲉。--韩愈
空堂喜淹留，贫馔羞龌龊。--韩愈
殷勤相劝勉，左右加砻斫。贾勇发霜硎，争前曜冰槊。--孟郊
微然草根响，先被诗情觉。感衰悲旧改，工异逞新貌。--孟郊
谁言摈朋老，犹自将心学。危檐不敢凭，朽机惧倾扑。--孟郊
青云路难近，黄鹤足仍鋜。未能饮渊泉，立滞叫芳药。--孟郊
与子昔睽离，嗟余苦屯剥。直道败邪径，拙谋伤巧诼。--韩愈
炎湖度氛氲，热石行荦硞。痟肌夏尤甚，疟渴秋更数。--韩愈
君颜不可觌，君手无由搦。今来沐新恩，庶见返鸿朴。--韩愈
儒庠恣游息，圣籍饱商榷。危行无低徊，正言免咿喔。--韩愈
车马获同驱，酒醪欣共欶。惟忧弃菅蒯，敢望侍帷幄。--韩愈
此志且何如，希君为追琢。--韩愈
+++韩愈
++++秋雨联句
万木声号呼，百川气交会。--孟郊
庭翻树离合，牖变景明蔼。--韩愈
潈泻殊未终，飞浮亦云泰。--孟郊
牵怀到空山，属听迩惊濑。--韩愈
檐垂白练直，渠涨清湘大。--孟郊
甘津泽祥禾，伏润肥荒艾。--韩愈
主人吟有欢，客子歌无奈。--孟郊
侵阳日沈玄，剥节风搜兑。--韩愈
坱圠游峡喧，飕飗卧江汰。--孟郊
微飘来枕前，高洒自天外。--韩愈
蛩穴何迫迮，蝉枝扫鸣哕。--孟郊
楥菊茂新芳，径兰销晚馤。--韩愈
地镜时昏晓，池星竞漂沛。--孟郊
欢呶寻一声，灌注咽群籁。--韩愈
儒宫烟火湿，市舍煎熬忲。--孟郊
卧冷空避门，衣寒屡循带。--韩愈
水怒已倒流，阴繁恐凝害。--孟郊
忧鱼思舟楫，感禹勤畎浍。--韩愈
怀襄信可畏，疏决须有赖。--孟郊
筮命或冯蓍，卜晴将问蔡。--韩愈
庭商忽惊舞，墉禜亦亲酹。--孟郊
氛醨稍疏映，雺乱还拥荟。阴旌时摎流，帝鼓镇訇磕。--韩愈
枣圃落青玑，瓜畦烂文贝。贫薪不烛灶，富粟空填廥。--韩愈
秦俗动言利，鲁儒欲何匄。深路倒羸骖，弱途拥行轪。--孟郊
毛羽皆遭冻，离褷不能翙。翻浪洗虚空，倾涛败藏盖。--孟郊
吾人犹在陈，僮仆诚自郐。因思征蜀士，未免湿戎旆。--韩愈
安得发商飙，廓然吹宿霭。白日悬大野，幽泥化轻壒。--韩愈
战场暂一干，贼肉行可脍。--韩愈
搜心思有效，抽策期称最。岂惟虑收获，亦以求颠沛。--孟郊
禽情初啸俦，础色微收霈。庶几谐我愿，遂止无已太。--韩愈
+++韩愈
++++征蜀联句
日王忿违慠，有命事诛拔。蜀险豁关防，秦师纵横猾。--韩愈
风旗匝地扬，雷鼓轰天杀。竹兵彼皴脆，铁刃我枪𪙻。--孟郊
刑神咤牦旄，阴焰飐犀札。翻霓纷偃蹇，塞野澒坱圠。--韩愈
生狞竞掣跌，痴突争填轧。渴斗信豗呶，啖奸何噢嗗。--孟郊
更呼相簸荡，交斫双缺齾。火发激铓腥，血漂腾足滑。--韩愈
飞猱无整阵，翩鹘有邪戛。江倒沸鲸鲲，山摇溃貙猰。--孟郊
中离分二三，外变迷七八。逆颈尽徽索，仇头恣髡鬝。--韩愈
怒须犹鬇鬡，断臂仍𤬁𤫶。--韩愈
石潜设奇伏，穴觑骋精察。中矢类妖㺑，跳锋状惊豽。--孟郊
蹋翻聚林岭，斗起成埃圿。--孟郊
旆亡多空杠，轴折鲜联辖。剟肤浃疮痍，败面碎黥㓤。--韩愈
浑奔肆狂勷，捷窜脱趫黠。岩钩踔狙猿，水漉杂鳣螖。--韩愈
投奅闹䃔䃧，填隍𠋘㑻傄。--韩愈
强睛死不闭，犷眼困逾䀣。爇堞熇歊熹，抉门呀拗䦪。--孟郊
天刀封未坼，酋胆慑前揠。跧梁排郁缩，闯窦猰窋窡。--孟郊
迫胁闻杂驱，咿呦叫冤跀。--孟郊
穷区指清夷，凶部坐雕铩。邛文裁斐斖，巴艳收婠妠。--韩愈
椎肥牛呼牟，载实驼鸣𡇼。圣灵闵顽嚚，焘养均草䕓。--韩愈
下书遏雄虓，解罪吊挛瞎。--韩愈
战血时销洗，剑霜夜清刮。汉栈罢嚣阗，獠江息澎汃。--孟郊
戍寒绝朝乘，刁暗歇宵詧。始去杏飞蜂，及归柳嘶𧉒。--孟郊
庙献繁馘级，乐声洞椌楬。--孟郊
台图焕丹玄，郊告俨匏稭。念齿慰黴黧，视伤悼瘢痆。--韩愈
休输任讹寝，报力厚麸秳。公欢钟晨撞，室宴丝晓扴。--韩愈
杯盂酬酒醪，箱箧馈巾帓。小臣昧戎经，维用赞勋劼。--韩愈
+++韩愈
++++同宿联句
自从别君来，远出遭巧谮。--韩愈
斑斑落春泪，浩浩浮秋浸。--孟郊
毛奇睹象犀，羽怪见鵩鸩。--韩愈
朝行多危栈，夜卧饶惊枕。--孟郊
生荣今分逾，死弃昔情任。--韩愈
鹓行参绮陌，鸡唱闻清禁。--孟郊
山晴指高标，槐密骛长荫。--韩愈
直辞一以荐，巧舌千皆𦧈。--孟郊
匡鼎惟说诗，桓谭不读谶。--韩愈
逸韵何嘈嗷，高名俟沽赁。--孟郊
纷葩欢屡填，旷朗忧早渗。--韩愈
为君开酒肠，颠倒舞相饮。--孟郊
曦光霁曙物，景曜铄宵祲。--韩愈
儒门虽大启，奸首不敢闯。义泉虽至近，盗索不敢沁。--孟郊
清琴试一挥，白鹤叫相喑。欲知心同乐，双茧抽作纴。--孟郊
+++韩愈
++++莎栅联句
冰溪时咽绝，风枥方轩举。--韩愈
此处不断肠，定知无断处。--孟郊
+++韩愈
++++雨中寄孟刑部几道联句
秋潦淹辙迹，高居限参拜。--韩愈
耿耿蓄良思，遥遥仰嘉话。--孟郊
一晨长隔岁，百步远殊界。--韩愈
商听饶清耸，闷怀空抑噫。--孟郊
美君知道腴，逸步谢天械。--韩愈
吟馨铄纷杂，抱照莹疑怪。--孟郊
撞宏声不掉，输邈澜逾杀。--韩愈
檐泻碎江喧，街流浅溪迈。--孟郊
念初相遭逢，幸免因媒介。祛烦类决痈，惬兴剧爬疥。--韩愈
研文较幽玄，呼博骋雄快。今君轺方驰，伊我羽已铩。--韩愈
温存感深惠，琢切奉明诫。--韩愈
迨兹更凝情，暂阻若婴瘵。欲知相从尽，灵珀拾纤芥。--孟郊
欲知相益多，神药销宿惫。德符仙山岸，永立难欹坏。--孟郊
气涵秋天河，有朗无惊湃。--孟郊
祥凤遗蒿鷃，云韶掩夷靺。争名求鹄徒，腾口甚蝉喝。--韩愈
未来声已赫，始鼓敌前败。斗场再鸣先，遐路一飞届。--韩愈
东野继奇躅，修纶悬众犗。穿空细丘垤，照日陋菅蒯。--韩愈
小生何足道，积慎如触虿。愔愔抱所诺，翼翼自申戒。--孟郊
圣书空勘读，盗食敢求嘬。惟当骑款段，岂望觌珪玠。--孟郊
弱操愧筠杉，微芳比萧薤。何以验高明，柔中有刚夬。--孟郊
+++韩愈
++++远游联句
别肠车轮转，一日一万周。--孟郊
离思春冰泮，烂漫不可收。--韩愈
驰光忽以迫，飞辔谁能留。--孟郊
取之讵灼灼，此去信悠悠。--李翱
楚客宿江上，夜魂栖浪头。晓日生远岸，水芳缀孤舟。--孟郊
村饮泊好木，野蔬拾新柔。独含凄凄别，中结郁郁愁。--孟郊
人忆旧行乐，鸟吟新得俦。--孟郊
灵瑟时窅窅，霠猿夜啾啾。愤涛气尚盛，恨竹泪空幽。--韩愈
长怀绝无已，多感良自尤。即路涉献岁，归期眇凉秋。--韩愈
两欢日牢落，孤悲坐绸缪。--韩愈
观怪忽荡漾，叩奇独冥搜。海鲸吞明月，浪岛没大沤。--孟郊
我有一寸钩，欲钓千丈流。良知忽然远，壮志郁无抽。--孟郊
魍魅暂出没，蛟螭互蟠蟉。昌言拜舜禹，举颿凌斗牛。--韩愈
怀糈馈贤屈，乘桴追圣丘。飘然天外步，岂肯区中囚。--韩愈
楚些待谁吊，贾辞缄恨投。翳明弗可晓，秘魂安所求。--孟郊
气毒放逐域，蓼杂芳菲畴。当春忽凄凉，不枯亦飕飗。--孟郊
貉谣众猥款，巴语相咿嚘。默誓去外俗，嘉愿还中州。--孟郊
江生行既乐，躬辇自相戮。饮醇趣明代，味腥谢荒陬。--孟郊
驰深鼓利楫，趋险惊蜚輶。系石沈靳尚，开弓射鴅吺。--韩愈
路暗执屏翳，波惊戮阳侯。广泛信缥缈，高行恣浮游。--韩愈
外患萧萧去，中悒稍稍瘳。振衣造云阙，跪坐陈清猷。--韩愈
德风变谗巧，仁气销戈矛。名声照西海，淑问无时休。--韩愈
归哉孟夫子，归去无夷犹。--韩愈
+++韩愈
++++晚秋郾城夜会联句
从军古云乐，谈笑青油幕。灯明夜观棋，月暗秋城柝。--李正封
羁客方寂历，惊乌时落泊。语阑壮气衰，酒醒寒砧作。--韩愈
遇主贵陈力，夷凶匪兼弱。百牢犒舆师，千户购首恶。--李正封
平生耻论兵，末暮不轻诺。徒然感恩义，谁复论勋爵。--韩愈
多士被沾污，小夷施毒蠚。何当铸剑戟。相与归台阁。--李正封
室妇叹鸣鹳，家人祝喜鹊。终朝考蓍龟，何日亲烝礿。--韩愈
间使断津梁，潜军索林薄。红尘羽书靖，大水沙囊涸。--李正封
铭山子所工，插羽余何怍。未足烦刀俎，只应输管钥。--韩愈
雨矢逐天狼，电矛驱海若。灵诛固无纵，力战谁敢却。--李正封
峨峨云梯翔，赫赫火箭著。连空隳雉堞，照夜焚城郭。--韩愈
军门宣一令，庙算建三略。雷鼓揭千枪，浮桥交万筰。--李正封
蹂野马云腾，映原旗火铄。疲氓坠将拯，残虏狂可缚。--韩愈
摧锋若貙兕，超乘如猱玃。逢掖服翻惭，缦胡缨可愕。--李正封
星陨闻雊雉，师兴随唳鹤。虎豹贪犬羊，鹰鹯憎鸟雀。--韩愈
烧陂除积聚，灌垒失依托。凭轼谕昏迷，执殳征暴虐。--李正封
仓空战卒饥，月黑探兵错。凶徒更蹈藉，逆族相啖嚼。--韩愈
轴轳亘淮泗，旆旌连夏鄂。大野纵氐羌，长河浴骝骆。--李正封
东西竞角逐，远近施矰缴。怨童聚谣，天殃鬼行疟。--韩愈
汉刑支郡黜，周制闲田削。侯社退无功，鬼薪惩不恪。--李正封
余虽司斧锧，情本尚丘壑。且待献俘囚，终当返耕获。--韩愈
藁街陈鈇钺，桃塞兴钱鎛。地理画封疆，天文扫寥廓。--李正封
天子悯疮痍，将军禁卤掠。策勋封龙额，归兽获麟脚。--韩愈
诘诛敬王怒，给复哀人瘼。泽发解兜鍪，酡颜倾凿落。--李正封
安存惟恐晚，洗雪不论昨。暮鸟已安巢，春蚕看满箔。--韩愈
声明动朝阙，光宠耀京洛。旁午降丝纶，中坚拥鼓铎。--李正封
密坐列珠翠，高门涂粉雘。跋朝贺书飞，塞路归鞍跃。--韩愈
魏阙横云汉，秦关束岩崿。拜迎罗櫜鞬，问遗结囊橐。--李正封
江淮永清晏，宇宙重开拓。是日号升平，此年名作噩。--韩愈
洪赦方下究，武飙亦旁魄。南据定蛮陬，北攫空朔漠。--李正封
儒生惬教化，武士猛刺斫。吾相两优游，他人双落莫。--韩愈
印从负鼎佩，门为登坛凿。再入更显严，九迁弥謇谔。--李正封
宾筵尽狐赵，导骑多卫霍。国史擅芬芳，宫娃分绰约。--韩愈
丹掖列鹓鹭，洪炉衣狐貉。摛文挥月毫，讲剑淬霜锷。--李正封
命衣备藻火，赐乐兼拊搏。两厢铺氍毹，五鼎调勺药。--韩愈
带垂苍玉佩，辔蹙黄金络。诱接喻登龙，趋驰状倾藿。--李正封
青娥翳长袖，红颊吹鸣籥。傥不忍辛勤，何由恣欢谑。--韩愈
惟当早富贵，岂得暂寂寞。但掷雇笑金，仍祈却老药。--李正封
殁庙配尊斝，生堂合毊鑮。安行庇松篁，高卧枕莞蒻。--韩愈
洗沐恣兰芷，割烹厌腗臄。喜颜非忸怩，达志无陨获。--李正封
诙谐酒席展，慷慨戎装著。斩马祭旄纛，炰羔礼芒屩。--韩愈
山多离隐豹，野有求伸蠖。推选阅群材，荐延搜一鹗。--李正封
左右供谄誉，亲交献谀噱。名声载揄扬，权势实熏灼。--韩愈
道旧生感激，当歌发酬酢。群孙轻绮纨，下客丰醴酪。--李正封
穷天贡琛异，匝海赐酺醵。作乐鼓还槌，从禽弓始彍。--韩愈
取欢移日饮，求胜通宵博。五白气争呼，六奇心运度。--李正封
恩泽诚布濩，嚚顽已箫勺。告成上云亭，考古垂矩矱。--韩愈
前堂清夜吹，东第良晨酌。池莲拆秋房，院竹翻夏箨。--李正封
五狩朝恒岱，三畋宿杨柞。农书乍讨论，马法长悬格。--韩愈
雪下收新息，阳生过京索。尔牛时寝讹，我仆或歌咢。--李正封
帝载弥天地，臣辞劣萤爝。为诗安能详，庶用存糟粕。--韩愈
+++韩愈
++++石鼎联句
巧匠斫山骨，刳中事煎烹。--刘师服
直柄未当权，塞口且吞声。--侯喜
龙头缩菌蠢，豕腹涨彭亨。--轩辕弥明
外苞干藓文，中有暗浪惊。--刘师服
在冷足自安，遭焚意弥贞。--侯喜
谬当鼎鼐间，妄使水火争。--轩辕弥明
大似烈士胆，圆如战马缨。--刘师服
上比香炉尖，下与镜面平。--侯喜
秋瓜未落蒂，冻芋强抽萌。--轩辕弥明
一块元气闭，细泉幽窦倾。--刘师服
不值输写处，焉知怀抱清。--侯喜
方当洪炉然，益见小器盈。--轩辕弥明
睆睆无刃迹，团团类天成。--刘师服
遥疑龟负图，出曝晓正晴。--侯喜
旁有双耳穿，上有孤髻撑。或讶短尾铫，又似无足铛。--刘师服
可惜寒食球，掷此傍路坑。--侯喜
何当出灰灺，无计离瓶罂。--轩辕弥明
陋质荷斟酌，狭中愧提擎。--刘师服
岂能煮仙药，但未污羊羹。--侯喜
形模妇女笑，度量儿童轻。--轩辕弥明
徒示坚重性，不过升合盛。--刘师服
傍似废毂仰，侧见折轴横。--侯喜
时于蚯蚓窍，微作苍蝇鸣。--轩辕弥明
以兹翻溢愆，实负任使诚。--刘师服
常居顾盼地，敢有漏泄情。--侯喜
宁依暖爇弊，不与寒凉并。--轩辕弥明
区区徒自效，琐琐不足呈。--侯喜
回旋但兀兀，开阖惟铿铿。--刘师服
全胜瑚琏贵，空有口传名。岂比俎豆古，不为手所撜。--轩辕弥明
磨砻去圭角，浸润著光精。愿君莫嘲诮，此物方施行。     --轩辕弥明
+++孟郊
++++有所思联句
相思绕我心，日夕千万重。年光坐婉娩，春泪销颜容。--孟郊
台镜晦旧晖，庭草滋深茸。望夫山上石，别剑水中龙。--韩愈
+++孟郊
++++遣兴联句
我心随月光，写君庭中央。--孟郊
月光有时晦，我心安所忘。--韩愈
常恐金石契，断为相思肠。--孟郊
平生无百岁，岐路有四方。--韩愈
四方各异俗，适异非所将。--孟郊
驽蹄顾挫秣，逸翮遗稻粱。--韩愈
时危抱独沈，道泰怀同翔。--孟郊
独居久寂默，相顾聊慨慷。--韩愈
慨慷丈夫志，可以曜锋铓。--孟郊
蘧宁知卷舒，孔颜识行藏。--韩愈
殷鉴谅不远，佩兰永芬芳。--孟郊
苟无夫子听，谁使知音扬。--韩愈
+++孟郊
++++赠剑客李园联句
天地有灵术，得之者惟君。--孟郊
筑炉地区外，积火烧氛氲。--韩愈
照海铄幽怪，满空歊异氛。--孟郊
山磨电奕奕，水淬龙蝹蝹。--韩愈
太一装以宝，列仙篆其文。--孟郊
可用慑百神，岂惟壮三军。--韩愈
有时幽匣吟，忽似深潭闻。--孟郊
风胡久已死，此剑将谁分。--韩愈
行当献天子，然后致殊勋。--孟郊
岂如丰城下，空有斗间云。--韩愈
+++贾岛
++++过海联句
沙鸟浮还没，山云断复连。--高丽使
棹穿波底月，船压水中天。--贾岛

++下卷七百九十二
  
+++张祜
++++妓席与杜牧之同咏
骰子逡巡裹手拈，无因得见玉纤纤。--杜牧
但知报道金钗落，仿佛还应露指尖。--张祜
+++杜牧
++++同赵二十二访张明府郊居联句
陶潜官罢酒瓶空，门掩杨花一夜风。--杜牧
古调诗吟山色里，无弦琴在月明中。--赵嘏
远檐高树宜幽鸟，出岫孤云逐晚虹。--杜牧
别后东篱数枝菊，不知闲醉与谁同。--赵嘏
+++段成式
++++游长安诸寺联句 靖恭坊大兴善寺 老松青桐联二…绝句
有松堪系马，遇钵更投针。记得汤师句，高禅助朗吟。--段成式
乘晴入精舍，语默想东林。尽是忘机侣，谁惊息影禽。--张希复
一雨微尘尽，支郎许数过。方同嗅薝卜，不用算多罗。--郑符
+++段成式
++++游长安诸寺联句 靖恭坊大兴善寺 蛤像联二十字绝句
相好全如梵，端倪只为隋。宁同蚌顽恶，但与鹬相持。--段成式
虽因雀变化，不逐月亏盈。纵有天中匠，神工讵可成。--张希复
+++段成式
++++游长安诸寺联句 靖恭坊大兴善寺 圣柱联句
天心惟助善，圣迹此开阳。--段成式
载恐雷轮重，縆疑电索长。--张希复
上冲挟螮蝀，不动束锒铛。--段成式
饥鸟未曾啄，乖龙宁敢藏。--张希复
+++段成式
++++游长安诸寺联句 长乐坊安国寺 红楼联句（隐侯体）
重叠碎晴空，馀霞更照红。蝉踪近鳷鹊，鸟道接相风。--张希复
苔静金轮路，云轻白日宫。壁诗传谢客，门榜占休公。--段成式
+++段成式
++++游长安诸寺联句 长乐坊安国寺 穗柏联句
一院暑难侵，莓苔共影深。标枝争息鸟，馀吹正开襟。--段成式
宿雨香添色，残阳石在阴。乘闲动诗意，助静入禅心。--张希复
+++段成式
++++游长安诸寺联句 长乐坊安国寺 题璘公院
静，虚。热际，安居。--郑符
龛灯敛，印香除。东林宾客，西涧图书。檐外垂青豆，--段成式
经中发白蕖。纵辩宗因衮衮，忘言理事如如。--段成式
泉台定将入流否，邻笛足疑清梵馀。--段成式
+++段成式
++++游长安诸寺联句 常乐坊赵景公寺 吴画联句
惨澹十堵内，吴生纵狂迹。风云将逼人，神鬼如脱壁。--段成式
其中龙最怪，张甲方汗栗。黑云夜窸窣，焉知不霹雳。--张希复
此际忽仙子，猎猎衣舄奕。妙瞬乍疑生，参差夺人魄。--郑符
往往乘猛虎，冲梁耸奇石。苍峭束高泉，角膝惊欹侧。--段成式
冥狱不可视，毛戴腋流液。苟能水成河，刹那沈火宅。--升上人
+++段成式
++++游长安诸寺联句 常乐坊赵景公寺 题约公院
印火荧荧，灯续焰青。--张希复
七俱胝咒，四阿含经。--段成式
各录佳语，聊事素屏。--郑符
丈室安居，延宾不扃。--升上人
+++段成式
++++游长安诸寺联句 大同坊云华寺 偶联句
共入夕阳寺，因窥甘露门。--升上人
清香惹苔藓，忍草杂兰荪。--郑符
捷偈飞钳答，新诗倚仗论。--段成式
坏幡标古刹，圣画焕崇垣。--张希复
岂慕穿笼鸟，难防在牖猿。--段成式
一音唯一性，三语更三幡。--张希复
+++段成式
++++游长安诸寺联句 道政坊宝应寺 僧房联句
古画思匡岭，上方疑傅岩。蝶闲移忍草，蝉晓揭高杉。--段成式
香字消芝印，金经发茝函。井通松底脉，书坼洞中缄。--张希复
+++段成式
++++游长安诸寺联句 道政坊宝应寺 小小写真联句
如生小小真，犹自未栖尘。--郑符
褕袂将离座，斜柯欲近人。--段成式
昔时知出众，情宠占横陈。--张希复
不遣游张巷，岂教窥宋邻。--郑符
庾楼吹笛裂，弘阁赏歌新。--段成式
蝉怯纤腰步，蛾惊半额嚬。--张希复
图形谁有术，买笑讵辞贫。--段成式
复陇迷村径，重泉隔汉津。--郑符
同心知作羽，比目定为鳞。--张希复
残月巫山夕，馀霞洛浦晨。--段成式
+++段成式
++++游长安诸寺联句 平康坊菩萨寺 书事联句
悉为无事者，任被俗流憎。--郑符
客异干时客，僧非出院僧。--段成式
远闻疏牖磬，晓辨密龛灯。--张希复
步触珠幡响，吟窥钵水澄。--郑符
句饶方外趣，游惬社中朋。--段成式
静里已驯鸽，斋中亦好鹰。--张希复
金涂笔是褧，彩溜纸非缯。--升上人
锡杖已克锻，田衣从怀塍。--段成式
占床暂一胁，卷箔赖长肱。--张希复
佛日初开照，魔天破几层。--段成式
咒中陈秘计，论处正先登。--张希复
勇带绽针石，危防丘井藤。--升上人
+++段成式
++++游长安诸寺联句 光宅坊光宅寺 中禅师影堂联句
名下固无虚，敖曹貌严毅。洞达见空王，圆融入佛地。--张希复
一言当要害，忽忽醒诸醉。不动须弥山，多方辩无匮。--郑符
坦率对万乘，偈答无所避。尔如毗沙门，外形如脱履。--段成式
但以理为量，不语怪力事。木石摧贡高，慈悲引贪恚。--升上人
当时乏支许，何人契深致。随宜讵说三，直下开不二。--段成式
+++段成式
++++游长安诸寺联句 翊善坊保寿寺 光天帧赞联句
观音化身，厥形孔怪。胣脑淫厉，众魔膜拜。--张希复
指梦鸿纷，榜列区界。其事明张，何不可解。--段成式
阎阿德川，大士先天。众象参罗，福源田田。--郑符
百亿花发，百千灯然。胶如络绎，浩汗连绵。--张希复
焰摩界戚，洛迦苦霁。正念皈依，众青如彗。--段成式
戾宰可汰，痴膜可蜕。稽首如空，睟容若睇。--张希复
阐提墨师，睹而面之。寸念不生，未遇乎而。--段成式
+++段成式
++++游长安诸寺联句 宣阳坊静域寺 三阶院联句
密密助堂堂，隋人歌檿桑。双弧摧孔雀，一矢陨贪狼。--段成式
百步望云立，九规看月张。获蛟徒破浪，中乙漫如墙。--张希复
还似贯金鼓，更疑穿石梁。因添挽河力，为灭射天狂。--段成式
绝艺却南牧，英声来鬼方。丽龟何足敌，殪豕未为长。--郑符
龙臂胜猿臂，星芒超箭芒。虚夸绝高鸟，垂拱议明堂。--段成式
+++段成式
++++游长安诸寺联句 崇义坊招福院 赠诸上人联句
翻了西天偈，烧馀梵宇香。撚眉愁俗客，支颊背残阳。--段成式
洲号惟思沃，山名只记匡。辨中摧世智，定里破魔强。--张希复
许睿禅心彻，汤休诗思长。朗吟疏磬断，久语贯珠妨。--段成式
乘兴书芭叶，闲来入豆房。漫题存古壁，怪画匝长廊。--张希复
+++段成式
++++游长安诸寺联句 招国坊崇济寺 奇松联二十字绝句
杉松何相疏，榆柳方迥屑。无人擅谈柄，一枝不敢折。--段成式
中庭苔藓深，吹馀鸣佛禽。至于摧折枝，凡草犹避阴。--张希复
僻径根从露，闲房枝任侵。一株风正好，来助碧云吟。--郑符
时时扫窗声，重露滴寒砌。风飐一枝遒，闲窥别生势。--升上人
偃盖入楼妨，盘根侵井窄。高僧独惆怅，为与澄岚隔。--段成式
+++段成式
++++游长安诸寺联句 永安坊永寿寺 闲中好
闲中好，尽日松为侣。此趣人不知，轻风度僧语。--郑符
闲中好，尘务不萦心。坐对当窗木，看移三面阴。--段成式
闲中好，幽磬度声迟。卷上论题肇，画中僧姓支。--张希复
+++段成式
++++游长安诸寺联句 崇仁坊资圣寺 诸画联句（柏梁体）
吴生画勇矛戟攒，--段成式
出变奇势千万端。--张希复
苍苍鬼怪层壁宽，--郑符
睹之忽忽毛发寒。--段成式
棱伽之力所疲殚，--段成式
李真周昉优劣难。--郑符
活禽生卉推边鸾，--段成式
花房嫩彩犹未干。--张希复
韩干变态如激湍，--郑符
惜哉壁画世未殚。--段成式
后人新画何汗漫。--张希复

++下卷七百九十三
  
+++皮日休
++++北禅院避暑联句
歊蒸何处避，来入戴颙宅。逍遥脱单绞，放旷抛轻策。--皮日休
爬搔林下风，偃仰涧中石。--皮日休
残蝉烟外响，野鹤沙中迹。到此失烦襟，萧然揖禅伯。--陆龟蒙
藤悬叠霜蜕，桂倚支云锡。--陆龟蒙
清阴竖毛发，爽气舒筋脉。逐幽随竹书，选胜铺苮席。--皮日休
鱼跳上紫芡，蝶化缘青壁。--皮日休
心是玉莲徒，耳为金磬敌。吾宗昔高尚，志在羲皇易。--陆龟蒙
岂独断韦编，几将刓铁擿。--陆龟蒙
天书既屡降，野抱难自适。一入承明庐，盱衡论今昔。--皮日休
流光不容寸，斯道甘枉尺。--皮日休
既起谢儒玄，亦翻商羽翼。封章帷幄遍，梦寐江湖白。--陆龟蒙
摆落函谷尘，高欹华阳帻。--陆龟蒙
诏去云无信，归来鹤相识。半病夺牛公，全慵捕鱼客。--皮日休
少微光一点，落此芒磔索。--皮日休
释子问池塘，门人废幽赜。堪悲东序宝，忽变西方籍。--陆龟蒙
不见步兵诗，空怀康乐屐。--陆龟蒙
高名不可效，胜境徒堪惜。墨沼转疏芜，玄斋逾阒寂。--皮日休
迟迟不可去，凉飔满杉柏。--皮日休
日下洲岛清，烟生苾刍碧。俱怀出尘想，共有吟诗癖。--陆龟蒙
终与净名游，还来雪山觅。--陆龟蒙
+++皮日休
++++寂上人院联句
瘿床空默坐，清景不知斜。暗数菩提子，闲看薜荔花。--皮日休
有情惟墨客，无语是禅家。背日聊依桂，尝泉欲试茶。--陆龟蒙
石形蹲玉虎，池影闪金蛇。经笥安岩匼，瓶囊挂树桠。--皮日休
书传沧海外，龛寄白云涯。竹色寒凌箔，灯光静隔纱。--陆龟蒙
趁幽翻小品，逐胜讲南华。莎彩融黄露，莲衣染素霞。--皮日休
水堪伤聚沫，风合落天葩。若许传心印，何辞古堞赊。--陆龟蒙
+++皮日休
++++独在开元寺避暑，颇怀鲁望，因飞笔联句
烦暑虽难避，僧家自有期。泉甘于马乳，苔滑似龙漦。--皮日休
任诞襟全散，临幽榻旋移。松行将雅拜，篁阵欲交麾。--陆龟蒙
望塔青髇识，登楼白鸽知。石经森欲动，珠像俨将怡。--皮日休
筠簟临杉穗，纱巾透雨丝。静谭蝉噪少，凉步鹤随迟。--皮日休
烟重回蕉扇，轻风拂桂帷。对碑吴地说，开卷梵天词。--陆龟蒙
积水鱼梁坏，残花病枕欹。怀君潇洒处，孤梦绕罘罳。--陆龟蒙
+++皮日休
++++寒夜文宴联句
文星今夜聚，应在斗牛间。--皮日休
载石人方至，乘槎客未还。--张贲
送觞繁露曲，征句白云颜。--陆龟蒙
节奏惟听竹，从容只话山。--皮日休
理穷倾秘藏，论猛折玄关。--张贲
酃酒分中绿，巴笺擘处殷。--陆龟蒙
清言闻后醒，强韵压来艰。--皮日休
犀柄当风揖，琼枝向月攀。--张贲
松吟方㗫㗫，泉梦忆潺潺。--陆龟蒙
一会文章草，昭明不可删。--皮日休
+++皮日休
++++药名联句
为待防风饼，须添薏苡杯。--张贲
香然柏子后，尊泛菊花来。--皮日休
石耳泉能洗，垣衣雨为裁。--陆龟蒙
从容犀局静，断续玉琴哀。--张贲
白芷寒犹采，青箱醉尚开。--皮日休
马衔衰草卧，乌啄蠹根回。--陆龟蒙
雨过兰芳好，霜多桂末摧。--张贲
朱儿应作粉，云母讵成灰。--皮日休
艺可屠龙胆，家曾近燕胎。--陆龟蒙
墙高牵薜荔，障软撼玫瑰。--张贲
鸓鼠啼书户，蜗牛上研台。--皮日休
谁能将藁本，封与玉泉才。--陆龟蒙
+++陆龟蒙
++++寒夜联句
静境揖神凝，寒华射林缺。--陆龟蒙
清知思绪断，爽觉心源彻。--皮日休
高唱戛金奏，朗咏铿玉节。--陆龟蒙
我思方泬寥，君词复凄切。--皮日休
况闻风篁上，摆落残冻雪。--陆龟蒙
寂尔万籁清，皎然诸霭灭。--皮日休
西窗客无梦，南浦波应结。--陆龟蒙
河光正如剑，月魄方似玦。--皮日休
短烬不禁挑，冷毫看欲折。--陆龟蒙
何夕重相期，浊醪还为设。--皮日休
+++陆龟蒙
++++开元寺楼看雨联句
海上风雨来，掀轰杂飞电。登楼一凭槛，满眼蛟龙战。--陆龟蒙
须臾造化惨，倏忽堪舆变。万户响戈鋋，千家披组练。--皮日休
群飞抛轮石，杂下攻城箭。点急似摧胸，行斜如中面。--陆龟蒙
细洒魂空冷，横飘目能眩。垂檐珂珮喧，㩧瓦珠玑溅。--皮日休
无言九陔远，瞬息驰应遍。密处正垂縆，微时又悬线。--陆龟蒙
写作玉界破，吹为羽林旋。翻伤列缺劳，却怕丰隆倦。--皮日休
遥瞻山露色，渐觉云成片。远树欲鸣蝉，深檐尚藏燕。--陆龟蒙
残雷隐辚尽，反照依微见。天光洁似磨，湖彩熟于练。--皮日休
疏帆逗前渚，晚磬分凉殿。接思强挥毫，窥词几焚研。--陆龟蒙
佶栗乌皮几，轻明白羽扇。毕景好疏吟，馀凉可清宴。--皮日休
君携下高磴，僧引还深院。驳藓净铺筵，低松湿垂鬋。--陆龟蒙
斋明乍虚豁，林霁逾葱蒨。早晚重登临，欲去多离恋。--皮日休
+++陆龟蒙
++++报恩寺南池联句
古岸涵碧落，--陆龟蒙
虚轩明素波。坐来鱼阵变，--皮日休
吟久菊□多。秋草分杉露，--嵩起
危桥下竹坡。远峰青髻并，--陆龟蒙
□□□髯和。赵论寒仍讲，--皮日休
支硎僻亦过。心曾养鹤，--嵩起
挥翰好邀鹅。倚石收奇药，--陆龟蒙
临溪藉浅莎。桂花晴似拭，--皮日休
荷镜晓如磨。翠出牛头耸，--嵩起
苔深马迹跛。伞欹从野醉，--陆龟蒙
巾侧任田歌。跁跒松形矮，--皮日休
般跚桧樾矬。香飞僧印火，--嵩起
泉急使镳珂。菱钿真堪帖，--陆龟蒙
莼丝亦好拖。几时无一事，--皮日休
相伴著烟萝。--嵩起
+++安守范
++++天台禅院联句
偶到天台院，因逢物外僧。--安守范
忘机同一祖，出语离三乘。--杨鼎夫
树老中庭寂，窗虚外境澄。--周述
片时松影下，联续百千灯。--李仁肇

++下卷七百九十四
  
+++皎然
++++讲德联句
先王设位，以正邦国。建立大官，封植有德。--潘述
二南敷化，四岳述职。其言不朽，其仪不忒。--汤衡
暨于嬴刘，乃创程式。罢侯置守，剖竹分域。--皎然
赫矣皇唐，康哉立极。精选藩翰，庸资正直。--潘述
爰命我公，东土作则。克己恭俭，疲人休息。--汤衡
济济闾閈，油油黍稷。既富既教，足兵足食。--皎然
恤其凋瘵，剪其荆棘。威怀逋叛，扑灭蝥贼。--潘述
疾恶如雠，闻善不惑。哀矜鳏寡，旌礼儒墨。--汤衡
乃修堤防，乃浚沟洫。以利通商，以溉嘉谷。--皎然
征赋以节，计功以时。胥怀惠，吏不能欺。--潘述
我政载孚，我邦载绥。猛兽不暴，嘉鱼维滋。--汤衡
肃恭明神，齐沐不亏。岁或骄阳，雨无愆期。--皎然
帝嘉有庸，宠命来斯。紫绂载绥，金章陆离。--潘述
资忠履孝，阅礼敦诗。明德惟馨，自天祐之。--汤衡
+++皎然
++++讲古文联句
帝出于震，文明始敷。--潘述
山岳降气，龟龙负图。--裴济
爰有书契，乃立典谟。--皎然
先知孔圣，飞步天衢。--汤衡
汉承秦弊，尊儒尚学。--潘述
百氏六经，九流七略。--裴济
屈宋接武，班马继作。--皎然
或颂燕然，或赞麟阁。--汤衡
降及三祖，始变二雅。--潘述
仲宣闲和，公干萧洒。--皎然
士衡安仁，不史不野。--皎然
左张精奥，嵇阮高寡。--汤衡
暨于江表，其文郁兴。--汤衡
绮丽争发，繁芜则惩。--潘述
词晔春华，思清冬冰。--潘述
景纯跌宕，游仙独步。--汤衡
青云其情，白璧其句。--汤衡
灵运山水，实多奇趣。--潘述
远派孤峰，龙腾凤翥。--潘述
陶令田园，匠意真直。--皎然
春柳寒松，不凋不饰。--皎然
江淹杂体，方见才力。--汤衡
拟之信工，似而不逼。--汤衡
鲍昭从军，主意危苦。--潘述
气胜其词，雅愧于古。--潘述
隐侯似病，创制规矩。--皎然
时见琳琅，惜哉榛楛。--皎然
谢脁秀发，词理翩翩。--汤衡
孤标爽迈，深造精研。--汤衡
惠休翰林，别白离坚。--潘述
有会必惬，无惭曩贤。--潘述
吴均颇劲，失于典裁。--皎然
竟乏波澜，徒工边塞。--皎然
彼柳吴兴，高视时辈。--汤衡
汀洲一篇，风流寡对。--汤衡
何逊清切，所得必新。--潘述
缘情既密，象物又真。--潘述
江总征正，未越常伦。--皎然
时合风兴，或无淄磷。--皎然
二杜繁俗，三刘琐碎。--汤衡
陈徐之流，阴张之辈。--汤衡
伊数公者，阃域之外。--潘述
吁此以还，有固斯郐。--潘述
+++皎然
++++项王古祠联句
遗庙风尘积，荒途岁月侵。--潘述
英灵今寂寞，容卫尚森沈。--皎然
霸楚志何在，平秦功亦深。--汤衡
诸侯归复背，青史古将今。--潘述
星聚分已定，天亡力岂任。--皎然
采蘩如可荐，举酒沥空林。--汤衡
+++皎然
++++还丹可成诗联句
羽化自仙骨，延年资养生。--皎然
金经启灵秘，玉液流至精。--潘述
八石思共炼，九丹知可成。--汤衡
吾心苟无妄，神理期合并。--皎然
封灶用六一，置门考休京。--潘述
浮光含日彩，圆质焕云英。--汤衡
持此保寿命，服之颐性情。--皎然
跂予望仙侣，高咏升天行。--潘述
鹤驾方可致，霓裳定将迎。--汤衡
不因五色药，安著七真名。--皎然
挥妙在微密，全功知感诚。--潘述
与君弃城市，携手游蓬瀛。--汤衡
+++皎然
++++建安寺西院喜王郎中遘恩命初至联句
迹就空门退，官从画省迁。住持良有愿，朝谒穴无缘。--王遘
身净金绳内，心驰玉扆前。--皎然
荣添一两日，恩降九霄年。--齐翔
慕法能轻冕，追非欲佩弦。--李纵
栖闲那可久，鸳鹭待行联。--崔子向
+++皎然
++++建安寺夜会，对雨怀皇甫侍御曾联句
相思非是远，风雨遣情多。--皎然
愿欲披云见，难堪候晓过。--李纵
夜长同岁月，地近极山河。--郑说
戒相初传授，文章旧切磋。--王遘
时称洛下咏，人许郢中歌。--崔子向
惆怅徒延首，其如一水何。--齐翔
+++皎然
++++泛长城东溪，暝宿崇光寺，寄处士陆羽联句
箬水青似箬，玉山碧于玉。--崔子向
逼霄沓万状，截地分千曲。--皎然
萍解深可窥，林豁遥在瞩。--崔子向
已高物外赏，稍涤区中欲。--皎然
野鹤翔又飞，世人羁且跼。--崔子向
沈吟迹所误，放浪心自足。--皎然
缅怀虚舟客，愿寄生刍束。--崔子向
说诗整颓波，立义激浮俗。--皎然
荆吴备登历，风土随编录。--崔子向
恨与清景别，拟教长路促。--皎然
溪鸟语鹂喽，寺花翻踯躅。--崔子向
印围水坛净，香护莲衣触。--皎然
捧经启纱灯，收衽礼金粟。--崔子向
安得扣关子，玄言对吾属。--皎然
+++皎然
++++与崔子向泛舟自招橘经箬里宿天居寺…联一十六韵以寄之
晴日春态深，寄游恣所适。--皎然
宁妨花木乱，转学心耳寂。--崔子向
取性怜鹤高，谋闲任山僻。--皎然
倚舷息空曲，舍履行浅碛。--崔子向
渚箬入里逢，野梅到村摘。--皎然
碑残飞雉岭，井翳潜龙宅。--崔子向
坏寺邻寿陵，古坛留劫石。--皎然
穿阶笋节露，拂瓦松梢碧。--崔子向
天界细云还，墙阴杂英积。--皎然
悬灯寄前焰，遥月升圆魄。--崔子向
何意清夜期，坐为高峰隔。--皎然
茗园可交袂，藤涧好停锡。--崔子向
微雨听湿巾，迸流从点席。--皎然
戏猿隔枝透，惊鹿逢人踯。--崔子向
睹物赏已奇，感时思弥极。--皎然
芳菲如驰箭，望望共君惜。--崔子向
+++皎然
++++渚山春暮，会顾丞茗舍，联句效小庾体
谁是惜暮人，相携送春日。因君过茗舍，留客开兰室。--陆士修
湿苔滑行屐，柔草低藉瑟。鹊喜语成双，花狂落非一。--崔子向
烟浓山焙动，泉破水舂疾。莫抝挂瓢枝，会移阆书帙。--皎然
颇容樵与隐，岂闻禅兼律。栏竹不求疏，网藤从更密。--陆士修
池添逸少墨，园杂庄生漆。景晏枕犹欹，酒醒头懒栉。--崔子向
云教淡机虑，地可遗名实。应待御荈青，幽期踏芳出。--皎然
+++皎然
++++与李司直令从荻塘联句
画舸悠悠荻塘路，真僧与我相随去。--李令从
寒花似菊不知名，霜叶如枫是何树。--李令从
倦客经秋夜共归，情多语尽明相顾。--皎然
遥城候骑来仍少，傍岭哀猿发无数。--皎然
心闲清净得禅寂，兴逸纵横问章句。--李令从
虫声切切草间悲，萤影纷纷月前度。--李令从
撩乱云峰好赋诗，婵娟水月堪为喻。--皎然
与君出处本不同，从此还依旧山住。--皎然
+++皎然
++++远意联句
家在炎州往朔方，--疾（失姓）
岂知于阗望潇湘。--澄（失姓）
曾经陇底复辽阳，--巨川（失姓）
更忆东去采扶桑。--皎然
楂客三千路未央，--严伯均
烛龙之地日无光。--疾（失姓）
将游莽苍穷大荒，--皎然
车辙马足逐周王。--严伯均
+++皎然
++++暗思联句
斜风飘雨三十夜，--疾（失姓）
邻女馀光不相借。--巨川（失姓）
迹灭尘生古人画，--皎然
洞房重扉无隙罅，--严伯均
烛灭更深月西谢。--从心（失姓）
+++皎然
++++乐意联句一首
良朋益友自远来，--严伯均
万里乡书对酒开。--皎然
子孙蔓衍负奇才，--疾（失姓）
承颜弄鸟咏南陔，--澄（失姓）
鼓腹击壤歌康哉。--巨川（失姓）
+++皎然
++++恨意联句
同心同县不相见，--疾（失姓）
独采蘼芜咏团扇。--严伯均
莫听东邻捣霜练，--皎然
远忆征人泪如霰。--澄（失姓）
长信空阶荒草遍，--从心（失姓）
明妃初别昭阳殿。--杭（失姓）
+++皎然
++++秋日卢郎中使君幼平泛舟联句一首
共载清秋客船，同瞻皂盖朝天。--卢藻
悔使比来相得，如今欲别潸然。--卢幼平
渐惊徒驭分散，愁望云山接连。--皎然
魏阙驰心日日，吴城挥手年年。--陆羽
送远已伤飞雁，裁诗更切嘶蝉。--潘述
空怀鄠杜心醉，永望门栏脰捐。--李恂
别思无穷无限，还如秋水秋烟。--潘述
+++皎然
++++重联句一首
相将惜别且迟迟，未到新丰欲醉时。--卢幼平
去郡独携程氏酒，入朝可忘习家池。--陆羽
仍怜故吏依依恋，自有清光处处随。--潘述
晚景南徐何处宿，秋风北固不堪辞。--皎然
吴中诗酒饶佳兴，秦地关山引梦思。--卢藻
对酒已伤嘶马去，衔恩只待扫门期。--惸（失姓）
+++皎然
++++与潘述集汤衡宅怀李司直纵联句
幽独何以慰，友人顾茅茨。--汤衡
已忘岁月念，载说清闲时。--潘述
旭日舒朱槿，柔风引绿葹。--皎然
迢迢青溪路，耿耿芳树枝。--汤衡
执衽空踯躅，来城自逶迤。--潘述
相思寄采掇，景晏独驱驰。--皎然
+++皎然
++++安吉崔明甫山院联句一首
人不扰，政已和。世虑寡，山情多。--皎然
禅客至，墨卿过。兴既洽，情如何。--崔逵
+++皎然
++++重联句一首
肃肃清院，翛翛碧鲜。已见心远，何关地偏。--皎然
自公退食，升堂草玄。纷纷已隔，云心澹然。--崔逵
+++皎然
++++重联句一首
瀑溜闻窗外，晴风逼座间。--皎然
挂冠徒有意，芳桂杳难攀。--崔逵
+++皎然
++++重联句一首
清高素非宦侣，疏散从来道流。--皎然
今日还轻墨绶，知君意在沧洲。--皎然
浮云任从飘荡，寄隐也信沈浮。--崔逵
不似漳南地僻，道安为我淹留。--崔逵
+++皎然
++++重联句一首
刘令兴多常步履，柴桑事少但援琴。--皎然
闲招法侣从山寺，每掇幽芳傍竹林。--皎然
卷帘只爱荆峰色，入座偏宜郢客吟。--崔逵
谁许近来轻印绶，因君昨日悟禅心。--崔逵
+++皎然
++++道观中和潘丞观青溪图联句
画得青溪样，宜于紫府观。--皎然
日明烟霭薄，风落水容宽。--崔万
画野高低接，商工井邑攒。--潘述
疏川因稼穑，出使问艰难。--皎然
+++皎然
++++春日对雨联句一首
春烟带微雨，漠漠连城邑。桐叶生微阴，桃花更宜湿。--韩章
萧条暗杨柳，散漫下原隰。归路不我从，遥心空伫立。--皎然
林低山影近，岸转水流急。芳草自堪游，白云如可揖。--韩章
寻山禅客意，苦雨陶公什。游衍情未终，归飞暮相及。--皎然
峰高日色转，潭净天光入。却欲学神仙，空思谢朋执。--韩章
为道贵逍遥，趋时多苦集。琼英若可餐，青紫徒劳拾。--皎然
+++皎然
++++春日会韩武康章后亭联句
后园堪寄赏，日日对春风。客位繁阴下，公墙细柳中。--皎然
坐看青嶂远，心与白云同。--韩章
林暗花烟入，池深远水通。--杨秦卿
井桃新长蕊，栏药未成丛。--仲文（失姓）
松竹宜禅客，山泉入谢公。--皎然
砌香翻芍药，檐静倚梧桐。--韩章
外虑宜帘卷，忘情与道空。--杨秦卿
楚僧招惠远，蜀客挹扬雄。--仲文（失姓）
便寄柴桑隐，何劳访剡东。--皎然
+++皎然
++++康录事宅送僧联句
莲衣宜著雨，竹锡好随云。--皎然
见鹤还应养，逢鸥自作群。--崔子向
+++皎然
++++与邢端公李台题庭石联句
共题诗句遍，争坐藓文稀。（馀缺）知--皎然
+++皎然
++++冬日建安寺西院，喜昼公自吴兴至，联句一首
宗系传康乐，精修学远公。--王遘
相寻当暮岁，行李犯寒风。--李纵
累积浮生里，机惭半偈中。--郑说
传家知业坠，继祖忝声同。--皎然
云与轻帆至，山将本寺空。--崔子向
向来忘起灭，留我宿花宫。--齐翔
+++皎然
++++秋日潘述自长城至霅上与昼公、汤评事游集累日…以寄之
离念非前期，秋风忽已至。--潘述
芸黄众芳晚，摇荡居人思。--皎然
白霜凄以积，高梧飒而坠。--汤衡
悠然越山川，复此恨离异。--潘述
时景易迁谢，欢□难兼遂。--皎然
惜分缓回舟，怀遥企归驷。--汤衡
休浣情自高，来思日云未。--潘述
+++皎然
++++喜昼公寻山回相遇联句一首
几年无此会，今日喜相从。--潘述
后夏仍多病，前书达几封。--皎然
水华迎暮雨，松吹引疏钟。--皎然
出谷随初月，寻僧说五峰。--潘述
+++皎然
++++送昼公联句
相逢情不厌，惜别意难为。--韩章
吾道应无住，前期未可知。--皎然
轻霜凋古木，寒水缩荒陂。--韩章
宾雁依沙屿，浮云惨路岐。--皎然
林疏看野迥，岸转觉山移。--韩章
寄赏惊摇落，归心叹别离。--皎然
草堂思偃蹇，麈尾去相随。--顾况
勿谓光阴远，禅房会一窥。--郑遨
+++郑遨
++++与罗隐之联句
一壶天上有名物，两个世间无事人。--郑遨
醉却隐之云叟外，不知何处是天真。--罗隐之

++下卷七百九十五
  
所愿暂知居者乐，无使时称主者劳。（中宗幸安乐公主第，从官赋诗，日知卒章，独存规诫，识者多之）
令乘骢马去，丞脱绣衣来。（《赠上蔡令潘好礼拜御史》，见《朝野佥载》）
魂逐东流水，坟依独坐山。（《哭陈子昂》）
三代掌纶诰，一身能唱歌。（见《乐府杂录》）
明月飞出海，黄河流上天。（《暮行潼关》）
芙蓉初出水，桃李忽无言。（《观内人楼上踏歌》）
夜夜月为青冢镜，年年雪作黑山花。（《塞上曲》）
雁影数行秋半逢，渔歌一声夜深发。
忽睹邢武辞，泠其金石备。（《宣城总集》云：唐开元甲子，武平一同河间邢巨同游泾川琴溪，题绝句，古刻尚存。后一纪，杜伟自柱史谪掾宣城，陪连帅班景倩来观，题句云云。馀逸）
霜添柏树冷，气拂桂林寒。
八十年前棠树阴，竟陵太守公先人。（愿与竟陵陆羽尝佐岭南连帅李复幕府。后愿刺竟陵，则复已捐馆，而羽亦前谢。复父斋物先亦为竟陵守，愿因为七言诗陈事。见《方舆胜览》）
阴天闻断雁，夜浦送归人。（《送丘郎中》）
谁言百人会，兄弟也沾陪。（《侍宴》见颜真卿集）
刻舟寻已化，弹铗未酬恩。（河西骑将宋青春有剑，是青龙精。刃所及，若叩铜铁。青春死，为广琛所得。或风雨后迸光出室，环烛方丈。哥舒翰求易以他宝，广琛不与，因赠诗。见《酉阳杂俎》）
梦里换春秋。（《咏华清宫》）
莫言闲话是闲话，往往事从闲话来。
何必剃头为弟子，无家便是出家人。（见张为《主客图》）
常愿追禅理，安能挹化源。（鸿渐酷好浮屠道，晚年乐退静，常悠然赋句，朝士多属和之。见本传）
因缘三纪异，契分四般同。（挚与李行敏同姓，同甲子、同年登第，俱二十五岁，又同门，故云。见《纪事》）
在室愧屋漏。（绶子温疾革，诵绶此句曰：“今不负斯诫矣。”见《唐书》）
桃花浪里成龙去，竹叶山头退鹢飞。（《赠柳棠及第》，见《纪事》）
庾岭东边吏隐州，溪山竹树亦清幽。（见《方舆胜览》）
地灵无俗草，岩静有仙禽。（《等慈寺北岩》，见《方舆胜览》）
白鸟远行树，玉虹孤饮潭。（《庐山瀑布》）
四五片霞生绝壁，两三行雁过疏松。（以上见《纪事》）
抛芥子降颠狒狒，折杨枝洒醉猩猩。（见《摭言》）
山近衡阳虽少雁，水连巴蜀岂无鱼。（敬之甥雍陶，蜀川上第后，薄于亲友，不寄书。敬之让焉，陶得诗愧赧）
水声长在耳，山色不离门。
扫地树留影，拂床琴有声。
落日长安道，秋槐满地花。（以上并见《纪事》）
中丞为国拔贤才，寒俊欣逢藻鉴开。（《赠知贡举陈商》，见《池阳志》）
莫将韦监同殷监，错认容身是保身。（懿宗朝，澳为吏部侍郎，不受请托，为执政所恶，出为邠宁节度。时宰复发其部事，罢镇，以秘书监分司东都。尝戏吟此句，京师权幸闻而尤怒之。见《唐书》）
珠箔卷繁星，金樽泻月明。
身死为修刘稹表，名高因让陆洿书。（《吊欧阳秬》。秬，詹从子，开成中擢第。司勋郎中陆洿弃官隐吴中，后赴召复出，秬移书让之，因不出。秬名益闻，竟赴泽潞刘稹幕辟。稹表指斥时政，朝廷疑秬所草，流崖州，赐死）
尘飞遗恨尽，花落古宫平。（《洛阳古城》）
红粉笙歌人代远，月明陵树水东流。（《铜雀台》）
露团沙鹤起，人卧钓船流。（见《摭言》）
只向国门安四海，不离乡井拜三公。（《赠王重荣》。《纪事》：重荣镇河中，燕投此诗，甚加礼敬。竟以凌轹诸从事，受正平之祸）
芍药花开菩萨面，棕闾叶散野人头。（璘与李群玉相遇岳麓寺，群玉待之甚浅。曰：“请与公联句。”破题而授之，璘略不伫思，继之云云。群玉遂屈。见《纪事》）
虚心纤质雁衔馀，凤吹龙吟定不如。（薛阳陶善吹芦管。蔚镇淮海，阳陶为浙右小校，监押度支。运米至，蔚召，令出芦管，于赏心亭奏之。蔚大嘉赏，赠诗此其终篇也）
今朝拜贡盈襟泪，不进新芽是进心。（常州旧贡阳羡茶。僖宗幸蜀，枳间关驰贡，故有此句。见《常州志》）
万蕴千牌次碧牙，缥笺金字间明霞。（賨善楷书。天复中，挈家自华至陈，未尝废词翰。其题经藏有此句，见《宣和书谱》）
一箭不中鹄，五湖归钓鱼。（见《地志》）
烟随红焰断，化作白云飞。（七岁时咏野烧，识者知其为青云器）
隔岸水牛浮鼻渡，傍溪沙鸟点头行。（见《纪事》）
绮罗因片叶，桃李谩同时。（咏桑，见《诗注总话》）
都缘心似水，故以钵为舟。（《题壁画杯渡道人》）
路指丹阳分虎节，心存双阙恋龙颜。（《赴润州镇赐饯》，见《江表志》）
甜于泉水茶须信，狂似杨花蝶未知。（《咏雪》）
半窗月在犹煎药，几夜灯闲不照书。（《病中》，并见《江表志》）
至人无梦梦不到，天道恶盈盈有馀。（《闲书》）
龙髯已断嫔嫱老，豹尾不来岐路长。（《读武帝内传》）
翻身腾白浪，探爪擢明珠。（永新令请题屏画戏珠龙。令好受馈遗，元龟写意讥之。令悟，追捕，遂亡入金陵）
因借梦书过竹寺，学耕秋粟绕茆原。（《寄柳宣》）
芭蕉叶上无愁雨，自是多情听断肠。（戎昱诗有“一夜不眠孤客耳，主人门外有芭蕉。”代为之答）
风雨揭却屋，全家醉不知。（咏渔父，见《江南野录》）
孤猿叫落中岩月，野客吟残半夜灯。
雁飞南浦砧初断，月满西楼酒半醒。
晓来羸驷依前去，目断遥山数点清。（《宿江城》，并见《锦绣万花谷》）
迈古文章金鸑鷟，出群行止玉麒麟。（《赠邵拙》，见《马令书》）
风便磬声远，日斜楼影长。（游古观，见《郡阁雅谈》）
好是晚来香雨里，担簦亲送绮罗人。（见《诗史》）
莲中花更好，云里月常新。（南唐宫嫔窅娘善舞，后主作金莲，令窅娘缠足作新月状，舞莲中。镐诗因窅娘作也。见《道山清话》）
天下传将舞马赋，门前迎得跨驴宾。（《献高侍郎》）
砚贮寒泉碧，庭堆败叶红。（《赠宣城宰》）
燕掠琴弦穿静院，吏收诗草下闲庭。（《赠徐学士》，见《雅言系述》）
年年闻尔者，未有不伤情。（《蝉》）
出得风尘者，合知岐路人。
拂榻灯未来，开门月先入。
忽生云是匣，高以月为台。
入夜虽无伤物意，向明还有动人心。（《画虎》，并见《吟窗杂录》）
金茎来白露，玉宇起清风。（《侍宴》，见《吟窗杂录》）
红旆渡江霞蘸水，青蛇出匣雪侵衣。（赠池阳守陈德诚）
云散便凝千里望，日斜长占半城阴。（《升元阁》）
只住此山宁有意，向来求佛本无心。（《赠嘉禾峰僧》）
万国不得雨，孤云犹在山。（见《江南野录》）
先生不在此，千载只空山。（题斋壁，见《江南野录》）
建水旧传刘夜坐，螺川新有夏江城。（刘洞有《夜坐》诗，夏宝松有《宿江城》诗皆见称一时，号刘夜坐、夏江城云）
一雨洗残暑，万家生早凉。（《漳江感怀》）
暮鸟归巢急，寒牛下陇迟。（《村居》）
算吟千百首，方得两三联。
清时不作登龙客，绿鬓闲梳傍草堂。（《赠黄岩》，并《雅言系述》）
淮船分蚁队，江市聚蝇声。（《夜宿金山》，见《古今诗话》）
人间不见月，天外自分明。（《中秋不见月》，见《大定录》）
烧平樵路出，潮落海山高。（见《葆光录》）
行人折柳和轻絮，飞燕衔泥带落花。（见《西清诗话》）
轻身都是义，殉主始为忠。（《咏志》）
满堂罗绮兼朱紫，四代儿孙奉老翁。（德昭理家以孝爱闻，每时序置酒，环列几席者凡四从，故其诗云。见《备史》）
雪浦二月江湖阔，花发千山道路香。（见《备史》）
海边红日半离水，天外暖风轻到花。（《春日》）
雨声鞭自禁门出，一簇人从天上来。（《赠王枢密处回》，见《异闻录》）
十字水中分岛屿，数重花外见楼台。（浣花溪江皆创亭榭，孟昶游之，曰：“曲江金殿锁千门，未及此。”廷珪赋句，昶称善。见《蜀梼杌》）
无钱将乞樊知客，名纸生毛不为通。（彬初投谒马殷，知客樊姓者索贿不得，不与通。后为《九州歌》干之，又不问，因入蜀。见《南部新书》）
桑柘残阳里，儿孙落叶中。（彬有子稚齿，作《田父诗》云云。廖凝见之，知其不寿，寻果卒。见《郡阁雅谈》）
向外疑无地，其中别有天。（《大内盆池》）
方外共推为道友，关中独自占诗家。（《赠滕郎中》）
炎暑郁蒸无处避，凉风消息几时来。（见《古今诗话》）
月沈湘浦冷，花谢汉宫秋。（《挽马希范夫人》，见《五代史补》）
须把咽喉吞世界，盖因奢侈致危亡。
若须抛却便抛却，莫待风高更亦深。（并《渔父》篇。见《五代史补》）
夜长灯影灭，天绕鹤声孤。（见《吟窗杂录》）
金筈离弦三尺电，星髇破的一声雷。（射，吟窗杂录）
背日流泉生冻早，逆风归鸟入巢迟。（《山中即事》，见《雅言系述》）
胜日登楼望，山川一半春。（《桂林逍遥楼》）
也知别有风光主，花蕾枝枝似去年。（《题藏舟浦花》，见《南部新书》）
金殿圣人看纵笔，玉堂词客尽裁诗。（《赠𧦬光》）
菱叶乍翻人采后，芰荷初没舸行时。（见《纪事》）
春寒酒力迟，冉冉生微红。（《寒月》）
自然草木性，谁祝元化功。
湓浦风生破胆愁。
血染剑花明帐幕，三千车马出渔阳。
入门堪笑复堪怜，三径苔荒一钓船。（见张为《主客图》）
小桥风月年年事，争奈潘郎去□何。（见《南部新书》）
清猿啼远木，白鸟下前滩。（《秋日江干远望》）
鹤归秋汉远，人去草堂空。（《经王山人旧居》）
虽当南北路，不碍往来人。（《道傍树》）
钓叟无机沙鸟睡，禅师入定白牛闲。（《江寺闲书》）
天涯故友无来信，窗外拒霜空落花。（《暮秋怀故人》，并见《雅言杂载》）
雨壁长秋菌，风枝落病蝉。（《即事》）
老筇支瘦影，寒木凭吟身。
诗债到春无处避，离愁因醉暂时无。（《春日偶题》）
茶香解睡磨铛煮，山色牵怀著屐登。（《即事》）
身闲不恨辞官早，诗好常甘得句迟。（《赠致仕黄损》，见《雅言系述》）
白日故乡远，青山佳句中。（见《酉阳杂俎》）
冥云生易满，秋草长难高。
落星一石几千年，门外何人扣汉川。（《白石镇古城》）
五千里地望皆见，七十二峰中最高。（《祝融峰》）
花烧落第眼，雨破到家程。（下第东归，见《海录碎事》）
架上紫衣闲不著，案头金字坐长看。（《赠温州大云寺僧鸿楚》，见《高僧传》）
溪从沮水流嶓冢，岭接青泥入剑天。（《青泥山》）
但存方寸地，留与子孙耕。
小旗村店酒，微雨野塘花。（见《南部新书》）
地偏云自去，日暮山更深。
恰似传花人饮散，空抛床下最繁枝。
艳魄香魂如有在，还应羞见堕楼人。（二生并与武椽游，步非烟死，同赋其事）
扫叶随风便，浇花趁日阴。（《赠隐者》）
闲云生不雨，病叶落非秋。（《夏日》）
三月能辞千日醉，一生能得几回看。（见《诗话总龟》）
最是五更留不住，向人枕畔著衣裳。（熙载婢妾甚多，不为防闲，往往私出侍客，客赋诗云云。见《南唐近事》）
悬心秋夜月，万里照乡关。（《思乡》）
玉排复道珊瑚殿，金错危椆翡翠楼。（题三学院经楼）
此花不与众花同，为感高僧护法功。（《大慈寺芍药》，并《吟窗杂录》）

++下卷七百九十六
  
都来消帝力，全不用兵防。（齐己《风骚旨格》）
道远擎空钵，深山踏落花。（齐己《风骚旨格》）
船中江上景，晚泊早行时。（齐己《风骚旨格》）
山寺钟楼月，江城鼓角风。（齐己《风骚旨格》）
雨过花争出，云空月半生。（齐己《风骚旨格》）
鸟正啼隋柳，人须入楚山。（齐己《风骚旨格》）
高松飘雨雪，一室掩香灯。（齐己《风骚旨格》）
遂有冥心者，还寻此境来。（齐己《风骚旨格》）
又因风雨夜，重到古松门。（齐己《风骚旨格》）
道晦金鸡伏，时来木马鸣。（齐己《风骚旨格》）
谁来看山寺，自去扫松门。（齐己《风骚旨格》）
此生还自喜，馀事不相侵。（齐己《风骚旨格》）
白鬓无心镊，青山得意多。（齐己《风骚旨格》）
一春能几日，无雨亦多风。（齐己《风骚旨格》）
苦雨秋涛涨，狂风野烧翻。（齐己《风骚旨格》）
须知三尺剑，只为不平磨。（齐己《风骚旨格》）
要路争先进，闲门肯暂过。（齐己《风骚旨格》）
已难消永夜，况复听秋霖。（齐己《风骚旨格》）
大雪路亦宿，深山水也吞。（赠僧，齐己《风骚旨格》）
卷帘黄叶落，锁印子规啼。（齐己《风骚旨格》）
亡国空流水，孤祠掩落花。（齐己《风骚旨格》）
山魅隔窗舞，鵩鸟入帘飞。（齐己《风骚旨格》）
万里八九月，一身西北风。（齐己《风骚旨格》）
磴危攀薜荔，石滑疏莓苔。（齐己《风骚旨格》）
日落无行客，天寒有去鸿。（齐己《风骚旨格》）
正思浮世事，又到古城边。（齐己《风骚旨格》）
寻常风雨夜，应有鬼神看。（齐己《风骚旨格》）
寄宿山中寺，相辞海上僧。（齐己《风骚旨格》）
风吹榆荚叶，雨打木瓜花。（炙毂子《诗格》）
是星皆拱北，无水不朝东。（梅尧臣《续金针诗格》）
西风起边雁，一一向潇湘。（梅尧臣《续金针诗格》）
那堪怀远路，犹自上高楼。（梅尧臣《续金针诗格》）
白云风散尽，红叶水流来。（徐寅《雅道机要》）
妾如无异意，君弃也甘心。（徐寅《雅道机要》）
野过云根阔，山高树影长。（徐寅《雅道机要》）
古迹应重别，生缘不暂停。（徐寅《雅道机要》）
一个字未稳，数宵心不闲。（徐寅《雅道机要》）
别地叶频落，去程山已寒。（徐寅《雅道机要》）
但取诗名得，何论下第频。（徐寅《雅道机要》）
早起赴前程，邻鸡尚未鸣。（文彧《诗格》）
白地一回雨，儿孙拾得金。（文彧《诗格》）
轩车在何处，雨雪满前山。（文彧《诗格》）
灯微山馆雨，角咽海城秋。（文彧《诗格》）
去帆看已远，临水立多时。（《桂林诗评》）
家贫为客早，路远得书稀。（《桂林诗评》）
瀑布五千仞，草堂瀑布边。（《桂林诗评》）
我忆云门寺，门前千万峰。（《桂林诗评》）
一瓶居无外，万木老禅中。（《桂林诗评》）
秋江洗一钵，寒日晒三衣。（《桂林诗评》）
空山行客少，独树晚蝉多。（《桂林诗评》）
一片月生海，几家人上楼。（待月，王正字《诗中旨格》）
窗寒风渐紧，灯落夜将深。（秋日言怀，王正字诗中旨格）
云梦几行去，潇湘一夜空。（送雁，王正字《诗中旨格》）
无风来竹院，有月在莎庭。（蟋蟀，王正字《诗中旨格》）
故园从小别，夜雨近秋闻。（王正字《诗中旨格》）
书剑别南州，炎荒万里游。（王正字《诗中旨格》）
山盘樵径上，人到雪房迟。（王正字《诗中旨格》）
路经秋雨后，人入乱峰来。（王正字《诗中旨格》）
独树知秋早，孤舟觉夜寒。（王正字《诗中旨格》）
马饥餐落叶，鹤宿晒残阳。（王正字《诗中旨格》）
路远春行尽，家贫愁到时。（《吟窗杂录》）
临水通宵坐，知君此兴同。（《吟窗杂录》）
江声兼小雨，暝色入啼猿。（《树萱录》）
藕隐玲珑玉，花藏缥缈容。（《树萱录》）
红树醉秋色，碧溪弹夜弦。（《树萱录》）
网断蛛犹织，梁空燕不归。（《树萱录》）
倒身无著处，呵手不成温。（《苦寒》见《事文类聚》）
几多诗弟子，无限酒知闻。（《悼方干》见《海录碎事》）
床上小薰笼，韶州新退红。（《乐府》见陆务观集注）
看时人步涩，展处蝶争来。（《题于兢画牡丹》，兢字德源，长安人，梁宰相也。见《见闻志》）
酒味杂莲气，香冷胜于冰。
轮囷如象鼻，潇洒绝青蝇。（《碧筩杯》，见杨慎《艺林伐山》）
太宗皇帝真长策，赚得英雄尽白头。（《国史补》曰：进士科得之艰难，其有老死于文场者，亦无所恨，故诗云。《画墁录》以为赵嘏作）
曾题名处添前字，送出城人乞旧衣。（神龙已来，杏园宴后，皆于慈恩塔下题名，及第后知闻。或遇未及第时题名处，则为添前字，故诗云。见《摭言》）
华阳观里钟声集，建福门前鼓动期。（新进士放榜后翌日，排光范门候过宰相。虽云排建福门，实集于西方馆，故诗云云。见《南部新书》）
陇右诸侯供语鸟，日南太守送名花。（李德裕营平泉，远方之人，多以异物奉之，时有题诗云云。见《剧谈录》）
八百孤寒齐下泪，一时回首望崖州。（德裕为相，颇为寒进开路。及谪官南去，人咏此。见《摭言》）
让劫已令多士伏，沽名还得世人闻。（陈咏有诗名，善弈棋。昭宗幸陕之岁，策名归蜀，韦庄以诗贺之。乡中有嫉善者，属和韦诗云云，比之涤器当垆也。见《纪事》）
人为子推初禁火，花愁青女再飞霜。（《寒食》，见《事文类聚》）
楝花开后风光好，梅子黄时雨意浓。（江南自初春至初夏，有二十四番花信风，最后为楝花风，故唐人有此句。见《东皋杂录》）
兰汤备浴传荆俗，水马浮江吊屈魂。（唐人《午日》诗。南方竞渡，治其舟使轻利，名飞凫，名水车，又名水马。见《荆楚岁时记》）
城头椎鼓传花枝，席上抟拳握松子。（见《东皋杂录》）
鸟向不香花里宿，人从无影月中归。（《雪》）
轻著冻痕销水面，密随和气入花根。（《春雪》）
万木尽如花落候，四檐鸣□雨来时。（《晴雪》，王安石尝举此三联，云唐人诗）
浓绿万枝红一点，动人春色不须多。（王安石在翰苑，见榴花止开一朵，有诗。陈正敏谓此乃唐人诗，非安石所作。见《泊宅编》）
晚菘细切肥牛肚，新笋初尝嫩马蹄。（见《锦绣万花谷》）
蝉离楚树鸣犹少，叶到嵩山落更多。（《风骚旨格》）
风和日暖方开眼，雨润烟浓不举头。（《风骚旨格》）
窗前闲咏鸳鸯句，壁上时观獬廌图。（《风骚旨格》）
可能有事关心后，得似无人识面时。（《风骚旨格》）
一点孤灯人梦觉，万重寒叶雨声多。（炙毂子《诗格》）
此心只待相逢说，时复登楼看远山。（炙毂子《诗格》）
九江有浪船难济，三峡无猿客有愁。（炙毂子《诗格》）
四海鱼龙精魄冷，五山鸾凤骨毛寒。（炙毂子《诗格》）
谁家绿酒欢留客，何处红楼睡失明。（炙毂子《诗格》）
雨露施恩无厚薄，蓬蒿随分有枯荣。（梅尧臣续金针诗格）
去年花下留连饮，暖日夭桃莺乱啼。（梅尧臣续金针诗格）
今日江边容易别，淡烟衰草马频嘶。（梅尧臣续金针诗格）
蛇蝎性灵生便毒，蕙兰根异死犹香。（梅尧臣续金针诗格）
三间茅屋无人到，十里松门独自游。（梅尧臣续金针诗格）
翻忆旧山青碧里，绕庵闲伴野僧禅。（《云》）
不甘五等诸侯荐，直肯九重天子知。（刘素者，字仲华。好学，不事科举，颇通迁、固、寿、晔之书，尝有人贻诗云云，然卒不及仕。见《江南野志》）

++下卷七百九十七
  
+++武后宫人
++++离别难
此别难重陈，花飞复恋人。
来时梅覆雪，去日柳含春。
物候催行客，归途淑气新。
剡川今已远，魂梦暗相亲。
+++开元宫人
++++袍中诗
沙场征戍客，寒苦若为眠。
战袍经手作，知落阿谁边。
蓄意多添线，含情更著绵。
今生已过也，结取后生缘。
+++天宝宫人
++++题洛苑梧叶上
旧宠悲秋扇，新恩寄早春。
聊题一片叶，将寄接流人。
+++天宝宫人
++++又题
一叶题诗出禁城，谁人酬和独含情。
自嗟不及波中叶，荡漾乘春取次行。
+++德宗宫人
++++题花叶诗
一入深宫里，无由得见春。
题诗花叶上，寄与接流人。
+++宣宗宫人
++++题红叶
流水何太急，深宫尽日闲。
殷勤谢红叶，好去到人间。
+++僖宗宫人
++++金锁诗
玉烛制袍夜，金刀呵手裁。
锁寄千里客，锁心终不开。
+++李舜弦
++++随驾游青城
因随八马上仙山，顿隔尘埃物象闲。
只恐西追王母宴，却忧难得到人间。
+++李舜弦
++++蜀宫应制
浓树禁花开后庭，饮筵中散酒微醒。
濛濛雨草瑶阶湿，钟晓愁吟独倚屏。
+++李舜弦
++++钓鱼不得
尽日池边钓锦鳞，芰荷香里暗消魂。
依稀纵有寻香饵，知是金钩不肯吞。
+++李玉箫
++++宫词（一作王建诗，又作花蕊夫人诗）
鸳鸯瓦上瞥然声，昼寝宫娥梦里惊。
元是我王金弹子，海棠花下打流莺。
+++金真德
++++太平诗
大唐开鸿业，巍巍皇猷昌。
止戈戎衣定，修文继百王。
统天崇雨施，理物体含章。
深仁谐日月，抚运迈时康。
幡旗既赫赫，钲鼓何锽锽。
外夷违命者，翦覆被大殃。
和风凝宇宙，遐迩竞呈祥。
四时调玉烛，七曜巡万方。
维岳降宰辅，维帝用忠良。
三五咸一德，昭我皇家唐。
+++宝历宫人
++++句
宝帐香重重，一双红芙蓉。

++下卷七百九十八
  
+++花蕊夫人
++++宫词（梨园子弟以下四十一首一作王珪诗）
五云楼阁凤城间，花木长新日月闲。
三十六宫连内苑，太平天子住昆山。
会真广殿约宫墙，楼阁相扶倚太阳。
净甃玉阶横水岸，御炉香气扑龙床。
龙池九曲远相通，杨柳丝牵两岸风。
长似江南好风景，画船来去碧波中。
东内斜将紫禁通，龙池凤苑夹城中。
晓钟声断严妆罢，院院纱窗海日红。
殿名新立号重光，岛上亭台尽改张。
但是一人行幸处，黄金阁子锁牙床。
夹城门与内门通，朝罢巡游到苑中。
每日日高祗候处，满堤红艳立春风。
厨船进食簇时新，侍宴无非列近臣。
日午殿头宣索鲙，隔花催唤打鱼人。
立春日进内园花，红蕊轻轻嫩浅霞。
跪到玉阶犹带露，一时宣赐与宫娃。
三面宫城尽夹墙，苑中池水白茫茫。
直从狮子门前入，旋见亭台绕岸傍。
离宫别院绕宫城，金版轻敲合凤笙。
夜夜月明花树底，傍池长有按歌声。
御制新翻曲子成，六宫才唱未知名。
尽将觱篥来抄谱，先按君王玉笛声。
旋移红树斫新苔，宣使龙池更凿开。
展得绿波宽似海，水心楼殿胜蓬莱。
太虚高阁凌虚殿，背倚城墙面枕池。
诸院各分娘子位，羊车到处不教知。
修仪承宠住龙池，扫地焚香日午时。
等候大家来院里，看教鹦鹉念新诗。
才人出入每参随，笔砚将行绕曲池。
能向彩笺书大字，忽防御制写新诗。
六宫官职总新除，宫女安排入画图。
二十四司分六局，御前频见错相呼。
春风一面晓妆成，偷折花枝傍水行。
却被内监遥觑见，故将红豆打黄莺。
殿前排宴赏花开，宫女侵晨探几回。
斜望花开遥举袖，传声宣唤近臣来。
小球场近曲池头，宣唤勋臣试打球。
先向画楼排御幄，管弦声动立浮油。
供奉头筹不敢争，上棚等唤近臣名。
内人酌酒才宣赐，马上齐呼万岁声。
殿前宫女总纤腰，初学乘骑怯又娇。
上得马来才欲走，几回抛鞚抱鞍桥。
自教宫娥学打球，玉鞍初跨柳腰柔。
上棚知是官家认，遍遍长赢第一筹。
翔鸾阁外夕阳天，树影花光远接连。
望见内家来往处，水门斜过罨楼船。
内家追逐采莲时，惊起沙鸥两岸飞。
兰棹把来齐拍水，并船相斗湿罗衣。
新秋女伴各相逢，罨画船飞别浦中。
旋折荷花伴歌舞，夕阳斜照满衣红。
少年相逐采莲回，罗帽罗衫巧制裁。
每到岸头长拍水，竞提纤手出船来。
早春杨柳引长条，倚岸沿堤一面高。
称与画船牵锦缆，暖风搓出彩丝绦。
内家宣锡生辰宴，隔夜诸宫进御花。
后殿未闻宫主入，东门先报下金车。
端午生衣进御床，赭黄罗帕覆金箱。
美人捧入南薰殿，玉腕斜封彩缕长。
选进仙韶第一人，才胜罗绮不胜春。
重教按舞桃花下，只踏残红作地裀。
侍女争挥玉弹弓，金丸飞入乱花中。
一时惊起流莺散，踏落残花满地红。
七宝阑干白玉除，新开凉殿幸金舆。
一沟泛碧流春水，四面琼钩搭绮疏。
山楼彩凤栖寒月，宴殿金麟吐御香。
蜀锦地衣呈队舞，教头先出拜君王。
天外明河翻玉浪，楼西凉月涌金盆。
香销甲乙床前帐，宫锁玲珑闭殿门。
细风欹叶撼宫梧，早怯秋寒著绣繻。
玉宇无人双燕去，一弯新月上金枢。
夜寒金屋篆烟飞，灯烛分明在紫微。
漏永禁宫三十六，燕回争踏月轮归。
晓吹翩翩动翠旗，炉烟千叠瑞云飞。
何人奏对偏移刻，御史天香隔绣衣。
金井秋啼络纬声，出花宫漏报严更。
不知谁是金銮直，玉宇沉沉夜气清。
内庭秋燕玉池东，香散荷花水殿风。
阿监采菱牵锦缆，月明犹在画船中。
东宫花烛彩楼新，天上仙桥上锁春。
偏出六宫歌舞奏，嫦娥初到月虚轮。
纱幔薄垂金麦穗，帘钩纤挂玉葱条。
楼西别起长春殿，香碧红泥透蜀椒。
翠华香重玉炉添，双凤楼头晓日暹。
扇掩红鸾金殿悄，一声清跸卷珠帘。
金作蟠龙绣作麟，壶中楼阁禁中春。
君王避暑来游幸，风月横秋气象新。
清晓自倾花上露，冷侵宫殿玉蟾蜍。
擘开五色销金纸，碧锁窗前学草书。
翠钿贴靥轻如笑，玉凤雕钗袅欲飞。
拂晓贺春皇帝阁，彩衣金胜近龙衣。
琐声金彻阁门环，帘卷珍珠十二间。
别殿春风呼万岁，中丞新押散朝班。
鸡人报晓传三唱，玉井金床转辘轳。
烟引御炉香绕殿，漏签初刻上铜壶。
御按横金殿幄红，扇开云表露天容。
太常奏备三千曲，乐府新调十二钟。
宫女熏香进御衣，殿门开锁请金匙。
朝阳初上黄金屋，禁夜春深昼漏迟。
三月金明柳絮飞，岸花堤草弄春时。
楼船百戏催宣赐，御辇今年不上池。
内人稀见水秋千，争擘珠帘帐殿前。
第一锦标谁夺得，右军输却小龙船。
夜色楼台月数层，金猊烟穗绕觚棱。
重廊屈折连三殿，密上真珠百宝灯。
天门晏闭九重关，楼倚银河气象间。
一点星球重绛阙，五云仙仗下蓬山。
禁里春浓蝶自飞，御蚕眠处弄新丝。
碧窗尽日教鹦鹉，念得君王数首诗。
斗草深宫玉槛前，春蒲如箭荇如钱。
不知红药阑干曲，日暮何人落翠钿。
太液波清水殿凉，画船惊起宿鸳鸯。
翠眉不及池边柳，取次飞花入建章。
御座垂帘绣额单，冰山重叠贮金盘。
玉清迢递无尘到，殿角东西五月寒。
春心滴破花边漏，晓梦敲回禁里钟。
十二楚山何处是，御楼曾见两三峰。
博山夜宿沈香火，帐外时闻暖凤笙。
理遍从头新上曲，殿前龙直未交更。
春殿千官宴却归，上林莺舌报花时。
宣徽旋进新裁曲，学士争吟应诏诗。
钓线沈波漾彩舟，鱼争芳饵上龙钩。
内人急捧金盘接，拨剌红鳞跃未休。
蕙炷香销烛影残，御衣熏尽辄更阑。
归来困顿眠红帐，一枕西风梦里寒。
东宫降诞挺佳辰，少海星边拥瑞云。
中尉传闻三日宴，翰林当撰洗儿文。
酒库新修近水傍，泼醅初熟五云浆。
殿前供御频宣索，追入花间一阵香。
白藤花限白银花，閤子门当寝殿斜。
近被宫中知了事，每来随驾使煎茶。
西球场里打球回，御宴先于苑内开。
宣索教坊诸伎乐，傍池催唤入船来。
昭仪侍宴足精神，玉烛抽看记饮巡。
倚赖识书为录事，灯前时复错瞒人。
后宫阿监裹罗巾，出入经过苑囿频。
承奉圣颜忧误失，就中长怕内夫人。
管弦声急满龙池，宫女藏钩夜宴时。
好是圣人亲捉得，便将浓墨扫双眉。
密室红泥地火炉，内人冬日晚传呼。
今宵驾幸池头宿，排比椒房得暖无。
画船花舫总新妆，进入池心近岛傍。
松柏楼窗楠木板，暖风吹过一团香。
三清台近苑墙东，楼槛层层映水红。
尽日绮罗人度曲，管弦声在半天中。
安排诸院接行廊，外槛周回十里强。
青锦地衣红绣毯，尽铺龙脑郁金香。
安排竹栅与笆篱，养得新生鹁鸽儿。
宣受内家专喂饲，花毛间看总皆知。
年初十五最风流，新赐云鬟便上头。
按罢霓裳归院里，画楼云阁总重修。
金画香台出露盘，黄龙雕刻绕朱阑。
焚修每遇三元节，天子亲簪白玉冠。
六宫一例鸡冠子，新样交镌白玉花。
欲试澹妆兼道服，面前宣与唾盂家。
三月樱桃乍熟时，内人相引看红枝。
回头索取黄金弹，绕树藏身打雀儿。
小小宫娥到内园，未梳云鬓脸如莲。
自从配与夫人后，不使寻花乱入船。
锦城上起凝烟阁，拥殿遮楼一向高。
认得圣颜遥望见，碧阑干映赭黄袍。
水车踏水上宫城，寝殿檐头滴滴鸣。
助得圣人高枕兴，夜凉长作远滩声。
平头船子小龙床，多少神仙立御旁。
旋刺篙竿令过岸，满池春水蘸红妆。
苑东天子爱巡游，御岸花堤枕碧流。
新教内人供射鸭，长将弓箭绕池头。
罗衫玉带最风流，斜插银篦慢裹头。
闲向殿前骑御马，挥鞭横过小红楼。
沉香亭子傍池斜，夏日巡游歇翠华。
帘畔玉盆盛净水，内人手里剖银瓜。
薄罗衫子透肌肤，夏日初长板阁虚。
独自凭阑无一事，水风凉处读文书。
婕妤生长帝王家，常近龙颜逐翠华。
杨柳岸长春日暮，傍池行困倚桃花。
月头支给买花钱，满殿宫人近数千。
遇著唱名多不语，含羞走过御床前。
小雨霏微润绿苔，石楠红杏傍池开。
一枝插向金瓶里，捧进君王玉殿来。
锦鳞跃水出浮萍，荇草牵风翠带横。
恰似金梭撺碧沼，好题幽恨写闺情。
春天睡起晓妆成，随侍君王触处行。
画得自家梳洗样，相凭女伴把来呈。
舞头皆著画罗衣，唱得新翻御制词。
每日内庭闻教队，乐声飞上到龙墀。
春早寻花入内园，竞传宣旨欲黄昏。
明朝驾幸游蚕市，暗使毡车就苑门。
半夜摇船载内家，水门红蜡一行斜。
圣人正在宫中饮，宣使池头旋折花。
春日龙池小宴开，岸边亭子号流杯。
沈檀刻作神仙女，对捧金尊水上来。
梨园子弟簇池头，小乐携来候宴游。
旋炙银笙先按拍，海棠花下合梁州。
慢梳鬟髻著轻红，春早争求芍药丛。
近日承恩移住处，夹城里面占新宫。
别色官司御辇家，黄衫束带脸如花。
深宫内院参承惯，常从金舆到日斜。
日高房里学围棋，等候官家未出时。
为赌金钱争路数，专忧女伴怪来迟。
摴蒱冷澹学投壶，箭倚腰身约画图。
尽对君王称妙手，一人来射一人输。
慢揎红袖指纤纤，学钓池鱼傍水边。
忍冷不禁还自去，钓竿常被别人牵。
宣城院约池南岸，粉壁红窗画不成。
总是一人行幸处，彻宵闻奏管弦声。
丹霞亭浸池心冷，曲沼门含水脚清。
傍岸鸳鸯皆著对，时时出向浅沙行。
杨柳阴中引御沟，碧梧桐树拥朱楼。
金陵城共滕王阁，画向丹青也合羞。
晚来随驾上城游，行到东西百子楼。
回望苑中花柳色，绿阴红艳满池头。
牡丹移向苑中栽，尽是藩方进入来。
未到末春缘地暖，数般颜色一时开。
明朝腊日官家出，随驾先须点内人。
回鹘衣装回鹘马，就中偏称小腰身。
盘凤鞍鞯闪色妆，黄金压胯紫游缰。
自从拣得真龙种，别置东头小马坊。
翠辇每从城畔出，内人相次簇池隈。
嫩荷花里摇船去，一阵香风逐水来。
高烧红烛点银灯，秋晚花池景色澄。
今夜圣人新殿宿，后宫相竞觅祇承。
苑中排比宴秋宵，弦管挣摐各自调。
日晚阁门传圣旨，明朝尽放紫宸朝。
夜深饮散月初斜，无限宫嫔乱插花。
近侍婕妤先过水，遥闻隔岸唤船家。
宫娥小小艳红妆，唱得歌声绕画梁。
缘是太妃新进入，座前颁赐小罗箱。
池心小样钓鱼船，入玩偏宜向晚天。
挂得彩帆教便放，急风吹过水门前。
傍池居住有渔家，收网摇船到浅沙。
预进活鱼供日料，满筐跳跃白银花。
秋晚红妆傍水行，竞将衣袖扑蜻蜓。
回头瞥见宫中唤，几度藏身入画屏。
御沟春水碧于天，宫女寻花入内园。
汗湿红妆行渐困，岸头相唤洗花钿。
亭高百尺立春风，引得君王到此中。
床上翠屏开六扇，折枝花绽牡丹红。
内人承宠赐新房，红纸泥窗绕画廊。
种得海柑才结子，乞求自送与君王。
翡翠帘前日影斜，御沟春水浸成霞。
侍臣向晚随天步，共看池头满树花。
金碧阑干倚岸边，卷帘初听一声蝉。
殿头日午摇纨扇，宫女争来玉座前。
嫩荷香扑钓鱼亭，水面文鱼作队行。
宫女齐来池畔看，傍帘呼唤勿高声。
新翻酒令著词章，侍宴初闻忆却忙。
宣使近臣传赐本，书家院里遍抄将。
寒食清明小殿旁，彩楼双夹斗鸡场。
内人对御分明看，先赌红罗被十床。
寝殿门前晓色开，红泥药树间花栽。
君王未起翠帘卷，又发宫人上直来。
海棠花发盛春天，游赏无时引御筵。
绕岸结成红锦帐，暖枝犹拂画楼船。
日晚宫人外按回，自牵骢马出林隈。
御前接得高叉手，射得山鸡喜进来。
朱雀门高花外开，球场空阔净尘埃。
预排白兔兼苍狗，等候君王按鹘来。
会仙观内玉清坛，新点宫人作女冠。
每度驾来羞不出，羽衣初著怕人看。
老大初教学道人，鹿皮冠子澹黄裙。
后宫歌舞今抛掷，每日焚香事老君。
法云寺里中元节，又是官家诞降辰。
满殿香花争供养，内园先占得铺陈。
金章紫绶选高班，每每东头近圣颜。
才艺足当恩宠别，只堪供奉一场闲。
内人深夜学迷藏，遍绕花丛水岸傍。
乘兴忽来仙洞里，大家寻觅一时忙。
小院珠帘著地垂，院中排比不相知。
羡他鹦鹉能言语，窗里偷教鸲鹆儿。
岛树高低约浪痕，苑中斜日欲黄昏。
树头木刻双飞鹤，荡起晴空映水门。
大臣承宠赐新庄，栀子园东柳岸傍。
今日圣恩亲幸到，板桥头是读书堂。
树叶初成鸟护窠，石榴花里笑声多。
众中遗却金钗子，拾得从他要赎么。
小殿初成粉未干，贵妃姊妹自来看。
为逢好日先移入，续向街西索牡丹。
内人相续报花开，准拟君王便看来。
逢著五弦琴绣袋，宜春院里按歌回。
巡吹慢遍不相和，暗数看谁曲校多。
明日梨花园里见，先须逐得内家歌。
黄金合里盛红雪，重结香罗四出花。
一一傍边书敕字，中官送与大臣家。
宫人早起笑相呼，不识阶前扫地夫。
乞与金钱争借问，外头还似此间无。
小随阿姊学吹笙，见好君王赐与名。
夜拂玉床朝把镜，黄金殿外不教行。
日高殿里有香烟，万岁声长动九天。
妃子院中初降诞，内人争乞洗儿钱。
宫花不共外花同，正月长生一半红。
供御樱桃看守别，直无鸦鹊到园中。
殿前铺设两边楼，寒食宫人步打球。
一半走来争跪拜，上棚先谢得头筹。
大仪前日暖房来，嘱向朝阳乞药栽。
敕赐一窠红踯躅，谢恩未了奏花开。
御前新赐紫罗襦，步步金阶上软舆。
宫局总来为喜乐，院中新拜内尚书。
鹦鹉谁教转舌关，内人手里养来奸。
语多更觉承恩泽，数对君王忆陇山。
分朋闲坐赌樱桃，收却投壶玉腕劳。
各把沈香双陆子，局中斗累阿谁高。
禁寺红楼内里通，笙歌引驾夹城东。
裹头宫监堂前立，手把牙鞘竹弹弓。
舞来汗湿罗衣彻，楼上人扶下玉梯。
归到院中重洗面，金花盆里泼银泥。
宿妆残粉未明天，总立昭阳花树边。
寒食内人长白打，库中先散与金钱。
众中偏得君王笑，偷把金箱笔砚开。
书破红蛮隔子上，旋推当直美人来。
水中芹叶土中花，拾得还将避众家。
总待别人般数尽，袖中拈出郁金芽。
玉箫改调筝移柱，催换红罗绣舞筵。
未戴柘枝花帽子，两行宫监在帘前。
窗窗户户院相当，总有珠帘玳瑁床。
虽道君王不来宿，帐中长是炷牙香。
+++花蕊夫人
++++述国亡诗
君王城上竖降旗，妾在深宫那得知。
十四万人齐解甲，宁无一个是男儿。

++下卷七百九十九
  
+++杨容华
++++新妆诗
啼鸟惊眠罢，房栊乘晓开。
凤钗金作缕，鸾镜玉为台。
妆似临池出，人疑向月来。
自怜终不见，欲去复裴回。
+++魏氏
++++赠外
浮萍依绿水，弱茑寄青松。
与君结大义，移天得所从。
翰林无双鸟，剑水不分龙。
谐和类琴瑟，坚固同胶漆。
义重恩欲深，夷险贵如一。
本自身不令，积多婴痛疾。
朝夕倦床枕，形体耻巾栉。
游子倦风尘，从官初解巾。
束装赴南郢，脂驾出西秦。
比翼终难遂，衔雌苦未因。
徒悲枫岸远，空对柳园春。
男儿不重旧，丈夫多好新。
新人喜新聘，朝朝临粉镜。
两鸳固无比，双蛾谁与竞。
讵怜愁思人，衔啼嗟薄命。
蕣华不足恃，松枝有馀劲。
所愿好九思，勿令亏百行。
+++乔氏
++++咏破帘
已漏风声罢，绳持也不禁。
一从经落后，无复有贞心。
+++七岁女子
++++送兄（武后召见，令赋送兄诗，应声而就）
别路云初起，离亭叶正飞。
所嗟人异雁，不作一行归。
+++林氏
++++送男左贬诗（一作送男彦辅左贬）
他日初投杼，勤王在饮冰。
有辞期不罚，积毁竟相仍。
谪宦今何在，衔冤犹未胜。
天涯分越徼，驿骑速毗陵。
肠断腹非苦，书传写岂能。
泪添江水远，心剧海云蒸。
明月珠难识，甘泉赋可称。
但将忠报主，何惧点青蝇。
+++赵氏
++++古兴
郁蒸夏将半，暑气扇飞阁。
骤雨满空来，当轩卷罗幕。
度云开夕霁，宇宙何清廓。
明月流素光，轻风换炎铄。
孤鸾伤对影，宝瑟悲别鹤。
君子去不还，遥心欲何托。
金菊延清霜，玉壶多美酒。
良人犹不归，芳菲岂常有。
不惜芳菲歇，但伤别离久。
含情罢斟酌，凝怨对窗牖。
霁雪舒长野，寒云半幽谷。
严风振枯条，猿啼抱冰木。
所嗟游宦子，少小荷天禄。
前程未云至，凄怆对车仆。
岁寒成咏歌，日暮栖林朴。
不惮行险道，空悲年运促。
+++郭绍兰
++++寄夫
我婿去重湖，临窗泣血书。
殷勤凭燕翼，寄与薄情夫。
+++王韫秀
++++同夫游秦
路扫饥寒迹，天哀志气人。
休零离别泪，携手入西秦。
+++王韫秀
++++夫入相寄姨妹（载拜相，韫秀衔宿恨，寄姨妹）
相国已随麟阁贵，家风第一右丞诗。
笄年解笑鸣机妇，耻见苏秦富贵时。
+++王韫秀
++++喻夫阻客
楚竹燕歌动画梁，春兰重换舞衣裳。
公孙开阁招嘉客，知道浮荣不久长。
+++张夫人
++++古意
辘轳晓转素丝绠，桐声夜落苍苔砖。
涓涓吹溜若时雨，濯濯佳蔬非用天。
丈夫不解此中意，抱瓮当时徒自贤。
+++张夫人
++++拜新月
拜新月，拜月出堂前。
暗魄初笼桂，虚弓未引弦。
拜新月，拜月妆楼上。
鸾镜始安台，蛾眉已相向。
拜新月，拜月不胜情，庭花风露清。
月临人自老，人望月长明。
东家阿母亦拜月，一拜一悲声断绝。
昔年拜月逞容辉，如今拜月双泪垂。
回看众女拜新月，却忆红闺年少时。
+++张夫人
++++柳絮
霭霭芳春朝，雪絮起青条。
或值花同舞，不因风自飘。
过尊浮绿醑，拂幌缀红绡。
那用持愁玩，春怀不自聊。
+++张夫人
++++拾得韦氏花钿以诗寄赠
今朝妆阁前，拾得旧花钿。
粉污痕犹在，尘侵色尚鲜。
曾经纤手里，拈向翠眉边。
能助千金笑，如何忍弃捐。
+++张夫人
++++诮喜鹊
畴昔鸳鸯侣，朱门贺客多。
如今无此事，好去莫相过。
+++张夫人
++++句
游蜂乍起惊落墀，黄鸟衔来却上枝。（《柳絮》）
临风重回首，掩泪向庭花。（《寄远》）
镜中春色老，枕前秋夜长。（咏泪，以上见《吟窗杂录》）
+++王氏
++++书石壁
何事潘郎恋别筵，欢情未断妾心悬。
汰王滩下相思处，猿叫山山月满船。
+++裴淑
++++答微之
侯门初拥节，御苑柳丝新。
不是悲殊命，唯愁别近亲。
黄莺迁古木，朱履从清尘。
想到千山外，沧江正暮春。
+++赵氏
++++夫下第（一作杜羔不第，将至家寄）
良人的的有奇才，何事年年被放回。
如今妾面羞君面，君若来时近夜来。
+++赵氏
++++杂言寄杜羔
君从淮海游，再过兰杜秋。
归来未须臾，又欲向梁州。
梁州秦岭西，栈道与云齐。
羌蛮万馀落，矛戟自高低。
已念寡俦侣，复虑劳攀跻。
丈夫重志气，儿女空悲啼。
临邛滞游地，肯顾浊水泥。
生赋命有厚薄，君但遨游我寂寞。

+++赵氏
++++闻夫杜羔登第（一作闻杜羔登第又寄）
长安此去无多地，郁郁葱葱佳气浮。
良人得意正年少，今夜醉眠何处楼。
+++赵氏
++++杂言
上林园中青青桂，折得一枝好夫婿。
杏花如雪柳垂丝，春风荡飏不同枝。
+++张氏
++++寄夫（贞元中伉登第辟江西幕不归张以诗寄之）
久无音信到罗帏，路远迢迢遣问谁。
闻君折得东堂桂，折罢那能不暂归。
驿使今朝过五湖，殷勤为我报狂夫。
从来夸有龙泉剑，试割相思得断无。
+++薛馧
++++赠郑女郎（一作郑氏妹）
艳阳灼灼河洛神，珠帘绣户青楼春。
能弹箜篌弄纤指，愁杀门前少年子。
笑开一面红粉妆，东园几树桃花死。
朝理曲，暮理曲，独坐窗前一片玉。
行也娇，坐也娇，见之令人魂魄销。
堂前锦褥红地炉，绿沈香榼倾屠苏。
解佩时时歇歌管，芙蓉帐里兰麝满。
晚起罗衣香不断，灭烛每嫌秋夜短。

+++薛馧
++++古意
昨夜巫山中，失却阳台女。
朝来香阁里，独伴楚王语。
+++薛馧
++++赠故人
昔别容如玉，今来鬓若丝。
泪痕应共见，肠断阿谁知。
+++薛馧
++++句
寂寞相思处，雕梁落燕泥。（春闺曲，见《吟窗杂录》）
+++杨德麟
++++题奉慈寺
日月金轮动，旃檀碧树秋。
塔分鸿雁翅，钟挂凤凰楼。
+++崔氏
++++述怀（校书娶崔时年已暮崔微有愠色赋诗述怀）
不怨卢郎年纪大，不怨卢郎官职卑。
自恨妾身生较晚，不及卢郎年少时。
+++陈玉兰
++++寄夫（一作王驾诗，题云古意）
夫戍边关妾在吴，西风吹妾妾忧夫。
一行书信千行泪，寒到君边衣到无。
+++薛媛
++++写真寄夫
欲下丹青笔，先拈宝镜寒。
已经颜索寞，渐觉鬓凋残。
泪眼描将易，愁肠写出难。
恐君浑忘却，时展画图看。
+++孙氏
++++闻琴
玉指朱弦轧复清，湘妃愁怨最难听。
初疑飒飒凉风劲，又似萧萧暮雨零。
近比流泉来碧嶂，远如玄鹤下青冥。
夜深弹罢堪惆怅，露湿丛兰月满庭。
+++孙氏
++++白蜡烛诗（代夫赠人）
景胜银釭香比兰，一条白玉偪人寒。
他时紫禁春风夜，醉草天书仔细看。
+++孙氏
++++谢人送酒（一作代谢崔家郎君送酒）
谢将清酒寄愁人，澄澈甘香气味真。
好是绿窗风月夜，一杯摇荡满怀春。
+++张立本女
++++诗
危冠广袖楚宫妆，独步闲庭逐夜凉。
自把玉簪敲砌竹，清歌一曲月如霜。
+++侯氏
++++绣龟形诗
暌离已是十秋强，对镜那堪重理妆。
闻雁几回修尺素，见霜先为制衣裳。
开箱叠练先垂泪，拂杵调砧更断肠。
绣作龟形献天子，愿教征客早还乡。
+++慎氏
++++感夫诗（一作与夫诀，一作留别）
当时心事已相关，雨散云飞一饷间。
便是孤帆从此去，不堪重上望夫山。
+++薛瑶
++++谣
化云心兮思淑贞，洞寂灭兮不见人。
瑶草芳兮思芬蒀，将奈何兮青春。

+++王霞卿
++++题唐安寺阁壁
春来引步暂寻游，愁见风光倚寺楼。
正好开怀对烟月，双眉不觉自如钩。
+++王霞卿
++++答郑殷彝
君是烟霄折桂身，圣朝方切用儒珍。
正堪西上文场战，空向途中泥妇人。
+++窦梁宾
++++喜卢郎及第
晓妆初罢眼初瞤，小玉惊人踏破裙。
手把红笺书一纸，上头名字有郎君。
+++窦梁宾
++++雨中看牡丹
东风未放晓泥干，红药花开不奈寒。
待得天晴花已老，不如携手雨中看。
+++任氏
++++书桐叶
拭翠敛蛾眉，郁郁心中事。
搦管下庭除，书成相思字。
此字不书石，此字不书纸。
书在桐叶上，愿逐秋风起。
天下有心人，尽解相思死。
天下负心人，不识相思字。
有心与负心，不知落何地。
+++黄崇嘏
++++下狱贡诗
偶辞幽隐在临邛，行止坚贞比涧松。
何事政清如水镜，绊他野鹤在深笼。
+++黄崇嘏
++++辞蜀相妻女诗
一辞拾翠碧江湄，贫守蓬茅但赋诗。
自服蓝衫居郡掾，永抛鸾镜画蛾眉。
立身卓尔青松操，挺志铿然白璧姿。
幕府若容为坦腹，愿天速变作男儿。
+++蒋氏
++++答诸姊妹戒饮
平生偏好酒，劳尔劝吾餐。
但得杯中满，时光度不难。
+++周仲美
++++书壁
爱妾不爱子，为问此何理。
弃官更弃妻，人情宁可已。
永诀泗之滨，遗言空在耳。
三载无朝昏，孤帏泪如洗。
妇人义从夫，一节誓生死。
江乡感残春，肠断晚烟起。
西望太华峰，不知几千里。
+++张文姬
++++溪口云
溶溶溪口云，才向溪中吐。
不复归溪中，还作溪中雨。
+++张文姬
++++池上竹
此君临此池，枝低水相近。
碧色绿波中，日日流不尽。
+++张文姬
++++沙上鹭
沙头一水禽，鼓翼扬清音。
只待高风便，非无云汉心。
+++张文姬
++++双槿树
绿影竞扶疏，红姿相照灼。
不学桃李花，乱向春风落。
+++程长文
++++狱中书情上使君（长文为强暴所诬系狱，献诗雪冤）
妾家本住鄱阳曲，一片贞心比孤竹。
当年二八盛容仪。
红笺草隶恰如飞。
尽日闲窗刺绣坐，有时极浦采莲归。
谁道居贫守都邑，幽闺寂寞无人识。
海燕朝归衾枕寒，山花夜落阶墀湿。
强暴之男何所为，手持白刃向帘帏。
一命任从刀下死，千金岂受暗中欺。
我心匪石情难转，志夺秋霜意不移。
血溅罗衣终不恨，疮黏锦袖亦何辞。
县僚曾未知情绪，即便教人絷囹圄。
朱唇滴沥独衔冤，玉箸阑干叹非所。
十月寒更堪思人，一闻击柝一伤神。
高髻不梳云已散，蛾眉罢扫月仍新。
三尺严章难可越，百年心事向谁说。
但看洗雪出圜扉，始信白圭无玷缺。
+++程长文
++++铜雀台怨
君王去后行人绝，箫筝不响歌喉咽。
雄剑无威光彩沈，宝琴零落金星灭。
玉阶寂寞坠秋露，月照当时歌舞处。
当时歌舞人不回，化为今日西陵灰。
+++程长文
++++春闺怨
绮陌香飘柳如线，时光瞬息如流电。
良人何处事功名，十载相思不相见。

++下卷八百
  
+++柳氏
++++答韩翃
杨柳枝，芳菲节，可恨年年赠离别。
一叶随风忽报秋，纵使君来岂堪折。

+++程洛宾
++++归李江州后寄别王氏
鱼雁回时写报音，难凭锉蘖数年心。
虽然情断沙吒后，争奈平生怨恨深。
+++红绡妓
++++忆崔生
深洞莺啼恨阮郎，偷来花下解珠珰。
碧云飘断音书绝，空倚玉箫愁凤凰。
+++晁采
++++寄文茂
花笺制叶寄郎边，的的寻鱼为妾传。
并蒂已看灵鹊报，倩郎早觅买花船。
+++晁采
++++秋日再寄
珍簟生凉夜漏馀，梦中恍惚觉来初。
魂离不得空成病，面见无由浪寄书。
窗外江村钟响绝，枕边梧叶雨声疏。
此时最是思君处，肠断寒猿定不如。
+++晁采
++++春日送夫之长安
思君远别妾心愁，踏翠江边送画舟。
欲待相看迟此别，只忧红日向西流。
+++晁采
++++雨中忆夫
窗前细雨日啾啾，妾在闺中独自愁。
何事玉郎久离别，忘忧总对岂忘忧。
春风送雨过窗东，忽忆良人在客中。
安得妾身今似雨，也随风去与郎同。
+++晁采
++++子夜歌十八首
侬既剪云鬟，郎亦分丝发。
觅向无人处，绾作同心结。
夜夜不成寐，拥被啼终夕。
郎不信侬时，但看枕上迹。
何时得成匹，离恨不复牵。
金针刺菡萏，夜夜得见莲。
相逢逐凉候，黄花忽复香。
颦眉腊月露，愁杀未成霜。
明窗弄玉指，指甲如水晶。
剪之特寄郎，聊当携手行。
寄语闺中娘，颜色不常好。
含笑对棘实，欢娱须是枣。
良会终有时，劝郎莫得怒。
姜蘖畏春蚕，要绵须辛苦。
醉梦幸逢郎，无奈乌哑哑。
中山如有酒，敢借千金价。
信使无虚日，玉酝寄盈觥。
一年一日雨，底事太多晴。
绣房拟会郎，四窗日离离。
手自施屏障，恐有女伴窥。
相思百馀日，相见苦无期。
褰裳摘藕花，要莲敢恨池。
金盆盥素手，焚香诵普门。
来生何所愿，与郎为一身。
花池多芳水，玉杯挹赠郎。
避人藏袖里，湿却素罗裳。
感郎金针赠，欲报物俱轻。
一双连素缕，与郎聊定情。
寒风响枯木，通夕不得卧。
早起遣问郎，昨宵何以过。
得郎日嗣音，令人不可睹。
熊胆磨作墨，书来字字苦。
轻巾手自制，颜色烂含桃。
先怀侬袖里，然后约郎腰。
侬赠绿丝衣，郎遗玉钩子。
即欲系侬心，侬思著郎体。
+++崔莺莺
++++答张生（一作明月三五夜）
待月西厢下，迎风户半开。
拂墙花影动，疑是玉人来。
+++崔莺莺
++++寄诗（一作绝微之）
自从销瘦减容光，万转千回懒下床。
不为傍人羞不起，为郎憔悴却羞郎。
+++崔莺莺
++++告绝诗
弃置今何道，当时且自亲。
还将旧来意，怜取眼前人。
+++步非烟
++++答赵子（一作寄诗答赵象）
绿惨双蛾不自持，只缘幽恨在新诗。
郎心应似琴心怨，脉脉春情更泥谁。
+++步非烟
++++又答赵象独坐（一作寄赠蝉锦香囊）
无力严妆倚绣栊，暗题蝉锦思难穷。
近来赢得伤春病，柳弱花欹怯晓风。
+++步非烟
++++寄怀
画檐春燕须同宿，兰浦双鸳肯独飞。
长恨桃源诸女伴，等闲花里送郎归。
+++步非烟
++++答赵象
相思只恨难相见，相见还愁却别君。
愿得化为松上鹤，一双飞去入行云。
+++崔紫云
++++临行献李尚书
从来学制斐然诗，不料霜台御史知。
忽见便教随命去，恋恩肠断出门时。
+++姚月华
++++怨诗效徐淑体
妾生兮不辰，盛年兮逢屯。
寒暑兮心结，夙夜兮眉颦。
循环兮不息，如彼兮车轮。
车轮兮可歇，妾心兮焉伸。
杂沓兮无绪，如彼兮丝棼。
丝棼兮可理，妾心兮焉分。
空闺兮岑寂，妆阁兮生尘。
萱草兮徒树，兹忧兮岂泯。
幸逢兮君子，许结兮殷勤。
分香兮剪发，赠玉兮共珍。
指天兮结誓，愿为兮一身。
所遭兮多舛，玉体兮难亲。
损餐兮减寝，带缓兮罗裙。
菱鉴兮慵启，博炉兮焉熏。
整袜兮欲举，塞路兮荆榛。
逢人兮欲语，鞈匝兮顽嚚。
烦冤兮凭胸，何时兮可论。
愿君兮见察，妾死兮何瞋。
+++姚月华
++++制履赠杨达
金刀剪紫绒，与郎作轻履。
愿化双仙凫，飞来入闺里。
+++姚月华
++++有期不至
银烛清尊久延伫，出门入门天欲曙。
月落星稀竟不来，烟柳胧朣鹊飞去。
+++姚月华
++++怨诗寄杨达
春水悠悠春草绿，对此思君泪相续。
羞将离恨向东风，理尽秦筝不成曲。
与君形影分吴越，玉枕经年对离别。
登台北望烟雨深，回身泣向寥天月。
+++姚月华
++++楚妃怨
梧桐叶下黄金井，横架辘轳牵素绠。
美人初起天未明，手拂银瓶秋水冷。
+++孟氏
++++独游家园
可惜春时节，依前独自游。
无端两行泪，长只对花流。
+++孟氏
++++答少年
谁家少年儿，心中暗自欺。
不道终不可，可即恐郎知。
+++赵氏
++++寄情（一作许浑代作）
春风白马紫丝缰，正值蚕娘未采桑。
五夜有心随暮雨，百年无节抱秋霜。
重寻绣带朱藤合，却忍罗裙碧草长。
为报西游减离恨，阮郎才去嫁刘郎。
+++李节度姬
++++书红绡帕
囊裹真香谁见窃，鲛绡滴泪染成红。
殷勤遗下轻绡意，好与情郎怀袖中。
金珠富贵吾家事，常渴佳期乃寂寥。
偶用志诚求雅合，良媒未必胜红绡。
+++李节度姬
++++会张生述怀
门前画戟寻常设，堂上犀簪取次看。
最是恼人情绪处，凤凰楼上月华寒。
+++崔素娥
++++别韦洵美诗
妾闭闲房君路岐，妾心君恨两依依。
神魂倘遇巫娥伴，犹逐朝云暮雨归。
+++鲍家四弦
++++送韦生酒
白露湿庭砌，皓月临前轩。
此时去留恨，含思独无言。
+++鲍家四弦
++++送鲍生酒
风飐荷珠难暂圆，多情信有短姻缘。
西楼今夜三更月，还照离人泣断弦。
+++严续姬
++++赠别
风柳摇摇无定枝，阳台云雨梦中归。
他年蓬岛音尘绝，留取尊前旧舞衣。

++下卷八百零一
  
+++郎大家宋氏
++++采桑
春来南雁归，日去西蚕远。
妾思纷何极，客游殊未返。
+++郎大家宋氏
++++宛转歌二首（一作崔液诗）
风已清，月朗琴复鸣。
掩抑非千态，殷勤是一声。
歌宛转，宛转和且长。
愿为双鸿鹄，比翼共翱翔。
日已暮，长檐鸟声度。
此时望君君不来，此时思君君不顾。
歌宛转，宛转那能异栖宿。
愿为形与影，出入恒相逐。
+++郎大家宋氏
++++长相思
长相思，久离别。
关山阻，风烟绝。
台上镜文销，袖中书字灭。
不见君形影，何曾有欢悦。
+++郎大家宋氏
++++朝云引
巴西巫峡指巴东，朝云触石上朝空。
巫山巫峡高何已，行雨行云一时起。
一时起，三春暮。
若言来，且就阳台路。
+++梁琼
++++宿巫山寄远人
巫山云，巫山雨，朝云暮雨无定所。
南峰忽暗北峰晴，空里仙人语笑声。
曾侍荆王枕席处，直至如今如有灵。
春风澹澹白云闲，惊湍流水响千山。
一夜此中对明月，忆得此中与君别。
感物情怀如旧时，君今渺渺在天涯。
晓看襟上泪流处，点点血痕犹在衣。
+++梁琼
++++昭君怨
自古无和亲，贻灾到妾身。
朔风嘶去马，汉月出行轮。
衣薄狼山雪，妆成虏塞春。
回看父母国，生死毕胡尘。
+++梁琼
++++铜雀台
歌扇向陵开，齐行奠玉杯。
舞时飞燕列，梦里片云来。
月色空馀恨，松声莫更哀。
谁怜未死妾，掩袂下铜台。
+++梁琼
++++远意
脉脉长摅气，微微不离心。
叩头从此去，烦恼阿谁禁。
+++梁琼
++++句
玉枕空流别后泪，罗衣已尽去时香。（《古意》）
+++刘云
++++有所思
朝亦有所思，暮亦有所思。
登楼望君处，蔼蔼萧关道。
掩泪向浮云，谁知妾怀抱。
玉井苍苔春院深，桐花落尽无人扫。

+++刘云
++++婕妤怨
君恩不可见，妾岂如秋扇。
秋扇尚有时，妾身永微贱。
莫言朝花不复落，娇容几夺昭阳殿。
+++刘云
++++望月（一作张瑛诗）
天汉凉秋夜，澄澄一镜明。
山空猿屡啸，林静鹊频惊。
+++崔萱
++++古意
灼灼叶中花，夏萎春又芳。
明明天上月，蟾缺圆复光。
未如君子情，朝违夕已忘。
玉帐枕犹暖，纨扇思何长。
愿因西南风，吹上玳瑁床。
娇眠锦衾里，展转双鸳鸯。
+++崔萱
++++叙别
碧池漾漾春水绿，中有佳禽暮栖宿。
愿持此意永相贻，只虑君情中反覆。
+++崔萱
++++豪家子
年少家藏累代金，红楼尽日醉沈沈。
马非躞蹀宁酬价，人不婵娟肯动心。
+++崔萱
++++句
岂知一只凤钗价，沽得数村蜗舍人。（《豪家妓》）
+++崔仲容
++++赠所思
所居幸接邻，相见不相亲。
一似云间月，何殊镜里人。
丹诚空有梦，肠断不禁春。
愿作梁间燕，无由变此身。
+++崔仲容
++++戏赠
暂到昆仑未得归，阮郎何事教人非。
如今身佩上清箓，莫遣落花沾羽衣。
+++崔仲容
++++赠歌姬
水剪双眸雾剪衣，当筵一曲媚春辉。
潇湘夜瑟怨犹在，巫峡晓云愁不稀。
皓齿乍分寒玉细，黛眉轻蹙远山微。
渭城朝雨休重唱，满眼阳关客未归。
+++崔仲容
++++句
妾心合君心，一似影随形。（《寄赠》）
梁燕无情困，双栖语此时。（《春怨》）
不觉红颜去，空嗟白发生。（《感怀》）
桐花落尽春又尽，紫塞征人犹未归。（《古意》）
+++崔公远
++++独夜词
晴天霜落寒风急，锦帐罗帏羞更入。
秦筝不复续断弦，回身掩泪挑灯立。
+++崔公远
++++句
看花独不语，裴回双泪潸。
君今远戍在何处，遣妾秋来长望天。
+++张琰
++++春词二首
垂柳鸣黄鹂，关关若求友。
春情不可耐，愁杀闺中妇。
日暮登高楼，谁怜小垂手。
昨日桃花飞，今朝梨花吐。
春色能几时，那堪此愁绪。
荡子游不归，春来泪如雨。
+++张琰
++++铜雀台（一作张瑛诗）
君王冥漠不可见，铜雀歌舞空裴回。
西陵啧啧悲宿鸟，高殿沈沈闭青苔。
青苔无人迹，红粉空自哀。
+++张琰
++++句
年年人自老，日日水东流。
庭芳自摇落，永念结中肠。
+++裴羽仙
++++哭夫二首（时以夫征戎轻入被擒音信断绝作诗哭之）
风卷平沙日欲曛，狼烟遥认犬羊群。
李陵一战无归日，望断胡天哭塞云。
良人平昔逐蕃浑，力战轻行出塞门。
从此不归成万古，空留贱妾怨黄昏。
+++刘媛
++++长门怨
雨滴梧桐秋夜长，愁心和雨到昭阳。
泪痕不学君恩断，拭却千行更万行。
学画蛾眉独出群，当时人道便承恩。
经年不见君王面，花落黄昏空掩门。
+++刘媛
++++送远
闻道瞿塘滟滪堆，青山流水近阳台。
知君此去无还日，妾亦随波不复回。
+++刘媛
++++句
春风报梅柳，一夜发南枝。
傍人那得知心事，一面残妆空泪痕。
+++葛鸦儿
++++怀良人（一云朱滔时河北士人作）
蓬鬓荆钗世所稀，布裙犹是嫁时衣。
胡麻好种无人种，正是归时不见归。
+++葛鸦儿
++++会仙诗
彩凤摇摇下翠微，烟光漠漠遍芳枝。
玉窗仙会何人见，唯有春风仔细知。
烟霞迤逦接蓬莱，宫殿参差晓日开。
群玉山前人别处，紫鸾飞起望仙台。
+++刘瑶
++++暗别离
槐花结子桐叶焦，单飞越鸟啼青霄。
翠轩辗云轻遥遥，燕脂泪迸红线条。
瑶草歇芳心耿耿，玉佩无声画屏冷。
朱弦暗断不见人，风动花枝月中影。
青鸾脉脉西飞去，海阔天高不知处。

+++刘瑶
++++古意曲
梧桐阶下月团团，洞房如水秋夜阑。
吴刀剪破机头锦，茱萸花坠相思枕。
绿窗寂寞背灯时，暗数寒更不成寝。
+++刘瑶
++++阖闾城怀古
五湖春水接遥天，国破君亡不记年。
唯有妖娥曾舞处，古台寂寞起愁烟。
+++廉氏
++++峡中即事
清秋三峡此中去，鸣鸟孤猿不可闻。
一道水声多乱石，四时天色少晴云。
日暮泛舟溪溆口，那堪夜永思氛氲。
+++廉氏
++++怀远
隙尘何微微，朝夕通其辉。
生各有托，君去独不归。
青林有蝉响，赤日无鸟飞。
裴回东南望，双泪空沾衣。
+++廉氏
++++寄征人
凄凄北风吹鸳被，娟娟西月生蛾眉。
谁知独夜相思处，泪滴寒塘蕙草时。
+++田娥
++++寄远
忆昨会诗酒，终日相逢迎。
今来成故事，岁月令人惊。
泪流红粉薄，风度罗衣轻。
难为子猷志，虚负文君名。
+++田娥
++++携手曲
携手共惜芳菲节，莺啼锦花满城阙。
行乐逶迤念容色，色衰只恐君恩歇。
凤笙龙管白日阴，盈亏自感青天月。
+++田娥
++++长信宫
团圆手中扇，昔为君所持。
今日君弃捐，复值秋风时。
悲将入箧笥，自叹知何为。
+++田娥
++++句
春至偏无兴，秋来只是眠。（《闲居》）
+++刘淑柔
++++中秋夜泊武昌
两城相对峙，一水向东流。
今夜素娥月，何年黄鹤楼。
悠悠兰棹晚，渺渺荻花秋。
无奈柔肠断，关山总是愁。
+++薛琼
++++赋荆门
黄鸟翻红树，青牛卧绿苔。
渚宫歌舞地，轻雾锁楼台。
+++赵虚舟
++++戏赠
砌下梧桐叶正齐，花繁雨后压枝低。
报道不须鸦鸟乱，他家自有凤凰栖。
+++张瑛
++++铜雀台（一作张琰诗）
君王冥漠不可见，铜雀歌舞空裴回。
西陵啧啧悲宿鸟，高殿沈沈闭青苔。
青苔无人迹，红粉空相哀。
+++张瑛
++++望月（一作刘云诗）
天汉凉秋夜，澄澄一镜明。
山空猿屡啸，林静鹤频惊。
+++长孙佐转妻
++++答外（佐转戍边不归寄书与妻作诗答之）
征人去年戍边水，夜得边书字盈纸。
挥刀就烛裁红绮，结作同心答千里。
君寄边书书莫绝，妾答同心心自结。
同心再解不心离，离字频看字愁灭。
结成一衣和泪封，封书只在怀袖中。
莫如书故字难久，愿学同心长可同。
+++刘元载妻
++++早梅（一作观梅女仙诗）
南枝向暖北枝寒，一种春风有两般。
凭仗高楼莫吹笛，大家留取倚阑干。
+++刘氏妇
++++明月堂
蝉鬓惊秋华发新，可怜红隙尽埃尘。
西山一梦何年觉，明月堂前不见人。
玉钩风急响丁东，回首西山似梦中。
明月堂前人不到，庭梧一夜老秋风。
+++葛氏女
++++和潘雍
九天天远瑞烟浓，驾鹤骖鸾意已同。
从此三山山上月，琼花开处照春风。
+++李主簿姬
++++寄诗
去时盟约与心违，秋日离家春不归。
应是维扬风景好，恣情欢笑到芳菲。
+++京兆女子
++++题兴元明珠亭
寂寥满地落花红，独有离人万恨中。
回首池塘更无语，手弹珠泪与春风。
+++湘驿女子
++++题玉泉溪
红叶醉秋色，碧溪弹夜弦。
佳期不可再，风雨杳如年。
+++若耶溪女子
++++题三乡诗
昔逐良人西入关，良人身殁妾空还。
谢娘卫女不相待，为雨为云归此山。
+++谁氏女
++++题沙鹿门
昔逐良人去上京，良人身殁妾东征。
同来不得同归去，永负朝云暮雨情。
+++光、威、裒，姊妹三人，失其姓
++++联句
朱楼影直日当午，玉树阴低月已三。--光
腻粉暗销银镂合，错刀闲剪泥金衫。--威
绣床怕引乌龙吠，锦字愁教青鸟衔。--裒
百味炼来怜益母，千花开处斗宜男。--光
鸳鸯有伴谁能羡，鹦鹉无言我自惭。--威
浪喜游蜂飞扑扑，佯惊孤燕语喃喃。--裒
偏怜爱数螆蛦掌，每忆光抽玳瑁簪。--光
烟洞几年悲尚在，星桥一夕帐空含。--威
窗前时节羞虚掷，世上风流笑苦谙。--裒
独结香绡偷饷送，暗垂檀袖学通参。--光
须知化石心难定，却是为云分易甘。--威
看见风光零落尽，弦声犹逐望江南。--裒
+++越溪杨女
++++联句
珠帘半床月，青竹满林风。--杨女
何事今宵景，无人解语同。--谢生
+++越溪杨女
++++春日
春尽花随尽，其如自是花。--杨女
从来说花意，不过此容华。--谢生
明月易亏轮，好花难恋春。--杨女
常将花月恨，并作可怜人。--谢生
+++曹文姬
++++句
凿开天外长生地，炼出人间不死丹。（《题梅仙山丹井》）

++下卷八百零二
  
+++关盼盼
++++燕子楼三首
楼上残灯伴晓霜，独眠人起合欢床。
相思一夜情多少，地角天涯不是长。
北邙松柏锁愁烟，燕子楼中思悄然。
自埋剑履歌尘散，红袖香销一十年。
适看鸿雁岳阳回，又睹玄禽逼社来。
瑶瑟玉箫无意绪，任从蛛网任从灰。
+++关盼盼
++++和白公诗
自守空楼敛恨眉，形同春后牡丹枝。
舍人不会人深意，讶道泉台不去随。
+++关盼盼
++++句
儿童不识冲天物，漫把青泥污雪毫。（《临殁口吟》）
+++刘采春
++++啰唝曲六首
不喜秦淮水，生憎江上船。
载儿夫婿去，经岁又经年。
借问东园柳，枯来得几年。
自无枝叶分，莫恐太阳偏。
莫作商人妇，金钗当卜钱。
朝朝江口望，错认几人船。
那年离别日，只道住桐庐。
桐庐人不见，今得广州书。
昨日胜今日，今年老去年。
黄河清有日，白发黑无缘。
昨日北风寒，牵船浦里安。
潮来打缆断，摇橹始知难。
+++太原妓
++++寄欧阳詹
自从别后减容光，半是思郎半恨郎。
欲识旧来云髻样，为奴开取缕金箱。
+++武昌妓
++++续韦蟾句
悲莫悲兮生别离，登山临水送将归。
武昌无限新栽柳，不见杨花扑面飞。
+++舞柘枝女
++++献李观察
湘江舞罢忽成悲，便脱蛮靴出绛帷。
谁是蔡邕琴酒客，魏公怀旧嫁文姬。
+++常浩
++++赠卢夫人
佳人惜颜色，恐逐芳菲歇。
日暮出画堂，下阶拜新月。
拜月如有词，傍人那得知。
归来投玉枕，始觉泪痕垂。
+++常浩
++++寄远
年年二月时，十年期别期。
春风不知信，轩盖独迟迟。
今日无端卷珠箔，始见庭花复零落。
心一往不复归，岁月来时未尝错。
可怜荧荧玉镜台，尘飞幂幂几时开。
却念容华非昔好，画眉犹自待君来。
+++襄阳妓
++++送武补阙
弄珠滩上欲销魂，独把离怀寄酒尊。
无限烟花不留意，忍教芳草怨王孙。
+++王福娘
++++题孙棨诗后
苦把文章邀劝人，吟看好个语言新。
虽然不及相如赋，也直黄金一二斤。
+++王福娘
++++问棨诗
日日悲伤未有图，懒将心事话凡夫。
非同覆水应收得，只问仙郎有意无。
+++王福娘
++++谢棨（一作掷红巾诗）
久赋恩情欲托身，已将心事再三陈。
泥莲既没移栽分，今日分离莫恨人。
+++杨莱儿
++++答小子弟诗
黄口小儿口莫凭，逡巡看取第三名。
孝廉持水添瓶子，莫向街头乱碗鸣。
+++杨莱儿
++++和赵光远题壁
长者车尘每到门，长卿非慕卓王孙。
定知羽翼难随凤，却喜波涛未化鲲。
娇别翠钿黏去袂，醉歌金雀碎残尊。
多情多病年应促，早办名香为返魂。
+++楚儿
++++贻郑昌图
应是前生有宿冤，不期今世恶因缘。
蛾眉欲碎巨灵掌，鸡肋难胜子路拳。
只拟吓人传铁券，未应教我踏青莲。
曲江昨日君相遇，当下遭他数十鞭。
+++王苏苏
++++和李标
怪得犬惊鸡乱飞，羸童瘦马老麻衣。
阿谁乱引闲人到，留住青蚨热赶归。
+++颜令宾
++++临终召客（一作病中见落花）
气馀三五喘，花剩两三枝。
话别一尊酒，相邀无后期。
+++张窈窕
++++寄故人（一作杜羔妻诗）
淡淡春风花落时，不堪愁望更相思。
无金可买长门赋，有恨空吟团扇诗。
+++张窈窕
++++上成都在事（一作成都即事）
昨日卖衣裳，今日卖衣裳。
衣裳浑卖尽，羞见嫁时箱。
有卖愁仍缓，无时心转伤。
故园有虏隔，何处事蚕桑。
+++张窈窕
++++春思二首
门前梅柳烂春辉，闭妾深闺绣舞衣。
双燕不知肠欲断，衔泥故故傍人飞。
井上梧桐是妾移，夜来花发最高枝。
若教不向深闺种，春过门前争得知。
+++张窈窕
++++西江行
日下西塞山，南来洞庭客。
晴空白鸟度，万里秋光碧。
+++张窈窕
++++赠所思
与君咫尺长离别，遣妾容华为谁说。
夕望层城眼欲穿，晓临明镜肠堪绝。
+++张窈窕
++++句
满院花飞人不到，含情欲语燕双双。（《春情》，见《吟窗杂录》）
+++平康妓
++++赠裴思谦（一作裴思谦诗）
银釭斜背解明珰，小语偷声贺玉郎。
从此不知兰麝贵，夜来新惹桂枝香。
+++史凤
++++迷香洞
洞口飞琼佩羽霓，香风飘拂使人迷。
自从邂逅芙蓉帐，不数桃花流水溪。
+++史凤
++++神鸡枕
枕绘鸳鸯久与栖，新裁雾縠斗神鸡。
与郎酣梦浑忘晓，鸡亦留连不肯啼。
+++史凤
++++锁莲灯
灯锁莲花花照罍，翠钿同醉楚台巍。
残灰剔罢携纤手，也胜金莲送辙回。
+++史凤
++++鲛红被
肱被当年仅御寒，青楼惯染血猩纨。
牙床舒卷鹓鸾共，正值窗棂月一团。
+++史凤
++++传香枕
韩寿香从何处传，枕边芳馥恋婵娟。
休疑粉黛加铤刃，玉女旃檀侍佛前。
+++史凤
++++八分羊
党家风味足肥羊，绮阁留人漫较量。
万羊亦是男儿事，莫学狂夫取次尝。
+++史凤
++++闭门羹
一豆聊供游冶郎，去时忙唤锁仓琅。
入门独慕相如侣，欲拨瑶琴弹凤凰。
+++盛小丛
++++突厥三台
雁门山上雁初飞，马邑阑中马正肥。
日旰山西逢驿使，殷勤南北送征衣。
+++赵鸾鸾
++++云鬟
扰扰香云湿未干，鸦领蝉翼腻光寒。
侧边斜插黄金凤，妆罢夫君带笑看。
+++赵鸾鸾
++++柳眉
弯弯柳叶愁边戏，湛湛菱花照处频。
妩媚不烦螺子黛，春山画出自精神。
+++赵鸾鸾
++++檀口
衔杯微动樱桃颗，咳唾轻飘茉莉香。
曾见白家樊素口，瓠犀颗颗缀榴芳。
+++赵鸾鸾
++++纤指
纤纤软玉削春葱，长在香罗翠袖中。
昨日琵琶弦索上，分明满甲染猩红。
+++赵鸾鸾
++++酥乳
粉香汗湿瑶琴轸，春逗酥融绵雨膏。
浴罢檀郎扪弄处，灵华凉沁紫葡萄。
+++莲花妓
++++献陈陶处士
莲花为号玉为腮，珍重尚书遣妾来。
处士不生巫峡梦，虚劳神女下阳台。
+++徐月英
++++叙怀
为失三从泣泪频，此身何用处人伦。
虽然日逐笙歌乐，长羡荆钗与布裙。
+++徐月英
++++送人
惆怅人间万事违，两人同去一人归。
生憎平望亭前水，忍照鸳鸯相背飞。
+++徐月英
++++句
枕前泪与阶前雨，隔个窗儿滴到明。
+++韩襄客
++++句
连理枝前同设誓，丁香树下共论心。

++下卷八百零三
  
+++薛涛
++++酬人雨后玩竹
南天春雨时，那鉴雪霜姿。
众类亦云茂，虚心能自持。
多留晋贤醉，早伴舜妃悲。
晚岁君能赏，苍苍劲节奇。
+++薛涛
++++春望词四首
花开不同赏，花落不同悲。
欲问相思处，花开花落时。
揽草结同心，将以遗知音。
春愁正断绝，春鸟复哀吟。
风花日将老，佳期犹渺渺。
不结同心人，空结同心草。
那堪花满枝，翻作两相思。
玉箸垂朝镜，春风知不知。
+++薛涛
++++宣上人见示与诸公唱和
许厕高斋唱，涓泉定不如。
可怜谯记室，流水满禅居。
+++薛涛
++++风
猎蕙微风远，飘弦唳一声。
林梢鸣淅沥，松径夜凄清。
+++薛涛
++++月
魄依钩样小，扇逐汉机团。
细影将圆质，人间几处看。
+++薛涛
++++蝉
露涤清音远，风吹数叶齐。
声声似相接，各在一枝栖。
+++薛涛
++++池上双鸟
双栖绿池上，朝暮共飞还。
更忆将雏日，同心莲叶间。
+++薛涛
++++鸳鸯草
绿英满香砌，两两鸳鸯小。
但娱春日长，不管秋风早。
+++薛涛
++++罚赴边有怀上韦令公二首（一作陈情上韦令公）
闻道边城苦，今来到始知。
羞将门下曲，唱与陇头儿。
黠虏犹违命，烽烟直北愁。
却教严谴妾，不敢向松州。
+++薛涛
++++咏八十一颗
色比丹霞朝日，形如合浦筼筜。
开时九九如数，见处双双颉颃。
+++薛涛
++++谒巫山庙
乱猿啼处访高唐，路入烟霞草木香。
山色未能忘宋玉，水声犹是哭襄王。
朝朝夜夜阳台下，为雨为云楚国亡。
惆怅庙前多少柳，春来空斗画眉长。
+++薛涛
++++牡丹
去春零落暮春时，泪湿红笺怨别离。
常恐便同巫峡散，因何重有武陵期。
传情每向馨香得，不语还应彼此知。
只欲栏边安枕席，夜深闲共说相思。
+++薛涛
++++贼平后上高相公
惊看天地白荒荒，瞥见青山旧夕阳。
始信大威能照映，由来日月借生光。
+++薛涛
++++送友人
水国蒹葭夜有霜，月寒山色共苍苍。
谁言千里自今夕，离梦杳如关塞长。
+++薛涛
++++听僧吹芦管
晓蝉呜咽暮莺愁，言语殷勤十指头。
罢阅梵书聊一弄，散随金磬泥清秋。
+++薛涛
++++酬郭简州寄柑子
霜规不让黄金色，圆质仍含御史香。
何处同声情最异，临川太守谢家郎。
+++薛涛
++++上川主武元衡相国二首
落日重城夕雾收，玳筵雕俎荐诸侯。
因令朗月当庭燎，不使珠帘下玉钩。
东阁移尊绮席陈，貂簪龙节更宜春。
军城画角三声歇，云幕初垂红烛新。
+++薛涛
++++忆荔枝
传闻象郡隔南荒，绛实丰肌不可忘。
近有青衣连楚水，素浆还得类琼浆。
+++薛涛
++++斛石山晓望寄吕侍御
曦轮初转照仙扃，旋擘烟岚上窅冥。
不得玄晖同指点，天涯苍翠漫青青。
+++薛涛
++++寄词
菌阁芝楼杳霭中，霞开深见玉皇宫。
紫阳天上神仙客，称在人间立世功。
+++薛涛
++++斛石山书事
王家山水画图中，意思都卢粉墨容。
今日忽登虚境望，步摇冠翠一千峰。
+++薛涛
++++送姚员外
万条江柳早秋枝，袅地翻风色未衰。
欲折尔来将赠别，莫教烟月两乡悲。
+++薛涛
++++酬祝十三秀才
浩思蓝山玉彩寒，冰囊敲碎楚金盘。
诗家利器驰声久，何用春闱榜下看。
+++薛涛
++++别李郎中
花落梧桐凤别凰，想登秦岭更凄凉。
安仁纵有诗将赋，一半音词杂悼亡。
+++薛涛
++++送扶炼师
锦浦归舟巫峡云，绿波迢递雨纷纷。
山阴妙术人传久，也说将鹅与右军。
+++薛涛
++++摩诃池赠萧中丞
昔以多能佐碧油，今朝同泛旧仙舟。
凄凉逝水颓波远，惟有碑泉咽不流。
+++薛涛
++++乡思（用前韵）
峨嵋山下水如油，怜我心同不系舟。
何日片帆离锦浦，棹声齐唱发中流。
+++薛涛
++++和李书记席上见赠
翩翩射策东堂秀，岂复相逢豁寸心。
借问风光为谁丽，万条丝柳翠烟深。
+++薛涛
++++棠梨花和李太尉
吴均蕙圃移嘉木，正及东溪春雨时。
日晚莺啼何所为，浅深红腻压繁枝。
+++薛涛
++++酬文使君
延英晓拜汉恩新，五马腾骧九陌尘。
今日谢庭飞白雪，巴歌不复旧阳春。
+++薛涛
++++酬吴随君
支公别墅接花扃，买得前山总未经。
入户剡溪云水满，高斋咫尺蹑青冥。
+++薛涛
++++酬李校书
才游象外身虽远，学茂区中事易闻。
自顾漳滨多病后，空瞻逸翮舞青云。
+++薛涛
++++赋凌云寺二首
闻说凌云寺里苔，风高日近绝纤埃。
横云点染芙蓉壁，似待诗人宝月来。
闻说凌云寺里花，飞空绕磴逐江斜。
有时锁得嫦娥镜，镂出瑶台五色霞。
+++薛涛
++++九日遇雨二首
万里惊飙朔气深，江城萧索昼阴阴。
谁怜不得登山去，可惜寒芳色似金。
茱萸秋节佳期阻，金菊寒花满院香。
神女欲来知有意，先令云雨暗池塘。
+++薛涛
++++酬雍秀才贻巴峡图
千叠云峰万顷湖，白波分去绕荆吴。
感君识我枕流意，重示瞿塘峡口图。
+++薛涛
++++上王尚书
碧玉双幢白玉郎，初辞天帝下扶桑。
手持云篆题新榜，十万人家春日长。
+++薛涛
++++和刘宾客玉蕣
琼枝的皪露珊珊，欲折如披玉彩寒。
闲拂朱房何所似，缘山偏映月轮残。
+++薛涛
++++江边
西风忽报雁双双，人世心形两自降。
不为鱼肠有真诀，谁能梦梦立清江。
+++薛涛
++++送卢员外
玉垒山前风雪夜，锦官城外别离魂。
信陵公子如相问，长向夷门感旧恩。
+++薛涛
++++题竹郎庙
竹郎庙前多古木，夕阳沈沈山更绿。
何处江村有笛声，声声尽是迎郎曲。
+++薛涛
++++赠苏十三中丞
洛阳陌上埋轮气，欲逐秋空击隼飞。
今日芝泥检征诏，别须台外振霜威。
+++薛涛
++++和郭员外题万里桥
万里桥头独越吟，知凭文字写愁心。
细侯风韵兼前事，不止为舟也作霖。
+++薛涛
++++送郑眉州
雨暗眉山江水流，离人掩袂立高楼。
双旌千骑骈东陌，独有罗敷望上头。
+++薛涛
++++江亭饯别（一作宴饯，一作江亭宴）
绿沼红泥物象幽，范汪兼倅李并州。
离亭急管四更后，不见公车心独愁。
+++薛涛
++++海棠溪
春教风景驻仙霞，水面鱼身总带花。
人世不思灵卉异，竞将红缬染轻沙。
+++薛涛
++++采莲舟
风前一叶压荷蕖，解报新秋又得鱼。
兔走乌驰人语静，满溪红袂棹歌初。
+++薛涛
++++菱荇沼
水荇斜牵绿藻浮，柳丝和叶卧清流。
何时得向溪头赏，旋摘菱花旋泛舟。
+++薛涛
++++金灯花
阑边不见蘘蘘叶，砌下惟翻艳艳丛。
细视欲将何物比，晓霞初叠赤城宫。
+++薛涛
++++春郊游眺寄孙处士二首
低头久立向蔷薇，爱似零陵香惹衣。
何事碧溪孙处士，百劳东去燕西飞。
今朝纵目玩芳菲，夹缬笼裙绣地衣。
满袖满头兼手把，教人识是看花归。
+++薛涛
++++酬杨供奉法师见招
远水长流洁复清，雪窗高卧与云平。
不嫌袁室无烟火，惟笑商山有姓名。
+++薛涛
++++试新服裁制初成三首
紫阳宫里赐红绡，仙雾朦胧隔海遥。
霜兔毳寒冰茧净，嫦娥笑指织星桥。
九气分为九色霞，五灵仙驭五云车。
春风因过东君舍，偷样人间染百花。
长裾本是上清仪，曾逐群仙把玉芝。
每到宫中歌舞会，折腰齐唱步虚词。
+++薛涛
++++寄张元夫
前溪独立后溪行，鹭识朱衣自不惊。
借问人间愁寂意，伯牙弦绝已无声。
+++薛涛
++++酬辛员外折花见遗
青鸟东飞正落梅，衔花满口下瑶台。
一枝为授殷勤意，把向风前旋旋开。
+++薛涛
++++赠远二首
芙蓉新落蜀山秋，锦字开缄到是愁。
闺阁不知戎马事，月高还上望夫楼。
扰弱新蒲叶又齐，春深花落塞前溪。
知君未转秦关骑，月照千门掩袖啼。
+++薛涛
++++秋泉
冷色初澄一带烟，幽声遥泻十丝弦。
长来枕上牵情思，不使愁人半夜眠。
+++薛涛
++++柳絮
二月杨花轻复微，春风摇荡惹人衣。
他家本是无情物，一任南飞又北飞。
+++薛涛
++++续嘉陵驿诗献武相国
蜀门西更上青天，强为公歌蜀国弦。
卓氏长卿称士女，锦江玉垒献山川。
+++薛涛
++++段相国游武担寺，病不能从题寄
消瘦翻堪见令公，落花无那恨东风。
侬心犹道青春在，羞看飞蓬石镜中。
+++薛涛
++++赠段校书
公子翩翩说校书，玉弓金勒紫绡裾。
玄成莫便骄名誉，文采风流定不如。
+++薛涛
++++十离诗 犬离主
驯扰朱门四五年，毛香足净主人怜。
无端咬著亲情客，不得红丝毯上眠。
+++薛涛
++++十离诗 笔离手
越管宣毫始称情，红笺纸上撒花琼。
都缘用久锋头尽，不得羲之手里擎。
+++薛涛
++++十离诗 马离厩
雪耳红毛浅碧蹄，追风曾到日东西。
为惊玉貌郎君坠，不得华轩更一嘶。
+++薛涛
++++十离诗 鹦鹉离笼
陇西独自一孤身，飞去飞来上锦茵。
都缘出语无方便，不得笼中再唤人。
+++薛涛
++++十离诗 燕离巢
出入朱门未忍抛，主人常爱语交交。
衔泥秽污珊瑚枕，不得梁间更垒巢。
+++薛涛
++++十离诗 珠离掌
皎洁圆明内外通，清光似照水晶宫。
只缘一点玷相秽，不得终宵在掌中。
+++薛涛
++++十离诗 鱼离池
跳跃深池四五秋，常摇朱尾弄纶钩。
无端摆断芙蓉朵，不得清波更一游。
+++薛涛
++++十离诗 鹰离鞲
爪利如锋眼似铃，平原捉兔称高情。
无端窜向青云外，不得君王臂上擎。
+++薛涛
++++十离诗 竹离亭
蓊郁新栽四五行，常将劲节负秋霜。
为缘春笋钻墙破，不得垂阴覆玉堂。
+++薛涛
++++十离诗 镜离台
铸泻黄金镜始开，初生三五月裴回。
为遭无限尘蒙蔽，不得华堂上玉台。
+++薛涛
++++酬杜舍人
双鱼底事到侬家，扑手新诗片片霞。
唱到白蘋洲畔曲，芙蓉空老蜀江花。
+++薛涛
++++筹边楼
平临云鸟八窗秋，壮压西川四十州。
诸将莫贪羌族马，最高层处见边头。
+++薛涛
++++赠韦校书
芸香误比荆山玉，那似登科甲乙年。
澹地鲜风将绮思，飘花散蕊媚青天。
+++薛涛
++++江月楼
秋风仿佛吴江冷，鸥路参差夕阳影。
垂虹纳纳卧谯门，雉堞眈眈俯渔艇。
阳安小儿拍手笑，使君幻出江南景。
+++薛涛
++++西岩
凭阑却忆骑鲸客，把酒临风手自招。
细雨声中停去马，夕阳影里乱鸣蜩。
+++薛涛
++++罚赴边上武相公二首
萤在荒芜月在天，萤飞岂到月轮边。
重光万里应相照，目断云霄信不传。
按辔岭头寒复寒，微风细雨彻心肝。
但得放儿归舍去，山水屏风永不看。
+++薛涛
++++寄旧诗与元微之
诗篇调态人皆有，细腻风光我独知。
月下咏花怜暗澹，雨朝题柳为欹垂。
长教碧玉藏深处，总向红笺写自随。
老大不能收拾得，与君开似教男儿。
+++薛涛
++++句
枝迎南北鸟，叶送往来风。（涛八九岁知声律。一日，其父郧指井梧曰：“庭除一古桐，耸干入云中。”涛应声云云，父愀然久之。后果入乐籍。别本载田洙遇薛涛，有落花联句、夜月联句、四时回文折齿曲，皆后人附会，兹概不录）

++下卷八百零四
  
+++鱼玄机
++++赋得江边柳（一作临江树）
翠色连荒岸，烟姿入远楼。
影铺秋水面，花落钓人头。
根老藏鱼窟，枝低系客舟。
萧萧风雨夜，惊梦复添愁。
+++鱼玄机
++++赠邻女（一作寄李亿员外）
羞日遮罗袖，愁春懒起妆。
易求无价宝，难得有心郎。
枕上潜垂泪，花间暗断肠。
自能窥宋玉，何必恨王昌。
+++鱼玄机
++++寄国香
旦夕醉吟身，相思又此春。
雨中寄书使，窗下断肠人。
山卷珠帘看，愁随芳草新。
别来清宴上，几度落梁尘。
+++鱼玄机
++++寄题炼师
霞彩剪为衣，添香出绣帏。
芙蓉花叶□，山水帔□稀。
驻履闻莺语，开笼放鹤飞。
高堂春睡觉，暮雨正霏霏。
+++鱼玄机
++++寄刘尚书
八座镇雄军，歌谣满路新。
汾川三月雨，晋水百花春。
囹圄长空锁，干戈久覆尘。
儒僧观子夜，羁客醉红茵。
笔砚行随手，诗书坐绕身。
小材多顾盼，得作食鱼人。
+++鱼玄机
++++浣纱庙
吴越相谋计策多，浣纱神女已相和。
一双笑靥才回面，十万精兵尽倒戈。
范蠡功成身隐遁，伍胥谏死国消磨。
只今诸暨长江畔，空有青山号苎萝。
+++鱼玄机
++++卖残牡丹
临风兴叹落花频，芳意潜消又一春。
应为价高人不问，却缘香甚蝶难亲。
红英只称生宫里，翠叶那堪染路尘。
及至移根上林苑，王孙方恨买无因。
+++鱼玄机
++++酬李学士寄簟
珍簟新铺翡翠楼，泓澄玉水记方流。
唯应云扇情相似，同向银床恨早秋。
+++鱼玄机
++++情书（一作书情寄李子安）
饮冰食檗志无功，晋水壶关在梦中。
秦镜欲分愁堕鹊，舜琴将弄怨飞鸿。
井边桐叶鸣秋雨，窗下银灯暗晓风。
书信茫茫何处问，持竿尽日碧江空。
+++鱼玄机
++++闺怨
蘼芜盈手泣斜晖，闻道邻家夫婿归。
别日南鸿才北去，今朝北雁又南飞。
春来秋去相思在，秋去春来信息稀。
扃闭朱门人不到，砧声何事透罗帏。
+++鱼玄机
++++春情寄子安
山路欹斜石磴危，不愁行苦苦相思。
冰销远涧怜清韵，雪远寒峰想玉姿。
莫听凡歌春病酒，休招闲客夜贪棋。
如松匪石盟长在，比翼连襟会肯迟。
虽恨独行冬尽日，终期相见月圆时。
别君何物堪持赠，泪落晴光一首诗。
+++鱼玄机
++++打球作
坚圆净滑一星流，月杖争敲未拟休。
无滞碍时从拨弄，有遮栏处任钩留。
不辞宛转长随手，却恐相将不到头。
毕竟入门应始了，愿君争取最前筹。
+++鱼玄机
++++暮春有感寄友人
莺语惊残梦，轻妆改泪容。
竹阴初月薄，江静晚烟浓。
湿觜衔泥燕，香须采蕊蜂。
独怜无限思，吟罢亚枝松。
+++鱼玄机
++++冬夜寄温飞卿
苦思搜诗灯下吟，不眠长夜怕寒衾。
满庭木叶愁风起，透幌纱窗惜月沈。
疏散未闲终遂愿，盛衰空见本来心。
幽栖莫定梧桐处，暮雀啾啾空绕林。
+++鱼玄机
++++酬李郢夏日钓鱼回见示
住处虽同巷，经年不一过。
清词劝旧女，香桂折新柯。
道性欺冰雪，禅心笑绮罗。
迹登霄汉上，无路接烟波。
+++鱼玄机
++++次韵西邻新居兼乞酒
一首诗来百度吟，新情字字又声金。
西看已有登垣意，远望能无化石心。
河汉期赊空极目，潇湘梦断罢调琴。
况逢寒节添乡思，叔夜佳醪莫独斟。
+++鱼玄机
++++和友人次韵
何事能销旅馆愁，红笺开处见银钩。
蓬山雨洒千峰小，嶰谷风吹万叶秋。
字字朝看轻碧玉，篇篇夜诵在衾裯。
欲将香匣收藏却，且惜时吟在手头。
+++鱼玄机
++++和新及第悼亡诗二首
仙籍人间不久留，片时已过十经秋。
鸳鸯帐下香犹暖，鹦鹉笼中语未休。
朝露缀花如脸恨，晚风欹柳似眉愁。
彩云一去无消息，潘岳多情欲白头。
一枝月桂和烟秀，万树江桃带雨红。
且醉尊前休怅望，古来悲乐与今同。
+++鱼玄机
++++游崇真观南楼，睹新及第题名处
云峰满目放春晴，历历银钩指下生。
自恨罗衣掩诗句，举头空羡榜中名。
+++鱼玄机
++++愁思
落叶纷纷暮雨和，朱丝独抚自清歌。
放情休恨无心友，养性空抛苦海波。
长者车音门外有，道家书卷枕前多。
布衣终作云霄客，绿水青山时一过。
+++鱼玄机
++++秋怨
自叹多情是足愁，况当风月满庭秋。
洞房偏与更声近，夜夜灯前欲白头。
+++鱼玄机
++++江行
大江横抱武昌斜，鹦鹉洲前户万家。
画舸春眠朝未足，梦为蝴蝶也寻花。
烟花已入鸬鹚港，画舸犹沿鹦鹉洲。
醉卧醒吟都不觉，今朝惊在汉江头。
+++鱼玄机
++++闻李端公垂钓回寄赠
无限荷香染暑衣，阮郎何处弄船归。
自惭不及鸳鸯侣，犹得双双近钓矶。
+++鱼玄机
++++题任处士创资福寺
幽人创奇境，游客驻行程。
粉壁空留字，莲宫未有名。
凿池泉自出，开径草重生。
百尺金轮阁，当川豁眼明。
+++鱼玄机
++++题隐雾亭
春花秋月入诗篇，白日清宵是散仙。
空卷珠帘不曾下，长移一榻对山眠。
+++鱼玄机
++++重阳阻雨
满庭黄菊篱边拆，两朵芙蓉镜里开。
落帽台前风雨阻，不知何处醉金杯。
+++鱼玄机
++++早秋
嫩菊含新彩，远山闲夕烟。
凉风惊绿树，清韵入朱弦。
思妇机中锦，征人塞外天。
雁飞鱼在水，书信若为传。
+++鱼玄机
++++感怀寄人
恨寄朱弦上，含情意不任。
早知云雨会，未起蕙兰心。
灼灼桃兼李，无妨国士寻。
苍苍松与桂，仍羡世人钦。
月色苔阶净，歌声竹院深。
门前红叶地，不扫待知音。
+++鱼玄机
++++期友人阻雨不至
雁鱼空有信，鸡黍恨无期。
闭户方笼月，褰帘已散丝。
近泉鸣砌畔，远浪涨江湄。
乡思悲秋客，愁吟五字诗。
+++鱼玄机
++++访赵炼师不遇
何处同仙侣，青衣独在家。
暖炉留煮药，邻院为煎茶。
画壁灯光暗，幡竿日影斜。
殷勤重回首，墙外数枝花。
+++鱼玄机
++++遣怀
闲散身无事，风光独自游。
断云江上月，解缆海中舟。
琴弄萧梁寺，诗吟庾亮楼。
丛篁堪作伴，片石好为俦。
燕雀徒为贵，金银志不求。
满杯春酒绿，对月夜窗幽。
绕砌澄清沼，抽簪映细流。
卧床书册遍，半醉起梳头。
+++鱼玄机
++++寄飞卿
阶砌乱蛩鸣，庭柯烟露清。
月中邻乐响，楼上远山明。
珍簟凉风著，瑶琴寄恨生。
嵇君懒书札，底物慰秋情。
+++鱼玄机
++++过鄂州
柳拂兰桡花满枝，石城城下暮帆迟。
折牌峰上三闾墓，远火山头五马旗。
白雪调高题旧寺，阳春歌在换新词。
莫愁魂逐清江去，空使行人万首诗。
+++鱼玄机
++++夏日山居
移得仙居此地来，花丛自遍不曾栽。
庭前亚树张衣桁，坐上新泉泛酒杯。
轩槛暗传深竹径，绮罗长拥乱书堆。
闲乘画舫吟明月，信任轻风吹却回。
+++鱼玄机
++++暮春即事
深巷穷门少侣俦，阮郎唯有梦中留。
香飘罗绮谁家席，风送歌声何处楼。
街近鼓鼙喧晓睡，庭闲鹊语乱春愁。
安能追逐人间事，万里身同不系舟。
+++鱼玄机
++++代人悼亡
曾睹夭桃想玉姿，带风杨柳认蛾眉。
珠归龙窟知谁见，镜在鸾台话向谁。
从此梦悲烟雨夜，不堪吟苦寂寥时。
西山日落东山月，恨想无因有了期。
+++鱼玄机
++++和人
茫茫九陌无知己，暮去朝来典绣衣。
宝匣镜昏蝉鬓乱，博山炉暖麝烟微。
多情公子春留句，少思文君昼掩扉。
莫惜羊车频列载，柳丝梅绽正芳菲。
+++鱼玄机
++++隔汉江寄子安
江南江北愁望，相思相忆空吟。
鸳鸯暖卧沙浦，鸂鶒闲飞橘林。
烟里歌声隐隐，渡头月色沈沈。
含情咫尺千里，况听家家远砧。
+++鱼玄机
++++寓言
红桃处处春色，碧柳家家月明。
楼上新妆待夜，闺中独坐含情。
芙蓉月下鱼戏，螮蝀天边雀声。
人世悲欢一梦，如何得作双成。
+++鱼玄机
++++江陵愁望寄子安
枫叶千枝复万枝，江桥掩映暮帆迟。
忆君心似西江水，日夜东流无歇时。
+++鱼玄机
++++寄子安
醉别千卮不浣愁，离肠百结解无由。
蕙兰销歇归春圃，杨柳东西绊客舟。
聚散已悲云不定，恩情须学水长流。
有花时节知难遇，未肯厌厌醉玉楼。
+++鱼玄机
++++送别
秦楼几夜惬心期，不料仙郎有别离。
睡觉莫言云去处，残灯一盏野蛾飞。
+++鱼玄机
++++迎李近仁员外
今日喜时闻喜鹊，昨宵灯下拜灯花。
焚香出户迎潘岳，不羡牵牛织女家。
+++鱼玄机
++++送别
水柔逐器知难定，云出无心肯再归。
惆怅春风楚江暮，鸳鸯一只失群飞。
+++鱼玄机
++++左名场自泽州至京，使人传语
闲居作赋几年愁，王屋山前是旧游。
诗咏东西千嶂乱，马随南北一泉流。
曾陪雨夜同欢席，别后花时独上楼。
忽喜扣门传语至，为怜邻巷小房幽。
相如琴罢朱弦断，双燕巢分白露秋。
莫倦蓬门时一访，每春忙在曲江头。
+++鱼玄机
++++和人次韵
喧喧朱紫杂人寰，独自清吟日色间。
何事玉郎搜藻思，忽将琼韵扣柴关。
白花发咏惭称谢，僻巷深居谬学颜。
不用多情欲相见，松萝高处是前山。
+++鱼玄机
++++光、威、裒姊妹三人少孤而始妍乃有是作…因次其韵
昔闻南国容华少，今日东邻姊妹三。
妆阁相看鹦鹉赋，碧窗应绣凤凰衫。
红芳满院参差折，绿醑盈杯次第衔。
恐向瑶池曾作女，谪来尘世未为男。
文姬有貌终堪比，西子无言我更惭。
一曲艳歌琴杳杳，四弦轻拨语喃喃。
当台竞斗青丝发，对月争夸白玉簪。
小有洞中松露滴，大罗天上柳烟含。
但能为雨心长在，不怕吹箫事未谙。
阿母几嗔花下语，潘郎曾向梦中参。
暂持清句魂犹断，若睹红颜死亦甘。
怅望佳人何处在，行云归北又归南。
+++鱼玄机
++++折杨柳
朝朝送别泣花钿，折尽春风杨柳烟。
愿得西山无树木，免教人作泪悬悬。
+++鱼玄机
++++句
焚香登玉坛，端简礼金阙。
明月照幽隙，清风开短襟。（《狱中作》）
绮陌春望远，瑶徽春兴多。
殷勤不得语，红泪一双流。
云情自郁争同梦，仙貌长芳又胜花。（以上俱见《纪事》）

++下卷八百零五
  
+++李冶
++++湖上卧病喜陆鸿渐至
昔去繁霜月，今来苦雾时。
相逢仍卧病，欲语泪先垂。
强劝陶家酒，还吟谢客诗。
偶然成一醉，此外更何之。
+++李冶
++++寄校书七兄（一作送韩校书）
无事乌程县，蹉跎岁月馀。
不知芸阁吏，寂寞竟何如。
远水浮仙棹，寒星伴使车。
因过大雷岸，莫忘八行书。
+++李冶
++++寄朱放（一作昉）
望水试登山，山高湖又阔。
相思无晓夕，相望经年月。
郁郁山木荣，绵绵野花发。
别后无限情，相逢一时说。
+++李冶
++++送韩揆之江西（一作送阎伯钧往江州）
相看指杨柳，别恨转依依。
万里江西水，孤舟何处归。
湓城潮不到，夏口信应稀。
唯有衡阳雁，年年来去飞。
+++李冶
++++道意寄崔侍郎
莫漫恋浮名，应须薄宦情。
百年齐旦暮，前事尽虚盈。
愁鬓行看白，童颜学未成。
无过天竺国，依止古先生。
+++李冶
++++从萧叔子听弹琴，赋得三峡流泉歌
妾家本住巫山云，巫山流泉常自闻。
玉琴弹出转寥夐，直是当时梦里听。
三峡迢迢几千里，一时流入幽闺里。
巨石崩崖指下生，飞泉走浪弦中起。
初疑愤怒含雷风，又似呜咽流不通。
回湍曲濑势将尽，时复滴沥平沙中。
忆昔阮公为此曲，能令仲容听不足。
一弹既罢复一弹，愿作流泉镇相续。

+++李冶
++++相思怨
人道海水深，不抵相思半。
海水尚有涯，相思渺无畔。
携琴上高楼，楼虚月华满。
弹著相思曲，弦肠一时断。
+++李冶
++++感兴
朝云暮雨镇相随，去雁来人有返期。
玉枕只知长下泪，银灯空照不眠时。
仰看明月翻含意，俯眄流波欲寄词。
却忆初闻凤楼曲，教人寂寞复相思。
+++李冶
++++恩命追入，留别广陵故人
无才多病分龙钟，不料虚名达九重。
仰愧弹冠上华发，多惭拂镜理衰容。
驰心北阙随芳草，极目南山望旧峰。
桂树不能留野客，沙鸥出浦谩相逢。
+++李冶
++++八至
至近至远东西，至深至浅清溪。
至高至明日月，至亲至疏夫妻。
+++李冶
++++送阎二十六赴剡县
流水阊门外，孤舟日复西。
离情遍芳草，无处不萋萋。
妾梦经吴苑，君行到剡溪。
归来重相访，莫学阮郎迷。
+++李冶
++++得阎伯钧书
情来对镜懒梳头，暮雨萧萧庭树秋。
莫怪阑干垂玉箸，只缘惆怅对银钩。
+++李冶
++++结素鱼贻友人
尺素如残雪，结为双鲤鱼。
欲知心里事，看取腹中书。
+++李冶
++++偶居
心远浮云知不还，心云并在有无间。
狂风何事相摇荡，吹向南山复北山。
+++李冶
++++明月夜留别
离人无语月无声，明月有光人有情。
别后相思人似月，云间水上到层城。
+++李冶
++++春闺怨
百尺井栏上，数株桃已红。
念君辽海北，抛妾宋家东。
+++李冶
++++句
经时未架却，心绪乱纵横。（季兰五六岁时，其父抱于庭，令咏蔷薇云云。父恚曰：“必失行妇也。”后竟如其言）
已看云鬟散，更念木枯荣。（《卧病》）
鞞鼓喧行选，旌旗拂座隅。（《陷贼寄故人》）
不睹河阳一县花，空见青山三两点。（《寄房明府》，以上俱见《吟窗杂录》）
+++元淳
++++寄洛中诸姊
旧国经年别，关河万里思。
题诗凭雁翼，望月想蛾眉。
白发愁偏觉，归心梦独知。
谁堪离乱处，掩泪向南枝。
+++元淳
++++秦中春望
凤楼春望好，宫阙一重重。
上苑雨中树，终南霁后峰。
落花行处遍，佳气晚来浓。
喜见休明代，霓裳蹑道踪。
+++元淳
++++句
弟兄俱已尽，松柏问何人。（《寄洛中姊妹》）
闻道茂陵山水好，碧溪流水有桃源。（《寄杨女冠》）
赤城峭壁无人到，丹灶芝田有鹤来。（霍师妹游天台）
三千宫女露蛾眉，笑煮黄金日月迟。（《寓言》，以上俱见《吟窗杂录》）
+++海印
++++舟夜一章
水色连天色，风声益浪声。
旅人归思苦，渔叟梦魂惊。
举棹云先到，移舟月逐行。
旋吟诗句罢，犹见远山横。

++下卷八百零六
  
+++寒山
++++诗三百三首
凡读我诗者，心中须护净。
悭贪继日廉，谄曲登时正。
驱遣除恶业，归依受真性。
今日得佛身，急急如律令。
重岩我卜居，鸟道绝人迹。
庭际何所有，白云抱幽石。
住兹凡几年，屡见春冬易。
寄语钟鼎家，虚名定无益。
可笑寒山道，而无车马踪。
联谿难记曲，叠嶂不知重。
泣露千般草，吟风一样松。
此时迷径处，形问影何从。
吾家好隐沦，居处绝嚣尘。
践草成三径，瞻云作四邻。
助歌声有鸟，问法语无人。
今日娑婆树，几年为一春。
琴书须自随，禄位用何为。
投辇从贤妇，巾车有孝儿。
风吹曝麦地，水溢沃鱼池。
常念鹪鹩鸟，安身在一枝。
弟兄同五郡，父子本三州。
欲验飞凫集，须征白兔游。
灵瓜梦里受，神橘座中收。
乡国何迢递，同鱼寄水流。
一为书剑客，二遇圣明君。
东守文不赏，西征武不勋。
学文兼学武，学武兼学文。
今日既老矣，馀生不足云。
庄子说送终，天地为棺椁。
吾归此有时，唯须一番箔。
死将喂青蝇，吊不劳白鹤。
饿著首阳山，生廉死亦乐。
人问寒山道，寒山路不通。
夏天冰未释，日出雾朦胧。
似我何由届，与君心不同。
君心若似我，还得到其中。
天生百尺树，剪作长条木。
可惜栋梁材，抛之在幽谷。
年多心尚劲，日久皮渐秃。
识者取将来，犹堪柱马屋。
驱马度荒城，荒城动客情。
高低旧雉堞，大小古坟茔。
自振孤蓬影，长凝拱木声。
所嗟皆俗骨，仙史更无名。
鹦鹉宅西国，虞罗捕得归。
美人朝夕弄，出入在庭帏。
赐以金笼贮，扃哉损羽衣。
不如鸿与鹤，飖飏入云飞。
玉堂挂珠帘，中有婵娟子。
其貌胜神仙，容华若桃李。
东家春雾合，西舍秋风起。
更过三十年，还成苷蔗滓。
城中娥眉女，珠珮珂珊珊。
鹦鹉花前弄，琵琶月下弹。
长歌三月响，短舞万人看。
未必长如此，芙蓉不耐寒。
父母续经多，田园不羡他。
妇摇机轧轧，儿弄口喎喎。
拍手摧花舞，支颐听鸟歌。
谁当来叹赏，樵客屡经过。
家住绿岩下，庭芜更不芟。
新藤垂缭绕，古石竖巉岩。
山果猕猴摘，池鱼白鹭衔。
仙书一两卷，树下读喃喃。
四时无止息，年去又年来。
万物有代谢，九天无朽摧。
东明又西暗，花落复花开。
唯有黄泉客，冥冥去不回。
岁去换愁年，春来物色鲜。
山花笑渌水，岩岫舞青烟。
蜂蝶自云乐，禽鱼更可怜。
朋游情未已，彻晓不能眠。
手笔太纵横，身材极瑰玮。
生为有限身，死作无名鬼。
自古如此多，君今争奈何。
可来白云里，教尔紫芝歌。
欲得安身处，寒山可长保。
微风吹幽松，近听声逾好。
下有斑白人，喃喃读黄老。
十年归不得，忘却来时道。
俊杰马上郎，挥鞭指绿杨。
谓言无死日，终不作梯航。
四运花自好，一朝成萎黄。
醍醐与石蜜，至死不能尝。
有一餐霞子，其居讳俗游。
论时实萧爽，在夏亦如秋。
幽涧常沥沥，高松风飕飕。
其中半日坐，忘却百年愁。
妾在邯郸住，歌声亦抑扬。
赖我安居处，此曲旧来长。
既醉莫言归，留连日未央。
儿家寝宿处，绣被满银床。
快搒三翼舟，善乘千里马。
莫能造我家，谓言最幽野。
岩岫深嶂中，云雷竟日下。
自非孔丘公，无能相救者。
智者君抛我，愚者我抛君。
非愚亦非智，从此断相闻。
入夜歌明月，侵晨舞白云。
焉能拱口手，端坐鬓纷纷。
有鸟五色彣，栖桐食竹实。
徐动合礼仪，和鸣中音律。
昨来何以至，为吾暂时出。
傥闻弦歌声，作舞欣今日。
茅栋野人居，门前车马疏。
林幽偏聚鸟，溪阔本藏鱼。
山果携儿摘，皋田共妇锄。
家中何所有，唯有一床书。
登陟寒山道，寒山路不穷。
谿长石磊磊，涧阔草濛濛。
苔滑非关雨，松鸣不假风。
谁能超世累，共坐白云中。
六极常婴困，九维徒自论。
有才遗草泽，无艺闭蓬门。
日上岩犹暗，烟消谷尚昏。
其中长者子，个个总无裈。
白云高嵯峨，渌水荡潭波。
此处闻渔父，时时鼓棹歌。
声声不可听，令我愁思多。
谁谓雀无角，其如穿屋何。
杳杳寒山道，落落冷涧滨。
啾啾常有鸟，寂寂更无人。
碛碛风吹面，纷纷雪积身。
朝朝不见日，岁岁不知春。
少年何所愁，愁见鬓毛白。
白更何所愁，愁见日逼迫。
移向东岱居，配守北邙宅。
何忍出此言，此言伤老客。
闻道愁难遣，斯言谓不真。
昨朝曾趁却，今日又缠身。
月尽愁难尽，年新愁更新。
谁知席帽下，元是昔愁人。
两龟乘犊车，蓦出路头戏。
一蛊从傍来，苦死欲求寄。
不载爽人情，始载被沈累。
弹指不可论，行恩却遭刺。
三月蚕犹小，女人来采花。
隈墙弄蝴蝶，临水掷虾蟆。
罗袖盛梅子，金鎞挑笋芽。
斗论多物色，此地胜余家。
东家一老婆，富来三五年。
昔日贫于我，今笑我无钱。
渠笑我在后，我笑渠在前。
相笑傥不止，东边复西边。
富儿多鞅掌，触事难祇承。
仓米已赫赤，不贷人斗升。
转怀钩距意，买绢先拣绫。
若至临终日，吊客有苍蝇。
余曾昔睹聪明士，博达英灵无比伦。
一选嘉名喧宇宙，五言诗句越诸人。
为官治化超先辈，直为无能继后尘。
忽然富贵贪财色，瓦解冰消不可陈。
白鹤衔苦桃，千里作一息。
欲往蓬莱山，将此充粮食。
未达毛摧落，离群心惨恻。
却归旧来巢，妻子不相识。
惯居幽隐处，乍向国清中。
时访丰干道，仍来看拾公。
独回上寒岩，无人话合同。
寻究无源水，源穷水不穷。
生前大愚痴，不为今日悟。
今日如许贫，总是前生作。
今生又不修，来生还如故。
两岸各无船，渺渺难济渡。
璨璨卢家女，旧来名莫愁。
贪乘摘花马，乐搒采莲舟。
膝坐绿熊席，身披青凤裘。
哀伤百年内，不免归山丘。
低眼邹公妻，邯郸杜生母。
二人同老少，一种好面首。
昨日会客场，恶衣排在后。
只为著破裙，吃他残䴺𪍣。
独卧重岩下，蒸云昼不消。
室中虽暡叆，心里绝喧嚣。
梦去游金阙，魂归度石桥。
抛除闹我者，历历树间瓢。
夫物有所用，用之各有宜。
用之若失所，一缺复一亏。
圆凿而方枘，悲哉空尔为。
骅骝将捕鼠，不及跛猫儿。
谁家长不死，死事旧来均。
始忆八尺汉，俄成一聚尘。
黄泉无晓日，青草有时春。
行到伤心处，松风愁杀人。
骝马珊瑚鞭，驱驰洛阳道。
自矜美少年，不信有衰老。
白发会应生，红颜岂长保。
但看北邙山，个是蓬莱岛。
竟日常如醉，流年不暂停。
埋著蓬蒿下，晓月何冥冥。
骨肉消散尽，魂魄几凋零。
遮莫咬铁口，无因读老经。
一向寒山坐，淹留三十年。
昨来访亲友，太半入黄泉。
渐减如残烛，长流似逝川。
今朝对孤影，不觉泪双悬。
相唤采芙蓉，可怜清江里。
游戏不觉暮，屡见狂风起。
浪捧鸳鸯儿，波摇鸂鶒子。
此时居舟楫，浩荡情无已。
吾心似秋月，碧潭清皎洁。
无物堪比伦，教我如何说。
垂柳暗如烟，飞花飘似霰。
夫居离妇州，妇住思夫县。
各在天一涯，何时得相见。
寄语明月楼，莫贮双飞燕。
有酒相招饮，有肉相呼吃。
黄泉前后人，少壮须努力。
玉带暂时华，金钗非久饰。
张翁与郑婆，一去无消息。
可怜好丈夫，身体极棱棱。
春秋未三十，才艺百般能。
金羁逐侠客，玉馔集良朋。
唯有一般恶，不传无尽灯。
桃花欲经夏，风月催不待。
访觅汉时人，能无一个在。
朝朝花迁落，岁岁人移改。
今日扬尘处，昔时为大海。
我见东家女，年可有十八。
西舍竞来问，愿姻夫妻活。
烹羊煮众命，聚头作淫杀。
含笑乐呵呵，啼哭受殃抉。
田舍多桑园，牛犊满厩辙。
肯信有因果，顽皮早晚裂。
眼看消磨尽，当头各自活。
纸袴瓦作裈，到头冻饿杀。
我见百十狗，个个毛狰狞。
卧者渠自卧，行者渠自行。
投之一块骨，相与啀喍争。
良由为骨少，狗多分不平。
极目兮长望，白云四茫茫。
鸱鸦饱腲腇，鸾凤饥彷徨。
骏马放石碛，蹇驴能至堂。
天高不可问，鹪鵊在沧浪。
洛阳多女儿，春日逞华丽。
共折路边花，各持插高髻。
髻高花匼匝，人见皆睥睨。
别求醦醦怜，将归见夫婿。
春女衒容仪，相将南陌陲。
看花愁日晚，隐树怕风吹。
年少从傍来，白马黄金羁。
何须久相弄，儿家夫婿知。
群女戏夕阳，风来满路香。
缀裙金蛱蝶，插髻玉鸳鸯。
角婢红罗缜，阉奴紫锦裳。
为观失道者，鬓白心惶惶。
若人逢鬼魅，第一莫惊懅。
捺硬莫采渠，呼名自当去。
烧香请佛力，礼拜求僧助。
蚊子叮铁牛，无渠下觜处。
浩浩黄河水，东流长不息。
悠悠不见清，人人寿有极。
苟欲乘白云，曷由生羽翼。
唯当鬒发时，行住须努力。
乘兹朽木船，采彼纴婆子。
行至大海中，波涛复不止。
唯赍一宿粮，去岸三千里。
烦恼从何生，愁哉缘苦起。
默默永无言，后生何所述。
隐居在林薮，智日何由出。
枯槁非坚卫，风霜成夭疾。
土牛耕石田，未有得稻日。
山中何太冷，自古非今年。
沓嶂恒凝雪，幽林每吐烟。
草生芒种后，叶落立秋前。
此有沈迷客，窥窥不见天。
山客心悄悄，常嗟岁序迁。
辛勤采芝朮，搜斥讵成仙。
庭廓云初卷，林明月正圆。
不归何所为，桂树相留连。
有人兮山楹，云卷兮霞缨。
秉芳兮欲寄，路漫漫兮难征。
心惆怅兮狐疑，年老已无成。
众喔咿斯，蹇独立兮忠贞。
猪吃死人肉，人吃死猪肠。
猪不嫌人臭，人反道猪香。
猪死抛水内，人死掘土藏。
彼此莫相啖，莲花生沸汤。
快哉混沌身，不饭复不尿。
遭得谁钻凿，因兹立九窍。
朝朝为衣食，岁岁愁租调。
千个争一钱，聚头亡命叫。
啼哭缘何事，泪如珠子颗。
应当有别离，复是遭丧祸。
所为在贫穷，未能了因果。
冢间瞻死尸，六道不干我。
妇女慵经织，男夫懒耨田。
轻浮耽挟弹，跕躧拈抹弦。
冻骨衣应急，充肠食在先。
今谁念于汝，苦痛哭苍天。
不行真正道，随邪号行婆。
口惭神佛少，心怀嫉妒多。
背后噇鱼肉，人前念佛陀。
如此修身处，难应避奈何。
世有一等愚，茫茫恰似驴。
还解人言语，贪淫状若猪。
险巇难可测，实语却成虚。
谁能共伊语，令教莫此居。
有汉姓傲慢，名贪字不廉。
一身无所解，百事被他嫌。
死恶黄连苦，生怜白蜜甜。
吃鱼犹未止，食肉更无厌。
纵你居犀角，饶君带虎睛。
桃枝将辟秽，蒜壳取为璎。
暖腹茱萸酒，空心枸杞羹。
终归不免死，浪自觅长生。
卜择幽居地，天台更莫言。
猿啼谿雾冷，岳色草门连。
折叶覆松室，开池引涧泉。
已甘休万事，采蕨度残年。
益者益其精，可名为有益。
易者易其形，是名之有易。
能益复能易，当得上仙籍。
无益复无易，终不免死厄。
徒劳说三史，浪自看五经。
洎老检黄籍，依前住白丁。
筮遭连蹇卦，生主虚危星。
不及河边树，年年一度青。
碧涧泉水清，寒山月华白。
默知神自明，观空境逾寂。
我今有一襦，非罗复非绮。
借问作何色，不红亦不紫。
夏天将作衫，冬天将作被。
冬夏递互用，长年只这是。
白拂栴檀柄，馨香竟日闻。
柔和如卷雾，摇拽似行云。
礼奉宜当暑，高提复去尘。
时时方丈内，将用指迷人。
贪爱有人求快活，不知祸在百年身。
但看阳焰浮沤水，便觉无常败坏人。
丈夫志气直如铁，无曲心中道自真。
行密节高霜下竹，方知不枉用心神。
多少般数人，百计求名利。
心贪觅荣华，经营图富贵。
心未片时歇，奔突如烟气。
家眷实团圆，一呼百诺至。
不过七十年，冰消瓦解置。
死了万事休，谁人承后嗣。
水浸泥弹丸，方知无意智。
贪人好聚财，恰如枭爱子。
子大而食母，财多还害己。
散之即福生，聚之即祸起。
无财亦无祸，鼓翼青云里。
去家一万里，提剑击匈奴。
得利渠即死，失利汝即殂。
渠命既不惜，汝命亦何辜。
教汝百胜术，不贪为上谟。
瞋是心中火，能烧功德林。
欲行菩萨道，忍辱护真心。
汝为埋头痴兀兀，爱向无明罗刹窟。
再三劝你早修行，是你顽痴心恍惚。
不肯信受寒山语，转转倍加业汩汩。
直待斩首作两段，方知自身奴贼物。
恶趣甚茫茫，冥冥无日光。
间八百岁，未抵半宵长。
此等诸痴子，论情甚可伤。
劝君求出离，认取法中王。
世有多解人，愚痴徒苦辛。
不求当来善，唯知造恶因。
五逆十恶辈，三毒以为亲。
一死入地狱，长如镇库银。
天高高不穷，地厚厚无极。
动物在其中，凭兹造化力。
争头觅饱暖，作计相啖食。
因果都未详，盲儿问乳色。
天下几种人，论时色数有。
贾婆如许夫，黄老元无妇。
卫氏儿可怜，钟家女极丑。
渠若向西行，我便东边走。
贤士不贪婪，痴人好炉冶。
麦地占他家，竹园皆我者。
努膊觅钱财，切齿驱奴马。
须看郭门外，垒垒松柏下。
唝唝买鱼肉，担归喂妻子。
何须杀他命，将来活汝己。
此非天堂缘，纯是地狱滓。
徐六语破堆，始知没道理。
有人把椿树，唤作白栴檀。
学道多沙数，几个得泥丸。
弃金却担草，谩他亦自谩。
似聚砂一处，成团也大难。
蒸砂拟作饭，临渴始掘井。
用力磨碌砖，那堪将作镜。
佛说元平等，总有真如性。
但自审思量，不用闲争竞。
推寻世间事，子细总皆知。
凡事莫容易，尽爱讨便宜。
护即弊成好，毁即是成非。
故知杂滥口，背面总由伊。
冷暖我自量，不信奴唇皮。
蹭蹬诸贫士，饥寒成至极。
闲居好作诗，札札用心力。
贱他言孰采，劝君休叹息。
题安糊饼上，乞狗也不吃。
欲识生死譬，且将冰水比。
水结即成冰，冰消返成水。
已死必应生，出生还复死。
冰水不相伤，生死还双美。
寻思少年日，游猎向平陵。
国使职非愿，神仙未足称。
联翩骑白马，喝兔放苍鹰。
不觉大流落，皤皤谁见矜。
偃息深林下，从生是农夫。
立身既质直，出语无谄谀。
保我不鉴璧，信君方得珠。
焉能同泛滟，极目波上凫。
不须攻人恶，何用伐己善。
行之则可行，卷之则可卷。
禄厚忧积大，言深虑交浅。
闻兹若念兹，小子当自见。
富儿会高堂，华灯何炜煌。
此时无烛者，心愿处其傍。
不意遭排遣，还归暗处藏。
益人明讵损，顿讶惜馀光。
世有聪明士，勤苦探幽文。
三端自孤立，六艺越诸君。
神气卓然异，精彩超众群。
不识个中意，逐境乱纷纷。
层层山水秀，烟霞锁翠微。
岚拂纱巾湿，露沾蓑草衣。
足蹑游方履，手执古藤枝。
更观尘世外，梦境复何为。
满卷才子诗，溢壶圣人酒。
行爱观牛犊，坐不离左右。
霜露入茅檐，月华明瓮牖。
此时吸两瓯，吟诗五百首。
施家有两儿，以艺干齐楚。
文武各自备，托身为得所。
孟公问其术，我子亲教汝。
秦卫两不成，失时成龃龉。
止宿鸳鸯鸟，一雄兼一雌。
衔花相共食，刷羽每相随。
戏入烟霄里，宿归沙岸湄。
自怜生处乐，不夺凤凰池。
或有衒行人，才艺过周孔。
见罢头兀兀，看时身侗侗。
绳牵未肯行，锥刺犹不动。
恰似羊公鹤，可怜生氃氋。
少小带经锄，本将兄共居。
缘遭他辈责，剩被自妻疏。
抛绝红尘境，常游好阅书。
谁能借斗水，活取辙中鱼。
变化计无穷，生死竟不止。
三途鸟雀身，五岳龙鱼已。
世浊作䍲羺，时清为騄耳。
前回是富儿，今度成贫士。
书判全非弱，嫌身不得官。
铨曹被拗折，洗垢觅疮瘢。
必也关天命，今冬更试看。
盲儿射雀目，偶中亦非难。
贫驴欠一尺，富狗剩三寸。
若分贫不平，中半富与困。
始取驴饱足，却令狗饥顿。
为汝熟思量，令我也愁闷。
柳郎八十二，蓝嫂一十八。
夫妻共百年，相怜情狡猾。
弄璋字乌䖘，掷瓦名婠妠。
屡见枯杨荑，常遭青女杀。
大有饥寒客，生将兽鱼殊。
长存磨石下，时哭路边隅。
累日空思饭，经冬不识襦。
唯赍一束草，并带五升麸。
赫赫谁垆肆，其酒甚浓厚。
可怜高幡帜，极目平升斗。
何意讶不售，其家多猛狗。
童子欲来沽，狗咬便是走。
吁嗟浊滥处，罗刹共贤人。
谓是等流类，焉知道不亲。
狐假师子势，诈妄却称珍。
铅矿入炉冶，方知金不知。
田家避暑月，斗酒共谁欢。
杂杂排山果，疏疏围酒樽。
芦莦将代席，蕉叶且充盘。
醉后支颐坐，须弥小弹丸。
个是何措大，时来省南院。
年可三十馀，曾经四五选。
囊里无青蚨，箧中有黄绢。
行到食店前，不敢暂回面。
为人常吃用，爱意须悭惜。
老去不自由，渐被他推斥。
送向荒山头，一生愿虚掷。
亡羊罢补牢，失意终无极。
浪造凌霄阁，虚登百尺楼。
养生仍夭命，诱读讵封侯。
不用从黄口，何须厌白头。
未能端似箭，且莫曲如钩。
云山叠叠连天碧，路僻林深无客游。
远望孤蟾明皎皎，近闻群鸟语啾啾。
老夫独坐栖青嶂，少室闲居任白头。
可叹往年与今日，无心还似水东流。
富贵疏亲聚，只为多钱米。
贫贱骨肉离，非关少兄弟。
急须归去来，招贤阁未启。
浪行朱雀街，踏破皮鞋底。
我见一痴汉，仍居三两妇。
养得八九儿，总是随宜手。
丁防是新差，资财非旧有。
黄蘖作驴鞦，始知苦在后。
新谷尚未熟，旧谷今已无。
就贷一斗许，门外立踟蹰。
夫出教问妇，妇出遣问夫。
悭惜不救乏，财多为累愚。
大有好笑事，略陈三五个。
张公富奢华，孟子贫轗轲。
只取侏儒饱，不怜方朔饿。
巴歌唱者多，白雪无人和。
老翁娶少妇，发白妇不耐。
老婆嫁少夫，面黄夫不爱。
老翁娶老婆，一一无弃背。
少妇嫁少夫，两两相怜态。
雍容美少年，博览诸经史。
尽号曰先生，皆称为学士。
未能得官职，不解秉耒耜。
冬披破布衫，盖是书误己。
鸟语情不堪，其时卧草庵。
樱桃红烁烁，杨柳正毵毵。
旭日衔青嶂，晴云洗渌潭。
谁知出尘俗，驭上寒山南。
昨日何悠悠，场中可怜许。
上为桃李径，下作兰荪渚。
复有绮罗人，舍中翠毛羽。
相逢欲相唤，脉脉不能语。
丈夫莫守困，无钱须经纪。
养得一牸牛，生得五犊子。
犊子又生儿，积数无穷已。
寄语陶朱公，富与君相似。
之子何惶惶，卜居须自审。
南方瘴疠多，北地风霜甚。
荒陬不可居，毒川难可饮。
魂兮归去来，食我家园葚。
昨夜梦还家，见妇机中织。
驻梭如有思，擎梭似无力。
呼之回面视，况复不相识。
应是别多年，鬓毛非旧色。
人生不满百，常怀千载忧。
自身病始可，又为子孙愁。
下视禾根土，上看桑树头。
秤锤落东海，到底始知休。
世有一等流，悠悠似木头。
出语无知解，云我百不忧。
问道道不会，问佛佛不求。
子细推寻著，茫然一场愁。
董郎年少时，出入帝京里。
衫作嫩鹅黄，容仪画相似。
常骑踏雪马，拂拂红尘起。
观者满路傍，个是谁家子。
个是谁家子，为人大被憎。
痴心常愤愤，肉眼醉瞢瞢。
见佛不礼佛，逢僧不施僧。
唯知打大脔，除此百无能。
人以身为本，本以心为柄。
本在心莫邪，心邪丧本命。
未能免此殃，何言懒照镜。
不念金刚经，却令菩萨病。
城北仲家翁，渠家多酒肉。
仲翁妇死时，吊客满堂屋。
仲翁自身亡，能无一人哭。
吃他杯脔者，何太冷心腹。
下愚读我诗，不解却嗤诮。
中庸读我诗，思量云甚要。
上贤读我诗，把著满面笑。
杨修见幼妇，一览便知妙。
自有悭惜人，我非悭惜辈。
衣单为舞穿，酒尽缘歌啐。
当取一腹饱，莫令两脚儽。
蓬蒿钻髑髅，此日君应悔。
我行经古坟，泪尽嗟存没。
冢破压黄肠，棺穿露白骨。
欹斜有瓮瓶，掁拨无簪笏。
风至揽其中，灰尘乱𡋯𡋯。
夕阳赫西山，草木光晔晔。
复有朦胧处，松萝相连接。
此中多伏虎，见我奋迅鬣。
手中无寸刃，争不惧慑慑。
出身既扰扰，世事非一状。
未能舍流俗，所以相追访。
昨吊徐五死，今送刘三葬。
终日不得闲，为此心凄怆。
有乐且须乐，时哉不可失。
虽云一百年，岂满三万日。
寄世是须臾，论钱莫啾唧。
孝经末后章，委曲陈情毕。
独坐常忽忽，情怀何悠悠。
山腰云缦缦，谷口风飕飕。
猿来树袅袅，鸟入林啾啾。
时催鬓飒飒，岁尽老惆惆。
一人好头肚，六艺尽皆通。
南见驱归北，西风趁向东。
长漂如泛萍，不息似飞蓬。
问是何等色，姓贫名曰穷。
他贤君即受，不贤君莫与。
君贤他见容，不贤他亦拒。
嘉善矜不能，仁徒方得所。
劝逐子张言，抛却卜商语。
俗薄真成薄，人心个不同。
殷翁笑柳老，柳老笑殷翁。
何故两相笑，俱行譣诐中。
装车竞嵽嵲，翻载各泷涷。
是我有钱日，恒为汝贷将。
汝今既饱暖，见我不分张。
须忆汝欲得，似我今承望。
有无更代事，劝汝熟思量。
人生一百年，佛说十二部。
慈悲如野鹿，瞋忿似家狗。
家狗趁不去，野鹿常好走。
欲伏猕猴心，须听狮子吼。
教汝数般事，思量知我贤。
极贫忍卖屋，才富须买田。
空腹不得走，枕头须莫眠。
此言期众见，挂在日东边。
寒山多幽奇，登者皆恒慑。
月照水澄澄，风吹草猎猎。
凋梅雪作花，杌木云充叶。
触雨转鲜灵，非晴不可涉。
有树先林生，计年逾一倍。
根遭陵谷变，叶被风霜改。
咸笑外凋零，不怜内文采。
皮肤脱落尽，唯有贞实在。
寒山有裸虫，身白而头黑。
手把两卷书，一道将一德。
住不安釜灶，行不赍衣裓。
常持智慧剑，拟破烦恼贼。
有人畏白首，不肯舍朱绂。
采药空求仙，根苗乱挑掘。
数年无效验，痴意瞋怫郁。
猎师披袈裟，元非汝使物。
昔时可可贫，今朝最贫冻。
作事不谐和，触途成倥偬。
行泥屡脚屈，坐社频腹痛。
失却斑猫儿，老鼠围饭瓮。
我见世间人，堂堂好仪相。
不报父母恩，方寸底模样。
欠负他人钱，蹄穿始惆怅。
个个惜妻儿，爷娘不供养。
兄弟似冤家，心中长怅怏，忆昔少年时，求神愿成长。
今为不孝子，世间多此样。
买肉自家噇，抹觜道我畅。
自逞说喽罗，聪明无益当。
牛头努目瞋，出去始时晌。
择佛烧好香，拣僧归供养。
罗汉门前乞，趁却闲和尚。
不悟无为人，从来无相状。
封疏请名僧，儭钱两三样。
云光好法师，安角在头上。
汝无平等心，圣贤俱不降。
凡圣皆混然，劝君休取相。
我法妙难思，天龙尽回向。
我今稽首礼，无上法中王。
慈悲大喜舍，名称满十方。
众生作依怙，智慧身金刚。
顶礼无所著，我师大法王。
可贵天然物，独一无伴侣。
觅他不可见，出入无门户。
促之在方寸，延之一切处。
你若不信爱，相逢不相遇。
余家有一窟，窟中无一物。
净洁空堂堂，光华明日日。
蔬食养微躯，布裘遮幻质。
任你千圣现，我有天真佛。
男儿大丈夫，作事莫莽卤。
劲挺铁石心，直取菩提路。
邪路不用行，行之枉辛苦。
不要求佛果，识取心王主。
粤自居寒山，曾经几万载。
任运遁林泉，栖迟观自在。
寒岩人不到，白云常叆叇。
细草作卧褥，青天为被盖。
快活枕石头，天地任变改。
可重是寒山，白云常自闲。
猿啼畅道内，虎啸出人间。
独步石可履，孤吟藤好攀。
松风清飒飒，鸟语声𠴨𠴨。
闲自访高僧，烟山万万层。
师亲指归路，月挂一轮灯。
闲游华顶上，日朗昼光辉。
四顾晴空里，白云同鹤飞。
世有多事人，广学诸知见。
不识本真性，与道转悬远。
若能明实相，岂用陈虚愿。
一念了自心，开佛之知见。
寒山有一宅，宅中无阑隔。
六门左右通，堂中见天碧。
房房虚索索，东壁打西壁。
其中一物无，免被人来惜。
寒到烧软火，饥来煮菜吃。
不学田舍翁，广置牛庄宅。
尽作地狱业，一入何曾极。
好好善思量，思量知轨则。
侬家暂下山，入到城隍里。
逢见一群女，端正容貌美。
头戴蜀样花，燕脂涂粉腻。
金钏镂银朵，罗衣绯红紫。
朱颜类神仙，香带氛氲气。
时人皆顾盼，痴爱染心意。
谓言世无双，魂影随他去。
狗咬枯骨头，虚自舐唇齿。
不解返思量，与畜何曾异。
今成白发婆，老陋若精魅。
无始由狗心，不超解脱地。
一自遁寒山，养命餐山果。
平生何所忧，此世随缘过。
日月如逝川，光阴石中火。
任你天地移，我畅岩中坐。
我见世间人，茫茫走路尘。
不知此中事，将何为去津。
荣华能几日，眷属片时亲。
纵有千斤金，不如林下贫。
自闻梁朝日，四依诸贤士。
宝志万回师，四仙傅大士。
显扬一代教，作时如来使。
造建僧伽蓝，信心归佛理。
虽乃得如斯，有为多患累。
与道殊悬远，折西补东尔。
不达无为功，损多益少利。
有声而无形，至今何处去。
吁嗟贫复病，为人绝友亲。
瓮里长无饭，甑中屡生尘。
蓬庵不免雨，漏榻劣容身。
莫怪今憔悴，多愁定损人。
养女畏太多，已生须训诱。
捺头遣小心，鞭背令缄口。
未解乘机杼，那堪事箕帚。
张婆语驴驹，汝大不如母。
秉志不可卷，须知我匪席。
浪造山林中，独卧盘陀石。
辩士来劝余，速令受金璧。
凿墙植蓬蒿，若此非有益。
以我栖迟处，幽深难可论。
无风萝自动，不雾竹长昏。
涧水缘谁咽，山云忽自屯。
午时庵内坐，始觉日头暾。
忆昔遇逢处，人间逐胜游。
乐山登万仞，爱水泛千舟。
送客琵琶谷，携琴鹦鹉洲。
焉知松树下，抱膝冷飕飕。
报汝修道者，进求虚劳神。
有精灵物，无字复无文。
呼时历历应，隐处不居存。
叮咛善保护，勿令有点痕。
去年春鸟鸣，此时思弟兄。
今年秋菊烂，此时思发生。
绿水千肠咽，黄云四面平。
哀哉百年内，肠断忆咸京。
多少天台人，不识寒山子。
莫知真意度，唤作闲言语。
一住寒山万事休，更无杂念挂心头。
闲于石壁题诗句，任运还同不系舟。
可惜百年屋，左倒右复倾。
墙壁分散尽，木植乱差横。
砖瓦片片落，朽烂不堪停。
狂风吹蓦榻，再竖卒难成。
精神殊爽爽，形貌极堂堂。
能射穿七札，读书览五行。
经眠虎头枕，昔坐象牙床。
若无一堵物，不啻冷如霜。
笑我田舍儿，头颊底絷涩。
巾子未曾高，腰带长时急。
非是不及时，无钱趁不及。
一日有钱财，浮图顶上立。
买肉血𣽅𣽅，买鱼跳鱍鱍。
君身招罪累，妻子成快活。
才死渠便嫁，他人谁敢遏。
一朝如破床，两个当头脱。
客难寒山子，君诗无道理。
吾观乎古人，贫贱不为耻。
应之笑此言，谈何疏阔矣。
愿君似今日，钱是急事尔。
从生不往来，至死无仁义。
言既有枝叶，心怀便险诐。
若其开小道，缘此生大伪。
诈说造云梯，削之成棘刺。
一瓶铸金成，一瓶埏泥出。
二瓶任君看，那个瓶牢实。
欲知瓶有二，须知业非一。
将此验生因，修行在今日。
摧残荒草庐，其中烟火蔚。
借问群小儿，生来凡几日。
门外有三车，迎之不肯出。
饱食腹膨脝，个是痴顽物。
有身与无身，是我复非我。
如此审思量，迁延倚岩坐。
足间青草生，顶上红尘堕。
已见俗中人，灵床施酒果。
昨见河边树，摧残不可论。
二三馀干在，千万斧刀痕。
霜凋萎疏叶，波冲枯朽根。
生处当如此，何用怨乾坤。
余见僧繇性希奇，巧妙间生梁朝时。
道子飘然为殊特，二公善绘手毫挥。
逞画图真意气异，龙行鬼走神巍巍。
饶邈虚空写尘迹，无因画得志公师。
久住寒山凡几秋，独吟歌曲绝无忧。
蓬扉不掩常幽寂，泉涌甘浆长自流。
石室地炉砂鼎沸，松黄柏茗乳香瓯。
饥餐一粒伽陀药，心地调和倚石头。
丹丘迥耸与云齐，空里五峰遥望低。
雁塔高排出青嶂，禅林古殿入虹蜺。
风摇松叶赤城秀，雾吐中岩仙路迷。
碧落千山万仞现，藤萝相接次连谿。
千生万死凡几生，生死来去转迷情。
不识心中无价宝，犹似盲驴信脚行。
老病残年百有馀，面黄头白好山居。
布裘拥质随缘过，岂羡人间巧样模。
心神用尽为名利，百种贪婪进己躯。
浮生幻化如灯烬，冢内埋身是有无。
世间何事最堪嗟，尽是三途造罪楂。
不学白云岩下客，一条寒衲是生涯。
秋到任他林落叶，春来从你树开花。
三界横眠闲无事，明月清风是我家。
昔年曾到大海游，为采摩尼誓恳求。
直到龙宫深密处，金关锁断主神愁。
龙王守护安耳里，剑客星挥无处搜。
贾客却归门内去，明珠元在我心头。
众星罗列夜明深，岩点孤灯月未沈。
圆满光华不磨莹，挂在青天是我心。
千年石上古人踪，万丈岩前一点空。
明月照时常皎洁，不劳寻讨问西东。
寒山顶上月轮孤，照见晴空一物无。
可贵天然无价宝，埋在五阴溺身躯。
我向前溪照碧流，或向岩边坐盘石。
心似孤云无所依，悠悠世事何须觅。
我家本住在寒山，石岩栖息离烦缘。
泯时万象无痕迹，舒处周流遍大千。
光影腾辉照心地，无有一法当现前。
方知摩尼一颗珠，解用无方处处圆。
世人何事可吁嗟，苦乐交煎勿底涯。
生死往来多少劫，东西南北是谁家。
张王李赵权时姓，六道三途事似麻。
只为主人不了绝，遂招迁谢逐迷邪。
余家本住在天台，云路烟深绝客来。
千仞岩峦深可遁，万重谿涧石楼台。
桦巾木屐沿流步，布裘藜杖绕山回。
自觉浮生幻化事，逍遥快乐实善哉。
怜底众生病，餐尝略不厌。
蒸豚搵蒜酱，炙鸭点椒盐。
去骨鲜鱼脍，兼皮熟肉脸。
不知他命苦，只取自家甜。
读书岂免死，读书岂免贫。
何以好识字，识字胜他人。
丈夫不识字，无处可安身。
黄连搵蒜酱，忘计是苦辛。
我见瞒人汉，如篮盛水走。
一气将归家，篮里何曾有。
我见被人瞒，一似园中韭。
日日被刀伤，天生还自有。
不见朝垂露，日烁自消除。
身亦如此，阎浮是寄居。
切莫因循过，且令三毒祛。
菩提即烦恼，尽令无有馀。
水清澄澄莹，彻底自然见。
心中无一事，水清众兽现。
心若不妄起，永劫无改变。
若能如是知，是知无背面。
自从到此天台境，经今早度几冬春。
山水不移人自老，见却多少后生人。
说食终不饱，说衣不免寒。
饱吃须是饭，著衣方免寒。
不解审思量，只道求佛难。
回心即是佛，莫向外头看。
可畏轮回苦，往复似翻尘。
蚁巡环未息，六道乱纷纷。
改头换面孔，不离旧时人。
速了黑暗狱，无令心性昏。
可畏三界轮，念念未曾息。
才始似出头，又却遭沈溺。
假使非非想，盖缘多福力。
争似识真源，一得即永得。
昨日游峰顶，下窥千尺崖。
临危一株树，风摆两枝开。
雨漂即零落，日晒作尘埃。
嗟见此茂秀，今为一聚灰。
自古多少圣，叮咛教自信。
根性不等，高下有利钝。
真佛不肯认，置功枉受困。
不知清净心，便是法王印。
我闻天台山，山中有琪树。
永言欲攀之，莫晓石桥路。
缘此生悲叹，幸居将已慕。
今日观镜中，飒飒鬓垂素。
养子不经师，不及都亭鼠。
何曾见好人，岂闻长者语。
为染在薰莸，应须择朋侣。
五月贩鲜鱼，莫教人笑汝。
徒闭蓬门坐，频经石火迁。
唯闻人作鬼，不见鹤成仙。
念此那堪说，随缘须自怜。
回瞻郊郭外，古墓犁为田。
时人见寒山，各谓是风颠。
貌不起人目，身唯布裘缠。
我语他不会，他语我不言。
为报往来者，可来向寒山。
自在白云间，从来非买山。
下危须策杖，上险捉藤攀。
涧底松常翠，谿边石自斑。
友朋虽阻绝，春至鸟𠹒𠹒。
我在村中住，众推无比方。
昨日到城下，却被狗形相。
或嫌袴太窄，或说衫少长。
挛却鹞子眼，雀儿舞堂堂。
死生元有命，富贵本由天。
此是古人语，吾今非谬传。
聪明好短命，痴騃却长年。
钝物丰财宝，醒醒汉无钱。
国以人为本，犹如树因地。
地厚树扶疏，地薄树憔悴。
不得露其根，枝枯子先坠。
决陂以取鱼，是取一期利。
众生不可说，何意许颠邪。
面上两恶鸟，心中三毒蛇。
是渠作障碍，使你事烦拏。
举手高弹指，南无佛陀耶。
自乐平生道，烟萝石洞间。
野情多放旷，长伴白云间。
有路不通世，无心孰可攀。
石床孤夜坐，圆月上寒山。
大海水无边，鱼龙万万千。
递互相食啖，冗冗痴肉团。
为心不了绝，妄想起如烟。
性月澄澄朗，廓尔照无边。
自见天台顶，孤高出众群。
风摇松竹韵，月现海潮频。
下望青山际，谈玄有白云。
野情便山水，本志慕道伦。
三五痴后生，作事不真实。
未读十卷书，强把雌黄笔。
将他儒行篇，唤作贼盗律。
脱体似蟫虫，咬破他书帙。
心高如山岳，人我不伏人。
解讲围陀典，能谈三教文。
心中无惭愧，破戒违律文。
自言上人法，称为第一人。
愚者皆赞叹，智者抚掌笑。
阳焰虚空花，岂得免生老。
不如百不解，静坐绝忧恼。
如许多宝贝，海中乘坏舸。
前头失却桅，后头又无柁。
宛转任风吹，高低随浪簸。
如何得到岸，努力莫端坐。
我见凡愚人，多畜资财谷。
饮酒食生命，谓言我富足。
莫知地狱深，唯求上天福。
罪业如毗富，岂得免灾毒。
财主忽然死，争共当头哭。
供僧读文疏，空是鬼神禄。
福田一个无，虚设一群秃。
不如早觉悟，莫作黑暗狱。
狂风不动树，心真无罪福。
寄语冗冗人，叮咛再三读。
劝你三界子，莫作勿道理。
理短被他欺，理长不奈你。
世间浊滥人，恰似黍粘子。
不见无事人，独脱无能比。
早须返本源，三界任缘起。
清净入如流，莫饮无明水。
三界人蠢蠢，六道人茫茫。
贪财爱淫欲，心恶若豺狼。
地狱如箭射，极苦若为当。
兀兀过朝夕，都不别贤良。
好恶总不识，犹如猪及羊。
共语如木石，嫉妒似颠狂。
不自见己过，如猪在圈卧。
不知自偿债，却笑牛牵磨。
人生在尘蒙，恰似盆中虫。
终日行绕绕，不离其盆中。
神仙不可得，烦恼计无穷。
岁月如流水，须臾作老翁。
寒山出此语，复似颠狂汉。
有事对面说，所以足人怨。
心真出语直，直心无背面。
临死度奈河，谁是喽罗汉。
冥冥泉台路，被业相拘绊。
我见多知汉，终日用心神。
岐路逞喽罗，欺谩一切人。
唯作地狱滓，不修正直因。
忽然无常至，定知乱纷纷。
寄语诸仁者，复以何为怀。
达道见自性，自性即如来。
天真元具足，修证转差回。
弃本却逐末，只守一场呆。
世有一般人，不恶又不善。
不识主人公，随客处处转。
因循过时光，浑是痴肉脔。
虽有一灵台，如同客作汉。
常闻释迦佛，先受然灯记。
然灯与释迦，只论前后智。
前后体非殊，异中无有异。
一佛一切佛，心是如来地。
常闻国大臣，朱紫簪缨禄。
富贵百千般，贪荣不知辱。
奴马满宅舍，金银盈帑屋。
痴福暂时扶，埋头作地狱。
忽死万事休，男女当头哭。
不知有祸殃，前路何疾速。
家破冷飕飕，食无一粒粟。
冻饿苦凄凄，良由不觉触。
上人心猛利，一闻便知妙。
中流心清净，审思云甚要。
下士钝暗痴，顽皮最难裂。
直待血淋头，始知自摧灭。
看取开眼贼，闹市集人决。
死尸弃如尘，此时向谁说。
男儿大丈夫，一刀两段截。
面禽兽心，造作何时歇。
我有六兄弟，就中一个恶。
打伊又不得，骂伊又不著。
处处无奈何，耽财好淫杀。
见好埋头爱，贪心过罗刹。
阿爷恶见伊，阿娘嫌不悦。
昨被我捉得，恶骂恣情掣。
趁向无人处，一一向伊说。
汝今须改行，覆车须改辙。
若也不信受，共汝恶合杀。
汝受我调伏，我共汝觅活。
从此尽和同，如今过菩萨。
学业攻炉冶，炼尽三山铁。
至今静恬恬，众人皆赞说。
昔日极贫苦，夜夜数他宝。
今日审思量，自家须营造。
掘得一宝藏，纯是水精珠。
大有碧眼胡，密拟买将去。
余即报渠言，此珠无价数。
一生慵懒作，憎重只便轻。
他家学事业，余持一卷经。
无心装褾轴，来去省人擎。
应病则说药，方便度众生。
但自心无事，何处不惺惺。
我见出家人，不入出家学。
欲知真出家，心净无绳索。
澄澄孤玄妙，如如无倚托。
三界任纵横，四生不可泊。
无为无事人，逍遥实快乐。
昨到云霞观，忽见仙尊士。
星冠月帔横，尽云居山水。
余问神仙术，云道若为比。
谓言灵无上，妙药心神秘。
守死待鹤来，皆道乘鱼去。
余乃返穷之，推寻勿道理。
但看箭射空，须臾还坠地。
饶你得仙人，恰似守尸鬼。
心月自精明，万象何能比。
欲知仙丹术，身内元神是。
莫学黄巾公，握愚自守拟。
余家有一宅，其宅无正主。
地生一寸草，水垂一滴露。
火烧六个贼，风吹黑云雨。
子细寻本人，布裹真珠尔。
传语诸公子，听说石齐奴。
僮仆八百人，水碓三十区。
舍下养鱼鸟，楼上吹笙竽。
伸头临白刃，痴心为绿珠。
何以长惆怅，人生似朝菌。
那堪数十年，亲旧凋落尽。
以此思自哀，哀情不可忍。
奈何当奈何，托体归山隐。
褴缕关前业，莫诃今日身。
若言由冢墓，个是极痴人。
到头君作鬼，岂令男女贫。
皎然易解事，作么无精神。
我见黄河水，凡经几度清。
水流如急箭，人世若浮萍。
痴属根本业，无明烦恼坑。
轮回几许劫，只为造迷盲。
二仪既开辟，人乃居其中。
迷汝即吐雾，醒汝即吹风。
惜汝即富贵，夺汝即贫穷。
碌碌群汉子，万事由天公。
余劝诸稚子，急离火宅中。
三车在门外，载你免飘蓬。
露地四衢坐，当天万事空。
十方无上下，来去任西东。
若得个中意，纵横处处通。
可叹浮生人，悠悠何日了。
朝朝无闲时，年年不觉老。
总为求衣食，令心生烦恼。
扰扰百千年，去来三恶道。
时人寻云路，云路杳无踪。
山高多险峻，涧阔少玲珑。
碧嶂前兼后，白云西复东。
欲知云路处，云路在虚空。
寒山栖隐处，绝得杂人过。
时逢林内鸟，相共唱山歌。
瑞草联谿谷，老松枕嵯峨。
可观无事客，憩歇在岩阿。
五岳俱成粉，须弥一寸山。
大海一滴水，吸入在心田。
生长菩提子，遍盖天中天。
语汝慕道者，慎莫绕十缠。
无衣自访觅，莫共狐谋裘。
无食自采取，莫共羊谋羞。
借皮兼借肉，怀叹复怀愁。
皆缘义失所，衣食常不周。
自羡山间乐，逍遥无倚托。
逐日养残躯，闲思无所作。
时披古佛书，往往登石阁。
下窥千尺崖，上有云盘泊。
寒月冷飕飕，身似孤飞鹤。
我见转轮王，千子常围绕。
十善化四天，庄严多七宝。
七宝镇随身，庄严甚妙好。
一朝福报尽，犹若栖芦鸟。
还作牛领虫，六趣受业道。
况复诸凡夫，无常岂长保。
生死如旋火，轮回似麻稻。
不解早觉悟，为人枉虚老。
平野水宽阔，丹丘连四明。
仙都最高秀，群峰耸翠屏。
远远望何极，矹矹势相迎。
独标海隅外，处处播嘉名。
可贵一名山，七宝何能比。
松月飕飕冷，云霞片片起。
匼匝几重山，回还多少里。
谿涧静澄澄，快活无穷已。
我见世间人，生而还复死。
昨朝犹二八，壮气胸襟士。
如今七十过，力困形憔悴。
恰似春日花，朝开夜落尔。
迥耸霄汉外，云里路岧峣。
瀑布千丈流，如铺练一条。
下有栖心窟，横安定命桥。
雄雄镇世界，天台名独超。
盘陀石上坐，谿涧冷凄凄。
静玩偏嘉丽，虚岩蒙雾迷。
怡然憩歇处，日斜树影低。
我自观心地，莲花出淤泥。
隐士遁人间，多向山中眠。
青萝疏麓麓，碧涧响联联。
腾腾且安乐，悠悠自清闲。
免有染世事，心静如白莲。
寄语食肉汉，食时无逗遛。
今生过去种，未来今日修。
只取今日美，不畏来生忧。
老鼠入饭瓮，虽饱难出头。
自从出家后，渐得养生趣。
伸缩四肢全，勤听六根具。
褐衣随春冬，粝食供朝暮。
今日恳恳修，愿与佛相遇。
五言五百篇，七字七十九。
三字二十一，都来六百首。
一例书岩石，自夸云好手。
若能会我诗，真是如来母。
世事绕悠悠，贪生早晚休。
研尽大地石，何时得歇头。
四时周变易，八节急如流。
为报火宅主，露地骑白牛。
可笑五阴窟，四蛇共同居。
黑暗无明烛，三毒递相驱。
伴党六个贼，劫掠法财珠。
斩却魔军辈，安泰湛如苏。
常闻汉武帝，爰及秦始皇。
俱好神仙术，延年竟不长。
金台既摧折，沙丘遂灭亡。
茂陵与骊岳，今日草茫茫。
忆得二十年，徐步国清归。
国清寺中人，尽道寒山痴。
痴人何用疑，疑不解寻思。
我尚自不识，是伊争得知。
低头不用问，问得复何为。
有人来骂我，分明了了知。
虽然不应对，却是得便宜。
语你出家辈，何名为出家。
奢华求养活，继缀族姓家。
美舌甜唇觜，谄曲心钩加。
终日礼道场，持经置功课。
炉烧神佛香，打钟高声和。
六时学客舂，昼夜不得卧。
只为爱钱财，心中不脱洒。
见他高道人，却嫌诽谤骂。
驴屎比麝香，苦哉佛陀耶。
又见出家儿，有力及无力。
上上高节者，鬼神钦道德。
君王分辇坐，诸侯拜迎逆。
堪为世福田，世人须保惜。
下下低愚者，诈现多求觅。
浊滥即可知，愚痴爱财色。
著却福田衣，种田讨衣食。
作债税牛犁，为事不忠直。
朝朝行弊恶，往往痛臀脊。
不解善思量，地狱苦无极。
一朝著病缠，三年卧床席。
亦有真佛性，翻作无明贼。
南无佛陀耶，远远求弥勒。
寒岩深更好，无人行此道。
白云高岫闲，青嶂孤猿啸。
我更何所亲，畅志自宜老。
形容寒暑迁，心珠甚可保。
岩前独静坐，圆月当天耀。
万象影现中，一轮本无照。
廓然神自清，含虚洞玄妙。
因指见其月，月是心枢要。
本志慕道伦，道伦常获亲。
时逢杜源客，每接话禅宾。
谈玄月明夜，探理日临晨。
万机俱泯迹，方识本来人。
元非隐逸士，自号山林人。
仕鲁蒙帻帛，且爱裹疏巾。
道有巢许操，耻为尧舜臣。
猕猴罩帽子，学人避风尘。
自古诸哲人，不见有长存。
生而还复死，尽变作灰尘。
积骨如毗富，别泪成海津。
唯有空名在，岂免生死轮。
今日岩前坐，坐久烟云收。
一道清溪冷，千寻碧嶂头。
白云朝影静，明月夜光浮。
身上无尘垢，心中那更忧。
千云万水间，中有一闲士。
白日游青山，夜归岩下睡。
倏尔过春秋，寂然无尘累。
快哉何所依，静若秋江水。
劝你休去来，莫恼他阎老。
失脚入三途，粉骨遭千捣。
长为地狱人，永隔今生道。
勉你信余言，识取衣中宝。
世间一等流，诚堪与人笑。
出家弊己身，诳俗将为道。
虽著离尘衣，衣中多养蚤。
不如归去来，识取心王好。
高高峰顶上，四顾极无边。
独坐无人知，孤月照寒泉。
泉中且无月，月自在青天。
吟此一曲歌，歌终不是禅。
有个王秀才，笑我诗多失。
云不识蜂腰，仍不会鹤膝。
平侧不解压，凡言取次出。
我笑你作诗，如盲徒咏日。
我住在村乡，无爷亦无娘。
无名无姓第，人唤作张王。
并无人教我，贫贱也寻常。
自怜心的实，坚固等金刚。
寒山出此语，此语无人信。
蜜甜足人尝，黄蘖苦难近。
顺情生喜悦，逆意多瞋恨。
但看木傀儡，弄了一场困。
我见人转经，依他言语会。
口转心不转，心口相违背。
心真无委曲，不作诸缠盖。
但且自省躬，莫觅他替代。
可中作得主，是知无内外。
寒山唯白云，寂寂绝埃尘。
草座山家有，孤灯明月轮。
石床临碧沼，虎鹿每为邻。
自羡幽居乐，长为象外人。
鹿生深林中，饮水而食草。
伸脚树下眠，可怜无烦恼。
系之在华堂，肴膳极肥好。
终日不肯尝，形容转枯槁。
花上黄莺子，𠴨𠴨声可怜。
美人颜似玉，对此弄鸣弦。
玩之能不足，眷恋在龆年。
花飞鸟亦散，洒泪秋风前。
栖迟寒岩下，偏讶最幽奇。
携篮采山茹，挈笼摘果归。
蔬斋敷茅坐，啜啄食紫芝。
清沼濯瓢钵，杂和煮稠稀。
当阳拥裘坐，闲读古人诗。
昔日经行处，今复七十年。
故人无来往，埋在古冢间。
余今头已白，犹守片云山。
为报后来子，何不读古言。
欲向东岩去，于今无量年。
昨来攀葛上，半路困风烟。
径窄衣难进，苔粘履不全。
住兹丹桂下，且枕白云眠。
我见利智人，观者便知意。
不假寻文字，直入如来地。
心不逐诸缘，意根不妄起。
心意不生时，内外无馀事。
身著空花衣，足蹑龟毛履。
手把兔角弓，拟射无明鬼。
君看叶里花，能得几时好。
今日畏人攀，明朝待谁扫。
可怜娇艳情，年多转成老。
将世比于花，红颜岂长保。
画栋非吾宅，松林是我家。
一生俄尔过，万事莫言赊。
济渡不造筏，漂沦为采花。
善根今未种，何日见生芽。
出生三十年，当游千万里。
行江青草合，入塞红尘起。
炼药空求仙，读书兼咏史。
今日归寒山，枕流兼洗耳。
寒山无漏岩，其岩甚济要。
八风吹不动，万古人传妙。
寂寂好安居，空空离讥诮。
孤月夜长明，圆日常来照。
虎丘兼虎谿，不用相呼召。
世间有王傅，莫把同周邵。
我自遁寒岩，快活长歌笑。
沙门不持戒，道士不服药。
自古多少贤，尽在青山脚。
有人笑我诗，我诗合典雅。
不烦郑氏笺，岂用毛公解。
不恨会人稀，只为知音寡。
若遣趁宫商，余病莫能罢。
忽遇明眼人，即自流天下。
+++寒山
++++三字诗六首
寒山道，无人到。
若能行，称十号。
有蝉鸣，无鸦噪。
黄叶落，白云扫。
石磊磊，山隩隩。
我独居，名善导。
子细看，何相好。
寒山寒，冰锁石。
藏山青，现雪白。
日出照，一时释。
从兹暖，养老客。
我居山，勿人识。
白云中，常寂寂。
寒山深，称我心。
纯白石，勿黄金。
泉声响，抚伯琴。
有子期，辨此音。
重岩中，足清风。
扇不摇，凉冷通。
明月照，白云笼。
独自坐，一老翁。
寒山子，长如是。
独自居，不生死。
+++寒山
++++拾遗二首新添
我见世间人，个个争意气。
一朝忽然死，只得一片地。
阔四尺，长丈二。
汝若会出来争意气，我与汝立碑记。
家有寒山诗，胜汝看经卷。
书放屏风上，时时看一遍。

++下卷八百零七
  
+++拾得
++++诗
诸佛留藏经，只为人难化。
不唯贤与愚，个个心构架。
造业大如山，岂解怀忧怕。
那肯细寻思，日夜怀奸诈。
嗟见世间人，个个爱吃肉。
碗碟不曾干，长时道不足。
昨日设个斋，今朝宰六畜。
都缘业使牵，非干情所欲。
一度造天堂，百度造地狱。
阎罗使来追，合家尽啼哭。
炉子边向火，镬子里澡浴。
更得出头时，换却汝衣服。
出家要清闲，清闲即为贵。
如何尘外人，却入尘埃里。
一向迷本心，终朝役名利。
名利得到身，形容已憔悴。
况复不遂者，虚用平生志。
可怜无事人，未能笑得尔。
养儿与娶妻，养女求媒娉。
重重皆是业，更杀众生命。
聚集会亲情，总来看盘饤。
目下虽称心，罪簿先注定。
得此分段身，可笑好形质。
面貌似银盘，心中黑如漆。
烹猪又宰羊，夸道甜如蜜。
死后受波吒，更莫称冤屈。
佛哀三界子，总是亲男女。
恐沈黑暗坑，示仪垂化度。
尽登无上道，俱证菩提路。
教汝痴众生，慧心勤觉悟。
佛舍尊荣乐，为愍诸痴子。
早愿悟无生，办集无上事。
后来出家者，多缘无业次。
不能得衣食，头钻入于寺。
嗟见世间人，永劫在迷津。
不省这个意，修行徒苦辛。
我诗也是诗，有人唤作偈。
诗偈总一般，读时须子细。
缓缓细披寻，不得生容易。
依此学修行，大有可笑事。
有偈有千万，卒急述应难。
若要相知者，但入天台山。
岩中深处坐，说理及谈玄。
共我不相见，对面似千山。
世间亿万人，面孔不相似。
借问何因缘，致令遣如此。
各执一般见，互说非兼是。
但自修己身，不要言他已。
男女为婚嫁，俗务是常仪。
自量其事力，何用广张施。
取债夸人我，论情入骨痴。
杀他鸡犬命，身死堕阿鼻。
世上一种人，出性常多事。
终日傍街衢，不离诸酒肆。
为他作保见，替他说道理。
一朝有乖张，过咎全归你。
我劝出家辈，须知教法深。
专心求出离，辄莫染贪淫。
大有俗中士，知非不爱金。
故知君子志，任运听浮沈。
寒山住寒山，拾得自拾得。
凡愚岂见知，丰干却相识。
见时不可见，觅时何处觅。
借问有何缘，却道无为力。
从来是拾得，不是偶然称。
别无亲眷属，寒山是我兄。
两人心相似，谁能徇俗情。
若问年多少，黄河几度清。
若解捉老鼠，不在五白猫。
若能悟理性，那由锦绣包。
真珠入席袋，佛性止蓬茅。
一群取相汉，用意总无交。
运心常宽广，此则名为布。
辍己惠于人，方可名为施。
后来人不知，焉能会此义。
未设一庸僧，早拟望富贵。
猕猴尚教得，人何不愤发。
前车既落坑，后车须改辙。
若也不知此，恐君恶合杀。
此来是夜叉，变即成菩萨。
自从到此天台寺，经今早已几冬春。
山水不移人自老，见却多少后生人。
君不见，三界之中纷扰扰，只为无明不了绝。
一念不生心澄然，无去无来不生灭。
故林又斩新，剡源溪上人。
天姥峡关岭，通同次海津。
湾深曲岛间，淼淼水云云。
借问松禅客，日轮何处暾。
自笑老夫筋力败，偏恋松岩爱独游。
可叹往年至今日，任运还同不系舟。
一入双溪不计春，炼暴黄精几许斤。
炉灶石锅频煮沸，土甑久烝气味珍。
谁来幽谷餐仙食，独向云泉更勿人。
延龄寿尽招手石，此栖终不出山门。
踯躅一群羊，沿山又入谷。
看人贪竹塞，且遭豺狼逐。
元不出孳生，便将充口腹。
从头吃至尾，𩟿𩟿无馀肉。
银星钉称衡，绿丝作称纽。
买人推向前，卖人推向后。
不愿他心怨，唯言我好手。
死去见阎王，背后插扫帚。
闭门私造罪，准拟免灾殃。
被他恶部童，抄得报阎王。
纵不入镬汤，亦须卧铁床。
不许雇人替，自作自身当。
悠悠尘里人，常道尘中乐。
我见尘中人，心生多愍顾。
何哉愍此流，念彼尘中苦。
无去无来本湛然，不居内外及中间。
一颗水精绝瑕翳，光明透满出人天。
少年学书剑，叱驭到荆州。
闻伐匈奴尽，婆娑无处游。
归来翠岩下，席草玩清流。
壮士志未骋，猕猴骑土牛。
三界如转轮，浮生若流水。
蠢蠢诸品类，贪生不觉死。
汝看朝垂露，能得几时子。
闲入天台洞，访人人不知。
寒山为伴侣，松下啖灵芝。
每谈今古事，嗟见世愚痴。
个个入地狱，早晚出头时。
古佛路凄凄，愚人到却迷。
只缘前业重，所以不能知。
欲识无为理，心中不挂丝。
生生勤苦学，必定睹天师。
各有天真佛，号之为宝王。
珠光日夜照，玄妙卒难量。
盲人常兀兀，那肯怕灾殃。
唯贪淫泆业，此辈实堪伤。
出家求出离，哀念苦众生。
助佛为扬化，令教选路行。
何曾解救苦，恣意乱纵横。
一时同受溺，俱落大深坑。
常饮三毒酒，昏昏都不知。
将钱作梦事，梦事成铁围。
以苦欲舍苦，舍苦无出期。
应须早觉悟，觉悟自归依。
云山叠叠几千重，幽谷路深绝人踪。
碧涧清流多胜境，时来鸟语合人心。
后来出家子，论情入骨痴。
本来求解脱，却见受驱驰。
终朝游俗舍，礼念作威仪。
博钱沽酒吃，翻成客作儿。
若论常快活，唯有隐居人。
林花长似锦，四季色常新。
或向岩间坐，旋瞻见桂轮。
虽然身畅逸，却念世间人。
我见出家人，总爱吃酒肉。
此合上天堂，却沈归地狱。
念得两卷经，欺他道鄽俗。
岂知鄽俗士，大有根性熟。
我见顽钝人，灯心柱须弥。
蚁子啮大树，焉知气力微。
学咬两茎菜，言与祖师齐。
火急求忏悔，从今辄莫迷。
若见月光明，照烛四天下。
圆晖挂太虚，莹净能萧洒。
人道有亏盈，我见无衰谢。
状似摩尼珠，光明无昼夜。
余住无方所，盘泊无为理。
时陟涅盘山，或玩香林寺。
寻常只是闲，言不干名利。
东海变桑田，我心谁管你。
左手握骊珠，右手执慧剑。
先破无明贼，神珠自吐焰。
伤嗟愚痴人，贪爱那生厌。
一堕三途间，始觉前程险。
般若酒泠泠，饮多人易醒。
余住天台山，凡愚那见形。
常游深谷洞，终不逐时情。
无思亦无虑，无辱也无荣。
平生何所忧，此世随缘过。
日月如逝波，光阴石中火。
任他天地移，我畅岩中坐。
嗟见多知汉，终日枉用心。
岐路逞喽罗，欺谩一切人。
唯作地狱滓，不修来世因。
忽尔无常到，定知乱纷纷。
迢迢山径峻，万仞险隘危。
石桥莓苔绿，时见白云飞。
瀑布悬如练，月影落潭晖。
更登华顶上，犹待孤鹤期。
松月冷飕飕，片片云霞起。
匼匝几重山，纵目千万里。
谿潭水澄澄，彻底镜相似。
可贵灵台物，七宝莫能比。
世有多解人，愚痴学闲文。
不忧当来果，唯知造恶因。
见佛不解礼，睹僧倍生瞋。
五逆十恶辈，三毒以为邻。
死去入地狱，未有出头辰。
人生浮世中，个个愿富贵。
高堂车马多，一呼百诺至。
吞并田地宅，准拟承后嗣。
未逾七十秋，冰消瓦解去。
水浸泥弹丸，思量无道理。
浮沤梦幻身，百年能几几。
不解细思惟，将言长不死。
诛剥垒千金，留将与妻子。
云林最幽栖，傍涧枕月谿。
松拂盘陀石，甘泉涌凄凄。
静坐偏佳丽，虚岩曚雾迷。
怡然居憩地，日（以下缺）。
可笑是林泉，数里少人烟。
云从岩嶂起，瀑布水潺潺。
猿啼唱道曲，虎啸出人间。
松风清飒飒，鸟语声关关。
独步绕石涧，孤陟上峰峦。
时坐盘陀石，偃仰攀萝沿。
遥望城隍处，惟闻闹喧喧。
+++丰干
++++壁上诗二首
余自来天台，凡经几万回。
一身如云水，悠悠任去来。
逍遥绝无闹，忘机隆佛道。
世途岐路心，众生多烦恼。
兀兀沈浪海，漂漂轮三界。
可惜一灵物，无始被境埋。
电光瞥然起，生死纷尘埃。
寒山特相访，拾得常往来。
论心话明月，太虚廓无碍。
法界即无边，一法普遍该。
本来无一物，亦无尘可拂。
若能了达此，不用坐兀兀。

++下卷八百零八
  
+++慧宣
++++奉和窦使君同恭法师咏高僧二首 竺佛图澄
大誓悯涂炭，乘机入生死。
中州法既弘，葛陂暴亦止。
乳孔光一室，掌镜彻千里。
道盛咒莲华，灾生吟棘子。
埋石缘虽谢，流沙化方始。
+++慧宣
++++奉和窦使君同恭法师咏高僧二首 释僧肇
般若唯绝凿，涅槃固无名。
先贤未始觉，之子唱希声。
秦王嗟理诣，童寿揖词清。
徽音闻庐岳，精难动中京。
适验方袍里，奇才复挺生。
+++慧宣
++++秋日游东山寺寻殊昙二法师
木落树萧槮，水清流寂。
属此悲哉气，复兹羁旅戚。
奚用写烦忧，山泉恣游历。
万丈窥深涧，千寻仰绝壁。
傍岭竹参差，缘崖藤幂䍥。
行行极幽邃，去去逾空寂。
果值息心侣，乔枝方挂锡。
围绕悉栴檀，纯良岂沙砾。
妙法诚无比，深经解怨敌。
心欢即顶礼，道存仍目击。
慧刀幸已逢，疑网于焉析。
岂直却烦恼，方期拯沈溺。
+++慧宣
++++句
如蒙一被服，方堪称福田。（咏赐玄奘衲、袈裟，《三藏法师传》）
+++法宣
++++爱妾换马
朱鬣饰金镳，红妆束素腰。
似云来躞蹀，如雪去飘飖。
桃花含浅汗，柳叶带馀娇。
骋光将独立，双绝不俱标。
+++法宣
++++和赵王观妓
桂山留上客，兰室命妖饶。
城中画广黛，宫里束纤腰。
舞袖风前举，歌声扇后娇。
周郎不须顾，今日管弦调。
+++慧偘
++++听独杵捣衣
非是无人助，意欲自鸣砧。
向月怜孤影，承风送迥音。
疑捣双丝练，似奏一弦琴。
令君闻独杵，知妾有专心。
+++慧偘
++++闻侯方儿来寇
羊皮赎去士，马革敛还尸。
天下方无事，孝廉非哭时。
+++慧净
++++和琳法师初春法集之作
鹫岭光前选，祇园表昔恭。
哲人崇踵武，弘道会群龙。
高座登莲叶，麈尾振霜松。
尘飞扬雅梵，风度引疏钟。
静言澄义海，发论上词锋。
心虚道易合，迹广席难重。
和风动淑气，丽日启时雍。
高才掞雅什，顾己滥朋从。
因兹仰积善，灵华庶可逢。
+++慧净
++++与英才言聚赋得升天行
驭风过阆苑，控鹤下瀛洲。
欲采三芝秀，先从千仞游。
驾凤吟虚管，乘槎泛浅流。
颓龄一已驻，方验大椿秋。
+++慧净
++++和卢赞府游纪国道场
日光通汉室，星彩晦周朝。
法城从此构，香阁本岧峣。
株盘仰承露，刹凤俯摩霄。
落照侵虚牖，长虹拖跨桥。
高才暂骋目，云藻随飘飖。
欲追千里骥，终是谢连镳。
+++慧净
++++冬日普光寺卧疾，值雪简诸旧游
卧疴苦留滞，辟户望遥天。
寒云舒复卷，落雪断还连。
凝华照书阁，飞素涴琴弦。
回飘洛神赋，皎映齐纨篇。
萦阶如鹤舞，拂树似花鲜。
徒赏丰年瑞，沈忧终自怜。
+++慧净
++++杂言（一作义净诗）
观化祇山顶，流睇古王城。
万载池犹洁，千年苑尚清。
仿佛影坚路，摧残广胁楹。
七宝仙台亡旧迹，四彩天花绝雨声。
声华日以远，自恨生何晚。
既伤火宅眩中门，还嗟宝渚迷长坂。
步陟平郊望，心游七海上。
扰扰三界溺邪津，浑浑万品忘真匠。
唯有能仁独圆悟，廓尘静浪开玄路。
创逢肌命弃身城，更为求人崩意树。
持囊毕契戒珠净，被甲要心忍衣固。
三祇不倦陵二车，一足忘劳超九数。
定潋江清沐久结，智剑霜凝斩新雾。
无边大劫无不修，六时愍生遵六度。
度有流光功德收，金河示灭归常住。
鹤林权唱演功周，圣德佳音传馀响。
龙宫秘典海中探，石室真言山处仰。
流教在兹辰，传芳代有人。
沙河雪岭迷朝径，巨海鸿崖乱夜津。
入万死，求一生。
投针偶穴非同喻，束马悬车岂等程。
不徇今身乐，无祈后代荣。
誓舍危躯追胜义，咸希毕契传灯情。
劳歌勿复陈，延眺且周巡。
东睇女峦留二迹，西驰鹿苑去三轮。
北睨舍城池尚在，南睎尊岭穴犹存。
五峰秀，百池分。
粲粲鲜花明四曜，辉辉道树镜三春。
扬锡指山阿，携步上祇陀。
既睹如来叠衣石，复观天授迸馀峨。
伫灵镇梵岳，凝思遍生河。
金花逸掌仪前奉，芳盖陵虚殿后过。
旋绕经行砌，目想如神契。
回斯少福涧生津，共会龙华舍尘翳。
+++海顺
++++三不为篇
我欲偃文修武，身死名存。
斫石通道，祈井流泉。
君肝在内，我身处边。
荆轲拔剑，毛遂捧盘。
不为则已，为则不然。
将恐两虎共斗，势不俱全。
永□今好，长绝来怨。
是以返迹荒径，息影柴门。
我欲刺股锥刃，悬头屋梁。
书临雪彩，牒映萤光。
一朝鹏举，万里鸾翔。
纵任才辩，游说君王。
高车反邑，衣锦还乡。
将恐鸟残以羽，兰折由芳。
笼餐讵贵，钩饵难尝。
是以高巢林薮，深穴池塘。
我欲衒才鬻德，入市趋朝。
四众瞻仰，三槐附交。
标形引势，身达名超。
箱盈绮服，厨富甘肴。
讽扬弦管，咏美歌谣。
将恐尘栖弱草，露宿危条。
无过日旦，靡越风朝。
是以还伤乐浅，非惟苦遥。
+++道恭
++++出赐玄奘衲、袈裟衣应制
福田资象德，圣种理幽薰。
不持金作缕，还用彩成文。
朱青自掩映，翠绮相氤氲。
独有离离叶，恒向稻畦分。
+++辨才
++++设缸面酒款萧翼，探得来字
初酝一缸开，新知万里来。
披云同落寞，步月共裴回。
夜久孤琴思，风长旅雁哀。
非君有秘术，谁照不然灰。
+++僧凤
++++书遗文后
苦哉黑闇女，乐矣功德天。
智者俱不受，愚夫纳二边。
我奉能仁教，归依弥勒前。
愿阐摩诃衍，成就那罗延。
+++利涉
++++讥韦玎吟以韦字为韵
我之佛法是无为，何故今朝得有为。
无韦始得三数载，不知此复是何韦。
+++道会
++++别三辅诸僧
去住俱为客，分悲损性情。
共作无期别，谁能访死生。
+++中寤
++++赠王仙柯
瞻思不及望仙兄，早晚升霞入太清。
手种一株松未老，炉烧九转药新成。
心中已得黄庭术，头上应无白发生。
异日却归华表语，待教凡俗普闻名。
+++义净
++++在西国怀王舍城（一三五七九言）
游，愁。
赤县远，丹思抽。
鹫岭寒风驶，龙河激水流。
既喜朝闻日复日，不觉颓年秋更秋。
已毕耆山本愿城难遇，终望持经振锡住神州。
+++义净
++++与无行禅师同游鹫岭瞻奉…杂言诗（一作慧净诗）
观化祇山顶，流睇古王城。
万载池犹洁，千年苑尚清。
仿佛影坚路，摧残广胁𡺡。
七宝仙台亡旧迹，四彩天花绝雨声。
声华日以远，自恨生何晚。
既伤火宅眩中门，还嗟宝渚迷长坂。
步陟平郊望，心游七海上。
扰扰三界溺邪津，浑浑万品亡真匠。
唯有能仁独圆悟，廓尘静浪开玄路。
创逢肌命弃身城，更为求人崩意树。
持囊毕契戒珠净，被甲要心忍衣固。
三祇不倦陵二车，一足忘劳超九数。
定潋江清沐久结，智剑霜凝斩新雾。
无边大劫无不修，六时愍生遵六度。
度有流光功德收，金河示灭归常住。
鹤林权唱演功周，圣徒往昔传馀响。
龙宫秘典海中探，石室真言山处仰。
流教在兹辰，传芳代有人。
沙河雪岭迷朝径，巨海鸿崖乱夜津。
入万死，求一生。
投针偶穴非同喻，束马悬车岂等程。
不徇今身乐，无祈后代荣。
誓舍危躯追胜义，咸希毕契传灯情。
劳歌勿复陈，延眺且周巡。
东睇女峦留二迹，西驰鹿苑去三轮。
北睨舍城池尚在，南睎尊岭穴犹存。
五峰秀，百池分。
粲粲鲜花明四曜，辉辉道树镜三春。
扬锡指山阿，携步上祇陀。
既睹如来叠衣石，复观天授迸馀峨。
伫灵镇梵岳，凝思遍生河。
金花逸掌仪前奉，芳盖陵虚殿后过。
旋绕经行砌，目想如神契。
回斯少福涧生津，共会龙华舍尘翳。
+++义净
++++玄逵律师言离广府还望桂林去留怆然自述赠怀
标心之梵宇，运想入仙洲。
婴痼乖同好，沈情阻若抽。
叶落乍难聚，情离不可收。
何日乘杯至，详观演法流。
+++义净
++++余以咸亨元年在西京寻听于时与并部处一法师…聊题两绝
我行之数万，愁绪百重思。
那教六尺影，独步五天陲。
上将可陵师，匹士志难移。
如论惜短命，何得满长祇。
+++义净
++++西域寺
众美仍罗列，群英已古今。
也知生死分，那得不伤心。
+++义净
++++道希法师求法西域终于庵摩罗跋国后…聊题一绝
百苦忘劳独进影，四恩在念契流通。
如何未尽传灯志，溘然于此遇途穷。
+++宝月
++++行路难
君不见，孤雁关外发，酸嘶度杨越。
空城客子心肠断，幽闺思妇气欲绝。
凝霜夜下拂罗衣，浮云中断开明月。
夜夜遥遥徒相思，年年望望情不歇。
取我匣中青铜镜，情人为我除白发。
行路难，行路难。
夜闻南城汉使度，使我流泪忆长安。

+++景云
++++老僧（一作郑綮诗）
日照西山雪，老僧门始开。
冻瓶粘柱础，宿火焰炉灰。
童子病归去，鹿麑寒入来。
钟知渐近，枝鸟下生台。
+++景云
++++谿叟
谿翁居处静，谿鸟入门飞。
早起钓鱼去，夜深乘月归。
露香菰米熟，烟暖荇丝肥。
潇洒尘埃外，扁舟一草衣。
+++景云
++++画松
画松一似真松树，且待寻思记得无。
曾在天台山上见，石桥南畔第三株。
+++理莹
++++送戴三征君还谷口旧居
岩穴多遗秀，弓车屡远招。
周王尊渭叟，颍客傲唐尧。
出处天波洽，关河地势遥。
瞻星吴郡夜，作雾华山朝。
清论虚重席，闲居挂一瓢。
渔歌思坐酌，宸渥宠行轺。
春为荷裳暖，霜因葛履消。
层崖悬瀑溜，万壑振清飙。
谷鸟犹迁木，场驹正食苗。
谢安何日起，台鼎伫君调。
+++金地藏
++++送童子下山
空门寂寞汝思家，礼别云房下九华。
爱向竹栏骑竹马，懒于金地聚金沙。
添瓶涧底休招月，烹茗瓯中罢弄花。
好去不须频下泪，老僧相伴有烟霞。
+++怀素
++++题张僧繇醉僧图
人人送酒不曾沽，终日松间挂一壶。
草圣欲成狂便发，真堪画入醉僧图。
+++怀素
++++寄衡岳僧
祝融高座对寒峰，云水昭丘几万重。
五月衲衣犹近火，起来白鹤冷青松。

++下卷八百零九
  
+++灵一
++++酬皇甫冉西陵见寄（一作西陵渡）
西陵潮信满，岛屿没中流。
越客依风水，相思南渡头。
寒光生极浦，落日映沧洲。
何事扬帆去，空惊海上鸥。
+++灵一
++++溪行即事
近夜山更碧，入林溪转清。
不知伏牛事，潭洞何从横。
野岸烟初合，平湖月未生。
孤舟屡失道，但听秋泉声。
+++灵一
++++栖霞山夜坐
山头戒坛路，幽映雪岩侧。
四面青石床，一峰苔藓色。
松风静复起，月影开还黑。
何独乘夜来，殊非昼所得。
+++灵一
++++宿天柱观（一作宿灵洞观）
石室初投宿，仙翁喜暂容。
花源隔水见，洞府过山逢。
泉涌阶前地，云生户外峰。
中宵自入定，非是欲降龙。
+++灵一
++++酬皇甫冉将赴无锡，于云门寺赠别
湖南通古寺，来往意无涯。
欲识云门路，千峰到若耶。
春山子敬宅，古木谢敷家。
自可长偕隐，那言相去赊。
+++灵一
++++宜丰新泉
泉源新涌出，洞澈映纤云。
稍落芙蓉沼，初淹苔藓文。
素将空意合，净与众流分。
每到清宵月，泠泠梦里闻。
+++灵一
++++静林精舍
静林溪路远，萧帝有遗踪。
水击罗浮磬，山鸣于阗钟。
灯传三世火，树老万株松。
无数烟霞色，空闻昔卧龙。
+++灵一
++++江行寄张舍人
客程终日风尘苦，蓬转还家未有期。
林色晓分残雪后，角声寒奏落帆时。
月高星使东看远，云破霜鸿北度迟。
流荡此心难共说，千峰澄霁隔琼枝。
+++灵一
++++送王颖悟归左绵
客意天南兴已阑，不堪言别向仙官。
梦摇玉珮随旄节，心到金华忆杏坛。
荒郊极望归云尽，瘦马空嘶落日残。
想得故山青霭里，泉声入夜独潺潺。
+++灵一
++++安公
弥天称圣哲，象法初繄赖。
弘道识行藏，匡时知进退。
秦王轻与举，习生重酬对。
学文古篆中，义显心经内。
法服应华夏，金言流海岱。
西方浮云间，更陪龙华会。
+++灵一
++++林公
支公信高逸，久向山林住。
时将孙许游，岂以形骸遇。
幸辞天子诏，复览名臣疏。
西晋尚虚无，南朝久沦误。
因谈老庄意，乃尽逍遥趣。
谁为竹林贤，风流相比附。
+++灵一
++++远公
远公逢道安，一朝弃儒服。
真机久消歇，世教空拘束。
誓入罗浮中，遂栖庐山曲。
禅经初纂定，佛语新名目。
钵帽绝朝宗，簪裾翻拜伏。
东林多隐士，为我辞荣禄。
+++灵一
++++雨后欲寻天目山，问元、骆二公溪路
昨夜云生天井东，春山一雨一回风。
林花并逐溪流下，欲上龙池通不通。
+++灵一
++++题僧院
虎溪闲月引相过，带雪松枝挂薜萝。
无限青山行欲尽，白云深处老僧多。
+++灵一
++++宿静林寺
山寺门前多古松，溪行欲到已闻钟。
中宵引领寻高顶，月照云峰凡几重。
+++灵一
++++再还宜丰寺
再寻招隐地，重会息心期。
樵客问归日，山僧记别时。
野云阴远甸，秋雨涨前陂。
勿谓探形胜，吾今不好奇。
+++灵一
++++春日山斋
野径东风起，山扉度日开。
晴光拆红萼，流水长青苔。
逋客殊未去，芳时已再来。
非关恋春草，自是欲裴回。
+++灵一
++++留别忠州故人（一作惟审诗）
一身无定处，万里独销魂。
芳草迷归路，春流滴泪痕。
几时休旅食，何夜宿江村。
欲识相思苦，空山啼暮猿。
+++灵一
++++送别
凭高莫送远，看欲断归心。
别恨啼猿苦，相思流水深。
翠云南涧影，丹桂晚山阴。
若未来双鹄，辽城何更寻。
+++灵一
++++送冽寺主之京迎禅和尚
禅门居此地，瞻望在虚空。
水国月未上，苍生如梦中。
上人知机士，瓶锡慰樊笼。
彼土诸梵众，嗟君扬道风。
+++灵一
++++送王法师之西川
旅游无近远，要自别魂销。
官柳乡愁乱，春山客路遥。
伴行芳草远，缘兴野花飘。
计日功成后，还将辅圣朝。
+++灵一
++++送范律师往果州
终南千古后，独尔继卿名。
离障非今日，修因是几生。
乱峰寒影暮，深涧野流清。
远客归心苦，难为此别情。
+++灵一
++++送明素上人归楚觐省
能将疏懒背时人，不厌孤萍任此身。
江上昔年同出处，天涯今日共风尘。
平湖旧隐应残雪，芳草归心未隔春。
前路倍怜多胜事，到家知庆彩衣新。
+++灵一
++++项王庙（一作栖一诗）
缅想咸阳事可嗟，楚歌哀怨思无涯。
八千子弟归何处，万里鸿沟属汉家。
弓断阵前争日月，血流垓下定龙蛇。
拔山力尽乌江水，今日悠悠空浪花。
+++灵一
++++酬陈明府舟中见赠
长溪通夜静，素舸与人闲。
月影沈秋水，风声落暮山。
稻花千顷外，莲叶两河间。
陶令多真意，相思一解颜。
+++灵一
++++题东兰若
上人禅室路裴回，万木清阴向日开。
寒竹影侵行径石，秋风声入诵经台。
闲云不系从舒卷，狎鸟无机任往来。
更惜片阳谈妙理，归时莫待暝钟催。
+++灵一
++++送朱放
苦见人间世，思归洞里天。
纵令山鸟语，不废野人眠。
+++灵一
++++归岑山过惟审上人别业（一作归岑山留别）
禅客无心忆薜萝，自然行径向山多。
知君欲问人间事，始与浮云共一过。
+++灵一
++++于潜道中呈元八处士
苕水滩行浅，潜州路渐深。
参差远岫色，迢递野人心。
冻涧冰难释，秋山日易阴。
不知天目下，何处是云林。
+++灵一
++++送殷判官归上都
漾舟云路客，来过夕阳时。
向背堪遗恨，逢迎宿未期。
水容愁暮急，花影动春迟。
别后王孙草，青青入梦思。
+++灵一
++++赠别皇甫曾
幽人从远岳，过客爱春山。
高驾能相送，孤游且未还。
紫苔封井石，绿竹掩柴关。
若到云峰外，齐心去住间。
+++灵一
++++送陈允初卜居麻园
欲向麻源隐，能寻谢客踪。
空山几千里，幽谷第三重。
茅宇宁须葺，荷衣不待缝。
因君见往事，为我谢乔松。
+++灵一
++++秋题刘逸人林泉
凉飙乱黄叶，迟客橘阴清。
萝径封行迹，云门闭野情。
零林秋露响，穿竹暮烟轻。
莫恋幽栖地，怀安却败名。
+++灵一
++++自大林与韩明府归郭中精舍
野客同舟楫，相携复一归。
孤烟生暮景，远岫带春晖。
不道还山是，谁云向郭非。
禅门有通隐，喧寂共忘机。
+++灵一
++++同使君宿大梁驿
旌旗江上出，花外卷帘空。
夜色临城月，春寒度水风。
虽然行李别，且喜语音同。
若问匡庐事，终身愧远公。
+++灵一
++++题黄公陶翰别业（一作处一诗，一作苏广文诗）
闻说花源堪避秦，幽寻数月不逢人。
烟霞洞里无鸡犬，风雨林间有鬼神。
黄公石上三芝秀，陶令门前五柳春。
醉卧白云闲入梦，不知何物是吾身。
+++灵一
++++哭卫尚书
画戟重门楚水阴，天涯欲暮共伤心。
南荆双戟痕犹在，北斗孤魂望已深。
莲花幕下悲风起，细柳营边晓月临。
有路茫茫向谁问，感君空有泪沾襟。
+++灵一
++++赠灵澈禅师
禅师来往翠微间，万里千峰到剡山。
何时共到天台里，身与浮云处处闲。
+++灵一
++++将出宜丰寺留题山房
池上莲荷不自开，山中流水偶然来。
若言聚散定由我，未是回时那得回。
+++灵一
++++妙乐观（一作题王乔观传傅道士所居）
王乔所居空山观，白云至今凝不散。
坛场月路几千年，往往吹笙下天半。
瀑布西行过石桥，黄精采根还采苗。
忽见一人檠茶碗，篸花昨夜风吹满。
自言家处在东坡，白犬相随邀我过。
松间石上有棋局，能使樵人烂斧柯。
+++灵一
++++与元居士青山潭饮茶
野泉烟火白云间，坐饮香茶爱此山。
岩下维舟不忍去，青溪流水暮潺潺。
+++灵一
++++送人得荡子归倡妇（一作行不归）
垂涕凭回信，为语柳园人。
情知独难守，又是一阳春。
+++灵一
++++句
滤泉侵月起，扫径避虫行。（《丹铅录》）

++下卷八百一十
  
+++灵澈
++++听莺歌
新莺傍檐晓更悲，孤音清泠啭素枝。
口边血出语未尽，岂是怨恨人不知。
不食枯桑葚，不衔苦李花。
偶然弄枢机，婉转凌烟霞。
众雏飞鸣何跼促，自觇游蜂啄枯木。
玄猿何事朝夜啼，白鹭长在汀洲宿。
黑雕黄鹤岂不高，金笼玉钩伤羽毛。
三江七泽去不得，风烟日暮生波涛。
飞去来，莫上高城头，莫下空园里。
城头鸱乌拾膻腥，空园燕雀争泥滓。
愿当结舌含白云，五月六月一声不可闻。
+++灵澈
++++归湖南作
山边水边待月明，暂向人间借路行。
如今还向山边去，只有湖水无行路。
+++灵澈
++++初到汀州
初放到沧洲，前心讵解愁。
旧交容不拜，临老学梳头。
禅室白云去，故山明月秋。
几年犹在此，北户水南流。
+++灵澈
++++九日和于使君思上京亲故
清晨有高会，宾从出东方。
楚俗风烟古，汀洲草木凉。
山情来远思，菊意在重阳。
心忆华池上，从容鸳鹭行。
+++灵澈
++++送道虔上人游方
律仪通外学，诗思入玄关。
烟景随缘到，风姿与道闲。
贯花留净室，咒水度空山。
谁识浮云意，悠悠天地间。
+++灵澈
++++送鉴供奉归蜀宁亲
林间出定恋庭闱，圣主恩深暂许归。
双树欲辞金锡冷，四花犹向玉阶飞。
梁山拂汉分清境，蜀雪和烟惹翠微。
此去不须求彩服，紫衣全胜老莱衣。
+++灵澈
++++天姥岑望天台山
天台众峰外，华顶当寒空。
有时半不见，崔嵬在云中。
+++灵澈
++++远公墓
古墓石棱棱，寒云晚景凝。
空悲虎溪月，不见雁门僧。
+++灵澈
++++宿东林寺（一作云门雪夜）
天寒猛虎叫岩雪，林下无人空有月。
千年像教今不闻，焚香独为鬼神说。
+++灵澈
++++简寂观
古松古柏岩壁间，猿攀鹤巢古枝折。
五月有霜六月寒，时见山翁来取雪。
+++灵澈
++++元日观郭将军早朝
欲曙九衢人更多，千条香烛照星河。
今朝始见金吾贵，车马纵横避玉珂。
+++灵澈
++++东林寺酬韦丹刺史
年老心闲无外事，麻衣草座亦容身。
相逢尽道休官好，林下何曾见一人。
+++灵澈
++++东林寺寄包侍御
古殿清阴山木春，池边跂石一观身。
谁能来此焚香坐，共作垆峰二十人。
+++灵澈
++++西林寄杨公
日日爱山归已迟，闲闲空度少年时。
余身定寄林中老，心与长松片石期。
+++灵澈
++++答徐广叔四问
童子出家无第行，随师乞食遣称名。
长沙岂敢论年几，绛老惟知甲子生。
+++灵澈
++++闻李处士亡
时时闻说故人死，日日自悲随老身。
白发不生应不得，青山长在属何人。
+++灵澈
++++句
松树有死枝，冢上唯莓苔。
石门无人入，古木花不开。（《道边古坟》）
绿竹岁寒在，故人衰老多。（《答范校书》）
月色静中见，泉声深处闻。（《石帆山》）
古观茅山下，诸峰欲曙时。
真人是黄子，玉堂生紫芝。（《题李尊师堂》）
禅门至六祖，衣钵无人得。（《题曹溪能大师奖山居》）
古墓碑表折，荒垄松柏稀。（《伤古墓》）
秋深知气正，家近觉山寒。（《登梨岭望越中》）
山僧不记重阳日，因见茱萸忆去年。（《九日》）
今非古狱下，莫向斗边看。（《宿延平怀古》）
海月生残夜，江春入暮年。
窗风枯砚水，山雨慢琴弦。（见《雪浪斋日记》）
+++大易
++++湘夫人祠
灵祠古木合，波扬大江濆。
未□湘南雨，知为何处云。
苔痕涩珠履，草色妒罗裙。
妙鼓彤云瑟，羁臣不可闻。
+++大易
++++赠司空拾遗
侍臣何事辞云陛，江上微云见雪花。
望阁未承丹凤诏，掩门空对楚人家。
陈琳草奏才还在，王粲登楼兴未赊。
高馆更容尘外客，仍令归路待瑶华。
+++法照
++++寄钱郎中
闭门深树里，闲足鸟来过。
五马不复贵，一僧谁奈何。
药苗家自有，香饭乞时多。
寄语婵娟客，将心向薜萝。
+++法照
++++送清江上人
越人僧体古，清虑洗尘劳。
一国诗名远，多生律行高。
见山援葛藟，避世著方袍。
早晚云门去，侬应逐尔曹。
+++法照
++++送无著禅师归新罗
万里归乡路，随缘不算程。
寻山百衲弊，过海一杯轻。
夜宿依云色，晨斋就水声。
何年持贝叶，却到汉家城。
+++释泚
++++游元象泊
空水潮色净，澹然湖上心。
舳舻轻且进，汀洲如可寻。
秋风洄溯险，落日波涛深。
寂寞武陵去，中流方至今。
+++释泚
++++北原别业
野外车骑绝，古村桑柘阴。
流莺出谷静，春草闭门深。
学稼农为业，忘情道作心。
因知上皇日，凿井在灵林。
+++庞蕴
++++杂诗
未识龙宫莫说珠，识珠言说与君殊。
空拳只是婴儿信，岂得将来诳老夫。
万法从心起，心生万法生。
法生同日了，来去在虚行。
寄语修道人，空生慎勿生。
如能达此理，不动出深坑。
极目观前境，寂寞无一人。
回头看后底，影亦不随身。
神识苟能无挂碍，廓周法界等虚空。
不假坐禅持戒律，超然解脱岂劳功。
日用事无别，惟吾自偶偕。
头头非取舍，处处勿张乖。
朱紫谁为号，青山绝点埃。
神通并妙用，运水及搬柴。
十方同聚会，个个学无为。
此是选佛场，心空及第归。
焰水无鱼下底钩，觅鱼无处笑君愁。
可怜谷隐老禅伯，被唾如何见亦羞。

++下卷八百一十一
  
+++护国
++++归山作
喧静各有路，偶随心所安。
纵然在朝市，终不忘林峦。
四皓将拂衣，二疏能挂冠。
窗前隐逸传，每日三时看。
靳尚那可论，屈原亦可叹。
至今黄泉下，名及青云端。
松牖见初月，花间礼古坛。
何处论心怀，世上空漫漫。
+++护国
++++题醴陵玉仙观歌（一作灵一诗）
王乔一去空仙观，白云至今凝不散。
星垣松殿几千秋，往往笙歌下天半。
瀑布西行过石桥，黄精采根还采苗。
路逢一人擎药碗，松花夜雨风吹满。
自言家住在东坡，白犬相随邀我过。
南山石上有棋局，曾使樵夫烂斧柯。
+++护国
++++访云母山僧
森然古岩里，净行一番僧。
松下滤寒水，佛前挑夜灯。
莲花国土异，贝叶梵书能。
想到空王境，无心问爱憎。
+++护国
++++题王班水亭
湖上见秋色，旷然如尔怀。
岂惟欢陇亩，兼亦外形骸。
待月归山寺，弹琴坐暝斋。
布衣闲自贵，何用谒天阶。
+++护国
++++山中寄王员外
为问幽兰桂，空山复若何。
芬芳终有分，采折更谁过。
望在轩阶近，恩沾雨露多。
移居傥得地，长愿接琼柯。
+++护国
++++许州郑使君孩子（一作法振诗）
毛骨贵天生，肌肤片玉明。
见人空解笑，弄物不知名。
国器嗟犹小，门风望益清。
抱来芳树下，时引凤雏声。
+++护国
++++怆故人旧居
惆怅至日暮，寒鸦啼树林。
破阶苔色厚，残壁雨痕深。
命与时不遇，福为祸所侵。
空馀行径在，令我叹人吟。
+++护国
++++逢灵道士
浮丘山上见黄冠，松柏森森登古坛。
一茎青竹以为杖，数颗仙桃仍未餐。
长安市里仍卖卜，武陵溪畔每烧丹。
缩地往来无定所，花源到处路漫漫。
+++护国
++++别盛安
情人取次几淹留，别后南州与北州。
月色为怜今夜客，砧声那似去年秋。
欲除豺虎论三略，莫对云山咏四愁。
亲故相逢且借问，古来无种是王侯。
+++护国
++++伤蔡处士
箧中遗草是琅玕，对此空令洒泪看。
三径尚馀行迹在，数萤犹是映书残。
晨光不借泉门晓，暝色唯添陇树寒。
欲问皇天天更远，有才无命说应难。
+++护国
++++临川道中
出谷入谷路回转，秋风已至归期晚。
举头何处望来踪，万仞千山鸟飞远。
+++护国
++++赠张驸马斑竹柱杖
此君与我在云溪，劲节奇文胜杖藜。
为有岁寒堪赠远，玉阶行处愿提携。
+++法振
++++病愈寄友
哀乐暗成疾，卧中芳月移。
西山有清士，孤啸不可追。
捣药昼林静，汲泉阴涧迟。
微踪与麋鹿，远谢求羊知。
+++法振
++++程评事西园之作
谁向春莺道，名园已共知。
檐前回水影，城上出花枝。
摇拂烟云动，登临翰墨随。
相招能不厌，山舍为君移。
+++法振
++++陈九溪中草堂
溪草落溅溅，鱼飞入稻田。
早寒临洞月，轻素卷帘烟。
䪻帻题新句，蓑衣象古贤。
曙花闲秀色，三十六峰前。
+++法振
++++题天长阮少府湖上客归
孤棹移官舍，新农寄楚田。
晴林渡海日，春草长湖烟。
卧对闲鸥戏，谈经稚子贤。
佳期更何许，应向啸台前。
+++法振
++++题万山许炼师
道成人不识，流水响空山。
花暗轩窗外，云随坐卧间。
验图名已久，绝粒事长闲。
更欲昆仑去，羞看绛节还。
+++法振
++++河源破贼后赠袁将军
白羽三千驻，萧萧万里行。
出关深汉垒，带月破蕃营。
蔓草河原色，悲笳碎叶声。
欲朝王母殿，前路驻高旌。
+++法振
++++越中赠程先生
纱帽度残春，虚舟寄一身。
溪边逢越女，花里问秦人。
古塞连山静，阴霞落海新。
有时城郭去，暗与酒家亲。
+++法振
++++送常大夫赴朔方
关山今不掩，军候鸟先知。
大汉嫖姚入，乌孙部曲随。
高旌天外驻，寒角月中吹。
归到长安第，花应再满枝。
+++法振
++++送人游闽越
不须行借问，为尔话闽中。
海岛阴晴日，江帆来去风。
道游玄度宅，身寄朗陵公。
此别何伤远，如今关塞通。
+++法振
++++送褚先生海上寻封炼师
潮落风初定，天吴避客舟。
近承三殿旨，欲向五湖游。
不厌乌皮几，新缝鹤氅裘。
明珠漂断岸，阴火映中流。
华盖芝童引，神丹桂女收。
悬知居缥缈，因为识浮丘。
+++法振
++++送韩侍御自使幕巡海北
微雨空山夜洗兵，绣衣朝拂海云清。
幕中运策心应苦，马上吟诗卷已成。
离亭不惜花源醉，古道犹看蔓草生。
因说元戎能破敌，高歌一曲陇关情。
+++法振
++++张舍人南溪别业
新田绕屋半春耕，藜杖闲门引客行。
山翠自成微雨色，谿花不隐乱泉声。
渔家远到堪留兴，公府悬知欲厌名。
入夜更宜明月满，双童唤出解吹笙。
+++法振
++++别卢使君归故栅村
归风白马引嘶声，落日犹看楚客情。
塞口竹缘空戍没，潮头沙拥慢冈成。
松田且欲亲耕种，郡守何偏问姓名。
东道宿程投故栅，依依渔父解相迎。
+++法振
++++丹阳浦送客之海上
不到终南向几秋，移居更欲近沧洲。
风吹雨色连村暗，潮拥菱花出岸浮。
漠漠望中春自艳，寥寥泊处夜堪愁。
如君岂得空高枕，只益天书遣远求。
+++法振
++++月夜泛舟
西塞长云尽，南湖片月斜。
漾舟人不见，卧入武陵花。
+++法振
++++送友人之上都
玉帛征贤楚客稀，猿啼相送武陵归。
湖头望入桃花去，一片春帆带雨飞。
+++法振
++++句
画鼓催来锦臂襄，小娥双起整霓裳。（《柘枝》，见《韵语阳秋》）

++下卷八百一十二
  
+++清江
++++早发陕州途中赠严秘书
此身虽不系，忧道亦劳生。
万里江湖梦，千山雨雪行。
人家依旧垒，关路闭层城。
未尽交河虏，犹屯细柳兵。
艰难嗟远客，栖托赖深情。
贫病吾将有，精修许少卿。
+++清江
++++早春书情寄河南崔少府
春日春风至，阳和似不均。
病身空益老，愁鬓不知春。
宇宙成遗物，光阴促幻身。
客游伤末路，心事向行人。
道薄犹怀土，时难欲厌贫。
微才如可寄，赤县有乡亲。
+++清江
++++春游司直城西鸬鹚谿别业
别墅军城下，闲喧未可齐。
春深花蝶梦，晓隔柳烟鞞。
韶景浮寒水，疏杨映绿堤。
沿洄看竹色，来往听莺啼。
久慢持生术，多亲种药畦。
家贫知素行，心苦见清溪。
越客初投分，南枝得寄栖。
禅机空寂寞，雅趣赖招携。
本寺重江外，游方二室西。
裴回恋知己，日夕草萋萋。
+++清江
++++夕次襄邑
何处戒吾道，经年远路中。
客心犹向北，河水自归东。
古戍鸣寒角，疏林振夕风。
轻舟惟载月，那与故人同。
+++清江
++++宿严维宅简章八元（一作宿严秘书宅）
佳期曾不远，甲第即南邻。
惠爱偏相及，经过岂厌频。
秋寒林叶动，夕霁月华新。
莫话羁栖事，平原是主人。
+++清江
++++赠淮西贾兵马使
破虏功成百战场，天书新拜汉中郎。
映门旌旆春风起，对客弦歌白日长。
阶下斗鸡花乍发，营南试马柳初黄。
由来吴楚多同调，感激逢君共异乡。
+++清江
++++送坚上人归杭州天竺寺
十年劳负笈，经论化中朝。
流水知乡近，和风惜别遥。
云山零夜雨，花岸上春潮。
归卧南天竺，禅心更寂寥。
+++清江
++++送赞律师归嵩山（一作无可诗）
禅意归心急，山深定易安。
清贫修道苦，孝友别家难。
雪路侵溪转，花宫映岳看。
到时瞻塔暮，松月向人寒。
+++清江
++++上都酬章十八兄
每叹经年别，人生有几年。
关河长问道，风雨独随缘。
寓蝶成庄梦，怀人识祢贤。
徽猷不及此，空愧白华篇。
+++清江
++++登楼望月寄凤翔李少尹
陌上凉风槐叶凋，夕阳秋露湿寒条。
登楼望月楚山上，月到楼南山独遥。
心送秦人趋凤阙，月随阳雁极烟霄。
轩车不重无名客，此地谁能访寂寥。
+++清江
++++湘川怀古
潇湘连汨罗，复对九嶷河。
浪势屈原冢，竹声渔父歌。
地荒征骑少，天暖浴禽多。
脉脉东流水，古今同奈何。
+++清江
++++七夕
七夕景迢迢，相逢只一宵。
月为开帐烛，云作渡河桥。
映水金冠动，当风玉珮摇。
惟愁更漏促，离别在明朝。
+++清江
++++长安卧病
身世足堪悲，空房卧病时。
卷帘花雨滴，扫石竹阴移。
已觉生如梦，堪嗟寿不知。
未能通法性，讵可免支离。
+++清江
++++送婆罗门（一作可止诗）
雪岭金河独向东，吴山楚泽意无穷。
如今白首乡心尽，万里归程在梦中。
+++清江
++++喜皇甫大夫同宿大梁驿
江头旌旆去，花外卷帘空。
夜色临城月，春声渡水风。
也知行李别，暂喜话言同。
若问庐山事，终身愧远公。
+++清江
++++酬姚补阙南仲云溪馆中戏题随书见寄
寺溪临使府，风景借仁祠。
补衮周官贵，能名汉主慈。
卧云知独处，望月忆同时。
忽枉缄中赠，琼瑶满手持。
+++清江
++++喜严侍御蜀还赠严秘书
往年分首出咸秦，木落花开秋又春。
江客不曾知蜀路，旅魂何处访情人。
当时望月思文友，今日迎骢见近臣。
多羡二龙同汉代，绣衣芸阁共荣亲。
+++清江
++++送韦参军江陵（一作戴叔伦诗）
槐花落尽柳阴清，萧索凉天楚客情。
海上旧山无的信，东门归路不堪行。
身随幻境劳多事，迹学禅心厌有名。
公子道存知不弃，欲依刘表住南荆。
+++清江
++++月夜有怀黄端公兼简朱孙二判官
月照疏林惊鹊飞，羁人此夜共无依。
青门旅寓身空老，白首头陀力渐微。
屡向曲池陪逸少，几回戎幕接玄晖。
四科弟子称文学，五马诸侯是绣衣。
江雁往来曾不定，野云摇曳本无机。
修行未尽身将尽，欲向东山掩旧扉。
+++清江
++++精舍遇雨（一作可止诗）
空门寂寂淡吾身，溪雨微微洗客尘。
卧向白云情未尽，任他黄鸟醉芳春。
+++清江
++++小雪（一作可止诗）
落雪临风不厌看，更多还恐蔽林峦。
愁人正在书窗下，一片飞来一片寒。
+++清江
++++句
万木无一叶，客心悲此时。（秋日晚泊，见《吟窗杂录》）

++下卷八百一十三
  
+++无可
++++送吕郎中赴沧州
出守沧州去，西风送旆旌。
路遥经几郡，地尽到孤城。
拜庙千山绿，登楼遍海清。
何人共东望，日向积涛生。
+++无可
++++书马如文石门居
别业逸高情，暮泉喧客亭。
林回天阙近，雨过石门青。
野果谁来拾，山禽独卧听。
要迎文会友，时复扫柴扃。
+++无可
++++送章正字秩满东归
朝衣登别席，春色满秦关。
芸阁吏谁替，海门身又还。
寻僧流水僻，见月远林闲。
虽是忘机者，难齐去住间。
+++无可
++++赋得望远山送客归
遥山寒雨过，正向暮天横。
隐隐凌云出，苍苍与水平。
何时凝厚地，几处映孤城。
归客秋风里，回看伤别情。
+++无可
++++送宜春裴宰是将军旻之孙
垂白方为县，徒知大父雄。
山春南去棹，楚夜北飞鸿。
叠嶂和云灭，孤城与岭通。
谁知持惠化，一境动清风。
+++无可
++++送朴山人归日本
海霁晚帆开，应无乡信催。
水从荒外积，人指日边回。
望国乘风久，浮天绝岛来。
傥因华夏使，书札转悠哉。
+++无可
++++送姚宰任吉州安福县（一作送王明府之任安福）
落絮满衣裳，携琴问酒乡。
挂帆南入楚，到县半浮湘。
吏散翠禽下，庭闲斑竹长。
安宜远泛，沙上蕙兰香。
+++无可
++++送李少府之任临邛
邛南方作尉，调补一何卑。
发论唯公干，承家乃帝枝。
山长风袅栈，江荫石和澌。
旧井王孙宅，还寻独有期。
+++无可
++++游山寺
千峰路盘尽，林寺昔何名。
步步入山影，房房闻水声。
多年人迹断，残照石阴清。
自可求居止，安闲过此生。
+++无可
++++酬姚员外见过林下
扫苔迎五马，莳药过申钟。
鹤共林僧见，云随野客逢。
入楼山隔水，滴旆露垂松。
日暮题诗去，空知雅调重。
+++无可
++++寄华州马戴（一作秋中闻马戴游华山因寄）
三峰待秋上，鸟外挂衣巾。
犹见无穷景，应非暂往身。
水寒仙掌路，山远华阳人。
欲问坛边月，寻思阙复新。
+++无可
++++秋夜寄青龙寺空贞二上人
夜来思道侣，木叶向人飘。
精舍池边古，秋山树下遥。
磬寒彻几里，云白已经宵。
未得同居止，萧然自寂寥。
+++无可
++++过杏溪寺寄姚员外
门径众峰头，盘岩复转沟。
云僧随树老，杏水落江流。
峡狖有时到，秦人今日游。
谢公多晚眺，此景在南楼。
+++无可
++++送僧归中条（一作送觉法师往中条旧隐）
夜叶动飘飘，寒来话数宵。
卷经归鸟外，转雪过山椒。
旧长松杉大，难行水石遥。
元戎宗内学，应就白云招。
+++无可
++++送人罢举东游
东堂今已负，况此远行难。
兼雨风声过，连天草色干。
鸿嘶荒垒闭，兵烧广川寒。
若向龙门宿，悬知拭泪看。
+++无可
++++金州冬月陪太守游池（一作林下对雪送僧归草堂寺）
残腊雪纷纷，林间起送君。
苦吟行迥野，投迹向寒云。
绝顶晴多去，幽泉冻不闻。
唯应草堂寺，高枕脱人群。
+++无可
++++寄青龙寺原上人（一作冬日寄僧友）
敛屦入寒竹，安禅过漏声。
高杉残子落，深井冻痕生。
罢磬风枝动，悬灯雪屋明。
何当招我宿，乘月上方行。
+++无可
++++秋寄从兄贾岛（一作秋夜宿西林寄贾岛）
暝虫喧暮色，默思坐西林。
听雨寒更彻，开门落叶深。
昔因京邑病，并起洞庭心。
亦是吾兄事，迟回共至今。
+++无可
++++新年
燃灯朝复夕，渐作长年身。
紫阁未归日，青门又见春。
掩关寒过尽，开定草生新。
自有林中趣，谁惊岁去频。
+++无可
++++夏日送崔秀才游南
南方山水地，念子为贫游。
纵是逢佳景，那能缓旅愁。
夕阳行远道，烦暑在孤舟。
莫向巴江过，猿啼促泪流。
+++无可
++++晚秋酬姚合见寄
新命起高眠，江湖空浩然。
木衰犹有菊，燕去即无蝉。
分察千官内，孤怀远岳边。
萧条人外寺，暌阻又经年。
+++无可
++++暮秋宿友人居
招我郊居宿，开门但苦吟。
秋眠山烧尽，暮歇竹园深。
寒浦鸿相叫，风窗月欲沈。
翻嫌坐禅石，不在此松阴。
+++无可
++++送李骑曹之武宁（一作送威武李骑曹之灵武宁省）
一岁一归宁，凉天数骑行。
河来当塞曲，山远与沙平。
纵猎旗风卷，听笳帐月生。
新鸿引寒色，回日满京城。
+++无可
++++秋日寄厉玄先辈
杨柳起秋色，故人犹未还。
别离俱自苦，少壮岂能闲。
夜雨吟残烛，秋城忆远山。
何当一相见，语默此林间。
+++无可
++++冬晚与诸文士会太仆田卿宅
从容启华馆，馔玉复烧兰。
是岁兹旬尽，良宵几刻残。
风回松竹动，人息斗牛寒。
此后思良集，须期月再圆。
+++无可
++++赠诗僧
寒山对水塘，竹叶影侵堂。
洗药冰生岸，开门月满床。
病多身又老，枕倦夜兼长。
来谒吾曹者，呈诗问否臧。
+++无可
++++寒夜过睿川师院
长生推献寿，法坐四朝登。
问难无强敌，声名掩古僧。
绝尘苔积地，栖竹鸟惊灯。
语默俱忘寐，残窗半月棱。
+++无可
++++送颢法师往太原讲兼呈李司徒
近腊辞精舍，并州谒尚公。
路长山忽尽，塞广雪无穷。
讲席开晴垒，禅衣涉远风。
闻经诸弟子，应满此门中。
+++无可
++++冬日诸禅自商山礼正师真塔回见访
久思今忽来，双屦污青苔。
拂雪从山起，过房礼塔回。
偈留闲夜作，禅请暂时开。
欲作孤云去，赋诗余不才。
+++无可
++++题青龙寺纵公房
从谁得法印，不离上方传。
夕磬城霜下，寒房竹月圆。
烟残衰木畔，客住积云边。
未隐沧洲去，时来于此禅。
+++无可
++++赠圭峰禅师（一作寄圭峰宗密师）
绝壑禅床底，泉分落石层。
雾交高顶草，云隐下方灯。
朝满倾心客，溪连学道僧。
半旬持一食，此事有谁能。
+++无可
++++陪姚合游金州南池（一作金州夏晚陪姚合员外游南池）
柳暗清波涨，冲萍复漱苔。
张筵白鸟起，扫岸使君来。
洲岛秋应没，荷花晚尽开。
高城吹角绝，驺驭尚裴回。
+++无可
++++金州别姚合
日日西亭上，春留到夏残。
言之离别易，勉以道途难。
山出一千里，溪行三百滩。
松间楼里月，秋入五陵看。
+++无可
++++夏日送田中丞赴蔡州
出守汝南城，应多恋阙情。
地遥人久望，风起旆初行。
楚庙繁蝉断，淮田细雨生。
赏心知有处，蒋宅古津平。
+++无可
++++菊
东篱摇落后，密艳被寒催。
夹雨惊新拆，经霜忽尽开。
野香盈客袖，禁蕊泛天杯。
不共春兰并，悠扬远蝶来。
+++无可
++++松
枝干怪鳞皴，烟梢出涧新。
屈盘高极目，苍翠远惊人。
待鹤移阴过，听风落子频。
青青寒木外，自与九霄邻。
+++无可
++++兰
兰色结春光，氛氲掩众芳。
过门阶露叶，寻泽径连香。
畹静风吹乱，亭秋雨引长。
灵均曾采撷，纫珮挂荷裳。
+++无可
++++陨叶
绕巷夹溪红，萧条逐北风。
别林遗宿鸟，浮水载鸣虫。
石小埋初尽，枝长落未终。
带霜书丽什，闲读白云中。
+++无可
++++李常侍书堂
结构因坟籍，檐前竹未生。
涂油窗日早，阅椠幌风轻。
息架蛩惊客，垂灯雨过城。
已应穷古史，师律孰齐名。
+++无可
++++寄和蔡州田郎中（一作寄和蔡州中丞题蒋亭）
遗迹仍留蔡，幽人出汉朝。
门深荒径在，台迥数峰遥。
岸石欹相倚，窗松偃未凋。
寻思方一去，岂待使君招。
+++无可
++++经贞女祠
朝赛暮还祈，开唐复历隋。
精诚山雨至，岁月庙松衰。
窥穴龙潭黑，过门鸟道危。
不同巫峡女，来往楚王祠。
+++无可
++++行汉水晚次神滩阻风
惊风山半起，舟子忽停桡。
岸荻吹先乱，滩声落更跳。
听松今欲暮，过岛或明朝。
若尽平生趣，东浮看石桥。
+++无可
++++送田中丞使西戎（同用旗字）
朝元下赤墀，玉节使西夷。
关陇风回首，河湟雪洒旗。
碛砂行几月，戎帐到何时。
应尽平生志，高全大国仪。
+++无可
++++送董正字归觐毗陵
暂辞雠校去，未发见新鸿。
路入江波上，人归楚邑东。
山遥晴出树，野极暮连空。
何以念兄弟，应思洁膳同。
+++无可
++++送邵锡及第归湖州
春关鸟罢啼，归庆浙烟西。
郡守招延重，乡人慕仰齐。
橘青逃暑寺，茶长隔湖溪。
乘暇知高眺，微应辨会稽。
+++无可
++++送薛重中丞充太原副使
中司出华省，副相晋阳行。
书答偏州启，筹参上将营。
踏沙夜马细，吹雨晓笳清。
正报胡尘灭，桃花汾水生。
+++无可
++++送灵武李侍御
灵州天一涯，幕客似还家。
地得江南壤，程分碛里砂。
禁盐调上味，麦穗结秋花。
前席因筹画，清吟塞日斜。
+++无可
++++冬夜姚侍御宅送李廓少府
王事圭峰下，将还禁漏馀。
偶欢新岁近，惜别后期疏。
雪罢见来吏，川昏聊整车。
独吟多暇日，应寄柏台书。
+++无可
++++送喻凫及第归阳羡
姓字载科名，无过子最荣。
宗中初及第，江上觐难兄。
月向波涛没，茶连洞壑生。
石桥高思在，且为看东坑。
+++无可
++++送沅江宋明府即开府璟之孙
初闻从事日，鄂渚动芳菲。
一遂钧衡荐，今为长吏归。
人临沅水望，雁映楚山飞。
唯有传声政，家风重发挥。
+++无可
++++送薛秀才游河中兼投任郎中留后
诗古赋纵横，令人畏后生。
驾言游禹迹，知己在蒲城。
日射云烟散，风吹草木荣。
孤吟临寇境，莫问请长缨。
+++无可
++++寄姚谏议
鸣鞭静路尘，籍籍谏垣臣。
函疏辞专密，炉香立独亲。
箧多临水作，窗宿卧云人。
危坐开寒纸，灯前起草频。
+++无可
++++大理正任二十和江淹拟古诗二十章寄示
不啻回青眼，应疑似碧云。
风真往哲，雅道滥朝闻。
活狱威豪右，销时赖典坟。
如何经济意，未克致吾君。
+++无可
++++寄殿院薛侍御
名高意本闲，浮俗自难攀。
佐蜀连钱出，朝天獬豸还。
回翔历清院，弹奏迥离班。
休浣通玄旨，留僧昼掩关。
+++无可
++++禅林寺
台山朝佛陇，胜地绝埃氛。
冷色石桥月，素光华顶云。
远泉和雪溜，幽磬带松闻。
终断游方念，炉香继此焚。

++下卷八百一十四
  
+++无可
++++奉和裴舍人春日杜城旧事
早晚辞纶綍，观农下杜西。
草新池似镜，麦暖土如泥。
鹓鹭依川宿，骅骝向野嘶。
春来诗更苦，松韵亦含凄。
+++无可
++++酬厉侍御秋中思归树石所居见寄
三峰居接近，数里蹑云行。
深去通仙境，思归厌宦名。
月从高掌出，泉向乱松鸣。
坐石眠霞侣，秋来短褐成。
+++无可
++++奉和段著作山居呈诸同志三首次本韵
香花怀道侣，巾舄立双童。
解印鸳鸿内，抽毫水石中。
履温行烧地，衣赤动霞风。
又似朝天去，诸僧不可同。
官辞中秘府，疏放野麋齐。
偃仰青霄近，登临白日低。
折腰窥乳窦，定足涉冰溪。
染翰挥岚翠，僧名几处题。
暂收丹陛迹，独往乱山居。
入雪知人远，眠云觉俗虚。
足垂岩顶石，缨濯洞中渠。
只见僧酬答，新归绝壑书。
+++无可
++++春日送丽处士归龙山
爱弟直霜台，家山羡独回。
出门时返顾，何日更西来。
柳亦临关发，花应到越开。
渔舟谁伴上，依旧恣沿洄。
+++无可
++++寄兴善寺崔律师
沐浴前朝像，深秋白发师。
从来居此寺，未省有东池。
幽石丛圭片，孤松动雪枝。
顷曾听道话，别起远山思。
+++无可
++++送清散游太白山
卷经归太白，蹑藓别萝龛。
若履浮云上，须看积翠南。
倚身松入汉，瞑目月离潭。
此境堪长往，尘中事可谙。
+++无可
++++冬晚姚谏议宅会送元绪上人归南山
禅客诗家见，凝寒忽告还。
分题回谏笔，留偈在商关。
盘径缘高雪，闲房在半山。
自知麋鹿性，亦欲离人间。
+++无可
++++送契公自桂阳赴南海
南行登岭首，与俗洗烦埃。
磬罢孤舟发，禅移积瘴开。
中餐湘鸟下，朝讲海人来。
莫便将经卷，炎方去不回。
+++无可
++++冬中与诸公会宿姚端公宅，怀永乐殷侍御
柱史静开筵，所思何地偏。
故人为县吏，五老远峰前。
宾榻寒侵树，公庭夜落泉。
会当随假务，一就白云禅。
+++无可
++++同刘秀才宿见赠
浮云流水心，只是爱山林。
共恨多年别，相逢一夜吟。
既能持苦节，勿谓少知音。
忆就西池宿，月圆松竹深。
+++无可
++++官池上
迥疏城阙内，寒泻出云波。
岸广山鱼到，汀闲海鹭过。
泛沟侵道急，流叶入宫多。
移舸浮中沚，清宵彻晓河。
+++无可
++++中秋月
蟾宜天地静，三五对阶蓂。
照耀超诸夜，光芒掩众星。
影寒池更澈，露冷树销青。
枉值中秋半，长乖宿洞庭。
+++无可
++++雪
松亚竹珊珊，心知万井欢。
山明迷旧径，溪满涨新澜。
客醉瑶台曙，兵防玉塞寒。
红楼知有酒，谁肯学袁安。
+++无可
++++宿西岳白石院
白石上嵌空，寒云西复东。
瀑流悬住处，雏鹤失禅中。
岳壁松多古，坛基雪不通。
未能亲近去，拥褐愧相同。
+++无可
++++送僧
四海无拘系，行心兴自浓。
百年三事衲，万里一枝筇。
夜减当晴影，春消过雪踪。
白云深处去，知宿在何峰。
+++无可
++++送赞律师归嵩山（一作清江诗）
禅意归心急，山深定易安。
清贫修道苦，孝友别家难。
雪路寻溪转，花宫映岳看。
到时孤塔暮，松月向人寒。
+++无可
++++春晚喜悟禅师自琉璃上方见过
琉璃师到城，谈性外诸经。
下岭雪霜在，近人林木清。
苔痕深草履，瀑布滴铜瓶。
乐问山中事，宵言彻晓星。
+++无可
++++秋暮与诸文士集宿姚端公所居
宵清月复圆，共集侍臣筵。
独寡区中学，空论树下禅。
风多秋晚竹，云尽夜深天。
此会东西去，堪愁又隔年。
+++无可
++++客中闻从兄岛游蒲绛因寄
遥遥行李心，苍野入寒深。
吟待黄河雪，眠听绛郡砧。
差期逢缺月，访信出空林。
何处孤灯下，只闻嘹唳禽。
+++无可
++++送李长吉之任东井
江盘栈转虚，候吏拜行车。
家世维城后，官资宰邑初。
市饶黄犊卖，田蹑白云鉏。
万里千山路，何因欲寄书。
+++无可
++++宿安国简公院（一作安国寺静居法师故院）
雨后清凉境，因还欲不回。
井甘桐有露，竹迸地多苔。
幡映宫墙动，香从御苑来。
青龙旧经疏，寥落有谁开。
+++无可
++++京口别崔固
积雨晴时近，西风叶满泉。
相逢嵩岳客，共听楚城蝉。
宿馆横秋岛，归帆张远田。
别君还寂寞，不似剡中年。
+++无可
++++中秋夜陇州徐常侍座中咏月
陇城秋月满，太守待停歌。
与鹤来松杪，开烟出海波。
气笼星欲尽，光满露初多。
若遣山僧说，高明不可过。
+++无可
++++中秋江驿示韦益
莫惜三更坐，难销万里情。
同看一片月，俱在广州城。
泪逐金波满，魂随夜鹊惊。
支颐乡思断，无语到鸡鸣。
+++无可
++++中秋台看月
海雨洗烟埃，月从空碧来。
水光笼草树，练影挂楼台。
皓耀迷鲸口，晶荧失蚌胎。
宵分凭栏望，应合见蓬莱。
+++无可
++++中秋夜南楼寄友人
海月出白浪，湖光射高楼。
朗吟无绿酒，贱价买清秋。
气冷鱼龙寂，轮高星汉幽。
他乡此夜客，对酌经多愁。
+++无可
++++吊从兄岛
尽日叹沉沦，孤高碣石人。
诗名从盖代，谪宦竟终身。
蜀集重编否，巴仪薄葬新。
青门临旧卷，欲见永无因。
+++无可
++++题崔驸马林亭
宫花野药半相和，藤蔓参差惜不科。
纤草连门留径细，高楼出树见山多。
洞中避暑青苔满，池上吟诗白鸟过。
更买太湖千片石，叠成云顶绿嵾峨。
+++无可
++++送韩校书赴江西
车马东门别，扬帆过楚津。
花繁期到幕，雪在已离秦。
吟落江沙月，行飞驿骑尘。
猿声孤岛雨，草色五湖春。
折苇鸣风岸，遥烟起暮蘋。
鄱江连郡府，高兴寄何人。
+++无可
++++送姚中丞赴陕州
二陕周分地，恩除左掖臣。
门阑开幕重，枪甲下天新。
夹道行霜骑，迎风满草人。
河流银汉水，城赛铁牛神。
意气思高谢，依违许上陈。
何妨向红旆，自与白云亲。
+++无可
++++送李使君赴琼州兼五州招讨使
分竹雄兼使，南方到海行。
临门双旆引，隔岭五州迎。
猿鹤同枝宿，兰蕉夹道生。
云垂前骑失，山豁去帆轻。
雨雾蒸秋岸，浪涛震夜城。
政闲开迥阁，欹枕岛风清。
+++无可
++++送姚明府赴招义县
濠梁古县城，结束赴王程。
道路携家去，波涛隔月行。
车临芳草下，吏踏落花迎。
暮郭山遥见，春洲鸟不惊。
风烟谯国远，桑柘楚田平。
何以书能化，长淮彻海清。
+++无可
++++送杜司马再游蜀中
为客应非愿，愁成欲别时。
还游蜀国去，不惜杜陵期。
剑水啼猿在，关林转栈迟。
日光低峡口，雨势出蛾眉。
山迥逢残角，云开识远夷。
勿令双鬓发，并向锦城衰。
+++无可
++++赠王将军
勋高绝少年，分卫玉阶前。
雄勇明王重，温恭执友贤。
功书唐史满，名到虏庭偏。
剑彩浮龙影，衣香袭御烟。
搜书秋霁阁，走马夕阳田。
急兔投深草，瞋鹰下半天。
野人盈邸第，朝客醉盘筵。
位在将军列，官随宪府迁。
刻心思报国，吁气欲开边。
选帅如公议，须知少比肩。
+++无可
++++寄羽林卢大夫将军
将军直禁闱，绣服耀金羁。
羽卫九天静，英豪四塞知。
望云回朔雁，隔水射宫麋。
旧国无归思，秋堂梦战时。
门风荀氏敌，剑艺霍家推。
计日旌旄下，萧萧万马随。
+++无可
++++书事寄万年厉员外
帝城皆剧县，令尹美居东。
遂拜赵张下，暂离星象中。
拥归从北阙，送上动南宫。
举起盆中日，驱行草上风。
不惊卢犬吠，渐见夏台空。
紫禁黄山绕，沧溟素浐通。
封疆亲日月，邑里出王公。
逐盗千门启，兴祥五稼丰。
胥徒迎晓集，赋税共秋终。
条教关天道，歌谣入圣聪。
土膏寒麦覆，人海昼尘蒙。
廨宇松连翠，朝街日散红。
文场新桂茂，粉署旧兰崇。
留客把盈爵，抽毫咏早鸿。
前驺潘岳贵，故里邵平穷。
劝隐莲峰久，期耕树谷同。
凫飞将去叶，剑气尚埋丰。
何必华阴土，方垂拂拭功。
+++无可
++++小雪
片片互玲珑，飞扬玉漏终。
乍微全满地，渐密更无风。
集物圆方别，连云远近同。
作膏凝瘠土，呈瑞下深宫。
气射重衣透，花窥小隙通。
飘秦增旧岭，发汉揽长空。
迥冒巢松鹤，孤鸣穴岛虫。
过三知腊尽，盈尺贺年丰。
委积休闻竹，稀疏渐见鸿。
盖沙资澶漫，洒海助冲融。
草木潜加润，山河更益雄。
因知天地力，覆育有全功。
+++无可
++++和宾客相国咏雪诗
近腊千岩白，迎春四气催。
云阴连海起，风急度山来。
尽日隋堤絮，经冬越岭梅。
艳疑歌处散，轻似舞时回。
道蕴诗传丽，相如赋骋才。
霁添松筱媚，寒积蕙兰猜。
暗涨宫池水，平封辇路埃。
烛龙初照耀，巢鹤乍裴回。
檐日琼先挂，墙风粉旋摧。
五门环玉垒，双阙对瑶台。
绮席陵寒坐，珠帘远曙开。
灵芝霜下秀，仙桂月中栽。
卷幌书千帙，援琴酒百杯。
垂休编太史，呈瑞表中台。
皓夜迷三径，浮光彻九垓。
兹辰是丰岁，歌咏属良哉。
+++无可
++++中秋夜君山脚下看月
汹涌吹苍雾，朦朣吐玉盘。
雨师清滓秽，川后扫波澜。
气射繁星灭，光笼八表寒。
来驱云涨晚，路上碧霄宽。
熠耀游何在，蟾蜍食渐难。
棹飞银电碎，林映白虹攒。
水魄连空合，霜辉压树干。
夜深高不动，天下仰头看。
+++无可
++++哭张籍司业
先生抱衰疾，不起茂陵间。
夕临诸孤少，荒居吊客还。
遗文禅东岳，留语葬乡山。
多雨铭旌故，残灯素帐闲。
乐章谁与集，垄树即堪攀。
神理今难问，予将叫帝关。
+++无可
++++寄题庐山二林寺
庐岳东南秀，香花惠远踪。
名齐松岭峻，气比沃州浓。
积岫连何处，幽崖越几重。
双流湓隐隐，九派棹憧憧。
山限东西寺，林交旦暮钟。
半天倾瀑溜，数郡见炉峰。
岩并金绳道，潭分玉像容。
江微匡俗路，日杲晋朝松。
棕径新苞拆，梅篱故叶壅。
岚光生叠砌，霞焰发高墉。
窗籁虚闻狖，庭烟黑过龙。
定僧仙峤起，逋客虎溪逢。
濩落垂杨户，荒凉种杏封。
塔留红舍利，池吐白芙蓉。
画壁披云见，禅衣对鹤缝。
喧经泉滴沥，没履草丰茸。
翠窦欹攀乳，苔桥侧杖筇。
探奇盈梦想，搜峭涤心胸。
冥奥终难尽，登临惜未从。
上方薇蕨满，归去养乖慵。
+++无可
++++御沟水
鉴禁疏云数道开，垂风岸柳拂青苔。
银波玉沫空池去，曾历千岩万壑来。
+++无可
++++中秋月彩如昼，寄上南海从翁侍御
海静天高景气殊，鲸睛失彩蚌潜珠。
不知今夜越台上，望见瀛洲方丈无。

++下卷八百一十五
  
+++皎然
++++奉酬于中丞使君郡斋卧病见示一首
宿昔祖师教，了空无不可。
枯槁未死身，理心寄行坐。
仁公施春令，和风来泽我。
生成一草木，大道无负荷。
论入空王室，明月开心胸。
性起妙不染，心行寂无踪。
若非禅中侣，君为雷次宗。
比闻朝端名，今贻郡斋作。
真思凝瑶瑟，高情属云鹤。
抉得骊龙珠，光彩曜掌握。
若作诗中友，君为谢康乐。
盘薄西山气，贮在君子衿。
澄澹秋水影，用为字人心。
群物如凫鹥，游翱爱清深。
格居第一品，高步凌前躅。
精义究天人，四坐听不足。
伊昔柳太守，曾赏汀洲蘋。
如何五百年，重见江南春。
公每省往事，咏歌怀昔辰。
以兹得高卧，任物化自淳。
还因访禅隐，知有雪山人。
+++皎然
++++赠李中丞洪一首
深沈阃外略，奕世当荣寄。
地裂大将封，家传介珪瑞。
至今漳河俗，犹受仁人赐。
公初镇惟邢，决胜无精兵。
重围逼大敌，六月守孤城。
政用仁恕立，恩由赏罚明。
遂令麾下士，感德不顾生。
于时闻王师，诸将兵颇黩。
天子狩南汉，烟尘满函谷。
纯臣独耿介，下士多反覆。
明公仗忠节，一言感万夫。
物性如蒺藜，化作春兰敷。
见说金被烁，终期玉有瑜。
移官万里道，君子情何如。
伊昔避事心，乃是方袍客。
顿了空王旨，仍高致君策。
安知七十年，一朝值宗伯。
言如及清风，醒然开我怀。
宴息与游乐，不将衣褐乖。
海底取明月，鲸波不可度。
上有巨蟒吞，下有毒龙护。
一与吾师言，乃于中心悟。
咄哉冥冥子，胡为自尘污。
+++皎然
++++杼山禅居寄赠东溪吴处士冯一首
青云何润泽，下有贤人隐。
路入菱湖深，迹与黄鹤近。
野风吹白芷，山月摇清轸。
诗祖吴叔庠，致君名不尽。
身当青山秀，文体多郢声。
澄澈湘水碧，泬寥楚山青。
时人格不同，至今罕知名。
昔贤敦师友，此道君独行。
既得庐霍趣，乃高雷远情。
别时春风多，扫尽雪山雪。
为君中夜起，孤坐石上月。
悠然遗尘想，邈矣达性说。
故人不在兹，幽桂惜未结。
+++皎然
++++妙喜寺高房期灵澈上人不至，重招之一首
晨起峰顶心，怀人望空碧。
扫雪开寺门，洒水净僧席。
言笑形外阻，风仪想中觌。
驰心惊叶动，倾耳闻泉滴。
岂虑咆虎逢，乍疑崩湍隔。
前期或不顾，知尔隳常格。
如今谁山下，秋霖步淅沥。
吾亦聊自得，行禅荷轻策。
松声畅幽情，山意导遐迹。
举目无世人，题诗足奇石。
贫山何所有，特此邀来客。
+++皎然
++++奉和薛员外谊赠汤评事衡反招隐之迹兼见寄十二韵
喜友称高儒，旷怀美无度。
近为东田诱，遂耽西山趣。
庭有介隐心，得无云泉误。
府公中司贵，频贻咫尺素。
郡佐仙省高，亦赠琼瑶句。
诮兹长往志，纡彼独游步。
禅子方外期，梦想山中路。
艰难亲稼穑，晨夕苦烟雾。
曷若孟尝门，日荣国士遇。
铿锵聆绮瑟，攀折迩琼树。
幽践随鹿麋，久期怨蟾兔。
情同不系舟，有迹道所恶。
+++皎然
++++答黎士曹黎生前适越后之楚
楚木纷如麻，高松自孤直。
愿得苦寒枝，与君比颜色。
故乡眇天末，羁旅沧江隅。
委质在忠信，苦心无变渝。
何繇表名义，赠君金辘轳。
何以美知才，投我悬黎珠。
遽为千里别，南风思越绝。
爱君随海鸥，倚棹宿沙月。
不栖恶木上，肯蹈巴蛇穴。
一上萧然峰，拟踪幽人辙。
晨兴独西望，郢水期溯沿。
夜到洞庭月，秋经云梦天。
黎生知吾道，此地不潸然。
欲寄楚人住，学拏渔子船。
奈何北风至，搅我窗中弦。
游子动归思，江蓠亦绵绵。
箧中封禅书，欲献无由缘。
岂乏晨风翼，翻飞到日边。
+++皎然
++++答豆卢次方
吾爱道交论，为高贵世名。
昔称柴桑令，今闻豆卢生。
彼生清淮气，独钟文中彩。
近作公宴诗，如逢何柳在。
吾用古人耳，采君四坐珍。
贤士胜朝晖，温温无冬春。
朝晖烁我肌，贤士清我神。
微尔与云鹄，幽怀何由申。
别来秋风至，独坐楚山碧。
高月当清冥，禅心正寂历。
增波徒相骇，人远情不隔。
有书遗琼什，以代貂襜褕。
风教凌越绝，声名掩吴趋。
悬璧安可酬，徙倚还踟蹰。
+++皎然
++++答苏州韦应物郎中
诗教殆沦缺，庸音互相倾。
忽观风骚韵，会我夙昔情。
荡漾学海资，郁为诗人英。
格将寒松高，气与秋江清。
何必邺中作，可为千载程。
受辞分虎竹，万里临江城。
到日扫烦政，况今休黩兵。
应怜禅家子，林下寂无营。
迹隳世上华，心得道中精。
脱略文字累，免为外物撄。
书衣流埃积，砚石驳藓生。
恨未识君子，空传手中琼。
安可诱我性，始愿愆素诚。
为无鸑鷟音，继公云和笙。
吟之向禅薮，反愧幽松声。
+++皎然
++++答郑方回
独禅外念入，中夜不成定。
顾我憔悴容，泽君阳春咏。
词贞思且逸，琼彩何晖映。
如聆云和音，况睹声名盛。
琴语掩为闻，山心声宜听。
是时寒光澈，万境澄以净。
高秋日月清，中气天地正。
远情偶兹夕，道用增寥夐。
思君处虚空，一操不可更。
时美城北徐，家承谷口郑。
轩车未有辙，蒿兰且同径。
庄生诫近名，夫子罕言命。
是以耕楚田，旷然殊独行。
萎蕤鸾凤彩，特达珪璋性。
通隐嘉黄绮，高儒重荀孟。
世污我未起，道蹇吾犹病。
逸翮思冥冥，潜鳞乐游泳。
宗师许学外，恨不逢孔圣。
说诗迷颓靡，偶俗伤趋竞。
此道谁共诠，因君情欲罄。
+++皎然
++++答俞校书冬夜
夜闲禅用精，空界亦清迥。
子真仙曹吏，好我如宗炳。
一宿觌幽胜，形清烦虑屏。
新声殊激楚，丽句同歌郢。
遗此感予怀，沈吟忘夕永。
月彩散瑶碧，示君禅中境。
真思在杳冥，浮念寄形影。
遥得四明心，何须蹈岑岭。
诗情聊作用，空性惟寂静。
若许林下期，看君辞簿领。
+++皎然
++++妙喜寺达公禅斋寄李司直公孙、房都曹德裕…四十二韵
我祖传六经，精义思朝彻。
方舟颇周览，逸书亦备阅。
墨家伤刻薄，儒氏知优劣。
弱植庶可凋，苦心未尝辍。
中年慕仙术，永愿传其诀。
岁驻若木景，日餐琼禾屑。
婵娟羡门子，斯语岂徒设。
天上生白榆，葳蕤信好折。
实可反柔颜，花堪养玄发。
求之性分外，业弃金亦竭。
药化成白云，形凋辞素穴。
一闻西天旨，初禅已无热。
涓子非我宗，然公有真诀。
却寻丘壑趣，始与缨绂别。
野饭敌膏粱，山楹代藻棁。
与君北岩侣，游寓日常昳。
静对春谷泉，晴披阳林雪。
境清觉神王，道胜知机灭。
诣寂长杳冥，忘归暂采撷。
物生岂有心，丽容俟予别。
桂子何蓂苓，琪葩亦皎洁。
此木生意高，亦与众芳列。
赏墨识屡换，省躬悟弥切。
微尚若不亏，足以全吾节。
北风吹蕙带，萧寥闻蜻蛚。
宿昔庐峰期，流芳已再歇。
不有清屏鉴，使我商弦绝。
愿寄千里心，月高不可掇。
优游邦之直，远矣踵前烈。
立俗忘毁誉，遇物遗巧拙。
真气独翛然，轩裳讵能绁。
都曹风韵整，纲纪信明决。
于交必倾写，立行岂矜伐。
政与清渭同，分流自澄澈。
裴侯资亮直，中诚岂徒说。
比明义，清士愿交结。
温温躬珪彩，终始声不缺。
颜生炯介士，有志不可越。
仗义冒险难，持操去淄涅。
世论高二贤，贤贤继前哲。
四子遭明盛，裒然皆秀杰。
理名虽殊迹，悟道宁异辙。
爱尔竹柏姿，为予寒不折。
+++皎然
++++遥酬袁使君高春暮行县，过报德寺见怀
江春行求瘼，偶与真境期。
见说三陵下，前朝开佛祠。
停舟仰丽刹，绣组发香墀。
咫尺空界色，天人花落时。
盛游限羸疾，悚踊瞻旌旗。
峰翠羡闲步，松声入遥思。
素高淮阳理，况负东山姿。
迨此一登览，深情见新诗。
+++皎然
++++冬日遥和卢使君幼平、綦毋居士游法华寺高顶临湖亭
仁坊标绝境，廉守蹑高踪。
天晓才分刹，风传欲尽钟。
城中归路远，湖上碧山重。
水照千花界，云开七叶峰。
寒芳艾绶满，空翠白纶浓。
逸韵知难继，佳游恨不逢。
仍闻抚禅石，为我久从容。
+++皎然
++++秋日遥和卢使君游何山寺宿敡上人房论涅槃经义
江郡当秋景，期将道者同。
迹高怜竹寺，夜静赏莲宫。
古磬清霜下，寒山晓月中。
诗情缘境发，法性寄筌空。
翻译推南本，何人继谢公。
+++皎然
++++酬秦山人系题赠
出斋步杉影，手自开禅扉。
花满不污地，云多从触衣。
思山石藓净，款客露葵肥。
果得宗居士，论心到极微。
+++皎然
++++奉酬袁使君高寺院新亭对雨（其亭即使君所创）
兹亭迹素浅，胜事并随公。
法界飘香雨，禅窗洒竹风。
浮烟披夕景，高鹤下秋空。
冥寂四山久，宁期此会同。
+++皎然
++++奉酬颜使君真卿见过郭中寺寺无山水之赏…以答焉
州西柳家寺，禅舍隐人间。
证性轻观水，栖心不买山。
履声知客贵，云影悟身闲。
彦会前贤事，方今可得攀。
+++皎然
++++酬乌程杨明府华雨后小亭对月见呈
夜凉喜无讼，霁色摇闲情。
暑退不因雨，陶家风自清。
凝弦停片景，发咏静秋声。
何事禅中隐，诗题忽记名。
+++皎然
++++自苏州访医回酬卢士关判官见赠
寻医初疾理，忽忆故山云。
远访桑公子，还依柳使君。
周旋承惠爱，佩服比兰薰。
从事因高唱，秋风起处闻。
+++皎然
++++题沈道士新亭
何处好攀跻，新亭俯旧溪。
坐中千里近，檐下四山低。
小浦依林曲，回塘绕郭西。
桃花春满地，归路莫相迷。
+++皎然
++++送卢仲舒移家海陵
世故多离散，东西不可嗟。
小秦非本国，楚塞复移家。
海岛无邻里，盐居少物华。
山中吟夜月，相送在天涯。
+++皎然
++++陪卢使君登楼送方巨之还京
万里汀洲上，东楼欲别离。
春风潮水漫，正月柳条寒。
旅逸逢渔浦，清高爱鸟冠。
云山宁不起，今日向长安。
+++皎然
++++同裴录事楼上望
退食高楼上，湖山向晚晴。
桐花落万井，月影出重城。
水竹凉风起，帘帏暑气清。
萧萧独无事，因见莅人情。
+++皎然
++++寓兴
天下生白榆，白榆直上连天根。
高枝不知几万丈，世人仰望徒攀援。
谁能上天采其子，种向人间笑桃李。
因问老仙求种法，老仙咍我愚不答。
始知此道无所成，还如瞽夫学长生。

+++皎然
++++寄常一上人
雁塞五山临汗漫，云州一路出青冥。
何因请住嘉祥寺，内史新修湖上亭。
+++皎然
++++送秘上人游京
共君方异路，山伴与谁同。
日冷行人少，时清古镇空。
暖瓶和雪水，鸣锡带江风。
撩乱终南色，遥应入梦中。
+++皎然
++++赋得啼猿送客
万里巴江外，三声月峡深。
何年有此路，几客共沾襟。
断壁分垂影，流泉入苦吟。
凄凉离别后，闻此更伤心。
+++皎然
++++南楼望月
夜月家家望，亭亭爱此楼。
纤云溪上断，疏柳影中秋。
渐映千峰出，遥分万派流。
关山谁复见，应独起边愁。
+++皎然
++++寻陆鸿渐不遇
移家虽带郭，野径入桑麻。
近种篱边菊，秋来未著花。
扣门无犬吠，欲去问西家。
报道山中去，归时每日斜。
+++皎然
++++怀旧山（一作沧浩诗，题云留别嘉兴知己）
一坐西林寺，从来未下山。
不因寻长者，无事到人间。
宿雨愁为客，寒花笑未还。
空怀旧山月，童子念经闲。
+++皎然
++++宿吴匡山破寺
双峰百战后，真界满尘埃。
蔓草缘空壁，悲风起故台。
野花寒更发，山月暝还来。
何事池中水，东流独不回。
+++皎然
++++九月十日
爱杀柴桑隐，名溪近讼庭。
扫沙开野步，摇舸出闲汀。
宿简邀诗伴，馀花在酒瓶。
悠然南望意，自有岘山情。
+++皎然
++++秋晚宿破山寺
秋风落叶满空山，古寺残灯石壁间。
昔日经行人去尽，寒云夜夜自飞还。
+++皎然
++++青阳上人院说金陵故事
君说南朝全盛日，秣陵才子更多人。
千年秋色古池馆，谁见齐王西邸春。
+++皎然
++++送僧之京师
绵绵渺渺楚云繁，万里西归望国门。
禅子初心易凄断，秋风莫上少陵原。
+++皎然
++++送许丞还洛阳
剡茗情来亦好斟，空门一别肯沾襟。
悲风不动罢瑶轸，忘却洛阳归客心。
+++皎然
++++题湖上草堂
山居不买剡中山，湖上千峰处处闲。
芳草白云留我住，世人何事得相关。
+++皎然
++++酬李司直纵诸公冬日游妙喜寺题照、昱二上人房…述
达贤贵贞隐，常惧迹不灭。
遂与永公期，遗身坐林樾。
华轩何辚辚，为我到幽绝。
心境寒草花，空门青山月。
潘生独不见，清景屡盈缺。
林下常寂寥，人间自离别。
何时解轻佩，来税丘中辙。
+++皎然
++++赠乌程李明府伯宜、沈兵曹仲昌
水国苦凋瘵，东皋岂遗黍。
云阴无尽时，日出常带雨。
昨夜西溪涨，扁舟入檐庑。
野人同鸟巢，暴客若蜂聚。
岁晏无斗粟，寄身欲何所。
空羡鸾鹤姿，翩翩自轻举。
+++皎然
++++奉酬颜使君真卿、王员外圆宿寺兼送员外使回
鲁公邀省客，贫寺人过少。
锦帐惟野花，竹屏有窗筱。
朝行石色净，夜听泉声小。
释事情已高，依禅境无扰。
超遥长路首，怅望空林杪。
离思从此生，还将此心了。
+++皎然
++++杼山上峰和颜使君真卿、袁侍御五韵赋得印字…之会
道情寄远岳，放旷临千仞。
香路延绛驺，华泉写金印。
日欹诸天近，雨过三华润。
留客云外心，忘机松中韵。
灵嘉早晚期，为布东山信。
+++皎然
++++同薛员外谊喜雨诗兼上杨使君
积旱忽飞澍，烝民心亦倾。
郊云不待族，雨色飞江城。
燋稼濯又发，败荷滋更荣。
时随雾縠重，乍集柳丝轻。
一宿恐鱼飞，数朝征鹳鸣。
毒暑澄为冷，高尘涤还清。
乃知阴骘数，制在造化情。
及此接欢贺，临风闻颂声。
+++皎然
++++南湖春泛有客自北至说友人岑元…叙相思之志以寄焉
故人隔楚水，日夕望芳洲。
春草思眇眇，征云暮悠悠。
心期无形影，迹旷成阻修。
有客江上至，知君佐雄州。
铿锵佩苍玉，躞蹀驱绛驺。
伊昔中峰心，从来非此流。
资予长生诀，希彼高山俦。
此情今如何，宿昔师吾谋。
别年谒禅老，更添石室筹。
深见人间世，飘如水上沤。
蝉号齐王邸，月苦隋帝楼。
声华尽冥寞，麋鹿徒呦呦。
我有一字教，坐然遗此忧。
何烦脱珪组，不用辞王侯。
只在名位中，空门兼可游。
+++皎然
++++同薛员外谊久旱感怀寄兼呈上杨使君
皇天鉴不昧，愐想何亢极。
丝雨久愆期，绮霞徒相惑。
阴云舒又卷，濯枝安可得。
涸井不累瓶，干溪一凭轼。
赤地芳草死，飙尘惊四塞。
戎冠夜刺闺，民荒岁伤国。
赖以王猷盛，中原无凶慝。
杨公当此晨，省灾常旰食。
独感下堂雨，偏嘉越境域。
秋郊天根见，我疆看稼穑。
请回云汉诗，为君歌乐职。
+++皎然
++++兵后早春登故鄣南楼望昆山寺白鹤观示清道人并沈道士
新阳故楼上，眇眇伤遐眷。
违世情易忘，羁时得无倦。
春归华柳发，世故陵谷变。
扰扰陌上心，悠悠梦中见。
苍林有灵境，杳映遥可羡。
春日倚东峰，华泉落西甸。
钟声在空碧，幡影摇葱蒨。
缅想山中人，神期如会面。
别离芳月积，岐路浮云偏。
正□入空门，仙君依苦县。
隳形舍簪绂，烹玉思精炼。
事外宜我心，人间岂予恋。
身遗世自薄，道胜名必贱。
耳目何所娱，白云与黄卷。
+++皎然
++++酬乌程杨明府华将赴渭北对月见怀
释印及秋夜，身闲境亦清。
风襟自潇洒，月意何高明。
闻说武安君，万里驱妖精。
开府集秀士，先招士林英。
晋家用元凯，亦是鲁诸生。
北望抚长剑，感君知已行。
边尘昏玉帐，杀气凝金镫。
大敌折齐俎，一书下聊城。
翻飞青云路，宿昔沧洲情。
+++皎然
++++酬邢端公济春日苏台有呈袁州李使君…辛阳王三侍御
大贤当佐世，尧时难退身。
如何丹霄侣，却在沧江滨。
柳色变又遍，莺声闻亦频。
赖逢宜春守，共赏南湖春。
营道知止足，饰躬无缁磷。
家将诗流近，迹与禅僧亲。
放旷临海门，翱翔望云津。
虽高空王说，不久山中人。
+++皎然
++++奉和裴使君清春夜南堂听陈山人弹白雪
春宵凝丽思，闲坐开南围。
郢客弹白雪，纷纶发金徽。
散从天上至，集向琼台飞。
弦上凝飒飒，虚中想霏霏。
通幽鬼神骇，合道精鉴稀。
变态风更入，含情月初归。
方知阮太守，一听识其微。
+++皎然
++++答孟秀才
羸疾依小院，空闲趣自深。
蹑苔怜静色，扫树共芳阴。
物外好风至，意中佳客寻。
虚名谁欲累，世事我无心。
投赠荷君芷，馨香满幽襟。
+++皎然
++++酬崔侍御见赠
买得东山后，逢君小隐时。
五湖游不厌，柏署迹如遗。
市隐何妨道，禅栖不废诗。
与君为此说，长破小乘疑。
+++皎然
++++赠柳喜得嵩山法门自号嵩山老（一作赠柳先生）
一见嵩山老，吾生恨太迟。
问君年几许，曾出上皇时。
+++皎然
++++酬李补阙纾
不住东林寺，云泉处处行。
近臣那得识，禅客本无名。
+++皎然
++++湖南兰若示大乘诸公
未到无为岸，空怜不系舟。
东山白云意，岁晚尚悠悠。
+++皎然
++++兵后经永安法空寺寄悟禅师（其寺贼所焚）
常说人间法自空，何言出世法还同。
微踪旧是香林下，馀烬今成火宅中。
后夜池心生素月，春天树色起悲风。
吾知世代相看尽，谁悟浮生似影公。
+++皎然
++++春日杼山寄赠李员外纵
南山唯与北山邻，古树连拳伴我身。
黄鹤有心多不住，白云无事独相亲。
闲持竹锡深看水，懒系麻衣出见人。
欲掇幽芳聊赠远，郎官那赏石门春。
+++皎然
++++酬秦山人赠别二首
知君高隐占贤星，卷叶时时注佛经。
姓被名公题旧里，诗将丽句号新亭。
来观新月依清室，欲漱香泉护触瓶。
我有主人江太守，如何相伴住禅灵。
谁知卧病不妨禅，迹寄诗流性似偏。
叶示黄金童子爱，书题青字古人传。
时高独鹤来云外，每羡闲花在眼前。
对此留君还欲别，应思石瀃访春泉。
+++皎然
++++山居示灵澈上人
晴明路出山初暖，行踏春芜看茗归。
乍削柳枝聊代札，时窥云影学裁衣。
身闲始觉隳名是，心了方知苦行非。
外物寂中谁似我，松声草色共无机。
+++皎然
++++遥和康录事李侍御萼小寒食夜重集康氏园林
习家寒食会何频，应恐流芳不待人。
已爱治书诗句逸，更闻从事酒名新。
庭芜暗积承双履，林花雷飞洒幅巾。
谁见柰园时节共，还持绿茗赏残春。
+++皎然
++++释裴循春愁
蝶舞莺歌喜岁芳，柳丝袅袅蕙带长。
江南春色共君有，何事君心独自伤。
+++皎然
++++西白溪期裴方舟不至
望君不见复何情，野草闲云处处生。
应向秦时武陵路，花间寂历一人行。
+++皎然
++++劳山忆栖霞寺道素上人久期不至
远寺萧萧独坐心，山情自得趣何深。
泉声稍滴芙蓉漏，月影才分鹦鹉林。
满地云轻长碍屣，绕松风近每吹襟。
贪闲不记前心偈，念别聊为出世吟。
更待花开遍山雪，山山相似若为寻。

+++皎然
++++酬秦山人出山见呈
手携酒榼共书帏，回语长松我即归。
若是出山机已息，岭云何事背君飞。
+++皎然
++++酬秦山人见寻
左右香童不识君，担簦访我领鸥群。
山僧待客无俗物，唯有窗前片碧云。
+++皎然
++++宿法华寺简灵澈上人
至道无机但杳冥，孤灯寒竹自青荧。
不知何处小乘客，一夜风来闻诵经。
+++皎然
++++潜别离
乌头虽黑白有时，唯有潜离与暗别，彼此甘心无后期。

++下卷八百一十六
  
+++皎然
++++奉酬袁使君高春游鶺鴒峰兰若见怀
鶺鴒中峰近，高奇古人遗。
常欲乞此地，养松挂藤丝。
昨闻双旌出，一川花满时。
恨无翔云步，远赴关山期。
跻险与谁赏，折芳应自怡。
遥知忘归趣，喜得春景迟。
已见郢人唱，新题石门诗。
+++皎然
++++答裴济从事
迟迟云鹤意，奋翅知有期。
三秉纲纪局，累登清白资。
应怀青塘居，蕙草没前墀。
旧月照秋水，废田留故陂。
至今高风在，为君吹桂枝。
昨逢洞庭客，果得故人诗。
何异王内史，来招道林师。
欲携山侣出，难与白云辞。
+++皎然
++++白云上人精舍寻杼山禅师兼示崔子向何山道上人
望远涉寒水，怀人在幽境。
为高皎皎姿，及爱苍苍岭。
果见栖禅子，潺湲灌真顶。
积疑一念破，澄息万缘静。
世事花上尘，惠心空中境。
清闲诱我性，遂使肠虑屏。
许共林客游，欲从山王请。
木栖无名树，水汲忘机井。
持此一日高，未肯谢箕颍。
夕霁山态好，空月生俄顷。
识妙聆细泉，悟深涤清茗。
此心谁得失，笑向西林永。
+++皎然
++++酬薛员外谊苦热行见寄
六月金数伏，兹辰日在庚。
炎曦烁肌肤，毒雾昏性情。
安得奋轻翮，超遥出云征。
不知天地心，如何匠生成。
火德烧百卉，瑶草不及荣。
省客当此时，忽贻怀中琼。
捧玩烦袂涤，啸歌美风生。
迟君佐元气，调使四序平。
中令霜不祓，大馀气常贞。
江南诗骚客，休吟苦热行。
+++皎然
++++采实心竹杖寄赠李萼侍御
竹杖裁碧鲜，步林赏高直。
实心去内矫，全节无外饰。
行药聊自持，扶危资尔力。
初生在榛莽，孤秀岂封殖。
干雪不死枝，赠君期君识。
+++皎然
++++酬薛员外谊见戏一首
方知正始作，丽掩碧云诗。
文彩盈怀袖，风规发咏思。
遗弓逢大敌，摩垒怯偏师。
频有移书让，多惭系组迟。
浅才迂且拙，虚誉喜还疑。
犹倚披沙鉴，长歌向子期。
+++皎然
++++奉酬李中丞洪湖州西亭即事见寄兼呈吴冯处士…长史
爱君溪上住，迟月开前扃。
山火照书卷，野风吹酒瓶。
为谁留此物，意在眼中青。
樵子逗烟墅，渔翁宿沙汀。
主人非楚客，莫谩讥独醒。
宿昔邢城功，道高心已冥。
贪将到处士，放醉乌家亭。
+++皎然
++++苕溪草堂自大历三年夏新营洎秋及春…四十三韵
万虑皆可遗，爱山情不易。
自从东溪住，始与人群隔。
应物非宿心，遗身是吾策。
先民崆峒子，沦景事金液。
绮里犹近名，於陵未泯迹。
吾师逆流教，禅隐殊古昔。
洗足临潺湲，销声寄松柏。
缃荷采堪服，柔草持可席。
道心制野猿，法语授幽客。
境净万象真，寄目皆有益。
原上无情花，山中听经石。
竹生自萧散，云性常洁白。
却见羁世人，远高摩霄翮。
达贤观此意，烦想遂冰蘖。
伊予战苦胜，览境情不溺。
智以动念昏，功由无心积。
形骸尔何有，生死谁所戚。
为与胜悟冥，不忧颓龄迫。
春风自骀荡，禅地常阒寂。
掷札成柳枝，溉瓶养泉脉。
道人知止足，盥漱聊自适。
学外见古贤，颇令我心惕。
眇绵云官世，梦幻羽陵籍。
鬼箓徒相矜，九原谁家宅。
俗情封浅近，至理昧尧跖。
蹈善嗟沈冥，履仁伤堙厄。
匠心圣亦尤，攻异天见责。
试以慧眼观，斯言谅可觌。
外事非吾道，忘缘倦所历。
中宵废耳目，形静神不役。
色天夜清迥，花漏时滴沥。
东风吹杉梧，幽月到石壁。
此中一悟心，可与千载敌。
故交徒好我，筐中无咫尺。
潘生入空门，祖师传秘赜。
汤子自天德，精诣功不僻。
放世与成名，两图在所择。
吾高鸱夷子，身退无瑕摘。
吾嘉鲁仲连，功成弃珪璧。
二贤兼彼才，晚节何感激。
不然作山计，改服我下泽。
君隳元亮冠，我脱潜师屐。
倚卧高松根，共逃金闺籍。
+++皎然
++++答裴集、阳伯明二贤各垂赠二十韵今以一章用酬两作
知音如琼枝，天生为予有。
攀折若无阶，何殊天上柳。
裴生清通嗣，阳子盛德后。
诗名比元长，赋体凌延寿。
珠生骊龙颔，或生灵蛇口。
何似双琼章，英英曜吾手。
白日不可污，清源肯容垢。
持此山上心，待君忘情友。
且伴丘壑赏，未随名宦诱。
坐石代琼茵，制荷捐艾绶。
清宵集我寺，烹茗开禅牖。
发论教可垂，正文言不朽。
白云供诗用，清吹生座右。
不嫌逸令醉，莫试仙壶酒。
皎皎寻阳隐，千年可为偶。
一从汉道平，世事无纷纠。
星文齐七政，天轴明二斗。
召士扬弓旌，知君在林薮。
莫学颍阳子，请师高山叟。
出处藩我君，还来会厓阜。
+++皎然
++++答豆卢居士春夜游东园见怀
春意赏不足，承夕步东园。
事表精虑远，月中华木繁。
开襟寄清景，遐想属空门。
安得纚芳屣，看君幽径萱。
+++皎然
++++寄崔万芳夔
气杀高隼击，惜芳步寒林。
风摇苍琅根，霜剪荍𦾾心。
归思忽眇眇，佳气亦沉沉。
我身岂遐远，如隔湘汉深。
事迩智莫及，愿乖情不任。
迟君忘言侣，一笑开吾襟。
+++皎然
++++访朱放山人
野人未相识，何处异乡隔。
昨逢云阳信，教向云阳觅。
空闻天上风，飘飖不可觌。
应非矍铄翁，或是沧浪客。
早晚从我游，共携春山策。
+++皎然
++++晚冬废溪东寺怀李司直纵
废溪无人迹，益见离思深。
归来始昨日，恍惚惊岁阴。
清想属遥夜，圆景当空林。
宿昔月未改，何如故人心。
游从间芳趾，摇落栖寒岑。
眇眇湖上别，含情初至今。
道流安寂寞，世路倦岖嶔。
此意欲谁见，怀贤独难任。
徽声反冥默，夕籁何哀吟。
禅念破离梦，吾师诫援琴。
耿耿已及旦，曷由开此襟。
幽期谅未偶，胜境徒自寻。
安得西归云，因之传素音。
+++皎然
++++兵后与故人别，予西上，至今在扬楚，因有是寄
日月不相待，思君魂屡惊。
草玄寄扬子，作赋得芜城。
温温独游迹，遥遥相望情。
淮上春草歇，楚子秋风生。
辟士天下尽，君何独屏营。
运开应佐世，业就可成名。
谁借楚山住，年年事耦耕。
+++皎然
++++因游支硎寺寄邢端公
大厦资多士，抡材得豫章。
清门推问望，早岁骋康庄。
作用方开物，声名久擅场。
丹延分塞郡，宿昔领戎行。
始驭屏星乘，旋阴蔽茀棠。
朝端瞻鹗立，关右仰鹰扬。
威令兼宁朔，英声重护羌。
三军成父子，杂虏避封疆。
身执金吾贵，时遭宝运昌。
雍容持汉槊，肃穆卫周堂。
排难知臣节，攻疑定国章。
一言明大义，千载揖休光。
践职勋庸列，修躬志行彰。
优游应慕陆，止足定师张。
中扆怀殊政，南州伫小康。
仁为桂江雨，威是柏台霜。
謇谔言无隐，公忠祸不防。
谴深辞紫禁，恩在副朱方。
切玉锋休淬，垂天翅罢翔。
论文征贾马，述隐许求羊。
肘后看金碧，腰间笑水苍。
诗题白羽扇，酒挈绿油囊。
旷达机何有，深沈器莫量。
时应登古寺，佳趣在春冈。
止水平香砌，鲜云满石床。
山情何寂乐，尘世自飞扬。
已遇炉峰社，还思缉蕙房。
外心亲地主，内学事空王。
花会宜春浅，禅游喜夜凉。
高明依月境，萧散蹑庭芳。
得道殊秦佚，隳名似楚狂。
馀生于此足，不欲返韶阳。
+++皎然
++++同诸公奉侍祭岳渎使大理卢幼平自会稽回经平望…不至
望祀崇周典，皇华出汉庭。
紫泥颁会计，玄酒荐芳馨。
圣虑多虔肃，斋心合至灵。
占祥刊史竹，筮日数尧蓂。
礼秩加新命，朝章笃理刑。
敷诚通北阙，遗爱在南亭。
苕水思曾泛，矶山忆重经。
清风门客仰，佳颂国人听。
攀桂留卿月，征文待使星。
春郊回驷牡，遥识故林青。
+++皎然
++++早秋桐庐思归示道谚上人
桐江秋信早，忆在故山时。
静夜风鸣磬，无人竹扫墀。
猿来触净水，鸟下啄寒梨。
可即关吾事，归心自有期。
+++皎然
++++劳劳山居寄呈吴处士
山事由来别，只应中老身。
寒园扫绽栗，秋浪拾干薪。
领鹤闲书竹，夸云笑向人。
俗家相去远，野水作东邻。
+++皎然
++++寄报德寺从上人（鼓吹山在寺西）
宗流许身子，物表养高闲。
空色清凉寺，秋声鼓吹山。
看心水磬后，行道雨花间。
七叶翻章句，时时启义关。
+++皎然
++++山中月夜寄无锡长官
湖上凉风早，双峰月色秋。
遥知秣陵令，今夜在西楼。
别叶萧萧下，含霜处处流。
如何共清景，异县不同游。
+++皎然
++++奉贺颜使君真卿二十八郎隔绝自河北远归
相失值氛烟，才应掌上年。
久离惊貌长，多难喜身全。
比信尚书重，如威太守怜。
满庭看玉树，更有一枝连。
+++皎然
++++题湖上兰若示清会上人
峰心惠忍寺，嵊顶谢公山。
何似南湖近，芳洲一亩间。
意中云木秀，事外水堂闲。
永日无人到，时看独鹤还。
+++皎然
++++秋宵书事寄吴凭处士
真性在方丈，寂寥无四邻。
秋天月色正，清夜道心真。
大梦观前事，浮名悟此身。
不知庭树意，荣落感何人。
+++皎然
++++题山壁示道维上人
独居何意足，山色在前门。
身野长无事，心冥自不言。
闲行数乱竹，静坐照清源。
物外从知少，禅徒不耐烦。
+++皎然
++++晚秋登佛川南峰怀裴例
登岭望落日，眇然伤别魂。
亭皋秋色遍，游子在荆门。
世故东西客，山空断续猿。
此心谁复见，寂寞偶芳荪。
+++皎然
++++访陆处士羽（一作访陆羽处士不遇）
太湖东西路，吴主古山前。
所思不可见，归鸿自翩翩。
何山赏春茗，何处弄春泉。
莫是沧浪子，悠悠一钓船。
+++皎然
++++酬李侍御萼题看心道场赋以眉毛肠心牙等五字（得牙字）
我法从谁悟，心师是贯花。
三尘观种子，一雨发萌牙。
定起轮灯缺，宵分印月斜。
了空如藏史，始肯会禅家。
+++皎然
++++酬姚补阙南仲云溪馆中戏题随书见寄（一作清江诗）
寺溪临使府，风景借仁祠。
补衮周官贵，能名汉主思。
卧云知独处，望月忆同时。
忽枉缄中赠，琼瑶满手持。
+++皎然
++++春夜期裴都曹济集心上人院不至
东林期隐吏，日月为虚盈。
远望浮云隔，空怜定水清。
逍遥方外侣，荏苒府中情。
渐听寒鞞发，渊渊在郡城。
+++皎然
++++和裴少府怀京兄弟
宦游三楚外，家在五陵原。
凉夜多归梦，秋风满故园。
北书无远信，西候独伤魂。
空念青门别，殷勤岐路言。
+++皎然
++++和阎士和望池月答人
片月忽临池，双蛾忆画时。
光浮空似粉，影散不成眉。
孤枕应惊梦，寒林正入帷。
情知两处望，莫怨独相思。
+++皎然
++++遥和尘外上人与陆澧夜集山寺问涅槃义兼赏陆生文卷
共是竹林贤，心从贝叶传。
说经看月喻，开卷爱珠连。
清净遥城外，萧疏古塔前。
应随北山子，高顶枕云眠。
+++皎然
++++春日和卢使君幼平开元寺听妙奘上人讲
仁圣垂文在，虚空日月悬。
陵迟追哲匠，宗旨发幽诠。
法受诸侯请，心教四子传。
春生雪山草，香下棘林天。
顾我从今日，闻经悟宿缘。
凉山万里去，应为教犹偏。
+++皎然
++++答李侍御问
入道曾经离乱前，长干古寺住多年。
爱贫唯制莲花足，取性闲书树叶篇。
自笑不归看石榜，谁高无事弄苔泉。
身外空名何足问，吾心已出第三禅。
+++皎然
++++奉酬李员外使君嘉祐苏台屏营居春首有怀
昔岁为邦初未识，今朝休沐始相亲。
移家水巷贫依静，种柳风窗欲占春。
诗思先邀乌府客，山情还访白楼人。
登临许作烟霞伴，高在方袍间幅巾。
+++皎然
++++和李舍人使君纾题云明府道室
许令如今道姓云，曾经西岳事桐君。
流霞手把应怜寿，黄鹤心期拟作群。
金箓时教弟子检，砂床不遣世人闻。
桂阳亦是神仙守，分别无嗟两地分。
+++皎然
++++奉和陆中丞使君长源寒食日作
寒食江天气最清，庾公晨望动高情。
因逢内火千家静，便睹行春万木荣。
深浅山容飞雨细，萦纡水态拂云轻。
腰章本郡谁相似，数日临人政已成。
+++皎然
++++奉酬袁使君送陆灞却回期道寺院
欲别湖上客，暮期西林还。
高歌风音表，放舟月色间。
更人莫报夜，禅阁本无关。
+++皎然
++++招韩武康章
山僧虽不饮，酤酒引陶潜。
此意无人别，多为俗士嫌。
+++皎然
++++秋居法华寺下院望高顶赠如献上人
峰色秋天见，松声静夜闻。
影孤长不出，行道在寒云。
+++皎然
++++赠韦早陆羽
只将陶与谢，终日可忘情。
不欲多相识，逢人懒道名。
+++皎然
++++戏呈薛彝
山僧不厌野，才子会须狂。
何处销君兴，春风摆绿杨。
+++皎然
++++赠颜主簿
汉家仪礼盛，名教出诸颜。
更见尚书后，能文在子山。
+++皎然
++++赠融上人
常爱西林寺，池中月出时。
芭蕉一片叶，书取寄吾师。
+++皎然
++++听寒更寄朱兵曹巨川
欹枕听寒更，寒更发还住。
一夜千万声，几声到君处。
+++皎然
++++早春书怀寄李少府仲宣
早年初问法，因悟目中花。
忽值胡雏起，芟夷若乱麻。
脱身投彼岸，吊影念生涯。
迹与空门合，心将世路赊。
东田已芜没，南涧益伤嗟。
崇替惊人事，凋残感物华。
知君过我里，惆怅旧烟霞。
+++皎然
++++赠和评事判官
廷评年少法家流，心似澄江月正秋。
学究天人知远识，权分盐铁许良筹。
春风忆酒乌家近，好月论禅谢寺幽。
清白比来谁见赏，怜君独有富人侯。
+++皎然
++++酬秦系山人题赠
云林出空乌未归，松吹时飘雨浴衣。
石语花愁徒自诧，吾心见境尽为非。
+++皎然
++++酬秦系山人戏赠
正论禅寂忽狂歌，莫是尘心颠倒多。
白足行花曾不染，黄囊贮酒欲如何。
+++皎然
++++贻李汤
茅氏常论七真记，壶公爱说三山事。
宁知梅福在人间，独为苍生作仙吏。
日服丹砂骨自清，肤如冰雪心更明。
山中玉笋是仙药，袖里素书题养生。
愿随黄鹤一轻举，仰望青霄独延伫。
平生好骏君已知，何必山阴访王许。
+++皎然
++++述祖德赠湖上诸沈
我祖文章有盛名，千年海内重嘉声。
雪飞梁苑操奇赋，春发池塘得佳句。
世业相承及我身，风流自谓过时人。
初看甲乙矜言语，对客偏能鸲鹆舞。
饱用黄金无所求，长裾曳地干王侯。
一朝金尽长裾裂，吾道不行计亦拙。
岁晚高歌悲苦寒，空堂危坐百忧攒。
昔时轩盖金陵下，何处不传沈与谢。
绵绵芳籍至今闻，眷眷通宗有数君。
谁见予心独飘泊，依山寄水似浮云。
+++皎然
++++舟行怀阎士和
二月湖南春草遍，横山渡口花如霰。
相思一日在孤舟，空见归云两三片。
+++皎然
++++赠张道士
玉京真子名太一，因服日华心如日。
此心不许世人知，只向仙宫未曾出。
+++皎然
++++戏呈吴冯
世人不知心是道，只言道在他方妙。
还如瞽者望长安，长安在西向东笑。
+++皎然
++++宿山寺寄李中丞洪
偶来中峰宿，闲坐见真境。
寂寂孤月心，亭亭圆泉影。
□□□满山，花落始知静。
从他半夜愁猿惊，不废此心长杳冥。

+++皎然
++++戏赠吴冯
予读古人书，遂识古人面。
不是识古人，邪正心自见。
贵义轻财求俗誉，一钱与人便骄倨。
昨朝为火今为冰，此道非君独抚膺。

+++皎然
++++感兴赠乌程李明府伯宜兼简诸秀才
门前岘山近，无路可登陟。
徒爱岘山高，仰之常叹息。
不如松与桂，生在重岩侧。
+++皎然
++++晚秋宿李军道所居
清溪路不遥，都尉每相招。
落日休戎马，秋风罢射雕。
朮花生野径，柏实满寒条。
永夜依山府，禅心共寂寥。
+++皎然
++++送陆判官归杭州
芳草潜州路，乘轺忆再旋。
馀花故林下，残月旧池边。
峰色云端寺，潮声海上天。
明朝富春渚，应见谢公船。

++下卷八百一十七
  
+++皎然
++++奉和颜使君真卿与陆处士羽登妙喜寺三癸亭
秋意西山多，列岑萦左次。
缮亭历三癸，疏趾邻什寺。
元化隐灵踪，始君启高诔。
诛榛养翘楚，鞭草理芳穗。
俯砌披水容，逼天扫峰翠。
境新耳目换，物远风烟异。
倚石忘世情，援云得真意。
嘉林幸勿剪，禅侣欣可庇。
卫法大臣过，佐游群英萃。
龙池护清澈，虎节到深邃。
徒想嵊顶期，于今没遗记。
+++皎然
++++奉陪陆使君长源、裴端公枢春游东西武丘寺
云水夹双刹，遥疑涌平陂。
入门见藏山，元化何由窥。
曳组探诡怪，停骢访幽奇。
情高气为爽，德暖春亦随。
瑶草自的皪，蕙楼争蔽亏。
金精落坏陵，剑彩沈古池。
一览匝天界，中峰步未移。
应嘉生公石，列坐援松枝。
+++皎然
++++奉和陆使君长源夏月游太湖（此时公权领湖州）
庾公心旷远，府事局耳目。
遂与南湖游，虚襟涤烦燠。
始知皇天意，积水在亭育。
细流信不让，动物欣所蓄。
万顷合天容，洗然无云族。
峭蒨瞩仙岭，超遥随明牧。
知公爱澄清，波静气亦肃。
已见横流极，况闻长鲸戮。
中洲暂采蘋，南郡思剖竹。
向夕分好风，飘然送归舳。
+++皎然
++++奉和崔中丞使君论李侍御萼登烂柯山宿石桥寺效小谢体
常爱谢公郡，幽期愿相从。
果回青骢臆，共蹑玄仙踪。
灵境若仿佛，烂柯思再逢。
飞梁丹霞接，古局苍苔封。
往想冥昧理，谁亲冰雪容。
蕙楼耸空界，莲宇开中峰。
昔化冲虚鹤，今藏护法龙。
云窥香树沓，月见色天重。
永夜寄岑寂，清言涤心胸。
盛游千年后，书在岩中松。
+++皎然
++++同颜使君真卿、李侍御萼游法华寺登凤翅山望太湖
双峰开凤翅，秀出南湖州。
地势抱郊树，山威增郡楼。
正逢周柱史，来会鲁诸侯。
缓步凌彩蒨，清铙发飕飗。
披云得灵境，拂石临芳洲。
积翠遥空碧，含风广泽秋。
萧辰资丽思，高论惊精修。
何似钟山集，征文及惠休。
+++皎然
++++奉陪陆使君长源诸公游支硎寺（寺即支公学道处）
尝览高逸传，山僧有遗踪。
佐游继雅篇，嘉会何由逢。
尘世即下界，色天当上峰。
春晖遍众草，寒色留高松。
缭绕彩云合，参差绮楼重。
琼葩洒巾舄，石瀃清心胸。
灵境若可托，道情知所从。
+++皎然
++++奉陪郑使君谔游太湖至洞庭山登上真观却望湖水
郡斋得无事，放舟下南湖。
湖中见仙邸，果与心赏俱。
不远风物变，忽如寰宇殊。
背云视层崖，别是登蓬壶。
突兀盘水府，参差沓天衢。
回瞻平芜尽，洪流豁中区。
气吞江山势，色净氛霭无。
灵长习水德，胜势当地枢。
朝宗动归心，万里思鸿途。
+++皎然
++++奉和袁使君高，郡中新亭会张炼师昼会二上人
置亭隐城堞，事简迹易幽。
公性崇俭素，雅才非广求。
傍檐竹雨清，拂案杉风秋。
不移府中步，登兹如远游。
坐觉诗思高，俯知物役休。
虚寂偶禅子，逍遥亲道流。
更闻临川作，下节安能酬。
+++皎然
++++奉和陆使君长源水堂纳凉效曹刘体
柳家陶暑亭，意远不可齐。
烦襟荡朱弦，高步援绿荑。
爱公满亭客，来是清风携。
滢渟前溪上，旷望古郡西。
六月正中伏，水轩气常凄。
野香袭荷芰，道性亲凫鹥。
禅子顾惠休，逸民重刘黎。
乃知高世量，不以出处暌。
+++皎然
++++夏日奉陪陆使君长源公堂集
府中自清远，六月高梧间。
寥亮泛雅瑟，逍遥扣玄关。
岭云与人静，庭鹤随公闲。
动息谅兼遂，兹情即东山。
+++皎然
++++九日和于使君思上京亲故
霁景满水国，我公望江城。
碧山与黄花，烂熳多秋情。
摇落见松柏，岁寒比忠贞。
欢娱在鸿都，是日思朝英。
+++皎然
++++伏日就汤评事衡湖上避暑
大火方燥石，停云昼亦收。
将从赏心侣，寸景难远游。
拥几苦炎伏，出门望汀洲。
回溪照轩宇，广陌临梧楸。
释闷命雅瑟，放情思乱流。
更持无生论，可以清烦忧。
+++皎然
++++奉和颜使君真卿修《韵海》毕会诸文士东堂重校
外学宗硕儒，游焉从后进。
恃以仁恕广，不学门栏峻。
著书裨理化，奉上表诚信。
探讨始河图，纷纶归海韵。
亲承大匠琢，况睹颓波振。
错简记铅椠，阅书移玉镇。
曷由旌不朽，盛美流歌引。
+++皎然
++++喜义兴权明府自君山至，集陆处士羽青塘别业
应难久辞秩，暂寄君阳隐。
已见县名花，会逢闱是粉。
本自寻人至，宁因看竹引。
身关白云多，门占春山尽。
最赏无事心，篱边钓溪近。
+++皎然
++++夏日集李司直纵溪斋
修景属良会，远飙生烦襟。
泄云收净绿，众木积芳阴。
疏涤府中务，迢遥湖上心。
习闲得招我，赏夜宜泛琴。
山近资性静，月来寄情深。
澹然若事外，岂藉隳华簪。
+++皎然
++++夏日题桐庐杨明府纳凉山斋
陶家无炎暑，自有林中峰。
席上落山影，桐梢回水容。
放怀凉风至，缓步清阴重。
何事亲堆案，犹多高世踪。
+++皎然
++++和杨明府早秋游法华寺
释事出县閤，初闻兹山灵。
寺扉隐天色，影刹遥丁丁。
碧峰委合沓，香蔓垂蓂苓。
清景为公有，放旷云边亭。
秋赏石潭洁，夜嘉杉月清。
诵空性不昧，助道迹又经。
是以于物理，纷然若未形。
移来字人要，全与此道冥。
+++皎然
++++宿道士观
古观秋木秀，冷然属鲜飙。
琼葩被修蔓，柏实满寒条。
影殿山寂寂，寥天月昭昭。
幽期寄仙侣，习定至中宵。
清佩闻虚步，真官方宿朝。
+++皎然
++++冬日天井西峰张炼师所居
采薪逢野泉，渐见栖闲所。
坎坎山上声，幽幽林中语。
仙乡何代隐，乡服言亦楚。
开水净药苗，扫雪候山侣。
零叶聚败篱，幽花积寒渚。
冥冥孤鹤性，天外思轻举。
+++皎然
++++奉同颜使君真卿开元寺经藏院会观树文殊碑
万国布殊私，千年降祖师。
雁门传法至，龙藏立言时。
故实刊周典，新声播鲁诗。
六铢那更拂，劫石尽无期。
+++皎然
++++奉同卢使君幼平游精舍寺
影刹西方在，虚空翠色分。
天霁后见，猿鸟定中闻。
真界隐青壁，春山凌白云。
今朝石门会，千古仰斯文。
+++皎然
++++奉同颜使君真卿、袁侍御骆驼桥玩月
山中常见月，不及共游时。
水上恐将缺，林端爱落迟。
乌惊宪府客，人咏鲍家诗。
永夜南桥望，裴回若有期。
+++皎然
++++和邢端公登台春望句，句有春字之什
春日绣衣轻，春台别有情。
春烟间草色，春鸟隔花声。
春树乱无次，春山遥得名。
春风正飘荡，春瓮莫须倾。
+++皎然
++++经仙人渚即沈山下古人沈义白日升仙处
日月人间短，何时此得仙。
山春已尽，遗渚事空传。
不见腾云驾，徒临洗药泉。
如今成逝水，翻使恨流年。
+++皎然
++++独游二首
性野趣无端，春晴路又干。
逢泉破石弄，放鹤向云看。
好僻谁相似，从狂我自安。
芳洲亦有意，步上白沙滩。
临水兴不尽，虚舟可同嬉。
还云与归鸟，若共山僧期。
世事吾不预，此心谁得知。
西峰有禅老，应见独游时。
+++皎然
++++游溪待月
溪色思泛月，沿洄欲未归。
残灯逢水店，疏磬忆山扉。
夜浦鱼惊少，空林鹊绕稀。
可中才望见，撩乱捣寒衣。
+++皎然
++++西溪独泛
道情何所寄，素舸漫流间。
真性怜高鹤，无名羡野山。
经寒丛竹秀，人静片云闲。
泛泛谁为侣，唯应共月还。
+++皎然
++++早秋陪韩明府泛阮元公溪
雨信清残暑，萧条古县西。
早凉生浦溆，秋意满高低。
前事虽堆案，闲情得溯溪。
何言战未胜，空寂用还齐。
+++皎然
++++九日陪颜使君真卿登水楼
重阳荆楚尚，高会此难陪。
偶见登龙客，同游戏马台。
风文向水叠，云态拥歌回。
持菊烦相问，扪襟愧不才。
+++皎然
++++与卢孟明别后宿南湖对月
五湖生夜月，千里满寒流。
旷望烟霞尽，凄凉天地秋。
相思路渺渺，独梦水悠悠。
何处空江上，裴回送客舟。
+++皎然
++++自义亭驿送李长史纵，夜泊临平东湖
长亭宾驭散，岐路起悲风。
千里勤王事，驱车明月中。
寒生洞庭水，夜度塞门鸿。
处处堪伤别，归来山又空。
+++皎然
++++出游
少时不见山，便觉无奇趣。
狂发从乱歌，情来任闲步。
此心谁共证，笑看风吹树。
+++皎然
++++界石守风，望天竺、灵隐二寺
山顶东西寺，江中旦暮潮。
归心不可到，松路在青霄。
+++皎然
++++奉和颜使君真卿修《韵海》毕，州中重宴
世学高南郡，身封盛鲁邦。
九流宗韵海，七字揖文江。
借赏云归堞，留欢月在窗。
不知名教乐，千载与谁双。
+++皎然
++++晦日陪颜使君白蘋洲集
南朝分古郡，山水似湘东。
堤月吴风在，湔裾楚客同。
桂寒初结旆，蘋小欲成丛。
时晦佳游促，高歌听未终。
+++皎然
++++冬至日陪裴端公使君清水堂集
亚岁崇佳宴，华轩照渌波。
渚芳迎气早，山翠向晴多。
推往知时训，书祥辨政和。
从公惜日短，留赏夜如何。
+++皎然
++++陪卢判官水堂夜宴
暑气当宵尽，裴回坐月前。
静依山堞近，凉入水扉偏。
久是栖林客，初逢佐幕贤。
爱君高野意，烹茗钓沦涟。
+++皎然
++++新秋同卢侍御、薛员外白蘋洲月夜
隔暑蘋洲近，迎凉欲泛舟。
荣从宪府至，喜会夕郎游。
气夺沧浪色，风欺汗漫流。
谁言三伏夜，独此月前秋。
+++皎然
++++夏日集裴录事北亭避暑
前林夏雨歇，为我生凉风。
一室烦暑外，众山清景中。
忘归亲野水，适性许云鸿。
萧散都曹吏，还将静者同。
+++皎然
++++与王录事会张征君姊妹炼师院玩雪兼怀清会上人
何意廉从事，还来会默仙。
寒空惊雪遍，春意入歌偏。
瑶草三花发，琼林七叶连。
飘飖过柳寺，应满译经前。
+++皎然
++++和李侍御萼岁初夜集处士书阁（书阁即侍御所创）
迟贤新置阁，高意此郊居。
径行春早，新窗见月初。
放歌还倚瑟，讲道亦观书。
为我留禅位，来逢此会疏。
+++皎然
++++汤评事衡水亭会觉禅师
山侣相逢少，清晨会水亭。
雪晴松叶翠，烟暖药苗青。
静对沧洲鹤，闲看古寺经。
应怜叩关子，了义共心冥。
+++皎然
++++与朝阳山人张朝夜集湖亭，赋得各言其志
洞庭孤月在，秋色望无边。
零露积衰草，寒螀鸣古田。
茫茫区中想，寂寂尘外缘。
从此悟浮世，胡为伤暮年。
+++皎然
++++晦夜李侍御萼宅集招潘述、汤衡、海上人饮茶赋
晦夜不生月，琴轩犹为开。
墙东隐者在，淇上逸僧来。
茗爱传花饮，诗看卷素裁。
风流高此会，晓景屡裴回。
+++皎然
++++寄昱上人上方居
厌向人间住，逢山欲懒归。
片云闲似我，日日在禅扉。
地静松阴遍，门空鸟语稀。
夜凉疏磬尽，师友自相依。
+++皎然
++++夏日与綦毋居士、昱上人纳凉
为依炉峰住，境胜增道情。
凉日暑不变，空门风自清。
坐援香实近，转爱绿芜生。
宗炳青霞士，如何知我名。
+++皎然
++++建元寺集皇甫侍御书阁
不因居佛里，无事得相逢。
名重朝端望，身高俗外踪。
机闲看净水，境寂听疏钟。
宣室恩长在，知君志未从。
+++皎然
++++郭北寻徐主簿别业
近依城北住，幽远少人知。
积雪行深巷，闲云绕古篱。
竹花冬更发，橙实晚仍垂。
还共岩中鹤，今朝下渌池。
+++皎然
++++题报德寺清幽上人西峰（寺即陈文帝故乡）
陈世凋亡后，仁祠识旧山。
帝乡乔木在，空见白云还。
双塔寒林外，三陵暮雨间。
此中难战胜，君独启禅关。
+++皎然
++++题郑谷江畔桐斋（郑生好琴，性达，兼寡欲）
客斋开别住，坐占绿江濆。
流水非外物，闲云长属君。
浮荣未可累，旷达若为群。
风起高梧下，清弦日日闻。
+++皎然
++++和阎士和李蕙冬夜重集
郡理日闲旷，洗心宿香峰。
双林秋见月，万壑静闻钟。
珮玉行山翠，交麾动水容。
如何股肱守，尘外得相从。
+++皎然
++++春日陪颜使君真卿、皇甫曾西亭重会《韵海》诸生
为重南台客，朝朝会鲁儒。
暄风众木变，清景片云无。
峰翠飘檐下，溪光照座隅。
不将簪艾隔，知与道情俱。
+++皎然
++++寒食日同陆处士行报德寺，宿解公房
古寺章陵下，潜公住几年。
安心生软草，灌顶引春泉。
寂寂传灯地，寥寥禁火天。
世间多暗室，白日为谁悬。
+++皎然
++++兵马曹季良宅夜集
清景不可失，寻君趣有馀。
身高避事后，道长问心初。
出处名则异，游从迹何疏。
吟看刻尽烛，笑卷读残书。
露彩生笔砚，风音入庭除。
平明仙侣散，觳觫动回车。
+++皎然
++++同李侍御萼、李判官集陆处士羽新宅
素风千户敌，新语陆生能。
借宅心常远，移篱力更弘。
钓丝初种竹，衣带近裁藤。
戎佐推兄弟，诗流得友朋。
柳阴容过客，花径许招僧。
不为墙东隐，人家到未曾。
+++皎然
++++题报恩寺惟照上人房
上界雨色干，凉宫日迟迟。
水文披菡萏，山翠动罘罳。
中有清真子，愔愔步闲墀。
手萦颇黎缕，愿证黄金姿。
旋草阶下生，看心当此时。
+++皎然
++++寻天目徐君
常见仙翁变姓名，岂知松子号初平。
逢人不道往来处，卖药还将鸡犬行。
独鹤天边俱得性，浮云世上共无情。
三花落地君犹在，笑抚安期昨日生。
+++皎然
++++同李著作纵题尘外上人院
百缘唯有什公瓶，万法但看一字经。
从遣鸟喧心不动，任教香醉境常冥。
莲花天昼浮云卷，贝叶宫春好月停。
禅伴欲邀何著作，空音宜向夜中听。
+++皎然
++++题周谏别业（予寺与周生所居俱临苕水）
隐身苕上欲如何，不著青袍爱绿萝。
柳巷任疏容马入，水篱从破许船过。
昂藏独鹤闲心远，寂历秋花野意多。
若访禅斋遥可见，竹窗书幌共烟波。
+++皎然
++++同李中丞洪水亭夜集
佳人但莫吹参差，正怜月色生酒卮。
山公取醉不关我，为爱尊前白鹭鹚。
+++皎然
++++题秦系山人丽句亭
独将诗教领诸生，但看青山不爱名。
满院竹声堪愈疾，乱床花片足忘情。
+++皎然
++++春夜集陆处士居玩月
欲赏芳菲肯待辰，忘情人访有情人。
西林可是无清景，只为忘情不记春。
+++皎然
++++寄题云门寺梵月无侧房（时人相传是宝月道人后身也）
越山千万云门绝，西僧貌古还名月。
清朝扫石行道归，林下眠禅看松雪。
+++皎然
++++法华寺上方题江上人禅空
路入松声远更奇，山光水色共参差。
中峰禅寂一僧在，坐对梁朝老桂枝。
+++皎然
++++冬日山行过薛征君
我行倦修坂，四顾无平陆。
雨霁鸣鹰鹯，天寒聚麋鹿。
幽人访名士，家在南冈曲。
菜实萦小园，稻花绕山屋。
深居寡忧悔，胜境怡耳目。
徵心尚与我，永言谢浮俗。
+++皎然
++++往丹阳寻陆处士不遇
远客殊未归，我来几惆怅。
叩关一日不见人，绕屋寒花笑相向。
寒花寂寂遍荒阡，柳色萧萧愁暮蝉。
行人无数不相识，独立云阳古驿边。
凤翅山中思本寺，鱼竿村口望归船。
归船不见见寒烟，离心远水共悠然。
他日相期那可定，闲僧著处即经年。
+++皎然
++++集汤评事衡湖上望微雨
苍凉远景中，雨色缘山有。
云送满洞庭，风吹绕杨柳。
萧萧解轻袂，尽日随林叟。
+++皎然
++++九日与陆处士羽饮茶
九日山僧院，东篱菊也黄。
俗人多泛酒，谁解助茶香。
+++皎然
++++夜过康录事造会兄弟
爱君门馆夜来清，琼树双枝是弟兄。
月在诗家偏足思，风过客位更多情。
+++皎然
++++题沈少府书斋
不下南昌县，书斋每日闲。
野花当砌落，溪鸟逐人还。
有兴常临水，无时不见山。
千峰数可尽，不出小窗间。
+++皎然
++++春夜与诸公同宴呈陆郎中
南国宴佳宾，交情老倍亲。
月惭红泪烛，花笑白头人。
宝瑟縆馀怨，琼枝不让春。
更闻歌子夜，桃李艳妆新。
+++皎然
++++九日阻雨简高侍御（时与高公近邻）
江上重云起，何曾裛□尘。
不能成落帽，翻欲更摧巾。
素发闲依枕，黄花暗待人。
且应携下价，芒屦就诸邻。
+++皎然
++++晚春寻桃源观
武陵何处访仙乡，古观云根路已荒。
细草拥坛人迹绝，落花沈涧水流香。
山深有雨寒犹在，松老无风韵亦长。
全觉此身离俗境，玄机亦可照迷方。
+++皎然
++++同卢使君幼平郊外送阎侍御归台
留饯飞旌驻，离亭草色间。
柏台今上客，竹使旧朝班。
日落东西水，天寒远近山。
江分楚望，残柳入隋关。
恋阙心常积，回轩日不闲。
芳辰倚门道，犹得及春还。

++下卷八百一十八
  
+++皎然
++++送梁拾遗肃归朝
明主重文谏，才臣出江东。
束书辞东山，改服临北风。
万里望皇邑，九重当曙空。
天开芙蓉阙，日上蒲桃宫。
天子初未起，金闺籍先通。
身逢轩辕世，名贵鸳鸾中。
故人荣此别，何用悲丝桐。
+++皎然
++++奉陪杨使君顼送段校书赴南海幕
硕贤静广州，信为天下贞。
屈兹大将佐，藉彼延阁英。
声动柳吴兴，郊饯意不轻。
吾知段夫子，高论关苍生。
处以德为藩，出则道可行。
遥知南楼会，新景当诗情。
天高林瘴洗，秋远海色清。
时泰罢飞檄，唯应颂公成。
+++皎然
++++送陆侍御士佳赴上京
长安三千里，喜行不言永。
清路黄尘飞，大河沧流静。
更怀西川府，主公昔和鼎。
伊郁瑶瑟情，威迟花骢影。
此时已难别，日又无停景。
出饯阙相从，心随过前岭。
+++皎然
++++奉陪颜使君真卿登岘山，送张侍御严归台
岘首千里情，北辕自兹发。
烟霞正登览，簪笔限趋谒。
黄鹤望天衢，白云归帝阙。
客心南浦柳，离思西楼月。
留赏景不延，感时芳易歇。
他晨有山信，一为访林樾。
+++皎然
++++酬元主簿子球别赠
故人方远适，访我陈别情。
此夜偶禅室，一言了无生。
览君缄中宝，如搴清玉瑛。
胡为蕴高价，岁晚徒营营。
辞秩贫且病，何人见艰贞。
出无黄金橐，空歌白苎行。
威迟策驽马，独望故关树。
渺渺千里心，春风起中路。
近闻新拜命，鸾凤犹栖棘。
劝君寄一枝，且养冥冥翼。
甘泉多竹花，明年待君食。
+++皎然
++++答道素上人别
春色遍远道，寂寞闽中行。
碧水何渺渺，白云亦英英。
离人不可望，日暮芳洲情。
黄鹤有逸翮，翘首白云倾。
欲为山中侣，肯秘辽天声。
蓝缕真子褐，葳蕤近臣缨。
以兹夺尔怀，常恐道不成。
吾门弟子中，不减惠休名。
一性研已远，五言功更精。
从君汗漫游，莫废学无生。
忍草肯摇落，禅枝不枯荣。
采采慰长路，知吾心不轻。
幻情有去住，真性无离别。
留取老桂枝，归来共攀折。
+++皎然
++++霅溪馆送韩明府章辞满归
洛令从告还，故人东门饯。
惠爱三年积，轩车一夜远。
晓月离馆空，秋风故山晚。
荣君有嘉荐，顾我阻游衍。
宿昔峰顶心，依依不可卷。
+++皎然
++++送穆寂赴举
天子锡玄纁，倾山礼隐沦。
君抛青霞去，荣资观国宾。
剑光既陆离，琼彩何璘玢。
夙驾别情远，商弦秋意新。
冥冥鸿鹄姿，数尺看苍旻。
残寇近宋郊，西行恶飙尘。
立身素耿介，处难思经纶。
春府搜才日，高科得一人。
+++皎然
++++送张彝归长沙
早闻凌云彩，谓在鸳鹭俦。
华发始相遇，沧江仍旅游。
策名忘苟进，澹虑轻所求。
常服远游诫，缅怀经世谋。
片帆背风渚，万里还湘洲。
别望荆云积，归心汉水流。
兰苕行采采，桂棹思悠悠。
宿昔无机者，为君动离忧。
+++皎然
++++秋日毗陵南寺送潘述之扬州
孤客秋易伤，嘶蝉静仍续。
佳晨亦已屡，欢会常不足。
禅地非路岐，我心岂羁束。
情生远别时，坐恨清景促。
望中千里隔，暮归西山曲。
萧条月中道，彩蒨原上绿。
不见同心人，幽怀增踯躅。
+++皎然
++++春日又送潘述之扬州
别渚望邗城，岐路春日遍。
柔风吹杨柳，芳景流郊甸。
日日东林期，今夕异乡县。
文房旷佳士，禅室阻清盼。
离恨夺赏心，不得谐所愿。
莫忆山中人，碧云遥可见。
+++皎然
++++新秋送卢判官
故人念宿昔，欲别增远情。
入座炎气屏，为君秋景清。
由来空山客，不怨离弦声。
唯有暮蝉起，相思碧云生。
+++皎然
++++奉送袁高使君诏征赴行在，效曹刘体
皇心亭毒广，蝥贼皆陶甄。
未刈蚩尤旗，方同轩后年。
天子幸汉中，轘辕阻氛烟。
玺书召幕牧，名在列岳仙。
国难倚长城，庙谋资大贤。
清损休汝骑，仁留述职篇。
遐路渺天末，繁笳思河边。
饰徒促远期，祗命赴急宣。
謏才岂足称，深仁顾何偏。
那堪临流意，千里望旗旃。
+++皎然
++++奉送陆中丞长源诏征入朝
诏下酂侯幕，征贤宠上勋。
才当持汉典，道可致尧君。
藩牧今荣饯，诗流此盛文。
水从吴渚别，树向楚门分。
宿寺期嘉月，看山识故云。
归心复何奈，怊怅在江濆。
+++皎然
++++奉送李中丞道昌入朝
文宪中司盛，恩荣外镇崇。
诸侯皆取则，八使独推功。
诏喜新衔凤，车看旧饰熊。
去思今武子，馀教昔文翁。
清在如江水，仁留是国风。
光征二千石，扫第望司空。
+++皎然
++++冬日送颜延之明府抚州觐叔父
临川千里别，惆怅上津桥。
日暮人归尽，山空雪未消。
乡云心渺渺，楚水路遥遥。
林下方欢会，山中独寂寥。
天寒惊断雁，江信望回潮。
岁晚流芳歇，思君在此宵。
+++皎然
++++送关小师还金陵
如何有归思，爱别欲忘难。
白鹭沙洲晚，青龙水寺寒。
蕉花铺净地，桂子落空坛。
持此心为境，应堪月夜看。
+++皎然
++++岘山送裴秀才赴举
汉家招秀士，岘上送君行。
万里见秋色，两河伤远情。
王师出西镐，虏寇避东平。
天府登名后，回看楚水清。
+++皎然
++++酬别襄阳诗僧少微（诗中答上人归梦之意）
证心何有梦，示说梦归频。
文字赍秦本，诗骚学楚人。
兰开衣上色，柳向手中春。
别后须相见，浮云是我身。
+++皎然
++++送契上人游扬州
西陵古江口，远见东扬州。
渌水不同泛，春山应独游。
寻僧白岩寺，望月谢家楼。
宿昔心期在，人寰非久留。
+++皎然
++++送德清卫明府赴选（时柳黜陟有荐状）
八使慎求能，东人独荐君。
身犹千里限，名已九霄闻。
远路翻喜别，离言暂惜分。
凤门多士会，拥佩入卿云。
+++皎然
++++送郑孝廉淮西觐省
离袂翠华满，晨羞欲早行。
春风生楚树，晓角发隋城。
野霭湿衣彩，江鸿增客情。
征途不用戒，坐见白波清。
+++皎然
++++送沈秀才之闽中
越客不成歌，春风起渌波。
岭重寒不到，海近瘴偏多。
野戍桄榔发，人家翡翠过。
翻疑此中好，君问定如何。
+++皎然
++++送清会上人游京
佳游限衰疾，一笑向西风。
思见青门外，曾临素浐东。
峰明云际寺，日出露寒宫。
行道禅长在，香尘不染空。
+++皎然
++++送沈居士还太原
辞官因世难，家族盛南朝。
名重郊居赋，才高独酌谣。
浪花飘一叶，峰色向三条。
高逸虽成性，弓旌肯忘招。
+++皎然
++++同颜使君真卿岘山送李法曹阳冰西上献书时会有诏征赴京
汉日中郎妙，周王太史才。
云书捧日去，鹤版下天来。
草见吴洲发，花思御苑开。
羊公惜风景，欲别几迟回。
+++皎然
++++兵后送姚太祝赴选
两河兵已偃，处处见归舟。
日夜故人散，江皋芳树秋。
楚云伤远思，秦月忆佳游。
名动春官籍，翩翩才少俦。
+++皎然
++++兵后送薛居士移家安吉
旧游经丧乱，道在复何人。
寒草心易折，闲云性常真。
交情别后见，诗句比来新。
向我桃州住，惜君东岭春。
+++皎然
++++送邬傪之洪州觐兄弟
年少足诗情，西江楚月清。
书囊山翠湿，琴匣雪花轻。
久别经离乱，新正忆弟兄。
赠君题乐府，为是豫章行。
+++皎然
++++送乾封李成
羽檄飞未息，离情远近同。
感君由泛瑟，关我是征鸿。
眇默归人尽，疏芜夜渡空。
还期当岁晚，独在路行中。
+++皎然
++++送崔判官还扬子
轻传祗远役，依依下姑亭。
秋声满杨柳，暮色绕郊坰。
烟水摇归思，山当楚驿青。
+++皎然
++++奉酬袁使君西楼饯秦山人与昼同赴李侍御招三韵
秋风怨别情，江守上西城。
竹署寒流浅，琴窗宿雨晴。
治书招远意，知共楚狂行。
+++皎然
++++送清凉上人
何意欲归山，道高由境胜。
花空觉性了，月尽知心证。
永夜出禅吟，清猿自相应。
+++皎然
++++送李丞使宣州
结驷何翩翩，落叶暗寒渚。
梦里春谷泉，愁中洞庭雨。
聊持剡山茗，以代宜城醑。
+++皎然
++++送至洪沙弥游越
知尔学无生，不应伤此别。
相逢宿我寺，独往游灵越。
早晚花会中，经行剡山月。
+++皎然
++++送皇甫侍御曾还丹阳别业
云阳别夜忆春耕，花发菱湖问去程。
积水悠扬何处梦，乱山稠叠此时情。
将离有月教弦断，赠远无兰觉意轻。
朝右要君持汉典，明年北墅可须营。
+++皎然
++++白蘋洲送洛阳李丞使还
蘋洲北望楚山重，千里回轺止一封。
临水情来还共载，看花醉去更相从。
罢官风渚何时别，寄隐云阳几处逢。
后会那应似畴昔，年年觉老雪山容。
+++皎然
++++送履霜上人还金陵西山
携锡西山步绿莎，禅心未了奈情何。
湘宫水寺清秋夜，月落风悲松柏多。
+++皎然
++++送辨聪上人还广陵
莫学休公学远公，了心须与我心同。
隋家古柳数株在，看取人间万事空。
+++皎然
++++送清励上人游福建
禅子自矜禅性成，将来拟照建溪清。
南看闽树花不落，更取何缘了妄情。
+++皎然
++++送顾道士游洞庭山
见说洞庭无上路，春游乱踏五灵芝。
含桃风起花狼藉，正是仙翁棋散时。
+++皎然
++++送邢台州济（一作送独孤使君赴岳州）
海上仙山属使君，石桥琪树古来闻。
他时画出白团扇，乞取天台一片云。
+++皎然
++++送柳察谏议叔
东城南陌强经过，怨别无心亦放歌。
明日院公应问我，闲云长在石门多。
+++皎然
++++送柳淡扶侍赴洪州（此子素少宦情共予有西山之好）
中林许师友，忽阻夙心期。
自顾青緺好，来将黄鹤辞。
少年轻远涉，世道得无欺。
烟雨孤舟上，晨昏千里时。
离魂渺天末，相望在江湄。
无限江南柳，春风卷乱丝。
+++皎然
++++同李司直题武丘寺兼留诸公与陆羽之无锡
陵寝成香阜，禅枝出白杨。
剑池留故事，月树即他方。
应世缘须别，栖心趣不忘。
还将陆居士，晨发泛归航。
+++皎然
++++夏日题郑谷江上纳凉馆
迢遥山意外，清风又对君。
若为于此地，翻作路岐分。
别馆琴徒语，前洲鹤自群。
明朝天畔远，何处逐闲云。
+++皎然
++++太湖馆送殷秀才赴举
春风洞庭路，摇荡暮天多。
衰疾见芳草，别离伤远波。
诗名推首荐，赋甲拟前科。
数日闻天府，山衣制芰荷。
+++皎然
++++送重钧上人游天台
渐看华顶出，幽赏意随生。
十里行松色，千重过水声。
海容云正尽，山色雨初晴。
事事将心证，知君道可成。
+++皎然
++++早春送颜主簿游越东，兼谒元中丞
轻舸趣不已，东风吹绿蘋。
欲看梅市雪，知赏柳家春。
别意倾吴醑，芳声动越人。
山阴三月会，内史得嘉宾。
+++皎然
++++同颜使君清明日游，因送萧主簿
谁知赏嘉节，别意忽相和。
暮色汀洲遍，春情杨柳多。
高城恋旌旆，极浦宿风波。
惆怅支山月，今宵不再过。
+++皎然
++++送道琚上人还金陵
一与钟山别，山中得信稀。
经年求法后，及夏问安归。
野实充甘膳，池花当彩衣。
慈亲莫返拜，外礼欲无为。
+++皎然
++++送裴邕之上京
辞山偶世清，挟策忽西行。
帆过随江疾，衣沾楚雪轻。
尚文须献赋，重道莫论兵。
东观今多事，应高白马生。
+++皎然
++++送珍上人还天竺，兼寄广通上人、秦山人
江寺名天竺，多居蹑远踪。
春帆依柳浦，轻履上莲峰。
禅子兼三隐，空书共一封。
因君达山信，应向白云逢。
+++皎然
++++送张孝廉赴举
名在诸生右，家经见素风。
春田休学稼，秋赋出儒宫。
别路残云湿，离情晚桂丛。
明年石渠署，应继叔孙通。
+++皎然
++++送刘司法之越
萧萧鸣夜角，驱马背城濠。
雨后寒流急，秋来朔吹高。
三山期望海，八月欲观涛。
几日西陵路，应逢谢法曹。
+++皎然
++++送简栖上人之建州觐使君舅
乱峰江上色，羡尔及秋行。
释氏推真子，郗家许贵甥。
氎花新雨净，帆叶好风轻。
千里依元舅，回潮亦有情。
+++皎然
++++登开元寺楼送崔少府还平望驿
登望思虑积，长亭树连连。
悠扬下楼日，杳映傍帆烟。
入夜四郊静，南湖月待船。
+++皎然
++++送王居士游越
野性配云泉，诗情属风景。
爱作烂熳游，闲寻东路永。
何山最好望，须上萧然岭。
+++皎然
++++杂言重送皇甫侍御曾
人独归，日将暮。
孤帆带孤屿，远水连远树。
难作别时心，还看别时路。
+++皎然
++++送演上人之抚州觐使君叔
临川内史怜诸谢，尔在生缘比惠宗。
远别应将秦本去，幽寻定有楚僧逢。
停船夜坐亲孤月，把锡秋行入乱峰。
便道须过大师寺，白莲池上访高踪。
+++皎然
++++送大宝上人归楚山
厌上乌桥送别频，湖光烂熳望行人。
欲将夜舸陪嘉月，肯住空林伴老身。
独鹤翩翻飞不定，归云萧散会无因。
从何得道怀惆怅，莫是人间屡见春。
+++皎然
++++送侯秀才南游
芳草随君自有情，不关山色与猿声。
为看严子滩头石，曾忆题诗不著名。
+++皎然
++++别洞庭维谅上人
白云关我不关他，此物留君情最多。
情著春风生橘树，归心不怕洞庭波。
+++皎然
++++康造录事宅送太祝侄之虔吉访兄弟
阮咸别曲四座愁，赖是春风不是秋。
漫漫江行访兄弟，猿声几夜宿芦洲。
+++皎然
++++冬日梅溪送裴方舟宣州
平明匹马上村桥，花发梅溪雪未消。
日短天寒愁送客，楚山无限路遥遥。
+++皎然
++++送韦向睦州谒独孤使君汜
才子南看多远情，闲舟荡漾任春行。
新安江色长如此，何似新安太守清。
+++皎然
++++送至严山人归山（一作送严上人）
初到人间柳始阴，山书昨夜报春深。
朝朝花落几株树，恼杀禅僧未证心。
+++皎然
++++送僧游扬州
平明择钵向风轻，正及隋堤柳色行。
知尔禅心还似我，故宫春物肯伤情。
+++皎然
++++对陆迅饮天目山茶，因寄元居士晟
喜见幽人会，初开野客茶。
日成东井叶，露采北山芽。
文火香偏胜，寒泉味转嘉。
投铛涌作沫，著碗聚生花。
稍与禅经近，聊将睡网赊。
君在天目，此意日无涯。
+++皎然
++++渡前溪
不意入前溪，爱溪从错落。
清清鉴不足，非是深难度。
+++皎然
++++送灵澈
我欲长生梦，无心解伤别。
千里万里心，只似眼前月。
+++皎然
++++寄路温州
欲问采灵药，如何学无生。
爱鹤颇似君，且非求仙情。
+++皎然
++++浣纱女（一作王维诗，题云白石滩）
清浅白沙滩，绿蒲尚堪把。
家住水东西，浣纱明月下。
+++皎然
++++待山月
夜夜忆故人，长教山月待。
今宵故人至，山月知何在。
+++皎然
++++杂兴
人生分已定，富贵岂妄来。
不见海底泥，飞上成尘埃。
+++皎然
++++舂陵登望
西底空流水，东垣但聚云。
最伤梅岭望，花雪正纷纷。
+++皎然
++++投知己
若为令忆洞庭春，上有闲云可隐身。
无限白云山要买，不知山价出何人。

++下卷八百一十九
  
+++皎然
++++兵后馀不亭重送卢孟明游江西
携手曾此分，怳如隔胡越。
伦侯古封邑，荣盛风雨歇。
饥鼯号空亭，野草生故辙。
如何此路岐，更作千年别。
冯轼望远道，春山无断绝。
朝行入郢树，夜泊依楚月。
佳士持操高，扬才日昭晰。
离言何所赠，盈满有亏缺。
时节伤蟪蛄，芳菲忌鶗鴂。
予思鹿门隐，心迹贵冥灭。
颓颜反芝朮，昔貌成冰雪。
岁晏期尔来，销声坐岩穴。
+++皎然
++++别山诗
山翁亦好禅，借我风溪树。
采药多近峰，汲泉有春渡。
幽僧时相偶，仙子或与晤。
自许战胜心，弥高独游步。
如何区中事，夺我林栖趣。
辞山下复上，恋石行仍顾。
宿昔情或乖，庶几迹无误。
松声莫相诮，此心冥去住。
+++皎然
++++同袁高使君送李判官使回
庾公欢此别，路远意犹赊。
为出塘边柳，荣归府中花。
驰阳照古堞，遥思凝寒笳。
延步下前渚，溯觞流浅沙。
湖光引行色，轻舸傍残霞。
+++皎然
++++陪颜使君饯宣谕萧常侍
江涛凋瘵后，远使发天都。
昏垫宸心及，哀矜诏命敷。
恤民驱急传，访旧枉征舻。
外镇藩条最，中朝顾问殊。
文皆正风俗，名共溢寰区。
已事方怀阙，归期早戒涂。
繁笳咽水阁，高盖拥云衢。
暮色生千嶂，秋声入五湖。
离歌犹宛转，归驭已踟躇。
今夕庾公意，西楼月亦孤。
+++皎然
++++奉陪颜使君修《韵海》毕，东溪泛舟饯诸文士
诸侯崇鲁学，羔雁日成群。
外史刊新韵，中郎定古文。
菁华兼百氏，缣素备三坟。
国语思开物，王言欲致君。
研精业已就，欢宴惜应分。
独望西山去，将身寄白云。
+++皎然
++++今上初登极岁送皇甫孝廉赴选（孝廉即故大夫之子）
行应会府春，欲劝及芳辰。
北极天文正，东风汉律新。
少年逢圣代，欢笑别情亲。
况是勋庸后，恩荣袭尔身。
+++皎然
++++同杨使君白蘋洲送陆侍御士佳入朝
久爱吴兴客，来依道德藩。
旋师闻杕杜，归路忆轘辕。
旧佩苍玉在，新歌白芷繁。
今朝天地静，北望重飞翻。
+++皎然
++++雪夜送海上人常州觐叔父，上人殷仲文后
继世风流在，传心向一灯。
望云裁衲惯，玩雪步花能。
交战情忘久，销魂别未曾。
明朝阮家集，知有竹林僧。
+++皎然
++++送常清上人还舒州
灊人思尔法，楚信有回船。
估客亲宵语，闲鸥偶昼禅。
经声含石潋，麈尾拂江烟。
常说归山意，诛茅庐霍前。
+++皎然
++++岘山送崔子向之宣州谒裴使君
楚思入诗清，晨登岘山情。
秋天水西寺，古木宛陵城。
琴匣应将往，书车亦共行。
吾知江太守，一顾重君名。
+++皎然
++++送严明府入关谒黎京兆
春日异秋风，何为怨别同。
潮回芳渚没，花落昼山空。
旅候闻嘶马，残阳望断鸿。
应思右内史，相见直城中。
+++皎然
++++送丘秀才游越
山情与诗思，烂熳欲何从。
夜舸谁相逐，空江月自逢。
春期越草秀，晴忆剡云浓。
便拟将轻锡，携居入乱峰。
+++皎然
++++送杨校书还济源
妖烽昨日静，故里近嵩丘。
楚月摇归梦，江枫见早秋。
乡心无远道，北信减离忧。
禅子还无事，辞君买沃州。
+++皎然
++++送杨遂初赴选
秋风吹别袂，客思在长安。
若得临觞醉，何须减瑟弹。
秉心凌竹柏，仗信越波澜。
春会文昌府，思君每北看。
+++皎然
++++送赟上人还京
久游春草尽，还寄北船归。
沙鸟窥中食，江云入净衣。
秦原山色近，楚寺磬声微。
见说翻经馆，多闻似者稀。
+++皎然
++++送广通上人游江西
香炉七岭秀，秋色九江清。
自古多禅隐，吾常爱此行。
寻师经鄂渚，受请到青城。
离别人间事，何关道者情。
+++皎然
++++送罗判官还寿州幕
君章才五色，知尔得家风。
故里旋归驾，寿春思奉戎。
天寒长蛇伏，飙烈文虎雄。
定颂张征虏，桓桓戡难功。
+++皎然
++++送李秀才赴婺州招
山开江色上，孤赏去应迟。
绿水迎吴榜，秋风入楚词。
猿清独宿处，木落远行时。
见说东阳守，登楼为尔期。
+++皎然
++++送薛逢之宣州谒废使（一作谒裴使君）
六月鹏尽化，鸿飞独冥冥。
秋烽家不定，险路客频经。
牛渚何时到，渔船几处停。
遥知咏史夜，谢守月中听。
+++皎然
++++送德守二叔侄上人还国清寺觐师
道贤齐二阮，俱向竹林归。
偈穿花线，春装卷叶衣。
僧墟回水寺，佛陇启山扉。
爱别吾何有，人心强有违。
+++皎然
++++同明府章送沈秀才还石门山读书
身为郢令客，心许楚山云。
文墨应经世，林泉漫诱君。
欲随樵子去，惜与道流分。
肯谢申公辈，治诗事汉文。
+++皎然
++++送吉判官还京赴崔尹幕
江南梅雨天，别思极春前。
长路飞鸣鹤，离帆聚散烟。
清晨趋九陌，秋色望三边。
见说王都尹，山阳辟一贤。
+++皎然
++++送裴判官赴商幕
商洛近京师，才难赴幕时。
离歌纷白纻，候骑拥青丝。
会喜疲人息，应逢猾虏衰。
看君策高足，自此烟霄期。
+++皎然
++++送李喻之处士洪州谒曹王
独思贤王府，遂作豫章行。
雄镇庐霍秀，高秋江汉清。
见闻惊苦节，艰故伤远情。
西邸延嘉士，遗才得正平。
+++皎然
++++送唐赞善游越
田园临汉水，离乱寄随关。
今日烟尘尽，东西又未还。
长亭百越外，孤棹五湖间。
何处游芳草，云门千万山。
+++皎然
++++送韦秀才
晨装行堕叶，万里望桑干。
旧说泾关险，犹闻易水寒。
黄云战后积，白草暮来看。
近得君苗信，时教旅思宽。
+++皎然
++++送陈秀才赴举
诸侯惧削地，选士皆不羁。
休隐脱荷芰，将鸣矜羽仪。
甲科争玉片，诗句拟花枝。
君实三楚秀，承家有清规。
+++皎然
++++乌程李明府水堂同卢使君幼平送奘上人游五台
身将刘令隐，经共谢公翻。
有此宗师在，应知我法存。
问心常寂乐，为别岂伤魂。
独访华泉去，秋风入雁门。
+++皎然
++++送李季良北归
风吹残柳丝，孤客欲归时。
掩抑楚弦绝，离披湘叶衰。
前军犹转战，故国杳难期。
北望雁门雪，空吟平子诗。
+++皎然
++++送淳于秀才兰陵觐省
欢言欲忘别，风信忽相惊。
柳浦归人思，兰陵春草生。
撷芳心未及，视枕恋常盈。
此去非长路，还如千里情。
+++皎然
++++送至洪沙弥赴上元受戒（上元江中蔡州有梁戒坛）
不肯资章甫，胜衣被木兰。
今随秣陵信，欲及蔡州坛。
野寺钟声远，春山戒足寒。
归来次第学，应见后心难。
+++皎然
++++九日同卢使君幼平吴兴郊外送李司仓赴选
重阳千骑出，送客为踟蹰。
旷野多摇落，寒山满路隅。
晴空悬蒨旆，秋色起菱湖。
几日登司会，扬才盛五都。
+++皎然
++++送卢孟明还上都
江皋北风至，归客独伤魂。
楚水逢乡雁，平陵忆故园。
征骖嘶别馆，落日隐寒原。
应及秦川望，春华满国门。
+++皎然
++++送李少宾赴举
岂谓江南别，心如塞上行。
苦云摇阵色，乱木搅秋声。
周谷雨未散，汉河流尚横。
春司迟尔策，方用静妖兵。
+++皎然
++++留别阎士和
不惯人间别，多应忘别时。
逢山又逢水，只畏却来迟。
+++皎然
++++送李道士
常随山上下，忽限江南北。
共是忘情人，何由肯相忆。
+++皎然
++++送裴参军还下邳旧居
北望烟铺骠骑营，虏烽无火楚天晴。
此时千里西归客，泗上春风得及耕。
+++皎然
++++送文会上人还富阳
悠悠渺渺属寒波，故寺思归意若何。
长忆孤洲二三月，春山偏爱富春多。
+++皎然
++++送维谅上人归洞庭
从来湖上胜人间，远爱浮云独自还。
孤月空天见心地，寥寥一水镜中山。
+++皎然
++++九月八日送萧少府归洪州
明日重阳今日归，布帆丝雨望霏霏。
行过鹤渚知堪住，家在龙沙意有违。
+++皎然
++++同颜鲁公泛舟送皇甫侍御曾
维舟若许暂从容，送过重江不厌重。
霜简别来今始见，雪山归去又难逢。
+++皎然
++++送孙侍御游越
不知持斧客，吟会是何情。
丹陛恩犹在，沧洲赏暂行。
江桡随月泛，山策逐云行。
佳句传零雨，诗流许盛名。
+++皎然
++++送颜处士还长沙觐省
西候风信起，三湘孤客心。
天寒汉水广，乡远楚云深。
服彩将侍膳，撷芳思满襟。
归人忘艰阻，别恨独何任。
+++皎然
++++送还本上人游江西
欲广分何教，心将江汉期。
云招望寺处，月待溯杯时。
真侣谁伤别，降猿汝自悲。
多应过庐阜，幽赏却来迟。
+++皎然
++++送路少府使京兼觐侍御兄
国赋推能吏，今朝发贡湖。
伫瞻双阙凤，思见柏台乌。
树向秦关远，江分楚驿孤。
荣君有兄弟，相继骋长途。
+++皎然
++++于武原从送卢士举
落日独归客，空山匹马嘶。
萧条古关外，岐路更东西。
大泽云寂寂，长亭雨凄凄。
君还到湘水，寒夜满猿啼。
+++皎然
++++送乌程李明府得陟状赴京
驿吏满江城，深仁见此情。
士林推玉振，公府荐冰清。
为政移风久，承恩就日行。
仲容纶綍贵，南巷有光荣。
+++皎然
++++送裴秀才往会稽山读书
一身赍万卷，编室寄烟萝。
砚滴穿池小，书衣种楮多。
吟诗山响答，泛瑟竹声和。
鹤板求儒术，深居意若何。
+++皎然
++++送崔詹事论之上都（崔尝典吴兴）
金虎城池在，铜龙剑珮新。
重看前浦柳，犹忆旧洲蘋。
远思秦云暮，归心腊月春。
青园昔游处，惆怅别离人。
+++皎然
++++京口送卢孟明还扬州
萧萧北风起，孤棹下江濆。
暮客去来尽，春流南北分。
萋萋御亭草，渺渺芜城云。
相送目千里，空山独望君。
+++皎然
++++送沙弥大智游五台
童年随法侣，家世本儒流。
章句三生学，清凉万里游。
云归龙沼暗，木落雁门秋。
长老应相问，传予向祖州。
+++皎然
++++送禀上人游越
云泉谁不赏，独见尔情高。
投石轻龙窟，临流笑鹭涛。
折荷为片席，洒水净方袍。
剡路逢禅侣，多应问我曹。
+++皎然
++++送潘秀才之舒州
楚水清风生，扬舲泛月行。
荻洲寒露彩，雷岸曙潮声。
东道思才子，西人望客卿。
从来金谷集，相继有诗名。
+++皎然
++++送王山人游庐山
千里访灵奇，山资亦相随。
叶舟过鹤市，花漏宿龙池。
峰顶应闲散，人间足别离。
白云将世事，吾见尔心知。
+++皎然
++++送道契上人之越觐大夫叔
楚僧推后辈，唐本学新经。
外国传香氎，何人施竹瓶。
秋风别李寺，春日向柯亭。
大阮今为郡，看君眼最青。
+++皎然
++++送沙弥长文游京
白版年犹小，黄花褐已通。
若为诗思逸，早欲似休公。
迈俗多真气，传家有素风。
应须学心地，宗旨在关东。
+++皎然
++++秋日送择高上人往江西谒曹王
超然独游趣，无限别山情。
予病不同赏，云闲应共行。
斋容秋水照，香氎早风轻。
曾被陈王识，遥知江上迎。
+++皎然
++++送如献上人游长安
关中四子教犹存，见说新经待尔翻。
为法应过七祖寺，忘名不到五侯门。
闲寻鄠杜看修竹，独上风凉望古原。
高逸诗情无别怨，春游从遣落花繁。
+++皎然
++++日曜上人还润州
送君何处最堪思，孤月停空欲别时。
露茗犹芳邀重会，寒花落尽不成期。
鹤令先去看山近，云碍初飞到寺迟。
莫倚禅功放心定，萧家陵树误人悲。
+++皎然
++++寺院听胡笳送李殷
一奏胡笳客未停，野僧还欲废禅听。
难将此意临江别，无限春风葭菼青。
+++皎然
++++送僧绎
斜日摇扬在柳丝，孤亭寂寂水逶迤。
谁堪别后行人尽，唯有春风起路岐。
+++皎然
++++答裴评事澄荻花间送梁肃拾遗
波上荻花非雪花，风吹撩乱满袈裟。
如今岁晏无芳草，独对离樽作物华。
+++皎然
++++送胜云小师
昨日雪山记尔名，吾今坐石已三生。
少年道性易流动，莫遣秋风入别情。
+++皎然
++++诮士和别
今日同，明日隔，何事悠悠久为客。
君怜溪上去来云，我羡磷磷水中石。

+++皎然
++++送吴冯游京
北期何意促，蕙草夜来繁。
清月思淮水，春风望国门。
此时休旋逸，万里忽飞翻。
若忆山阴会，孤琴为我援。
+++皎然
++++送僧游宣州
楚山千里一僧行，念尔初缘道未成。
莫向舒姑泉口泊，此中呜咽为伤情。
+++皎然
++++宿支硎寺上房
上方精舍远，共宿白云端。
寂寞千峰夜，萧条万木寒。
山光霜下见，松色月中看。
却与西林别，归心即欲阑。
+++皎然
++++答胡处士
西山禅隐比来闻，长道唯应我与君。
书上无名心忘却，人间聚散似浮云。
+++皎然
++++答张乌程
莫道谪官无主人，秣陵才令日相亲。
前溪更有忘忧处，荷叶田田间白蘋。
+++皎然
++++酬张明府
爱君诗思动禅心，使我休吟待鹤吟。
更说郡中黄霸在，朝朝无事许招寻。
+++皎然
++++劳山居寄呈吴处士
官居鼎鼐古今无，名世才臣独一余。
贤阁御题龙墨灿，诏归补衮在须臾。

++下卷八百二十
  
+++皎然
++++从军行五首
候骑出纷纷，元戎霍冠军。
汉鞞秋聒地，羌火昼烧云。
万里戈城合，三边羽檄分。
乌孙驱未尽，肯顾辽阳勋。
韩旆拂丹霄，汉军新破辽。
红尘驱卤簿，白羽拥嫖姚。
战苦军犹乐，功高将不骄。
至今丁零塞，朔吹空萧萧。
百万逐呼韩，频年不解鞍。
兵屯绝漠暗，马饮浊河干。
破虏功未录，劳师力已殚。
须防肘腋下，飞祸出无端。
飞将下天来，奇谋阃外裁。
水心龙剑动，地肺雁山开。
望气燕师锐，当锋虏阵摧。
从今射雕骑，不敢过云堆。
黄纸君王诏，青泥校尉书。
誓师张虎落，选将擐犀渠。
雾暗津蒲失，天寒塞柳疏。
横行十万骑，欲扫虏尘馀。
+++皎然
++++陇头水二首
陇头水欲绝，陇水不堪闻。
碎影摇枪垒，寒声咽幔军。
素从盐海积，绿带柳城分。
日落天边望，逶迤入塞云。
秦陇逼氐羌，征人去未央。
如何幽咽水，并欲断君肠。
西注悲穷漠，东分忆故乡。
旅魂声搅乱，无梦到咸阳。
+++皎然
++++塞下曲二首
寒塞无因见落梅，胡人吹入笛声来。
劳劳亭上春应度，夜夜城南战未回。
都护今年破武威，胡沙万里鸟空飞。
旄竿瀚海扫云出，毡骑天山蹋雪归。
+++皎然
++++览史
黄绮皆皓发，秦时隐商山。
嘉谋匡帝道，高步游天关。
不爱珪组绁，却思林壑还。
放歌长松下，日与孤云闲。
+++皎然
++++咏史
独负高世资，冥冥寄浮俗。
卞子去不归，何人辩荆玉。
鬻舂意不浅，污迹身岂辱。
鸾铩乐迍邅，虬蟠甘窘束。
五噫谲且正，可以见心曲。
+++皎然
++++咏史
田氏门下客，冯公众中贱。
一朝市义还，百代名独擅。
始知下客不可轻，能使主人功业成。
借问高车与珠履，何如卑贱一书生。

+++皎然
++++读张曲江集
相公乃天盖，人文佐生成。
立程正颓靡，绎思何纵横。
春杼弄缃绮，阳林敷玉英。
飘然飞动姿，邈矣高简情。
后辈惊失步，前修敢争衡。
始欣耳目远，再使机虑清。
体正力已全，理精识何妙。
昔年歌阳春，徒推郢中调。
今朝听鸾凤，岂独羡门啸。
帝命镇雄州，待济寄上流。
才兼荆衡秀，气助潇湘秋。
逸荡子山匹，经奇文畅俦。
沈吟未终卷，变态纷难数。
曜耳代明珰，袭衣同芳杜。
愔愔闻玉磬，寤寐在灵府。
+++皎然
++++奉酬陆使君见过，各赋院中一物，得江蓠
江蓠生古砌，花每落禅床。
嘉客未采掇，空门自馨香。
名因诗目见，色对道心忘。
不遇陆内史，谁知殊众芳。
+++皎然
++++赋得谢墅送王长史（其墅即昼七代祖吴兴守旧居）
世业西山墅，移家长我身。
萧疏遗树老，寂寞废田春。
车巷伤前辙，篱沟忆旧邻。
何堪再过日，更送北归人。
+++皎然
++++夏日同崔使君论登城楼赋得远山
远山湖上小，青翠望依稀。
才向窗中列，还从林表微。
色浓春草在，峰起夏云归。
不是蓬莱岛，如何人去稀。
+++皎然
++++咏数探得七
邹子谭天岁，黄童对日年。
求真初作传，炼魄已成仙。
鹤驾迎缑岭，星桥下蜀川。
逢君竹林客，相对弄清弦。
+++皎然
++++奉同颜使君真卿送李侍御萼，赋得荻塘路
落日车遥遥，客心在归路。
细草暗回塘，春泉萦古渡。
遗踪叹芜没，远道悲去住。
寂寞荻花空，行人别无数。
+++皎然
++++赋颜氏古今一事，得《晋仙传》，送颜逸
曾看颜氏传，多记晋时仙。
却忆桐君老，俱还桂父年。
青春留鬓发，白日向云烟。
远别赍遗简，囊中有几篇。
+++皎然
++++赋得石梁泉送崔逵
架石通霞壁，悬崖散碧沙。
天晴虹影渡，风细练文斜。
举陟幽期阻，沿洄客意赊。
河梁非此路，别恨亦无涯。
+++皎然
++++赋得夜雨滴空阶，送陆羽归龙山（同字）
闲阶夜雨滴，偏入别情中。
断续清猿应，淋漓候馆空。
气令烦虑散，时与早秋同。
归客龙山道，东来杂好风。
+++皎然
++++赋得灯心送李侍御萼（光字）
灯心生众草，因有始知芳。
彩妓窗偏丽，金桃动更香。
花惊春未尽，焰喜夜初长。
别后空离室，何人借末光。
+++皎然
++++赋得竹如意送详师赴讲（青字）
缥竹湘南美，吾师尚毁形。
仍留负霜节，不变在林青。
每入杨枝手，因谈贝叶经。
谁期沃州讲，持此别东亭。
+++皎然
++++听素法师讲《法华经》
法子出西秦，名齐漆道人。
才敷药草义，便见雪山春。
护讲龙来远，闻经鹤下频。
应机如一雨，谁不涤心尘。
+++皎然
++++咏敡上人座右画松
写得长松意，千寻数尺中。
翠阴疑背日，寒色欲生风。
真树孤标在，高人立操同。
一枝遥可折，吾欲问生公。
+++皎然
++++夏日登观农楼和崔使君
片雨拂檐楹，烦襟四坐清。
霏微过麦陇，萧散傍莎城。
静爱和花落，幽闻入竹声。
朝观趣无限，高咏寄深情。
+++皎然
++++妙喜寺逵公院赋得夜磬送吕评事
一磬寒山至，凝心转清越。
细和虚籁尽，疏绕悬泉发。
在夜吟更长，停空韵难绝。
幽僧悟深定，归客忘远别。
寂历无性中，真声何起灭。
+++皎然
++++咏小瀑布
瀑布小更奇，潺湲二三尺。
细脉穿乱沙，丛声咽危石。
初因智者赏，果会幽人迹。
不向定中闻，那知我心寂。
+++皎然
++++仙女台（得仙字）
寂寂旧桑田，谁家女得仙。
应无鸡犬在，空有子孙传。
古木花犹发，荒台路未迁。
暮来云一片，疑是欲归年。
+++皎然
++++灵澈上人何山寺七贤石诗
七石配七贤，隐僧山上移。
石性殊磊落，君子又高奇。
跂禅服宜坏，坐客冠可隳。
夜倚月树影，昼倾风竹枝。
集质患追琢，表顽用磷缁。
佚火玉亦害，块然长在兹。
+++皎然
++++潘丞孩子
爱子性情奇，初生玉树枝。
曾天上见，名向月中知。
我识婴儿意，何须待佩觿。
+++皎然
++++南池杂咏五首 水月
夜夜池上观，禅身坐月边。
虚无色可取，皎洁意难传。
若向空心了，长如影正圆。
+++皎然
++++南池杂咏五首 溪云
舒卷意何穷，萦流复带空。
有形不累物，无迹去随风。
莫怪长相逐，飘然与我同。
+++皎然
++++南池杂咏五首 虚舟
虚舟动又静，忽似去逢时。
触物知无迕，为梁幸见遗。
因风到此岸，非有济川期。
+++皎然
++++南池杂咏五首 寒山
侵空撩乱色，独爱我中峰。
无事负轻策，闲行蹑幽踪。
众山摇落尽，寒翠更重重。
+++皎然
++++南池杂咏五首 寒竹
袅袅孤生竹，独立山中雪。
苍翠摇动风，婵娟带寒月。
狂花不相似，还共凌冬发。
+++皎然
++++望远村
林杪不可分，水步遥难辨。
一片山翠边，依稀见村远。
+++皎然
++++惜暮景
疏阴花不动，片景松梢度。
夏日旧来长，佳游何易暮。
+++皎然
++++效古（天宝十四年）
日出天地正，煌煌辟晨曦。
六龙驱群动，古今无尽时。
夸父亦何愚，竞走先自疲。
饮干咸池水，折尽扶桑枝。
渴死化爝火，嗟嗟徒尔为。
空留邓林在，折尽令人嗤。
+++皎然
++++古别离（代人答阎士和）
太湖三山口，吴王在时道。
寂寞千载心，无人见春草。
谁识缄怨者，持此伤怀抱。
孤舟畏狂风，一点宿烟岛。
望所思兮若何，月荡漾兮空波。
云离离兮北断，鸿眇眇兮南多。
身去兮天畔，心折兮湖岸。
春风胡为兮塞路，使我归梦兮撩乱。
+++皎然
++++拟长安春词
春信在河源，春风荡妾魂。
春歌杂鶗鴂，春梦绕轘辕。
春絮愁偏满，春丝闷更繁。
春期不可定，春曲懒新翻。
+++皎然
++++效古
思君转战度交河，强弄胡琴不成曲。
日落应愁陇底难，春来定梦江南数。
万丈游丝是妾心，惹蝶萦花乱相续。
+++皎然
++++昭君怨
自倚婵娟望主恩，谁知美恶忽相翻。
黄金不买汉宫貌，青冢空埋胡地魂。
+++皎然
++++铜雀妓
强开尊酒向陵看，忆得君王旧日欢。
不觉馀歌悲自断，非关艳曲转声难。
+++皎然
++++长门怨
春风日日闭长门，摇荡春心似梦魂。
谁遣花开只笑妾，不如桃李正无言。
+++皎然
++++哭吴县房耸明府
仁人迈厚德，可谓名实全。
抚迹若疏旷，会心极精研。
履危节讵屈，著论识不偏。
恨以荣级浅，嘉猷未及宣。
伊人期远大，志业难比肩。
昭世既合并，吾君藉陶甄。
奈何明明理，与善徒空诠。
征教或稽圣，穷源反问天。
一官自吴邑，六翮委江壖。
始是牵丝日，翻成撤瑟年。
金膏果不就，玉珮长此捐。
倚伏信冥昧，夭修惊后先。
安知忘情子，爱网素已褰。
为有深仁感，遂令真性迁。
心悲空林下，泪洒秋景前。
夫子寡兄弟，抚孤伤藐然。
倾云为惨结，吊鹤共联翩。
割念命归驾，诀词向空筵。
树桃阴始合，爱客位常悬。
幡然远行时，崇望归朝旋。
悟兹欢宴隔，哀被岁月延。
书带变芳草，履痕移绿钱。
冥期傥可逢，生尽会无缘。
幸愿示因业，代君运精专。
相思转寂寞，独往西林泉。
欲见故人心，时阅所赠篇。
素高陶靖节，今重楚先贤。
芳躅将遗爱，可为终古传。
+++皎然
++++哭觉上人（时绊剡中）
忆君南适越，不作买山期。
昨得耶溪信，翻为逝水悲。
神交如可见，生尽杳难思。
白日东林下，空怀步影时。
+++皎然
++++题馀不溪废寺
武原离乱后，真界积尘埃。
残月生秋水，悲风起故台。
居人今已尽，栖鸽暝还来。
不到无生理，应堪赋七哀。
+++皎然
++++同李洗马入馀不溪经辛将军故城
惨惨寒城望，将军下世时。
高墉暮草遍，大树野风悲。
壁垒今惟在，勋庸近可思。
苍然古溪上，川逝共凄其。
+++皎然
++++忆天台
箬溪朝雨散，云色似天台。
应是东风便，吹从海上来。
灵山游汗漫，仙石过莓苔。
误到人间世，经年不早回。
+++皎然
++++万回寺
万里称逆化，愚蠢性亦全。
紫绂拖身上，妖姬安膝前。
见他拘坐寂，故我是眠禅。
吾知至人心，杳若青冥天。
+++皎然
++++禅诗
万法出无门，纷纷使智昏。
徒称谁氏子，独立天地元。
实际且何有，物先安可存。
须知不动念，照出万重源。
+++皎然
++++哀教
本师不得已，强为我著书。
尽百虑遣，名存万象拘。
如何工言子，终日论虚无。
伊人独冥冥，时人以为愚。
+++皎然
++++闻钟
古寺寒山上，远钟扬好风。
声馀月树动，响尽霜天空。
永夜一禅子，泠然心境中。
+++皎然
++++溪上月
秋水月娟娟，初生色界天。
蟾光散浦溆，素影动沦涟。
何事无心见，亏盈向夜禅。
+++皎然
++++山雪
夕阳在西峰，叠翠萦残雪。
狂风卷絮回，惊猿攀玉折。
何意山中人，误报山花发。
+++皎然
++++江上风
江风西复东，飘暴忽何穷。
初生虚无际，稍起荡漾中。
应吹夏口樯竿折，定蹙湓城浪花咽。
今朝莫怪沙岸明，昨夜声狂卷成雪。

+++皎然
++++山雨
一片雨，山半晴。
长风吹落西山上，满树萧萧心耳清。
云鹤惊乱下，水香凝不然。
风回雨定芭蕉湿，一滴时时入昼禅。

+++皎然
++++问遥山禅老
天与松子寿，独饮日月精。
复令颜子贤，胡为夭其生。
吾将寻河源，上天问天何不平？
吾将诘仙老，大道无私谁强名？
仙老难逢天不近，世人何人解应尽。
明朝欲向翅头山，问取禅公此义还。
+++皎然
++++禅思
真我性无主，谁为尘识昏。
奈何求其本，若拔大木根。
妄以一念动，势如千波翻。
伤哉子桑扈，虫臂徒虚言。
神威兴外论，宗邪生异源。
空何妨色在，妙岂废身存。
寂灭本非寂，喧哗曾未喧。
嗟嗟世上禅，不共智者论。
+++皎然
++++支公诗
支公养马复养鹤，率性无机多脱略。
天生支公与凡异，凡情不到支公地。
得道由来天上仙，为僧却下人间寺。
道家诸子论自然，此公唯许逍遥篇。
山阴诗友喧四座，佳句纵横不废禅。

+++皎然
++++述梦
梦中归见西陵雪，渺渺茫茫行路绝。
觉来还在剡东峰，乡心缭绕愁夜钟。
寺北禅冈犹记得，梦归长见山重重。
+++皎然
++++赤松（一作赤松涧）
缘岸蒙笼出见天，晴沙沥沥水溅溅。
何处羽人长洗药，残花无数逐流泉。
+++皎然
++++戏题松树
为爱松声听不足，每逢松树遂忘还。
翛然此外更何事，笑向闲云似我闲。
+++皎然
++++戏题二首
看饮逢歌日屡曛，我身何似系浮云。
时人不解野僧意，归去溪头作鸟群。
喧喧共在是非间，终日谁知我自闲。
偶客狂歌何所为，欲于人事强相关。
+++皎然
++++杂寓兴
嗟嗟号呶子，世称谪仙俦。
媚俗被鲛绡，欺天荐昫修。
奔景谓可致，驰龄言易流。
燕昭昧往事，嬴政亡前筹。
三山果不见，九仙忽悠悠。
君看牛山乐，君见麋浦游。
昨日千金子，联绵成古丘。
吾将揽明月，照尔生死流。
至乐享爰居，惭贻达者尤。
冥冥光尘内，机丧成海沤。
+++皎然
++++杂兴六首
吾观谈天客，工言丧其精。
万物资广庇，此中何有情。
若为昧颜跖，修短怨太清。
高论让邹子，放词征屈生。
请从象外推，至论尤明明。
短龄役长世，扰扰悟不早。
嫔女身后空，欢娱梦中好。
从教西陵树，千载伤怀抱。
鹤驾何冥冥，鳌洲去浩浩。
柔颜感三花，凋发悲蔓草。
月中伐桂人是谁，翻使年年不衰老。

谁高齐公子，泣听雍门琴。
死且何足伤，殊非达人心。
独高庭中鹤，意远贵氛埃。
有时青冥游，顾我还下来。
白云琅玕色，一片生虚无。
此物若无心，若何卷还舒。
疏散遂吾性，栖山更无机。
寥寥高松下，独有闲云归。
精意不可道，冥然还掩扉。
+++皎然
++++偶然五首
乐禅心似荡，吾道不相妨。
独悟歌还笑，谁言老更狂。
偶然寂无喧，吾了心性源。
可嫌虫食木，不笑鸟能言。
隐心不隐迹，却欲住人寰。
欠树移春树，无山看画山。
居喧我未错，真意在其间。
虏语嫌不学，胡音从不翻。
说禅颠倒是，乐杀金王孙。
真隐须无矫，忘名要似愚。
只将两条事，空却汉潜夫。
+++皎然
++++问天
天公何时有，谈者皆不经。
谁道贤人死，今为傅说星。
+++皎然
++++寓言
吾道本无我，未曾嫌世人。
如今到城市，弥觉此心真。
+++皎然
++++前溪作
春歌已寂寂，古水自涓涓。
徒误时人辈，伤心作逝川。
+++皎然
++++戏作
乞我百万金，封我异姓王。
不如独悟时，大笑放清狂。
+++皎然
++++浮云三章
浮云浮云，集于扶桑。
扶桑茫茫，日暮之光。
匪日之暮，浮云之污。
嗟我怀人，犹心如蠹。
浮云浮云，集于咸池。
咸池微微，日昃之时。
匪日之昃，浮云之惑。
嗟我怀人，忧心如织。
浮云浮云，集于高舂。
高舂濛濛，日夕之容。
匪日之夕，浮云之积。
嗟我怀人，忧心如惄。
+++皎然
++++寓言
人生百年我过半，天生才定不可换。
东海钓鳌鳌不食，南山坐石石欲烂。
+++皎然
++++若邪春兴
春生若邪水，雨后漫流通。
芳草行无尽，清源去不穷。
野烟迷极浦，斜日起微风。
数处乘流望，依稀似剡中。
+++皎然
++++晨登乐游原，望终南积雪
凌晨拥弊裘，径上古原头。
雪霁山疑近，天高思若浮。
琼峰埋积翠，玉嶂掩飞流。
曜彩含朝日，摇光夺寸眸。
寒空标瑞色，爽气袭皇州。
清眺何人得，终当独再游。
+++皎然
++++送商季皋
比来知尔有诗名，莫恨东归学未成。
新丰有酒为我饮，消取故园伤别情。

++下卷八百二十一
  
+++皎然
++++吊灵均词
昧天道兮有无，听汨渚兮踌躇。
期灵均兮若存，问神理兮何如。
愿君精兮为月，出孤影兮示予。
天独何兮有君，君在万兮不群。
既冰心兮皎洁，上问天兮胡不闻。
天不闻，神莫睹，若云冥冥兮雷霆怒，萧条杳眇兮馀草莽。
山春兮为谁，今猿哀兮何思。
风激烈兮楚竹死，国殇人悲兮雨飔飔。
雨飔飔兮望君时，光茫荡漾兮化为水，万古忠贞兮徒尔为。

+++皎然
++++步虚词
予因览真诀，遂感西城君。
玉笙下青冥，人间未曾闻。
日华炼精魄，皎皎无垢氛。
谓我有仙骨，且令饵氤氲。
俯仰愧灵颜，愿随鸾鹄群。
俄然动风驭，缥渺归青云。
+++皎然
++++奉应颜尚书真卿观玄真子置酒张乐舞破阵画洞庭三山歌
道流迹异人共惊，寄向画中观道情。
如何万象自心出，而心澹然无所营。
手援毫，足蹈节，披缣洒墨称丽绝。
石文乱点急管催，云态徐挥慢歌发。
乐纵酒酣狂更好，攒峰若雨纵横扫。
尺波澶漫意无涯，片岭崚嶒势将倒。
盻睐方知造境难，象忘神遇非笔端。
昨日幽奇湖上见，今朝舒卷手中看。
兴馀轻拂远天色，曾向峰东海边识。
秋空暮景飒飒容，翻疑是真画不得。
颜公素高山水意，常恨三山不可至。
赏君狂画忘远游，不出轩墀坐苍翠。
+++皎然
++++答韦山人隐起龙文药瓢歌
野人药瓢天下绝，全如浑金割如月。
彪炳文章智使然，生成在我不在天。
若言有物不由物，何意中虚道性全。
韦生能诗兼好异，获此灵瓢远相遗。
仙侯玉帖人漫传，若士青囊世何秘。
一捧一开如见君，药盛五色香氛氲。
背上骊龙蟠不睡，张鳞摆颔生风云。
世人强知金丹道，默仙不成秽仙老。
年少纷如陌上尘，不见吾瓢尽枯槁。
聊将系肘步何轻，便有三山孤鹤情。
东方小儿乏此物，遂令仙籍独无名。

+++皎然
++++桃花石枕歌赠康从事
卞山幽石产奇璞，荆人至死采不著。
何人琢枕持赠君，片片桃花开未落。
剑工见兮可为剑，玉工辨兮知非石。
至宝由来览者稀，今君独鉴应欲惜。
何辞售与章天真，幸得提携近玉人。
可中弃置君不顾，天生秀色徒璘玢。
四座喧喧争目悦，巧过造化称一绝。
莫言昨日因错磨，看取从来无点缺。
六月江南暑未阑，一尺花冰试枕看。
高窗正午风飒变，室中不减春天寒。
所重重枕德，文章外饰徒相惑。
更有坚贞不易心，与君天下为士则。
+++皎然
++++张伯英草书歌
伯英死后生伯高，朝看手把山中毫。
先贤草律我草狂，风云阵发愁钟王。
须臾变态皆自我，象形类物无不可。
阆风游云千万朵，惊龙蹴踏飞欲堕。
更睹邓林花落朝，狂风乱搅何飘飘。
有时凝然笔空握，情在寥天独飞鹤。
有时取势气更高，忆得春江千里涛。
张生奇绝难再遇，草罢临风展轻素。
阴惨阳舒如有道，鬼状魑容若可惧。
黄公酒垆兴偏入，阮籍不嗔嵇亦顾。
长安酒榜醉后书，此日骋君千里步。

+++皎然
++++寒栖子歌（曾居庐山，欲有事罗浮之行）
君在庐山知不群，有疑是鹤又是云。
生死尘埃污不得，眼前荣利徒纷纷。
今日惠然来访我，酒榼书囊肩背荷。
拂除衣上饵烟霞，昨夜胥门宿蔡家。
天然不饮亦不食，抛名换姓觅不得。
且向人间作酒仙，不肯将身生羽翼。
停形为饵天地根，世人皆死我独存。
洗虑因吞清明箓，世人皆贪我常足。
栖子妙今道已成，手把玄枢心运冥。
能令鬼哭神效灵，身如飘风不可绊。
朝游崆峒夕汗漫，向来坐客犹未散。
忽忆罗浮欲去时，遥指孤云作路岐。
海上仙游不可见，人间日落空桑枝。
+++皎然
++++翔隼歌送王端公
古人赏神骏，何如秋隼击。
独立高标望霜翮，应看天宇如咫尺。
低回拂地凌风翔，鹏雏敢下雁断行。
晴空四顾忽不见，有时独出青霞傍。
穷阴万里落寒日，气杀草枯增奋逸。
云塞斜飞搅叶迷，雪天直上穿花疾。
见君高情有所属，赠别因歌翔隼曲。
离亭惨惨客散时，歌尽路长意不足。

+++皎然
++++白云歌寄陆中丞使君长源
一见西山云，使人情意远。
凭高发咏何超遥，道妙如君有舒卷。
萦空叠景多丽容，众峰峰上自为峰。
洁白不由阴雨积，高明肯共杂烟重。
万物有形皆有著，白云有形无系缚。
黄金被烁玉亦瑕，一片飘然污不著。
或逢天上或人间，人自营营云自闲。
忽尔飞来暂为侣，忽然飞去莫能攀。
逸民对云效高致，禅子逢云增道意。
白云遇物无偏颇，自是人心见同异。
阊阖天门宜曙看，为缨作盖拥千官。
从龙合沓临清暑，就日逶迤绕露寒。
谁怜西山云，亭亭处幽绝。
坐石长看非我羁，手中欲揽待君说。
贞白先生那得知，只向空山自怡悦。
+++皎然
++++裴端公使君清席，赋得青桂歌送徐长史
昔年攀桂为留人，今朝攀桂送归客。
秋风桃李摇落尽，为君青青伴松柏。
谢公南楼送客还，高歌桂树凌寒山。
应怜独秀空林上，空赏敷华积雪间。
昨夜一枝生在月，婵娟可望不可折。
若为天上堪赠行，徒使亭亭照离别。
+++皎然
++++周长史昉画毗沙门天王歌
长史画神独感神，高步区中无两人。
雅而逸，高且真，形生虚无忽可亲。
降魔大戟缩在手，倚天长剑横诸绅。
慈威示物虽凛凛，在德无秋唯有春。
吾知真象本非色，此中妙用君心得。
苟能下笔合神造，误点一点亦为道。
写出霜缣可舒卷，何人应识此情远。
秋斋清寂无外物，盥手焚香聊自展。
忆昔胡兵围未解，感得此神天上下。
至今云旗图我形，为君一顾烟尘清。
+++皎然
++++奉和颜鲁公真卿落玄真子舴艋舟歌
沧浪子后玄真子，冥冥钓隐江之汜。
刳木新成舴艋舟，诸侯落舟自兹始。
得道身不系，无机舟亦闲。
从水远逝兮任风还，朝五湖兮夕三山。
停纶乍入芙蓉浦，击汰时过明月湾。
太公取璜我不取，龙伯钓鳌我不钓。
竹竿袅袅鱼簁簁，此中自得还自笑。
汗漫一游何可期，后来谁遇冰雪姿。
上古初闻出尧世，今朝还见在尧时。
+++皎然
++++郑容全成蛟形木机歌
万物贵天然，天然不可得。
浑朴无劳剞劂工，幽姿自可蛟龙质。
欲腾未去何翩翩，扬袂争前谁敢拂。
可中风雨一朝至，还应不是池中物。
苍山万重采一枝，形如器车生意奇。
风号雨喷心不折，众木千丛君独知。
高人心，多越格。
有时就月吟春风，持来座右惊神客。
爱君开閤江之滨，白云黄鹤长相亲。
南郭子綦我不识，非君独是是何人。

+++皎然
++++奉同颜使君真卿清风楼赋得洞庭歌送吴炼师归林屋洞
名山洞府到金庭，三十六洞称最灵。
不有古仙启其秘，今日安知灵宝经。
中山炼师栖白云，道成仙秩号元君。
三千甲子朝玉帝，世上如今名始闻。
吐纳青牙养肌发，花冠玉舄何高洁。
不闻天上来谪仙，自是人间授真诀。
吴兴太守道家流，仙师远放清风楼。
应将内景还飞去，且从分风当此留。
湖之山兮楼上见，山冥冥兮水悠悠。
世人不到君自到，缥缈仙都谁与俦。
黄鹤孤云天上物，物外飘然自天匹。
一别千年未可期，仙家不数人间日。
+++皎然
++++戛铜碗为龙吟歌
逸僧戛碗为龙吟，世上未曾闻此音。
一从太尉房公赏，遂使秦人传至今。
初戛徐徐声渐显，乐音不管何人辨。
似出龙泉万丈底，乍怪声来近而远。
未必全由戛者功，真生虚无非碗中。
寥亮掩清笛，萦回凌细风。
遥闻不断在烟杪，万籁无声天境空。
乍向天台宿华顶，秋宵一吟更清迥。
能令听者易常性，忧人忘忧躁人静。
今日铿锽江上闻，蛟螭奔飞如得群。
声过阴岭恐成雨，响驻晴天将起云。
坐来吟尽空江碧，却寻向者听无迹。
人生万事将此同，暮贱朝荣动还寂。
+++皎然
++++饮茶歌诮崔石使君
越人遗我剡溪茗，采得金牙爨金鼎。
素瓷雪色缥沫香，何似诸仙琼蕊浆。
一饮涤昏寐，情来朗爽满天地。
再饮清我神，忽如飞雨洒轻尘。
三饮便得道，何须苦心破烦恼。
此物清高世莫知，世人饮酒多自欺。
愁看毕卓瓮间夜，笑向陶潜篱下时。
崔侯啜之意不已，狂歌一曲惊人耳。
孰知茶道全尔真，唯有丹丘得如此。
+++皎然
++++买药歌送杨山人
华阴少年何所希，欲饵丹砂化骨飞。
江南药少淮南有，暂别胥门上京口。
京口斜通江水流，斐回应上青山头。
夜惊潮没鸬鹚堰，朝看日出芙蓉楼。
摇荡春风乱帆影，片云无数是扬州。
扬州喧喧卖药市，浮俗无由识仙子。
河间姹女直千金，紫阳夫人服不死。
吾于此道复何如，昨朝新得蓬莱书。

+++皎然
++++薛卿教长行歌（时量移湖州别驾）
桂阳仙柳道家说，昔传苏君今是薛。
聊将握槊偶时人，便被人间称冠绝。
黄杨文局龟螭蟠，琢成骰子双琅玕。
初疑月破云中堕，复怪星移指下攒。
谁识兵奇势可保，坐看将军上一道。
有时彩王非所希，笑击单于出重围。
凫惊隼击疾若飞，左顾右盻生光辉。
家本联姻汉戚里，身是长安贵公子。
名高艺绝何翩翩，几回决胜君王前。
扈游长乐与祈年，人望青云白日边。
谪宦江南岁阴晚，还将此道聊自遣。
由来君子行最长，予亦知君寄心远。
+++皎然
++++桃花石枕歌送安吉康丞
君吏桃州尚奇迹，桃州采得桃花石。
烂疑朝日照已舒，含似春风吹未坼。
珪璋特达世所珍，吾知此物亦其伦。
应羡花开不凋悴，应嘉玉片无缁磷。
立性坚刚平若砥，君子偏将交道比。
何人亦秉坚刚姿，吾见君心得如此。
君心所好我独知，别多见少长相思。
从来赏玩安左右，万里提携君莫辞。

+++皎然
++++赋得吴王送女潮歌，送李判官之河中府
见说吴王送女时，行宫直到荆溪口。
溪上千年送女潮，为感吴王至今有。
乃知昔人由志诚，流水无情翻有情。
平波忽起二三尺，此上疑与神仙宅。
今人犹望荆之湄，长令望者增所思。
吴王已殁女不返，潮水无情那有期。
溪草何草号帝女，溪竹何竹号湘妃。
灵涛旦暮自堪伤，的烁婵娟又争发。
客归千里自兹始，览古高歌感行子。
不知别后相见期，君意何如此潮水。
+++皎然
++++观李中丞洪二美人唱歌轧筝歌（时量移湖州长史）
君家双美姬，善歌工筝人莫知。
轧用蜀竹弦楚丝，清哇宛转声相随。
夜静酒阑佳月前，高张水引何渊渊。
美人矜名曲不误，蹙响时时如迸泉。
赵琴素所嘉，齐讴世称绝。
筝歌一动凡音辍，凝弦且莫停金罍。
淫声已阕雅声来，游鱼噞喁鹤裴回。
高情始为开，高情放浪出常格。
偶世有名道无迹，勋业先登上将科。
文章已冠诸人籍。
每笑石崇无道情，轻身重色祸亦成。
君有佳人当禅伴，于中不废学无生。
爱君天然性寡欲，家贫禄薄常知足。
谪官无愠如古人，交道忘言比前躅。
不意全家万里来，湖中再见春山绿。
吴兴公舍幽且闲，何妨寄隐在其间。
时议名齐谢太傅，更看携妓似东山。
+++皎然
++++陈氏童子草书歌
书家孺子有奇名，天然大草令人惊。
僧虔老时把笔法，孺子如今皆暗合。
飙挥电洒眼不及，但觉毫端鸣飒飒。
有时作点险且能，太行片石看欲崩。
偶然长掣浓入燥，少室枯松欹不倒。
夏室炎炎少人欢，山轩日色在阑干。
桐花飞尽子规思，主人高歌兴不至。
浊醪不饮嫌昏沈，欲玩草书开我襟。
龙爪状奇鼠须锐，水笺白皙越人惠。
王家小令草最狂，为予洒出惊腾势。
+++皎然
++++饮茶歌送郑容
丹丘羽人轻玉食，采茶饮之生羽翼。
名藏仙府世空知，骨化云宫人不识。
云山童子调金铛，楚人茶经虚得名。
霜天半夜芳草折，烂漫缃花啜又生。
赏君此茶祛我疾，使人胸中荡忧栗。
日上香炉情未毕，醉踏虎溪云，高歌送君出。
+++皎然
++++花石长枕歌答章居士赠
楚山有石郢人琢，琢成长枕知是玉。
全疑冰片坐恐销，间发花丛惊不足。
赠予比之金琅玕，琼花烂熳浮席端。
吾师道吾不执宝，今日感君因执看。
试叩铿然应清律，纤尘不留蝇敢拂。
万物皆因造化资，如何独负清贞质。
南山有云鹄在空，长松为我生凉风。
高友朗咏乐其中，行住四仪皆道意。
不学小乘一曲士，唯将此物安座隅，取次闲眠有禅味。
+++皎然
++++观王右丞维沧洲图歌
沧洲误是真，萋萋忽盈视。
便有春渚情，褰裳掇芳芷。
飒然风至草不动，始悟丹青得如此。
丹青变化不可寻，翻空作有移人心。
犹言雨色斜拂座，乍似水凉来入襟。
沧洲说近三湘口，谁知卷得在君手。
披图拥褐临水时，翛然不异沧洲叟。

+++皎然
++++洞庭山维谅上人院阶前孤生橘树歌
洞庭仙山但生橘，不生凡木与梨栗。
真子无私自不栽，感得一株阶下出。
细叶繁枝委露新，四时常绿不关春。
若言此物无道性，何意孤生来就人。
二月三月山初暖，最爱低檐数枝短。
白花不用乌衔来，自有风吹手中满。
九月十月争破颜，金实离离色殷殷，一夜天晴香满山。
天生珍木异于俗，俗士来逢不敢触。
清阴独步禅起时，徙倚前看看不足。

+++皎然
++++春夜赋得漉水囊歌，送郑明府
吴缣楚练何白皙，居士持来遗禅客。
禅客能裁漉水囊，不用衣工秉刀尺。
先师遗我式无缺，一滤一翻心敢赊。
夕望东峰思漱盥，曨曨斜月悬灯纱。
徙倚花前漏初断，白猿争啸惊禅伴。
玉瓶徐泻赏涓涓，溅著莲衣水珠满。
因识仁人为宦情，还如漉水爱苍生。
聊歌一曲与君别，莫忘寒泉见底清。

+++皎然
++++湛处士枸杞架歌
天生灵草生灵地，误生人间人不贵。
独君井上有一根，始觉人间众芳异。
拖线垂丝宜曙看，裴回满架何珊珊。
春风亦解爱此物，袅袅时来傍香实。
湿云缀叶摆不去，翠羽衔花惊畏失。
肯羡孤松不凋色，皇天正气肃不得。
我独全生异此辈，顺时荣落不相背。
孤松自被斧斤伤，独我柔枝保无害。
黄油酒囊石棋局，吾羡湛生心出俗。
撷芳生影风洒怀，其致翛然此中足。
+++皎然
++++观裴秀才松石障歌
谁工此松唯拂墨，巧思丹青营不得。
初写松梢风正生，此中势与真松争。
高柯细叶动飒飒，乍听幽飗如有声。
左右双松更奇绝，龙鳞麈尾仍半折。
经春寒色聚不散，逼座阴阴将下雪。
荆门石状凌玙璠，蹙成数片倚松根。
何年蒨蒨苔黏迹，几夜潺潺水击痕。
裴生诗家后来客，为我开图玩松石。
对之自有高世心，何事劳君上山屐。
+++皎然
++++送顾处士歌
吴门顾子予早闻，风貌真古谁似君。
中黄宪与颜子，物表孤高将片云。
性背时人高且逸，平生好古无俦匹。
醉书在箧称绝伦，神画开厨怕飞出。
谢氏檀郎亦可俦，道情还似我家流。
安贫日日读书坐，不见将名干五侯。
知君别业长洲外，欲行秋田循畎浍。
门前便取觳觫乘，腰上还将鹿卢佩。
禅子有情非世情，御荈贡馀聊赠行。
满道喧喧遇君别，争窥玉润与冰清。
+++皎然
++++水精数珠歌
西方真人为行密，臂上记珠皎如日。
佛名无著心亦空，珠去珠来体常一。
谁道佛身千万身，重重只向心中出。
+++皎然
++++兵后西日溪行
一从清气上为天，仙叟何年见乾海。
黄河几度浊复清，此水如今未曾改。
西寻仙人渚，误入桃花穴。
风吹花片使我迷，时时问山惊踏雪。
石梁丹灶意更奇，春草不生多故辙。
我来隐道非隐身，如今世上无风尘。
路是武陵路，人非秦代人。
饭松得高侣，濯足偶清津。
数片昔贤磐石在，几回并坐戴纶巾。
+++皎然
++++姑苏行
古台不见秋草衰，却忆吴王全盛时。
千年月照秋草上，吴王在时几回望。
至今月出君不还，世人空对姑苏山。
山中精灵安可睹，辙迹人踪麋鹿聚。
婵娟西子倾国容，化作寒陵一堆土。

+++皎然
++++短歌行
古人若不死，吾亦何所悲。
萧萧烟雨九原上，白杨青松葬者谁。
贵贱同一尘，死生同一指。
人生在世共如此，何异浮云与流水。
短歌行，短歌无穷日已倾。
邺宫梁苑徒有名，春草秋风伤我情。
何为不学金仙侣，一悟空王无死生。
+++皎然
++++山月行（一作关山月）
家家望秋月，不及秋山望。
山中万境长寂寥，夜夜孤明我山上。
海人皆言生海东，山人自谓出山中。
忧虞欢乐皆占月，月本无心同不同。
自从有月山不改，古人望尽今人在。
不知万世今夜时，孤月将□谁更待。
+++皎然
++++顾渚行寄裴方舟
我有云泉邻渚山，山中茶事颇相关。
鶗鴂鸣时芳草死，山家渐欲收茶子。
伯劳飞日芳草滋，山僧又是采茶时。
由来惯采无近远，阴岭长兮阳崖浅。
大寒山下叶未生，小寒山中叶初卷。
吴婉携笼上翠微，蒙蒙香刺罥春衣。
迷山乍被落花乱，度水时惊啼鸟飞。
家园不远乘露摘，归时露彩犹滴沥。
初看怕出欺玉英，更取煎来胜金液。
昨夜西峰雨色过，朝寻新茗复如何。
女宫露涩青芽老，尧市人稀紫笋多。
紫笋青芽谁得识，日暮采之长太息。
清泠真人待子元，贮此芳香思何极。
+++皎然
++++武源行赠丘卿岑
昔年群盗阻江东，吴山动摇楚泽空。
齐人亦戴蜂虿毒，美稷化为荆棘丛。
汹汹四顾多窟穴，浮云白波名不同。
万人死地当虎口，一旦生涯悬彀中。
昨日将军殉死节，悉向生民陷成血。
胸中豹略张阵云，握内蛇矛挥白雪。
长洲南去接孤城，居人散尽鼓噪惊。
三春不见芳草色，四面唯闻刁斗声。
此时狂寇纷如市，君当要冲固深垒。
纵横计出皆获全，士卒身先每轻死。
扫平氛祲望吴门，人间岁美桑柘繁。
比屋生全受君赐，连营罢战赖君恩。
如何弃置功不录，通籍无名滞江曲。
灞亭不重李将军，汉爵犹轻苏属国。
荒营寂寂隐山椒，春意空惊故柳条。
野战攻城尽如此，即今谁是霍嫖姚。
+++皎然
++++长安少年行
翠楼春酒虾蟆陵，长安少年皆共矜。
纷纷半醉绿槐道，躞蹀花骢骄不胜。
+++皎然
++++风入松
西岭松声落日秋，千枝万叶风飗飗。
美人援琴弄成曲，写得松间声断续。
声断续，清我魂。
流波坏陵安足论，美人夜坐月明里。
含少商兮点清徵，风何凄兮飘飘。
搅寒松兮又夜起。
夜未央，曲何长，金徽更促声泱泱。
何人此时不得意，意苦弦悲闻客堂。
+++皎然
++++陪卢中丞闲游山寺
野寺出人境，舍舟登远峰。
林开明见月，万壑静闻钟。
拥烛明山翠，交麾动水容。
如何股肱守，尘外得相逢。
+++皎然
++++湖南草堂读书招李少府
削去僧家事，南池便隐居。
为怜松子寿，还卜道家书。
药院常无客，茶樽独对余。
有时招逸史，来饭野中蔬。
+++皎然
++++答李季兰
天女来相试，将花欲染衣。
禅心竟不起，还捧旧花归。
+++皎然
++++酬郑判官湖上见赠
岁岁湖南隐已成，如何星使忽知名。
沙鸥惯识无心客，今日逢君不解惊。
+++皎然
++++送旻上人游天台
真心不废别，试看越溪清。
汝机忘尽，春山自有情。
月思华顶宿，云爱石门行。
海近应须泛，无令鸥鹭惊。
+++皎然
++++送别
闻说情人怨别情，霜天淅沥在寒城。
长宵漫漫角声发，禅子无心恨亦生。
+++皎然
++++与昂上人两字继合四句初字日
有一鸟雏，凌寒独宿。
若逢云雨，两两相逐。
+++皎然
++++次日
野外有一人，独立无四邻。
彼见是我身，我见是彼身。

++下卷八百二十二
  
+++广宣
++++皇太子频赐存问，并索唱和新诗，因有陈谢
望苑招延后，禅扉访道馀。
祗言俟文雅，何意及庸虚。
率性多非学，缘情偶自书。
清风闻寺响，白日见心初。
重道逢轩后，崇儒过魏储。
青宫列芳梓，玄圃积琼琚。
郑鼠宁容者，齐竽久舍诸。
空怀受恩感，含思几踌躇。
+++广宣
++++禁中法会应制
天上万年枝，人间不可窥。
道场三教会，心地百王期。
侍读沾恩早，传香驻日迟。
在筵还向道，通籍许言诗。
空愧陪仙列，何阶答圣慈。
从今精至理，长愿契无为。
+++广宣
++++降诞日内庭献寿应制
庆寿千龄远，敷仁万国通。
登霄欣有路，捧日愧无功。
仙驾三山上，龙生二月中。
修斋长乐殿，讲道大明宫。
此地人难到，诸天事不同。
法筵花散后，空界满香风。
+++广宣
++++寺中柿树一蒂四颗咏应制
珍木生奇亩，低枝拂梵宫。
因开四界分，本自百花中。
当夏阴涵绿，临秋色变红。
君看药草喻，何减太阳功。
+++广宣
++++早秋降诞日献寿二首应制
秋蓂开六叶，元圣诞千年。
绕殿祥风起，当空瑞日悬。
道光中国主，人识大罗仙。
敢赞无疆寿，香花上法筵。
万方瞻圣日，九土仰清光。
磬地山河壮，弥天福寿长。
瑞烟薰法界，真偈启仁王。
看献千秋乐，千秋乐未央。
+++广宣
++++驾幸天长寺应制
天界宜春赏，禅门不掩关。
宸游双阙外，僧引百花间。
车马喧长路，烟云净远山。
观空复观俗，皇鉴此中闲。
+++广宣
++++九月菊花咏应制（一作清江诗）
可讶东篱菊，能知节候芳。
细枝青玉润，繁蕊碎金香。
爽气浮朝露，浓姿带夜霜。
泛杯传寿酒，应共乐时康。
+++广宣
++++驾幸圣容院应制
大唐国里千年圣，王舍城中百亿身。
却指容颜非我相，自言空色是吾真。
深殿虔心随宝辇，广庭徐步引金轮。
古来贵重缘亲近，狂客惭为侍从臣。
+++广宣
++++圣恩顾问，独游月磴阁，直书其事应制
禅居河畔无多地，来往寻春物正华。
磴道上盘千亩竹，栏干低压万人家。
檐前施饭来飞鸟，林下行香踏落花。
自解刹那知佛性，不劳更喻几尘沙。
+++广宣
++++安国寺随驾幸兴唐观应制
东林何殿是西邻，禅客垣墙接羽人。
万乘游仙宗有道，三车引路本无尘。
初传宝诀长生术，已证金刚不坏身。
两地尽修天上事，共瞻銮驾重来巡。
+++广宣
++++贺王起（一作贺王侍郎典贡放榜）
从辞凤阁掌丝纶，便向青云领贡宾。
再辟文场无枉路，两开金榜绝冤人。
眼看龙化门前水，手放莺飞谷口春。
明日定归台席去，鶺鴒原上共陶钧。
+++广宣
++++贺幸普济寺应制
南方宝界几由旬，八部同瞻一佛身。
寺压山河天宇静，楼悬日月镜光新。
重城柳暗东风曙，复道花明上苑春。
向晚銮舆归凤阙，曲江池上动青蘋。
+++广宣
++++红楼院应制（一作沈佺期诗）
红楼疑见白毫光，寺逼宸居福盛唐。
支遁爱山情谩切，昙摩泛海路空长。
经声夜息闻天语，炉气晨飘接御香。
谁道此中难可到，自怜深院得徊翔。
+++广宣
++++再入道场纪事应制（一作沈佺期诗）
南方归去再生天，内殿今年异昔年。
见辟乾坤新定位，看题日月更高悬。
行随车辇登仙路，坐近炉烟讲法筵。
自喜恩深陪侍从，两朝长在圣人前。
+++广宣
++++寺中赏花应制
东风万里送香来，上界千花向日开。
却笑霞楼紫芝侣，桃源深洞访仙才。
+++广宣
++++九月十五日夜宿郑尚书絪东亭，望月寄杜给事
霜天晴夜宿东斋，松竹交阴惬素怀。
迥出风尘心得地，可怜三五月当阶。
清光满院恩情见，寒色临门笑语谐。
霄汉路殊从道合，往来人事不相乖。

++下卷八百二十三
  
+++含曦
++++酬卢仝见访不遇题壁
长寿寺石壁，卢公一首诗。
渴读即不渴，饥读即不饥。
鲸吞海水尽，露出珊瑚枝。
海神知贵不知价，留向人间光照夜。

+++善生
++++旅中答喻军事问客情
一自游他国，相逢少故人。
纵然为客乐，争似在家贫。
畜恨霜侵鬓，搜诗病入神。
若非怜片善，谁肯问风尘。
+++善生
++++赠卢逸人
高眠岩野间，至艺敌应难。
诗苦无多首，药灵惟一丸。
引泉鱼落釜，攀果露沾冠。
已得嵇康趣，逢迎事每阑。
+++善生
++++送玉禅师
飘然无定迹，迥与律乘违。
入郭随缘住，思山破夏归。
盂擎数家饭，衲乞几人衣。
洞了曹溪旨，宁输俗者机。
+++善生
++++送智光之南值雨
结束衣囊了，炎州定去游。
草堂方惜别，山雨为相留。
又得一宵话，免生千里愁。
莫辞重卜日，后会必经秋。
+++韬光
++++谢白乐天招
山僧野性好林泉，每向岩阿倚石眠。
不解栽松陪玉勒，惟能引水种金莲。
白云乍可来青嶂，明月难教下碧天。
城市不能飞锡去，恐妨莺啭翠楼前。
+++知玄
++++五岁咏花
花开满树红，花落万枝空。
唯馀一孕在，明日定随风。
+++知玄
++++祝尧诗
生天本自生天业，未必求仙便得仙。
鹤背倾危龙背滑，君王且住一千年。
+++知玄
++++答僧澈
观君法苑思冲虚，使我真乘刃有馀。
若使龙光时可待，应怜僧肇论成初。
五车外典知谁敌，九趣多才恐不如。
萧寺讲轩横淡荡，帝乡云树正扶疏。
几生曾得闍瑜意，今日堪将贝叶书。
一振微言冠千古，何人执卷问吾庐。
+++元孚
++++月夜怀刘秀才
独夜相思但自劳，阮生吟罢梦云涛。
此时小定未禅寂，古塔月中松磬高。
+++元孚
++++送李四校书
朱丝写别鹤泠泠，诗满红笺月满庭。
莫学楚狂隳姓字，知音还有子期听。
+++栖白
++++边思
西北黄云暮，声声画角愁。
阴山一夜雨，白草四郊秋。
乱雁鸣寒渡，飞沙入废楼。
何时番色尽，此地见芳洲。
+++栖白
++++八月十五夜玩月
寻常三五夜，不是不婵娟。
及至中秋满，还胜别夜圆。
清光凝有露，皓魄爽无烟。
自古人皆望，年来又一年。
+++栖白
++++寻山僧真胜上人不遇
松下禅栖所，苔滋径莫分。
青山春暮见，流水夜深闻。
不坐看心石，应随出定云。
猿猱非可问，岩谷自空曛。
+++栖白
++++赠李溟秀才
南居古庙深，高树宿山禽。
明月上清汉，骚人动楚吟。
数篇正始韵，一片补亡心。
孤悄欺何谢，云波不可寻。
+++栖白
++++送石秀才
正是叹羁游，知音拜楚侯。
何须辞远道，自可乐扁舟。
倚棹江洲雨，闻猿岛岫秋。
谢家山水兴，终日待诗流。
+++栖白
++++送造微上人游五台及礼本师
寒空金锡响，欲过渭阳津。
极目多来雁，孤城少故人。
与师虽别久，于法本相亲。
又对清凉月，中宵语宿因。
+++栖白
++++送禅师宗极归玉峰
背郭去归宿，头陀意颇浓。
鹤争栖远树，猿斗上孤峰。
夜戍经霜月，秋城过雨钟。
由来无定止，何处访高踪。
+++栖白
++++送僧归旧山
谈空与破邪，献寿复荣家。
白日得何偈，青天落几花。
传灯皆有分，化俗独无涯。
却入中峰寺，还知有聚沙。
+++栖白
++++送圆仁三藏归本国
家山临晚日，海路信归桡。
树灭浑无岸，风生只有潮。
岁穷程未尽，天末国仍遥。
已入闽王梦，香花境外邀。
+++栖白
++++送王炼师归嵩岳
飘然绿毛节，杳去洛城端。
隔水见秋岳，兼霜扫石坛。
一溪松色古，半夜鹤声寒。
迥与人寰别，劳生不可观。
+++栖白
++++寿昌节赋得红云表夏日
景候融融阴气潜，如峰云共火相兼。
霞光捧日登天上，丹彩乘风入殿檐。
行逐赤龙千岁出，明当朱夏万方瞻。
微臣多幸逢佳节，得赋殊祥近御帘。
+++栖白
++++经废宫
终日河声咽暮空，烟愁此地昼濛濛。
锦帆东去沙侵苑，玉辇西来树满宫。
鲁客望津天欲雪，朔鸿离岸苇生风。
那堪独立思前事，回首残阳雉堞红。
+++栖白
++++赠识古法师
重城深寺讲初休，却忆家山访旧游。
对月与君相送夜，闻蛩教我独惊秋。
云心杳杳难为别，鹤性萧萧不可留。
遥想孤舟清渭上，飘然帆影起离愁。
+++栖白
++++月夜怀刘秀才（一作元孚诗）
独夜相思但自劳，阮生吟罢梦云涛。
此时小定未禅寂，古塔月中松磬高。
+++栖白
++++寄南山景禅师
一度林前见远公，静闻真语世情空。
至今寂寞禅心在，任起桃花柳絮风。
+++栖白
++++哭刘得仁
为爱诗名吟至死，风魂雪魄去难招。
直须桂子落坟上，生得一枝冤始消。
+++应物
++++龙潭
石激悬流雪满湾，五龙潜处野云闲。
暂收雷电九峰下，且饮溪潭一水间。
浪引浮槎依北岸，波分晓日浸东山。
回瞻四面如看画，须信游人不欲还。
+++应物
++++题化城寺
平高选处创莲宫，一水萦流处处通。
画阁昼开迟日畔，禅房夜掩碧云中。
平川不见龙行雨，幽谷遥闻虎啸风。
偶与游人论法要，真元浩浩理无穷。
+++智亮
++++戴云山吟
人间谩说上天梯，上万千回总是迷。
曾似老人岩上坐，清风明月与心齐。
戴云山顶白云齐，登顶方知世界低。
异草奇花人不识，一池分作九条溪。
+++良乂
++++答卢邺
风泉只向梦中闻，身外无馀可寄君。
当户一轮惟晓月，挂檐数片是秋云。
+++常达
++++山居八咏
身闲依祖寺，志僻性多慵。
少室遗真旨，层楼起暮钟。
啜茶思好水，对月数诸峰。
有问山中趣，庭前是古松。
晚望虚庭物，心心见祖情。
烟开分岳色，雨雾减泉声。
远树猿长啸，层岩日乍明。
更堪论的意，林下笋新生。
一室尘埃外，翛然祗么常。
睡来开寝帐，钟动下禅床。
溪浸山光冷，秋凋木叶黄。
时提祖师意，欹石看斜阳。
西来真祖意，只在见闻中。
寒雁一声过，疏林几叶空。
心闲怜水石，身老怯霜风。
为报参玄者，山山月色同。
真性寂无机，尘尘祖佛师。
日明庭砌暖，霜苦药苗衰。
汲水和烟酌，栽松带雪移。
好听玄旨处，猿啸岭南枝。
古寺凭栏危，时闻举妙机。
庭空月色净，夜迥磬声移。
漏转寒更急，灯残冷焰微。
太虚同万象，相谓话玄微。
胡僧论的旨，物物唱圆成。
疏柳春来翠，幽窗日渐明。
禅心清石室，蝶翅覆花英。
好听谈玄处，乔松鹤数声。
祖祖唯心旨，春融日正长。
霜轻莎草绿，风细药苗香。
月满真如净，花开觉树芳。
庭前莺啭处，时听语圆常。
+++僧鸾
++++苦热行
烛龙衔火飞天地，平陆无风海波沸。
彤云叠叠耸奇峰，焰焰流光热凝翠。
烟岛抟鹏亸双翅，羲和赫怒强总辔。
饮流夸父毙长途，如见当中印王字。
明明夜西朝又东，古来有道仍再中。
扶桑老叶蔽不得，辉华直欲凌苍空。
行人挥汗翻成雨，口燥喉干嗌尘土。
西郊云色昼冥冥，如何不救生灵苦。
何山怪木藏蛟龙，缩鳞卷鬣为乖慵。
不发滂泽注天下，欲使风雷何所从。
旱苗原上枯成焰，岳灵徒祝无神验。
豪家帘外唤清风，水纹明角铺长簟。
玉扇画堂凝夜秋，歌艳绕梁催莫愁。
阳乌落尽酒不醒，扶上西园当月楼。
废田暍死非吾属，库有黄金仓有粟。
+++僧鸾
++++赠李粲秀才（字辉用）
陇西辉用真才子，搜奇探险无伦比。
笔下铦磨巨阙锋，胸中静滟西江水。
哀弦古乐清人耳，月露激寒哭秋鬼。
苔地无尘到晓吟，杉松老叶风干起。
十轴示余三百篇，金碧烂光烧蜀笺。
雄芒逸气测不得，使我踯躅成狂颠。
大郊远阔空无边，凝明淡绿收馀烟。
旷怀相对景何限，落日乱峰青倚天。
又惊大舶帆高悬，行涛劈浪凌飞仙。
回首瞥见五千仞，扑下香炉瀑布泉。
何事古人夸八斗，焉敢今朝定妍丑。
飒风驱雷暂不停，始向场中称大手。
骏如健鹘鹗与雕，拏云猎野翻重霄。
狐狸窜伏不敢动，却下双鸣当迅飙。
愁如湘灵哭湘浦，咽咽哀音隔云雾。
九嶷深翠转巍峨，仙骨寒消不知处。
清同野客敲越瓯，丁当急响涵清秋。
鸾雏相引叫未定，霜结夜阑仍在楼。
高若太空露云物，片白激青皆仿佛。
仙鹤闲从净碧飞，巨鳌头戴蓬莱出。
前辈歌诗惟翰林，神仙老格何高深。
鞭驰造化绕笔转，灿烂不为酸苦吟。
梦乘明月清沈沈，飞到天台天姥岑。
倾湖涌海数百字，字字不朽长摐金。
此日多君可俦侣，堆珠叠玑满玄圃。
终日并辔游昆仑，十二楼中宴王母。

+++神颖
++++和王季文题九华山
众岳雄分野，九华镇南朝。
彩笔凝空远，崔嵬寄青霄。
龙潭古仙府，灵药今不凋。
莹为沧海镜，烟霞作荒标。
造化心数奇，性状精气饶。
玉树郁玲珑，天籁韵萧寥。
寂寂寻乳窦，兢兢行石桥。
通泉漱云母，藉草萦香苕。
我住幽且深，君赏昏复朝。
稀逢发清唱，片片霜凌飙。
+++神颖
++++宿严陵钓台
寒谷荒台七里洲，贤人永逐水东流。
独猿叫断青天月，千古冥冥潭树秋。
+++澹交
++++效古
荣辱又荣辱，一何翻与覆。
生百岁中，孰肯死前足。
玄鬓忽如丝，青丛不再绿。
自古争名徒，黄金是谁禄。
+++澹交
++++病后作
未得忘身法，此身终未安。
病肠犹可洗，瘦骨不禁寒。
药少心情饵，经无气力看。
悠悠片云质，独对夕阳残。
+++澹交
++++写真
图形期自见，自见却伤神。
已是梦中梦，更逢身外身。
水花凝幻质，墨彩染空尘。
堪笑予兼尔，俱为未了人。
+++文秀
++++端午
节分端午自谁言，万古传闻为屈原。
堪笑楚江空渺渺，不能洗得直臣冤。
+++怀楚
++++谢友人见访留诗
轩车谁肯到，泉石自相亲。
暮雨凋残寺，秋风怅望人。
庭新一片叶，衣故十年尘。
赖有瑶华赠，清吟愈病身。
+++怀楚
++++送新平故人
常听仓庚思旧友，又因蝴蝶梦生涯。
一千馀里河连郭，三十六峰寒到家。
阴岛直分东虢雁，晴楼高入上阳鸦。
姜嫄庙北与君别，应笑薄寒悲落花。
+++耽章
++++辞南平钟王召
摧残枯木倚寒林，几度逢春不变心。
樵客见之犹不采，郢人何事苦搜寻。

++下卷八百二十四
  
+++子兰
++++短歌行
日月何忙忙，出没住不得。
使我勇壮心，少年如顷刻。
人生石火光，通时少于塞。
四季倏往来，寒暑变为贼。
偷人面上花，夺人头上黑。
+++子兰
++++饮马长城窟
游客长城下，饮马长城窟。
马嘶闻水腥，为浸征人骨。
岂不是流泉，终不成潺湲。
洗尽骨上土，不洗骨中冤。
骨若比流水，四海有还魂。
空流呜咽声，声中疑是言。
+++子兰
++++夜直
大内隔重墙，多闻乐未央。
灯明宫树色，茶煮禁泉香。
凤辇通门静，鸡歌入漏长。
宴荣陪御席，话密近龙章。
吟步彤庭月，眠分玉署凉。
欲黏朱绂重，频草白麻忙。
笔力将群吏，人情在致唐。
万方瞻仰处，晨夕面吾皇。
+++子兰
++++赠行脚僧
世界曾行遍，全无行可修。
炎凉三衲共，生死一身休。
片断云随体，稀疏雪满头。
此门无所著，不肯暂淹留。
+++子兰
++++秋日思旧山
咸言上国繁华，岂谓帝城羁旅。
十点五点残萤，千声万声秋雨。
白云江上故乡，月下风前吟处。
欲去不去迟迟，未展平生所伫。
+++子兰
++++寄乾陵杨侍郎
冷落官资不畏贫，司曹且共内官分。
步量野色成公案，点检樵声入奏闻。
陵庙路因朝去扫，御炉香每夜来焚。
碑寒树古神门上，管得无穷空白云。
+++子兰
++++登楼忆友
物象远濛濛，周回极望中。
带烟千井树，和磬一楼风。
月色寒沈地，波声夜飏空。
登临无限趣，恨不与君同。
+++子兰
++++华严寺望樊川
万木叶初红，人家树色中。
疏钟摇雨脚，秋水浸云容。
雪碛回寒雁，村灯促夜舂。
旧山归未得，生计欲何从。
+++子兰
++++与道侣同于水陆寺会宿
论道穷心少有朋，此时清话昔年曾。
柿凋红叶铺寒井，鹄坠霜毛著定僧。
风递远声秋涧水，竹穿深色夜房灯。
出门尽是劳生者，只此长闲几个能。
+++子兰
++++城上吟
古冢密于草，新坟侵官道。
城外无闲地，城中人又老。
+++子兰
++++襄阳曲
为忆南游人，移家大堤住。
千帆万帆来，尽过门前去。
+++子兰
++++诫贪
多求待心足，未足旋倾覆。
明知贪者心，求荣不求辱。
+++子兰
++++蝉二首
独蝉初唱古槐枝，委曲悲凉断续迟。
雨后忽闻谁最苦，异乡孤馆忆家时。
衰柳蝉吟旁浊河，正当残日角声和。
寻常不足少愁思，此际闻时愁更多。
+++子兰
++++太平坊寻裴郎中故宅
不语凄凉无限情，荒阶行尽又重行。
昔年住此何人在，满地槐花秋草生。
+++子兰
++++登楼
边邑鸿声一例秋，大波平日绕山流。
故人千里同明月，尽夕无言空倚楼。
+++子兰
++++长安早秋
风舞槐花落御沟，终南山色入城秋。
门门走马征兵急，公子笙歌醉玉楼。
+++子兰
++++对雪
密密无声坠碧空，霏霏有韵舞微风。
幽人吟望搜辞处，飘入窗来落砚中。
+++子兰
++++鹦鹉
翠毛丹觜乍教时，终日无寥似忆归。
近来偷解人言语，乱向金笼说是非。
+++子兰
++++晚景
池荷衰飒菊芬芳，策杖吟诗上草堂。
满目暮云风卷尽，郡楼寒角数声长。
+++子兰
++++长安伤春
霜陨中春花半无，狂游恣饮尽凶徒。
年年赏玩公卿辈，今委沟塍骨渐枯。
+++子兰
++++河梁晚望二首
水势滔滔不可量，渔舟容易泛沧浪。
连山翠霭笼沙溆，白鸟翩翩下夕阳。
雨添一夜秋涛阔，极目茫茫似接天。
不知龙物潜何处，鱼跃蛙鸣满槛前。
+++子兰
++++悲长安
何事天时祸未回，生灵愁悴苦寒灰。
岂知万顷繁华地，强半今为瓦砾堆。
+++子兰
++++千叶石榴花
一朵花开千叶红，开时又不藉春风。
若教移在香闺畔，定与佳人艳态同。
+++子兰
++++观棋
拂局尽消时，能因长路迟。
点头初得计，格手待无疑。
寂默亲遗景，凝神入过思。
共藏多少意，不语两相知。

++下卷八百二十五
  
+++可止
++++山居
雪消春力展，花漫洞门垂。
果长纤枝曲，岩崩直道移。
重猿围浅井，斗鼠下疏篱。
寒食微灯在，高风势彻陂。
+++可止
++++赠樊川长老（一作清尚诗）
瘦颜颧骨见，满面雪毫垂。
坐石鸟疑死，出门人谓痴。
照身潭入楚，浸影桧生隋。
太白曾经夏，清风凉四肢。
+++可止
++++寄积麦山会如长老
默然如大道，尘世不相关。
青桧行时静，白云禅处闲。
贫高一生行，病长十年颜。
夏满期游寺，寻山又下山。
+++可止
++++送僧
四海无拘系，行心兴自浓。
百年三事衲，万里一枝筇。
夜减当晴影，春消过雪踪。
白云深处去，知宿在何峰。
+++可止
++++哭贾岛
燕生松雪地，蜀死葬山根。
诗僻降今古，官卑误子孙。
冢栏寒月色，人哭苦吟魂。
墓雨滴碑字，年年添藓痕。
+++可止
++++雪十二韵
落处咸过尺，翛然物象凄。
瑞凝金殿上，寒甚玉关西。
润比江河普，明将日月齐。
凌云花顶腻，锁径竹梢低。
出谷樵童怯，归林野鸟迷。
煮茶融破练，磨墨染成黳。
陷兔埋平泽，和鱼冻合溪。
入楼消酒力，当槛写诗题。
道路依凭马，朝昏委托鸡。
洞深猿作族，松亚鹤移栖。
及夏清岩穴，经春溜石梯。
丰年兼泰国，天道育黔黎。
+++可止
++++精舍遇雨
空门寂寂淡吾身，溪雨微微洗客尘。
卧向白云情未尽，任他黄鸟醉芳春。
+++可止
++++小雪
落雪临风不厌看，更多还恐蔽林峦。
愁人正在书窗下，一片飞来一片寒。
+++可止
++++送婆罗门僧
雪岭金河独向东，吴山楚泽意无穷。
如今白首乡心尽，万里归程在梦中。
+++可止
++++句
不知谁会喃喃语，必向王前报太平。（中山节度王处直座咏白鹊，时诸侯兼并，王欲继好息民，故云。《高僧传》）
+++云表
++++寒食日
寒食悲看郭外春，野田无处不伤神。
平原累累添新冢，半是去年来哭人。
+++归仁
++++自遣
日日为诗苦，谁论春与秋。
一联如得意，万事总忘忧。
雨堕花临砌，风吹竹近楼。
不吟头也白，任白此生头。
+++归仁
++++酬沈先辈卷
一百八十首，清泠韵可敲。
任从人不爱，终是我难抛。
桂魄吟来满，蒲团坐得凹。
先生声价在，寰宇几人抄。
+++归仁
++++题贾岛吟诗台
此台如可废，此恨有谁平。
纵使迷青草，终难没旧名。
天悲朝雨色，岳哭夜猿声。
不是心偏苦，应关自古情。
+++归仁
++++悼罗隐
一著谗书未快心，几抽胸臆纵狂吟。
管中窥豹我犹在，海上钓鳌君也沈。
岁月尽能消愤懑，寰区那更有知音。
长安冠盖皆涂地，仍喜先生葬碧岑。
+++归仁
++++题楚庙
羞容难更返江东，谁问从来百战功。
天地有心归道德，山河无力为英雄。
芦花尚认霜戈白，海日犹思火阵红。
也是男儿成败事，不须惆怅对西风。
+++归仁
++++牡丹
三春堪惜牡丹奇，半倚朱栏欲绽时。
天下更无花胜此，人间偏得贵相宜。
偷香黑蚁斜穿叶，觑蕊黄蜂倒挂枝。
除却解禅心不动，算应狂杀五陵儿。
+++卿云
++++旧国里
旧居梨岭下，风景近炎方。
地暖生春早，家贫觉岁长。
石房云过湿，杉径雨馀香。
日夕竟无事，诗书聊自强。
+++卿云
++++秋日江居闲咏
寄居江岛边，闲咏见秋残。
草白牛羊瘦，风高猿鸟寒。
检方医故疾，挑荠备中餐。
时复停书卷，鉏莎种木兰。
+++卿云
++++长安言怀寄沈彬侍郎
故园梨岭下，归路接天涯。
生作长安草，胜为边地花。
雁南飞不到，书北寄来赊。
堪羡神仙客，青云早致家。
+++卿云
++++送人游塞
去去玉关路，省君曾未行。
塞深多伏寇，时静亦屯兵。
雪每先秋降，花尝近夏生。
闲陪射雕将，应到受降城。
+++隐峦
++++逢老人
路逢一老翁，两鬓白如雪。
一里二里行，四回五回歇。
+++隐峦
++++牧童
牧童见人俱不识，尽着芒鞋戴箬笠。
朝阳未出众山晴，露滴蓑衣犹半湿。
二月三月时，平原草初绿。
三个五个骑羸牛，前村后村来放牧。
笛声才一举，众稚齐歌舞。
看看白日向西斜，各自骑牛又归去。
+++隐峦
++++蜀中送人游庐山
居游正值芳春月，蜀道千山皆秀发。
溪边十里五里花，云外三峰两峰雪。
君上匡山我旧居，松萝抛掷十年馀。
君行试到山前问，山鸟只今相忆无。
+++隐峦
++++琴
七条丝上寄深意，涧水松风生十指。
自乃知音犹尚稀，欲教更入何人耳。
+++隐峦
++++浮桥
横压惊波防没溺，当初元创是军机。
行人到此全无滞，一片江云踏欲飞。
+++泠然
++++宿九华化成寺庄
佛寺孤庄千嶂间，我来诗境强相关。
岩边树动猿下涧，云里锡鸣僧上山。
松月影寒生碧落，石泉声乱喷潺湲。
明朝更蹑层霄去，誓共烟霞到老闲。
+++大愚
++++乞荆浩画
六幅故牢健，知君恣笔踪。
不求千涧水，止要两株松。
树下留盘石，天边纵远峰。
近岩幽湿处，惟藉墨烟浓。
+++怀濬
++++上归州刺史代通状二首
家在闽山西复西，其中岁岁有莺啼。
如今不在莺啼处，莺在旧时啼处啼。
家在闽山东复东，其中岁岁有花红。
而今不在花红处，花在旧时红处红。
+++恒超
++++辞郡守李公恩命
虚著褐衣老，浮杯道不成。
誓传经论死，不染利名生。
厌树遮山色，怜窗向月明。
他时随范蠡，一棹五湖清。
+++净显
++++题广爱寺楞伽山
灵异不能栖鸟雀，幽奇终不着猿猱。
为经巢贼应无损，纵使秦驱也谩劳。
珍重昔贤留像迹，陵迁谷变自坚牢。
（失二句）
+++修雅
++++闻诵《法华经》歌
山色沈沈，松烟幂幂。
空林之下，盘陀之石。
石上有僧，结跏横膝。
诵白莲经，从旦至夕。
左之右之，虎迹狼迹。
十片五片，异花狼藉。
偶然相见，未深相识。
是古之人，今之人，是昙彦，是昙翼？
我闻此经有深旨，觉帝称之有妙义。
合目冥心子细听，醍醐滴入焦肠里。
佛之意兮祖之髓，我之心兮经之旨。
可怜弹指及举手，不达目前今正是。
大矣哉，甚奇特，空王要使群生得。
光辉一万八千土，土土皆作黄金色。
四生六道一光中，狂夫犹自问弥勒。
我亦当年学空寂，一得无心便休息。
今日亲闻诵此经，始觉驴乘匪端的。
我亦当年不出户，不欲红尘沾步武。
今日亲闻诵此经，始觉行行皆宝所。
我亦当年爱吟咏，将谓冥搜乱神定。
今日亲闻诵此经，何妨笔砚资真性。
我亦当年狎儿戏，将谓光阴半虚弃。
今日亲闻诵此经，始觉聚沙非小事。
我昔曾游山与水，将谓他山非故里。
今日亲闻诵此经，始觉山河无寸地。
我昔心猿未调伏，常将金锁虚拘束。
今日亲闻诵此经，始觉无物为拳拲。
师诵此经经一字，字字烂嚼醍醐味。
醍醐之味珍且美，不在唇，不在齿，只在劳生方寸里。
师诵此经经一句，句句白牛亲动步。
白牛之步疾如风，不在西，不在东，只在浮生日用中。
日用不知一何苦，酒之肠，饭之腑，长者扬声唤不回。
何异聋，何异瞽，世人之耳非不聪，耳聪特向经中聋。
世人之目非不明，目明特向经中盲。
合聪不聪，合明不明，辘轳上下，浪死虚生。
世人纵识师之音，谁人能识师之心。
世人纵识师之形，谁人能识师之名。
师名医王行佛令，来与众生治心病。
能使迷者醒，狂者定，垢者净，邪者正，凡者圣。
如是则非但天恭敬，人恭敬，亦合龙赞咏，鬼赞咏，佛赞咏。
岂得背觉合尘之徒，不稽首而归命。
+++元寂
++++歌
酒秃酒秃，何荣何辱。
但见衣冠成古丘，不见江河变陵谷。
+++若虚
++++怀庐山旧隐
九叠嵯峨倚着天，悔随寒瀑下岩烟。
深秋猿鸟来心上，夜静松杉到眼前。
书架想遭苔藓裹，石窗应被薜萝缠。
一枝筇竹游江北，不见炉峰二十年。
+++若虚
++++乐仙观
乐氏骑龙上碧天，东吴遗宅尚依然。
悟来大道无多事，真后丹元不值钱。
老树夜风虫咬叶，古垣春雨藓生砖。
松倾鹤死桑田变，华表归乡未有年。
+++若虚
++++古镜
轩后红炉独铸成，藓痕磨落月轮呈。
万般物象皆能鉴，一个人心不可明。
匣内乍开鸾凤活，台前高挂鬼神惊。
百年肝胆堪将比，只怕看频素发生。
+++文益
++++睹木平和尚
木平山里人，貌古年复少。
相看陌路同，论心秋月皎。
怀衲线非蚕，助歌声有鸟。
城阙今日来，一讴曾已晓。
+++无则
++++鹭鸶
白蘋红蓼碧江涯，日暖双双立睡时。
愿揭金笼放归去，却随沙鹤斗轻丝。
+++无则
++++百舌鸟二首
千愁万恨过花时，似向春风怨别离。
若使众禽俱解语，一生怀抱有谁知。
长截邻鸡叫五更，数般名字百般声。
饶伊摇舌先知晓，也待青天明即鸣。
+++谦光
++++赏牡丹应教
拥衲对芳丛，由来事不同。
鬓从今日白，花似去年红。
艳异随朝露，馨香逐晓风。
何须对零落，然后始知空。

++下卷八百二十六
  
+++贯休
++++善哉行（伤古曲无知音）
有美一人兮，婉如青扬。
识曲别音兮，令姿煌煌。
绣袂捧琴兮，登君子堂。
如彼萱草兮，使我忧忘。
欲赠之以紫玉尺，白银铛。
久不见之兮，湘水茫茫。
+++贯休
++++读离骚经
湘江滨，湘江滨，兰红芷白波如银，终须一去呼湘君。
问湘神，云中君，不知何以交灵均。
我恐湘江之鱼兮，死后尽为人。
曾食灵均之肉兮，个个为忠臣。
又想灵均之骨兮终不曲。
千年波底色如玉，谁能入水少取得，香沐函题贡上国。
贡上国，即全胜和璞悬璃，垂棘结绿。
+++贯休
++++阳春曲（江东广明初作）
为口莫学阮嗣宗，不言是非非至公。
为手须似朱云辈，折槛英风至今在。
男儿结发事君亲，须斅前贤多慷慨。
历数雍熙房与杜，魏公姚公宋开府。
尽向天上仙宫闲处坐，何不却辞上帝下下土，忍见苍生苦苦苦。

+++贯休
++++白雪曲
列鼎佩金章，泪眼看风枝。
却思食藜藿，身作屠沽儿。
负米无远近，所希升斗归。
为人无贵贱，莫学鸡狗肥。
斯言如不忘，别更无光辉。
斯言如或忘，即安用人为。
+++贯休
++++上留田
父不父，兄不兄。
上留田，蝥贼生。
徒陟冈，泪峥嵘。
我欲使诸凡鸟雀，尽变为鶺鴒。
我欲使诸凡草木，尽变为田荆。
邻人歌，邻人歌。
风清，清风生。
+++贯休
++++胡无人
霍嫖姚，赵充国，天子将之平朔漠。
肉胡之肉，烬胡帐幄。
千里万里，唯留胡之空壳。
边风萧萧，榆叶初落。
杀气昼赤，枯骨夜哭。
将军既立殊勋，遂有胡无人曲。
我闻之，天子富有四海，德被无垠。
但令一物得所，八表来宾，亦何必令彼胡无人。

+++贯休
++++苦寒行
北风北风，职何严毒。
摧壮士心，缩金乌足。
冻云嚣嚣，碍雪一片下不得。
声绕枯桑，根在沙塞。
黄河彻底，顽直到海。
一气抟束，万物无态。
唯有吾庭前杉松树枝，枝枝健在。

+++贯休
++++蒿里
兔不迟，乌更急，但恐穆王八骏，著鞭不及。
所以蒿里，坟出蕺蕺。
气凌云天，龙腾凤集。
尽为风消土吃，狐掇蚁拾。
黄金不啼玉不泣，白杨骚屑，乱风愁月。
折碑石人，莽秽榛没。
牛羊窸窣，时见牧童儿，弄枯骨。
+++贯休
++++临高台
凉风吹远念，使我升高台。
宁知数片云，不是旧山来。
故人天一涯，久客殊未回。
雁来不得书，空寄声哀哀。
+++贯休
++++杞梁妻
秦之无道兮四海枯，筑长城兮遮北胡。
筑人筑土一万里，杞梁贞妇啼呜呜。
上无父兮中无夫，下无子兮孤复孤。
一号城崩塞色苦，再号杞梁骨出土。
疲魂饥魄相逐归，陌上少年莫相非。

+++贯休
++++古离别
离恨如旨酒，古今饮皆醉。
只恐长江水，尽是儿女泪。
伊余非此辈，送人空把臂。
他日再相逢，清风动天地。
+++贯休
++++战城南二首
万里桑干傍，茫茫古蕃壤。
将军貌憔悴，抚剑悲年长。
胡兵尚陵逼，久住亦非强。
邯郸少年辈，个个有伎俩。
拖枪半夜去，雪片大如掌。
碛中有阴兵，战马时惊蹶。
轻猛李陵心，摧残苏武节。
黄金锁子甲，风吹色如铁。
十载不封侯，茫茫向谁说。
+++贯休
++++少年行
锦衣鲜华手擎鹘，闲行气貌多轻忽。
稼穑艰难总不知，五帝三皇是何物。
自拳五色裘，迸入他人宅。
却捉苍头奴，玉鞭打一百。
面白如削玉，猖狂曲江曲。
马上黄金鞍，适来新赌得。
+++贯休
++++梦游仙四首
梦到海中山，入个白银宅。
逢见一道士，称是李八伯。
三四仙女儿，身著瑟瑟衣。
手把明月珠，打落金色梨。
车渠地无尘，行至瑶池滨。
森森椿树下，白龙来嗅人。
宫殿峥嵘笼紫气，金渠玉砂五色水。
守阍仙婢相倚睡，偷摘蟠桃几倒地。
+++贯休
++++轻薄篇二首
绣林锦野，春态相压。
谁家少年，马蹄蹋蹋。
斗鸡走狗夜不归，一掷赌却如花妾。
谁云不颠不狂，其名不彰？
悲夫！
木落萧萧，虫鸣唧唧。
不觉朱蔫脸红，霜劫鬓漆。
世途多事，泣向秋日。
方今少壮不努力，老大徒伤悲。
如何？
+++贯休
++++长安道
憧憧合合，八表一辙。
黄尘雾合，车马火热。
名汤风雨，利辗霜雪。
千车万驮，半宿关月。
上有尧禹，下有夔卨。
紫气银轮兮常覆金阙。
仙掌捧日兮浊河澄澈。
愚将草木兮有言，与华封人兮不别。
+++贯休
++++洛阳尘
昔时昔时洛城人，今作茫茫洛城尘。
我闻富有石季伦，楼台五色干星辰。
乐如天乐日夜闻，锦姝绣妾何纷纷。
真珠帘中，姑射神人。
文金线玉，香成暮云。
孙秀若不杀，晋室应更贫。
伊水削行路，冢石花磷磷。
苍茫金谷园，牛羊龁荆榛。
飞鸟好羽毛，疑是绿珠身。
+++贯休
++++富贵曲二首
有金张族，骄奢相续。
琼树玉堂，雕墙绣毂。
纨绮杂杂，钟鼓合合。
美人如白牡丹花，半日只舞得一曲。
乐不乐，足不足，争教他爱山青水绿。

如神若仙，似兰同雪。
乐戒于极，胡不知辍。
只欲更缀上落花，恨不能把住明月。
太山肉尽，东海酒竭。
佳人醉唱，敲玉钗折。
宁知耘田车水翁，日日日灸背欲裂。
+++贯休
++++野田黄雀行
高树风多，吹尔巢落。
深蒿叶暖，宜尔依泊。
莫近鸮类，蛛网亦恶。
饮野田之清水，食野田之黄粟。
深花中睡，𡋯土里浴。
如此即全胜啄太仓之谷，而更穿人之屋。
+++贯休
++++古意九首
一雨火云尽，闭门心冥冥。
兰花与芙蓉，满院同芳馨。
佳人天一涯，好鸟何嘤嘤。
我有双白璧，不羡于虞卿。
我有径寸珠，别是天地精。
玩之室生白，潇洒身安轻。
只应天上人，见我双眼明。
阳乌烁万物，草木怀春恩。
茫茫尘土飞，培壅名利根。
我本是蓑笠，幼知天子尊。
学为毛氏诗，亦多直致言。
不慕需臑类，附势同崩奔。
唯寻桃李蹊，去去长者门。
美人如游龙，被服金鸳鸯。
手把古刀尺，在彼白玉堂。
文章深掣曳，珂珮鸣丁当。
好风吹桃花，片片落银床。
何妨学羽翰，远逐朱鸟翔。
乾坤有清气，散入诗人脾。
圣贤遗清风，不在恶木枝。
千人万人中，一人两人知。
忆在东溪日，花开叶落时。
几拟以黄金，铸作钟子期。
莫轻白云白，不与风雨会。
莫见守羊儿，或是初平辈。
人生非日月，光辉岂常在。
一荣与一辱，古今常相对。
君不见于公门，子孙好冠盖。
古交如真金，百炼色不回。
今交如暴流，倏忽生尘埃。
我愿君子气，散为青松栽。
我恐荆棘花，只为小人开。
伤心复伤心，吟上高高台。
常思谢康乐，文章有神力。
是何清风清，凛然似相识。
一种为顽嚚，得作翻经石。
一种为枯槁，得作登山屐。
永嘉为郡后，山水添鲜碧。
何当学羽翰，一去观遗迹。
常思李太白，仙笔驱造化。
玄宗致之七宝床，虎殿龙楼无不可。
一朝力士脱靴后，玉上青蝇生一个。
紫皇殿前五色麟，忽然掣断黄金锁。
五湖大浪如银山，满船载酒挝鼓过。
贺老成异物，颠狂谁敢和。
宁知江边坟，不是犹醉卧。
忆在山中时，丹桂花葳蕤。
红泉浸瑶草，白日生华滋。
箬屋开地炉，翠墙挂藤衣。
看经竹窗边，白猿三两枝。
东峰有老人，眼碧头骨奇。
种薤煮白石，旨趣如婴儿。
月上来打门，月落方始归。
授我微妙诀，恬澹无所为。
别来六七年，只恐白日飞。
+++贯休
++++酷吏词
霰雨灂灂，风吼如劚。
有叟有叟，暮投我宿。
吁叹自语，云太守酷。
如何如何，掠脂斡肉。
吴姬唱一曲，等闲破红束。
韩娥唱一曲，锦段鲜照屋。
宁知一曲两曲歌，曾使千人万人哭。
不惟哭，亦白其头，饥其族。
所以祥风不来，和气不复。
蝗乎蠈乎，东西南北。
+++贯休
++++还举人歌行卷
厚于铁围山上铁，薄似双成仙体缬。
蜀机凤雏动蹩躠，珊瑚枝枝撑著月。
王恺家中藏难掘，颜回饥僝愁天雪。
古松直笔雷不折，雪衣女啄蟠桃缺。
珮入龙宫步迟迟，绣帘银殿何参差，即不知骊龙失珠知不知。

+++贯休
++++陈宫词
缅想当时宫阙盛，荒宴椒房懱尧圣。
玉树花歌百花里，珊瑚窗中海日迸。
大臣来朝酒未醒，酒醒忠谏多不听。
陈宫因此成野田，耕人犁破宫人镜。
+++贯休
++++拟齐梁酬所知见赠二首
静只焚香坐，咏怀悲岁阑。
佳人忽有赠，满手红琅玕。
不独耀肌魄，将行为羽翰。
酬如上青天，风雪空漫漫。
美如仙鼎金，清如纤手琴。
孙登啸一声，缥缈不可寻。
但觉神洋洋，如入三昧林。
释手复在手，古意深复深。
惭无英琼瑶，何以酬知音。
+++贯休
++++经古战场
茫茫凶荒，迥如天设。
驻马四顾，气候迂结。
秋空峥嵘，黄日将没。
多少行人，白日见物。
莫道路高低，尽是战骨。
莫见地赤碧，尽是征血。
昔人昔人既能忠尽于力，身糜戈戟，脂其风，膏其域。
今人何不绳其塍，植其食。
而使空旷年年，常贮愁烟。
使我至此，不能无言。
+++贯休
++++村行遇猎
猎师纷纷走榛莽，女亦相随把弓矢。
南北东西尽杀心，断烧残云在围里。
鹘拂荒田兔成血，竿打黄茅雉惊起。
伤嗟个辈亦是人，一生将此关身己。
我闻天地之大德曰生，又闻万事皆天意，何遣此人又如此。
犹更愿天公一丈雪，深山麋鹿尽冻死。
+++贯休
++++渔家
赤芦盖屋低压恰，沙涨柴门水痕叠。
黄鸡青犬花蒙笼，渔女渔儿扫风叶。
有叟相逢带秋醉，自拔船桩色无愧。
前山脚下得鱼多，恶浪堆中尽头睡。
但得忘筌心自乐，肯羡前贤钓清渭。
终须画取挂秋堂，与尔为邻有深意。
+++贯休
++++田家作
田家老翁无可作，昼甑蒸梨香漠漠。
只向阶前曝背眠，赤桑大叶时时落。
古壍侵门桃竹密，仓囤峨峨欲遮日。
自云孙子解耕耘，四五年来腹多实。
我闻此语心自悲，世上悠悠岂得知，稼而不穑徒尔为。

+++贯休
++++江边祠
松森森，江浑浑，江边古祠空闭门。
精灵应醉社日酒，白龟咬断菖蒲根。
花残泠红宿雨滴，土龙甲湿鬼眼赤。
天符早晚下空碧，昨夜前村行霹雳。
+++贯休
++++苦热寄赤松道者
天云如烧人如炙，天地炉中更何适。
蝉喘雷干冰井融，些子清风有何益。
守羊真人聃之役，高吟招隐倚碧壁。
紫气红烟鲜的的，涧茗园瓜麹尘色，骄冷奢凉合相忆。
+++贯休
++++偶作二首
新诗一千首，古锦初下机。
除月与鬼神，别未有人知。
子期去不返，浩浩良不悲。
不知天地间，知者复是谁。
门前数枝路，路路车马鸣。
名埃与利尘，千里万里行。
只见青山高，岂见青山平。
朱门势峨峨，冠盖何光明。
黄鸟在花里，青蝉夺其声。
尔生非金玉，岂常贵复贞。
寄言之子心，可以归无形。
+++贯休
++++夜夜曲
蟪蛄切切风骚骚，芙蓉喷香蟾蜍高。
孤灯耿耿征妇劳，更深扑落金错刀。
+++贯休
++++春晚书山家屋壁二首
柴门寂寂黍饭馨，山家烟火春雨晴。
庭花濛濛水泠泠，小儿啼索树上莺。
水香塘黑蒲森森，鸳鸯鸂鶒如家禽。
前村后垄桑柘深，东邻西舍无相侵。
蚕娘洗茧前溪渌，牧童吹笛和衣浴。
山翁留我宿又宿，笑指西坡瓜豆熟。
+++贯休
++++春晚闲居寄陈嵩伯
春霖闭门久，春色聚庭木。
一梦辞旧山，四邻有新哭。
菰蒲生白水，风篁擢纤玉。
为忆湖上翁，花时独冥目。
+++贯休
++++长持经僧
唠唠长夜坐，唠唠早起。
杉森森，不见长，人声续续如流水。
摐金挣玉，吐宫咽徵。
头低草木，手合神鬼。
日消三两黄金争得止，而槁木朽枝，一食而已。
伤嗟浮世之人，善事不曾入耳。
+++贯休
++++茫茫曲
茫茫复茫茫，满眼皆埃尘。
莫言白发多，茎茎是愁筋。
未达苦雕伪，及达多不仁。
浅深与高低，尽能生棘榛。
茫茫四大愁杀人。
+++贯休
++++古镜词上刘侍郎
至宝不自宝，照古还照今。
仙人手胼胝，寥泬秋沈沈。
不是十二面，不是百炼金。
若非八彩眉，不可辄照临。
即归玉案头，为君整冠簪。
即居吾君手，照出天下心。
恭闻太宗朝，此镜当宸襟。
六合悬清光，万里无尘侵。
此镜今又出，天地还得一。
+++贯休
++++送姜道士归南岳
松品落落，雪格索索。
眼有三角，头峭五岳。
若不居岳，此处难著。
药僮貌蛮名鄙彼，葫芦酒满担劣起。
万里长风啸一声，九贞须拍黄金几。
落叶萧萧□杳□，送师言了意未了。
意未了，他时为我致取一部音声鸟。
+++贯休
++++了仙谣
海中紫雾蓬莱岛，安期子乔去何早。
游戏多骑白骐驎，须发如银未曾老。
亦留仙诀在人间，啮镞终言药非道。
始皇不得此深旨，远遣徐福生忧恼。
紫术黄精心上苗，大还小还行中宝。
若师方术弃心师，浪似雪山何处讨。

++下卷八百二十七
  
+++贯休
++++循吏曲上王使君
需宿需宿，炳烂光合。
蒸蒸婺民，钟此多福。
自东自西，自南自北。
伊飞伊走，乳乳良牧。
和气无形，春光自成。
大信不信，贻厥无朕。
需女需女，尔亦须语。
使君为理，玄风震古。
需女需女，尔亦须语。
我愿喙长三千里，枕著玉阶奏明主。

+++贯休
++++古镜词
我有一面镜，新磨似秋月。
上唯金膏香，下状骊龙窟。
等闲不欲开，丑者多不悦。
或问几千年，轩辕手中物。
+++贯休
++++怀张为、周朴
张周二夫子，诗好人太癖。
更不过岭来，如今头尽白。
人传禹力不到处，河声流向西。
又到处即闭户，逢君方展眉。
不知是不是，若是即大奇。
我又闻二公，心与人不同，一生常在寂寞中。
有时狂吟入僧宅，锦囊鸟啼荔枝红。
有时冥搜海山脑，珊瑚枝动日杲杲。
圣君在上知不知，赤面浊醪许多好。
+++贯休
++++题弘顗三藏院
仪清态淡雕琼瑰，卷帘潇洒无尘埃。
岳茶如乳庭花开，信心弟子时时来。
灌顶坛严伸㽬塞，三十年功苦拘束。
梵僧梦里授微言，雪岭白牛力深得。
水精一索香一炉，红莲花舌生醍醐。
初听喉音宝楼阁，如闻魔王宫殿拉金瓦落。
次听妙音大随求，更觉人间万事深悠悠。
四音俱作清且柔，爱河浊浪却倒流。
却倒流兮无处去，碧海含空日初曙。
+++贯休
++++古意代友人投所知
青松虽有花，有花不如无。
贫井泉虽清，且无金辘轳。
客从远方来，遗我古铜镜。
挂之玉堂上，如对轩辕圣。
天龙睡坤腹，土蚀金鬣绿。
因知燕赵佳人颜似玉，不得此镜终不（缺一字）。

+++贯休
++++闻知己入翰林
天骥头似鸟，倏忽四天下。
南金色如椹，入火不见火。
吾交二名士，遽立于帝左。
凤姿既出世，天意嘱在我。
奇哉子渊颂，无可无不可。
+++贯休
++++上裴大夫二首
我有一端绮，花彩鸾凤群。
佳人金错刀，何以裁此文。
我有白云琴，朴斫天地精。
俚耳不使闻，虑同众乐听。
指指法仙法，声声圣人声。
一弹四时和，再弹中古清。
庭前梧桐枝，飒飒南风生。
还希师旷怀，见我心不轻。
+++贯休
++++上刘商州
周邵吁嘘气，结为祯祥云。
客从远方来，持此将赠君。
时命偶不谬，授馆终南东。
愔愔良吏师，不寐如老农。
丘轲文之天，代天有馀功。
代天复代天，后稷何所从。
+++贯休
++++闲居拟齐梁四首
夜雨山草滋，爽籁生古木。
闲吟竹仙偈，清于嚼金玉。
蟋蟀啼坏墙，苟免悲局促。
道人优昙花，迢迢远山绿。
果熟无低枝，芳香入屏帷。
故人久不来，萱草何离离。
苦吟斋貌减，更被杉风吹。
独赖湖上翁，时为烹露葵。
红藕映嘉鲂，澄池照孤坐。
池痕放文彩，雨气增慵堕。
山翁寄术药，幸得秋病可。
终召十七人，云中备香火。
清气生沧洲，残云落林薮。
放鹤久不归，不知更归否。
支策到江湄，江皋木叶飞。
自怜为客远，还如鹊绕枝。
南枝复北枝，玉露沾毛衣。
+++贯休
++++塞上曲二首
锦袷胡儿黑如漆，骑羊上冰如箭疾。
蒲萄酒白雕腊红，苜蓿根甜沙鼠出。
单于右臂何须断，天子昭昭本如日。
一握黳髯一握丝，须知只为平戎术。
去年转斗阴山脚，生得单于却放却。
今年深入于不毛，胡兵拔帐遗弓刀。
男儿须展平生志，为国输忠合天地。
甲穿虽即失黄金，剑缺犹能生紫气。
塞草萋萋兵士苦，胡虏如今勿胡虏。
封侯十万始无心，玉关凯入君看取。
+++贯休
++++拟齐梁体寄冯使君三首
庭鸟多好音，相呼灌木中。
竹房更何有，还如鸟巢空。
赖逢富人侯，真东晋谢公。
煌煌发令姿，珂珮鸣丁冬。
故山有深霞，未如旌旗红。
惭非卫霍松，何以当清风。
露益蝉声长，蕙兰垂紫带。
清吟待明月，孤云忽为盖。
伊余石林人，本是烧畬辈。
频接谢公棋，输多未曾赛。
大道贵无心，圣贤为始慕。
秋空共澄洁，美玉同贞素。
伟哉桐江守，雌黄出金口。
为文能废兴，谈道弭空有。
雪林槁枯者，坐石听亦久。
还疑紫磨身，成居灵运后。
+++贯休
++++书匡山老僧庵
筼筜红实好鸟语，银髯瘦僧貌如祖。
香烟濛濛衣上聚，冥心缥缈入铁圄。
白麏作梦枕藤屦，东峰山媪贡瓜乳。
+++贯休
++++读顾况歌行
雪泥露金冰滴瓦，枫柽火著僧留坐。
忽睹逋翁一轴歌，始觉诗魔辜负我。
花飞飞，雪霏霏，三珠树晓珠累累。
妖狐爬出西子骨，雷车拶破织女机。
忆昔鄱阳寺中见一碣，逋翁词兮逋翁札。
庾翼未伏王右军，李白不知谁拟杀。
别，别，若非仙眼应难别。
不可说，不可说，离乱乱离应打折。

+++贯休
++++冬末病中作二首
冬风吹草木，亦吹我病根。
故人久不来，冷落如丘园。
聃龙与摩诘，吁叹非不闻。
顾惟年少时，未合多忧勤。
风钟远孤枕，雪水流冻痕。
空馀微妙心，期空静者论。
胸中有一物，旅拒复攻击。
向下还上来，唯疑是肺石。
山童顽且小，用之复何益。
教洗煮茶铛，雪团打邻壁。
宛转无好姿，裴回更何适。
庭前早梅树，坐见花尽碧。
屋老多鼠窠，窗卑露山脊。
近来胸中物，已似输药力。
微吟复微吟，依稀似庄舄。
+++贯休
++++遇叶进士
文章拟真宰，仪冠冷如璧。
山寺偶相逢，眼青胜山色。
气隆多慷慨，语澹无他力。
金绳残果落，竹阁凉雨滴。
自愧龙钟人，见此冲天翼。
+++贯休
++++寄杜使君
清辰卷珠帘，盥漱香满室。
杉松经雪后，别有精彩出。
琅函芙蓉书，开之向阶日。
好鸟常解来，孤云偶相失。
有时作章句，气概还鲜逸。
茫茫世情世，谁人爱真实。
清高慕玄度，宴默攀道一。
残磬隔风林，微阳解冰笔。
亦知休明代，谅无经济术。
门前九个峰，终拟为文乞。
+++贯休
++++寄高员外
冷冽苍黄风似劈，雪骨冰筋满瑶席。
庭松流污相抵吃，霜絮重裘火无力。
孤峰地炉烧白枥，庞眉道者应相忆。
倏忽维阳岁云暮，寂寥不觉成章句。
惟应将寄蕊珠宫，禅刹云深一来否。

+++贯休
++++书陈处士屋壁二首
有叟傲尧日，发白肌肤红。
妻子亦读书，种兰清溪东。
白云有奇色，紫桂含天风。
即应迎鹤书，肯羡于洞洪。
高步前山前，高歌北山北。
数载卖甘橙，山赀近云足。
新诗不将出，往往僧乞得。
唯云李太白，亦是偷桃贼。
吟狂鬼神走，酒酽天地黑。
青刍生阶除，撷之束成束。
+++贯休
++++对月作
今人看此月，古人看此月。
如何古人心，难向今人说。
古人求禄以及亲，及亲如之何？
忠孝为朱轮。
今人求禄唯庇身，庇身如之何？
恶木多斜文。
斜文复斜文，颠窒何纷纷。
+++贯休
++++山茶花
风裁日染开仙囿，百花色死猩血谬。
今朝一朵堕阶前，应有看人怨孙秀。
+++贯休
++++上孙使君
圣主得贤臣，天地方交泰。
恭惟岳精粹，多出于昭代。
君侯握文镜，独立尘埃外。
王演俗容仪，崔陵小风概。
馨香拥兰雪，峻秀高嵩岱。
嵇松领岁寒，庄剑无砻淬。
威棱玉霜直，匠石金槌大。
诗穿明月珠，道拍安期背。
中兴鸾凤集，直道风云会。
万卷似无书，三山如历块。
德乎天所纵，清矣谁堪对。
有法在朝端，无尘到冠盖。
具瞻从密勿，旦夕调鼎鼐。
为君整衢尊，为君戢蕃塞。
岂知吾后意，忧此毗陵最。
亲手赐彤弓，苍生是繄赖。
下车邻寇散，是物冰壶内。
龚遂爱廉平，次公太繁碎。
袴襦砧动地，父母歌闤闠。
□雪锁戈鋋，非烟绕旌旆。
宁思子产冰，肯羡任棠薤。
忽如春再来，不独天重戴。
昂藏海峤鹤，冷碧仙庭桧。
物物动和气，家家有新态。
芙蓉开帟幕，锦帐无纤壒。
鼓角穿冻云，恩波动耕耒。
奸回改精魄，礼教书绅带。
必于尧舜日，还似房杜辈。
野人有章句，格力亦慷慨。
若不入丘门，世间更谁爱。
+++贯休
++++哭灵一上人
一公何不在，空有远公名。
共说岑山路，今时不可行。
旧房松更老，新塔草初生。
经论传缁侣，文章遍墨卿。
禅林枝干折，法宇栋梁倾。
谁俊修僧史，应知传已成。
+++贯休
++++行路难
君不见山高海深人不测，古往今来转青碧。
浅近轻浮莫与交，地卑只解生荆棘。
谁道黄金如粪土，张耳陈馀断消息。
行路难，行路难，君自看。
不会当时作天地，刚有多般愚与智。
到头还用真宰心，何如上下皆清气。
大道冥冥不知处，那堪顿得羲和辔。
义不义兮仁不仁，拟学长生更容易。
负心为垆复为火，缘木求鱼应且止。
君不见烧金炼石古帝王，鬼火荧荧白杨里。
君不见道傍废井生古木，本是骄奢贵人屋。
几度美人照影来，素绠银瓶濯纤玉。
云飞雨散今如此，绣闼雕甍作荒谷。
沸渭笙歌君莫夸，不应常是西家哭。
休说遗编行者几，至竟终须合天理。
败他成此亦何功，苏张终作多言鬼。
行路难，行路难，不在羊肠里。
九有茫茫共尧日，浪死虚生亦非一。
清净玄音竟不闻，花眼酒肠暗如漆。
或偶因片言只字登第光二亲，又不能献可替否航要津。
口谭羲轩与周孔，履行不及屠沽人。
行路难，行路难，日暮途远空悲叹。
君不见道傍树有寄生枝，青青郁郁同荣衰。
无情之物尚如此，为人不及还堪悲。
父归坟兮未朝夕，已分黄金争田宅。
高堂老母头似霜，心作数支泪常滴。
我闻忽如负芒刺，不独为君空叹息。
尺布犹可缝，浔阳义犬令人忆。
寄言世上为人子，孝义团圆莫如此。
若如此，不遄死兮更何俟。
+++贯休
++++泊秋江
岸如洞庭山似剡，船漾清溪凉胜簟。
月白风高不得眠，枯苇丛边钓师魇。
+++贯休
++++嘲商客
苇萧萧，风摵摵，落日江头何处客。
斜倚帆樯不唤人，五湖浪向心中白。
+++贯休
++++寄王涤
梅月多开户，衣裳润欲滴。
寂寥虽无形，不是小雠敌。
地虚草木壮，雨白桃李赤。
永日无人来，庭花苦狼藉。
吟高好鸟觑，风静茶烟直。
唯思莱子来，衣拖五般色。
+++贯休
++++上冯使君五首
撑船碧江上，春日何迟迟。
汀花最深处，拾得鸳鸯儿。
渔父无忧苦，水仙亦何别。
眠在绿苇边，不知钓筒发。
樵叟无忧苦，地仙亦何别。
茆屋岸花中，弄孙头似雪。
扣舷得新诗，茶煮桃花水。
礕礕数片帆，去去殊未已。
仁政无不及，乳獭将子行。
谁家苦竹林，中有读书声。
+++贯休
++++拟君子有所思二首
我爱正考甫，思贤作商颂。
我爱扬子云，理乱皆如凤。
振衣中夜起，露花香旖旎。
扑碎骊龙明月珠，敲出凤凰五色髓。
陋卷萧萧风析析，缅想斯人胜珪璧。
寂寥千载不相逢，无限区区尽虚掷。
君不见沈约道，佳人不在兹，春光为谁惜。

安得龙猛笔，点石为黄金。
散为酷吏家，使无贪残心。
甘棠密叶成翠幄，款凤不来天地塞。
所以倾国倾城人，如今如今不可得。

+++贯休
++++古塞下曲四首
古塞腥膻地，胡兵聚如蝇。
寒雕中髇石，落在黄河冰。
苍茫逻逤城，枿枿贼气兴。
铸金祷秋穹，还拟相凭陵。
战骨践成尘，飞入征人目。
黄云忽变黑，战鬼作阵哭。
阴风吼大漠，火号出不得。
谁为天子前，唱此边城曲。
日向平沙出，还向平沙没。
飞蓬落军营，惊雕去天末。
帝乡青楼倚霄汉，歌吹掀天对花月。
岂知塞上望乡人，日日双眸滴清血。

狼烟在阵云，匈奴爱轻敌。
领兵不知数，牛羊复吞碛。
严冬大河枯，嫖姚去深击。
战血染黄沙，风吹映天赤。
+++贯休
++++鼓腹曲
我昔不幸兮遭百罹，苍苍留我兮到好时。
耳闻钟鼓兮生丰肌，白发却黑兮自不知。
东邻老人好吹笛，仓囤峨峨谷多赤。
饼红虾兮析麋腊，有酒如浊醯兮呼我吃。
往往醉倒潢洿之水边兮人尽识，孰云六五帝兮四三皇。
如夔如龙兮如龚黄，吾不知此之言兮是何之言兮。
+++贯休
++++经旷禅师院
吾师楞伽山中人，气岸古淡僧麒麟。
曹溪老兄一与语，金玉声利，泥弃唾委。
兀兀如顽云，骊珠兮固难价其价，灵芝兮何以根其根。
真貌枯槁言朴略，衲衣烂黑烧岳痕。
忆昔十四五年前苦寒节，礼师问师楞伽月。
此时师握玉麈尾，报我却云非日月，一敲粉碎狂性歇。
庭松无韵冷撼骨，搔窗擦檐数枝雪。
迩来流浪于吴越，一片闲云空皎洁。
再来寻师已蝉蜕，薝卜枝枯醴泉竭。
水檀香火遗影在，甘露松枝月中折。
宝师往日真隐心，今日不能堕双血。

+++贯休
++++边上作三首
山无绿兮水无清，风既毒兮沙亦腥。
胡儿走马疾飞鸟，联翩射落云中声。
阵云忽向沙中起，探得胡兵过辽水。
堪嗟护塞征戍儿，未战已疑身是鬼。
见说青冢穴，中有白野狐。
时时出沙碛，向东而号呼。
号呼复号呼，画师图得无。
+++贯休
++++送张拾遗赴施州司户
道之大道古太古，二字为名争莽卤。
社稷安危在直言，须历尧阶挝谏鼓。
恭闻吾皇至圣深无比，推席却几听至理。
一言偶未合尧聪，贾生须看湘江水。
君不见顷者百官排闼赴延英，阳城不死存令名。
又不见仲尼遥奇司马子，珮玉垂绅合如此。
公乎公乎施之掾，江上春风喜相见。
畏天之命复行行，芙蓉为衣胜絁绢。
好音入耳应非久，三峡闻猿莫回首。
且啜千年羹，醉巴酒。
+++贯休
++++书倪氏屋壁三首
茶烹绿乳花映帘，撑沙苦笋银纤纤。
窗中山色青翠粘，主人于我情无厌。
白桑红椹莺咽咽，面揉玉尘饼挑雪。
将为数日已一月，主人于我特地切。
水娇草媚掩山路，睡槎鸳鸯如画作。
春光霭霭忽已暮，主人刚地不放去。
+++贯休
++++续姚梁公坐右铭
善为尔诸身，行为尔性命。
祸福必可转，莫悫言前定。
见人之得，如己之得，则美无不克。
见人之失，如己之失，是亨贞吉。
反此之徒，天鬼必诛。
福先祸始，好杀灭纪，不得不止。
守谦寡欲，善善恶恶，不得不作。
无见贵热，谄走蹩躠。
无轻贱微，上下相依。
圣著书，矻矻孳孳。
忠孝信行，越食逾衣。
生天地间，未或非假。
身危彩虹，景速奔马。
胡不自强，将升玉堂。
胡为自坠，言虚行伪。
艳殃尔寿须戒，酒腐尔肠须畏。
励志须至，扑满必破。
非莫非于饰非，过莫过于文过。
及物阴功，子孙必封。
无恃文学，是司奇薄。
患随不忍，害逐无足。
一此一彼，谐宫合徵。
亲仁下问，立节求己。
恶木之阴匪阴，盗泉之水匪水。
世孚草草，能生几几。
直须如冰如玉，种桃种李。
嫉人之恶，酬恩报义。
忽己之慢，成人之美。
毋担虚誉，无背至理。
恬和愻畅，冲融终始。
天人之行，尽此而已。
丁宁丁宁，戴发含齿。
+++贯休
++++上卢少卿觅千文
荆山有美玉，含华尚炳烂。
堪为圣君玺，堪为圣君案。
草木润不凋，烟霞覆不散。
野人到山下，仰视星辰畔。
倘或如栗黄，保之上霄汉。
+++贯休
++++谢卢少卿惠千文
庐山有石镜，高倚无尘垢。
昼景分烟萝，夜魄侵星斗。
苞含物象列，搜照鱼龙吼。
寄谢天地间，毫端皆我有。

++下卷八百二十八
  
+++贯休
++++大蜀皇帝寿春节进尧铭舜颂二首 尧铭
金册昭昭，列圣孤标。
仲尼有言，巍巍帝尧。
承天眷命，罔厥矜骄。
四德炎炎，阶蓂不凋。
永孚于休，垂衣飘飖。
吾皇则之，小心翼翼。
秉阳亭毒，不遑暇食。
土阶苔绿，茅茨雪滴。
君既天赋，相亦天锡。
德輈金镜，以圣继圣。
汉高将将，太宗兵柄。
吾皇则之，日新德盛。
朽索六马，罔坠厥命。
熙熙蓼萧，块润风调。
舞擎干羽，囿入刍荛。
既玉其叶，亦金其枝。
叶叶枝枝，百工允釐。
享国如尧，不疑不疑。

+++贯休
++++大蜀皇帝寿春节进尧铭舜颂二首 舜颂
高高历山，有黍有粟。
皇皇大舜，合尧玄德。
五典克从，四门伊穆。
大道将行，天下为公。
临下有赫，选贤用能。
吾皇则之，无斁无逸。
绥厥品汇，光光得一。
千辐临顶，十在随跸。
大哉大同，为光为龙。
吾皇则之，圣谋隆隆。
纳隍孜孜，考考切切。
六宗是禋，五瑞斯列。
排麟环凤，披香立雪。
四夷纳赆，九围有截。
昔救世师，降生竺乾。
寿春亦然，万年万年。
+++贯休
++++大蜀高祖潜龙日献陈情偈颂
有叟有叟，居岳之室。
忽振金汤，下彼巉崒。
闻蜀风景，地宁得一。
富人侯王，旦奭摩诘。
龙角日角，紫气盘屈。
揭日月行，符汤禹出。
天步孔艰，横流犯跸。
穆穆蜀俗，整整师律。
髯发垂雪，忠贞贯日。
四人苏活，万里丰谧。
无雨不膏，有露皆滴。
有叟有叟，无实行实。
一瓶一衲，既朴且质。
幸蒙顾盼，词暖恩郁。
轩镜光中，愿如善吉。
+++贯休
++++寄大愿和尚
道朗居太山，达磨住熊耳。
手擎清凉月，灵光溢天地。
尽骑金师子，去世久已矣。
吾师隐庐岳，外念全刳削。
掷孔圣之日月，相空王之橐籥。
曾升麟德殿，谭无著，赐衣三铢让不著。
唯思红泉白石阁，因随裴楷离京索。
迩来便止于匡霍，瀑布千寻喷冷烟，旃檀一枝翘瘦鹤。
岘首故人清信在，千书万书取不诺。
微人昔为门下人，扣玄佩惠无边垠。
自怜亦是师子子，未逾三载能嚬呻。
一从散席归宁后，溪寺更有谁相亲。
青山古木入白浪，赤松道士为东邻。
焚香西望情何极，不及昙诜泪空滴。
桐江太守社中人，还送郄超米千石。
宝书遽掩修章句，万里空函亦何益。
终须一替辟蛇人，未解融神出空寂。
+++贯休
++++上顾大夫
碧海漾仙洲，骊珠外无宝。
一岳倚青冥，群山尽如草。
君侯圣朝瑞，动只关玄造。
谁云倚天剑，含霜在怀抱。
谁云青云险，门前是平道。
洪民亦何幸，里巷清如扫。
至化无经纶，至神无祝祷。
即应炳文柄，孤平去浩浩。
即应调鼎味，比屋堪封保。
野人慕正化，来自海边岛。
经传髻里珠，诗学池中藻。
闭门十馀载，庭杉共枯槁。
今朝投至鉴，得不倾肝脑。
斯文如未精，归山更探讨。
+++贯休
++++寒月送玄士入天台
之子逍遥尘世薄，格淡于云语如鹤。
相见唯谈海上山，碧侧青斜冷相沓。
芒鞋竹杖寒冻时，玉霄忽去非有期。
僮担赤笼密雪里，世人无人留得之。
想入红霞路深邃，孤峰纵啸仙飙起。
星精聚观泣海鬼，月涌薄烟花点水。
送君丁宁有深旨，好寻佛窟游银地。
雪眉衲僧皆正气，伊昔贞白先生同此意。
若得神圣之药，即莫忘远相寄。
+++贯休
++++上杜使君
为鱼须处海，为木须在岳。
一登君子堂，顿觉心寥廓。
右听青女镜，左听宣尼铎。
政术似蒲卢，诗情出冲漠。
从来苦清苦，近更加澹薄。
讼庭何所有，一只两只鹤。
烟霞色拥墙，禾黍香侵郭。
严霜与美雨，皆从二天落。
苍生苦疮痍，如何尽消削。
圣君新雨露，更作谁恩渥。
即捉五色笔，密勿金銮角。
即同房杜手，把乾坤橐籥。
休说卜圭峰，开门对林壑。
+++贯休
++++送僧入马头山
马头宝峰，秀塞寒空。
有叟有叟，真隐其中。
无味醍醐，亦非般若。
白趾碧目，数百潇洒。
苦竹大于杉，白熊卧如马。
金钟撼壑，布水喷瓦。
芙蓉堂开峰月入，岳精踏雪立屋下。
伊余解攀缘，已是非常者。
更有叟，独往来，与我语。
情无刚强，气透今古。
竹笠援补，芒鞋藤乳。
北风倒人，干雪不聚，满头霜雪汤雪去。
汤雪去，无人及，空望真气江上立。
+++贯休
++++上卢使君
夔龙在庙堂，虽然有佥议。
苍生得父母，自是天之意。
鄱阳气候正，文物皆鲜媚。
金镜有馀光，春风少闲地。
膺门倚寒碧，到者宁容易。
宾从皆凤毛，爪牙悉猿臂。
楼台千万户，锦绣龙歌沸。
大惠虫鸟全，至严龙虎畏。
可怜召伯树，婆娑不胜翠。
诗搜日月华，道咽神仙味。
嘉树白雀来，祥烟甘露坠。
中川一带香，□开幽邃地。
逸少情有馀，东山境不啻。
恭闻圣天子，廊庙犹虚位。
应知黎庶心，只恐征书至。
+++贯休
++++送颢雅禅师
霜锋擗石鸟雀聚，帆冻阴飙吹不举。
芬陀利香释驎虎，幡幢冒雪争迎取。
春光主，芙蓉堂窄堆花乳，手提金桴打金鼓。
天花娉婷下如雨，狻猊座上师子语。
苦却乐，乐却苦，卢至黄金忽如土。
+++贯休
++++和杨使君游赤松山
为郡三星无一事，龚黄意外扳乔松。
日边扬历不争路，云外苔藓须留踪。
溪月未落漏滴滴，隼旟已入山重重。
扪萝盖输山屐伴，驻旆不见朝霞浓。
乳猿剧黠挂险树，露木翠脆生诸峰。
初平谢公道非远，黯然物外心相逢。
石羊依稀龁瑶草，桃花仿佛开仙宫。
终当归补吾君衮，好山好水那相容。

+++贯休
++++送崔使君
柳门柳门，芳草芊绵。
日日日日，黯然黯然。
子牟恋阙归阙，王粲下楼相别。
食实得地，颇淹岁月。
今朝天子在上，合雪必雪。
况绛之牧，文行炳洁。
释谓缘因，久昵清尘。
王嘉迎安，远狎遗民。
嫓彼二子，厥或相似。
论文不文，话道无滓。
士有贵逼，势不可遏。
麟步规矩，凤翥昂枿。
岘首仁踪项频跋，商云乳麝香可撮，望尘□□连紫闼。
吾皇必用整乾坤，莫忘江头白头达。
+++贯休
++++杜侯行
天目连天搏秀气，峥嵘作起新城地。
德门钟秀光盛时，三虎八龙皆世瑞。
顷者天厖乱下鲸翻海，烽火崩腾照行在。
江表唯传君子营，剑冲牛斗疏真宰。
金昆玉季轻三鼓，煮海悬鱼臣节苦。
雁影参差入瑞烟，荆花灿烂开仙圃。
我闻大中咸通真令主，相惟大杜兼小杜。
但能致君活国济生人，亦何必须踏金梯，折桂树。
宣宗懿宗调舜琴，大杜小杜为殷霖。
出将入相兮功德深，生人受赐兮直至今。
杜侯兄弟继之后，璞玉浑金美腾口。
常言一呼百万何足云，终取封侯之印大如斗。
恭闻吾皇似尧禹，搜索贤良皆面睹。
杜侯杜侯，君傥修令德，克有终，即必还为大杜兼小杜。

人之戴兮天笔注，国之福兮天固祚。
四海无波八表臣，如今而后君看取。

+++贯休
++++偶作五首
谁信心火多，多能焚大国。
谁信鬓上丝，茎茎出蚕腹。
尝闻养蚕妇，未晓上桑树。
下树畏蚕饥，儿啼亦不顾。
一春膏血尽，岂止应王赋。
如何酷吏酷，尽为搜将去。
蚕蛾为蝶飞，伪叶空满枝。
冤梭与恨机，一见一沾衣。
机生机，巧生巧，心镬烘烘日煎炒。
闯蜀眉嚬游海岛，扶桑椹熟金乌饱。
金乌饱，飞复飞，四天下人眼眙眙。
孰云我轻薄，石头如何唤作玉。
孰云我是非，随邪逐恶又争得。
终不事悠悠，一言道合死即休。
岂不见大鹏点翼盖十洲，是何之物鸣啾啾。
君子食即食，何必在珍华。
小人食不食，纵食如泥沙。
清歌且莫唱，妙舞亦休夸。
尔非凤炙麒麟肉，焉能一挂于齿牙。
去来去来归去来，红泉正洒芙蓉霞。
君不见金陵风台月榭烟霞光，如今五里十里野火烧茫茫。
君不见西施绿珠颜色可倾国，乐极悲来留不得。
君不见汉王力尽得乾坤，如何秋雨洒庙门。
铜台老树作精魅，金谷野狐多子孙。
几许繁华几更改，唯有尧舜周召丘轲似长在。
坐看楼阁成丘墟，莫话桑田变成海。
吾有清凉雪山雪，天上人间常皎洁。
茫茫欲火欲烧人，惆怅无因为君说。
+++贯休
++++山中作
山为水精宫，藉花无尘埃。
吟狂岳似动，笔落天琼瑰。
伊余自乐道，不论才不才。
有时鬼笑两三声，疑是大谢小谢李白来。

+++贯休
++++闻前王使君在泽潞居
为善无近名，窃名者得声不如心，诚哉是言也。
使君圣朝瑞，乾符初刺婺。
德变人性灵，笔变人风土。
烟霞与虫鸟，和气将美雨。
千里与万里，各各来相附。
信哉有良吏，玄谶应百数。
古人自古人，今日又见民歌六七袴。
不幸大寇崩腾来，孤城势孤固难锢。
攀辕既不及，旌旆冲风露。
大驾已西幸，飘零何处去。
婺人空悲哀，对生祠泣沾莓苔。
忽闻暂寄河之北，兵强四面无尘埃。
唯祝銮舆早归来，用此咎繇仲虺才。
使四野雾廓，八纮镜开。
皇天无亲，长与善邻，宜哉宜哉。
+++贯休
++++将入匡山别芳昼二公二首（一作将入庐山别僧）
喷岚堆黛塞寒碧，窗前古雪如白石。
临岐约我来不来，若来须拨红霞觅。
红豆树间滴红雨，恋师不得依师住。
世情世界愁杀人，锦绣谷中归舍去。
+++贯休
++++送杨秀才
北山峨峨香拂拂，翠涨青奔势巉崒。
赤松君宅在其中，紫金为墙珠作室。
玻璃门外仙獓睡，幢节森森绛烟密。
水精帘卷桃花开，文锦娉婷众非一。
抚长离，坎答鼓。
花姑吹箫，弄玉起舞。
三万八千为半日，海涸鳌枯等闲睹。
爱共安期棋，苦识彭祖祖。
有时朝玉京，红云拥金虎。
石桥亦是神仙住，白凤飞来又飞去。
五云缥缈羽翼高，世人仰望心空劳。

+++贯休
++++别杜将军
伊余本是胡为者，采蕈锄茶在穷野。
偶披蓑笠事空王，馀力为文拟何谢。
少年心在青云端，知音满地皆龙鸾。
遽逢天步艰难日，深藏溪谷空长叹。
偶出重围遇英哲，留我江楼经岁月。
身隈玉帐香满衣，梦历金盆雨和雪。
东风来兮歌式微，深云道人召来归。
燕辞大厦兮将何为，濛濛花雨兮莺飞飞，一汀杨柳同依依。

+++贯休
++++送梦上人归京
伊余龙钟归海涯，千山万水情自怡。
梦公别我还上国，江边惨执行迟迟。
向我道云中觅伴未得伴，又示我数首新诗尽是诗。
只恐不如此，若如此如此，即须天子知。
萧萧金吹荆门口，槐菊斗黄落叶走。
前程胜事未可涯，但恐圭峰难入手。
莲峰掌记韩拾遗，雁行雍穆世所稀。
二十年前即别离，凭师一话吟朝饥。
+++贯休
++++问岳禅师疾
世病如山岳，世医皆拱手。
道病如金锁，师遭锁锁否。
伊昔芙蓉颊，谈经似主涉。
苏合昼氤氲，天花似飞蝶。
觉树垂实，魔辈刺疾。
病也不问，终不皴膝。
春光冉冉，不上尔质。
东风浩浩，谩入尔室。
云何斯人，而有斯疾。
+++贯休
++++上荆南府主三让德政碑
明明赫赫中兴主，动纳诸隍冠前古。
四海英雄尽戢兵，皆如圪圪天金柱。
万姓多论政与德，请树丰碑似山岳。
一从寇灭二十年，琬琰雕镌赐重叠。
荆州化风何卓异，寡欲无为合天地。
虽立贞碑与众殊，字字皆是吾皇意。
君侯捧碑西拜泣，臣且何人恩洊及。
凤凰衔下雕龙文，德昧政虚争敢立。
函封三奏心匍匐，坚让此碑声盖国。
我恐江淹五色笔，作不立此碑之碑文不得。
+++贯休
++++施万病丸
我闻昔有海上翁，须眉皎白尘土中。
葫芦盛药行如风，病者与药皆惺憁。
药王药上亲兄弟，救人急于己诸体。
玉毫调御偏赞扬，金轮释梵咸归礼。
贤守运心亦相似，不吝亲亲拘子子。
曾闻古德有深言，由来大士皆如此。
+++贯休
++++甘雨应祈
春雨偶愆期，草木亦未觉。
君侯不遑处，退食或闭阁。
东海浪滔滔，西江波漠漠。
得不愿身为大虬，金其角，玉其甲。
一吸再喢，云平雾匝。
华畅九有，清倾六合。
使不苏者苏，不足者足。
情通上玄，如膏绵绵。
有叟有叟，鼓腹歌于道边。
歌曰：“麦苗芃芃兮鶬鹒飞，日出而作兮日入归，如彼草木兮雨露肥。
三乐兮，我乐多之。
天之成兮，地之平兮。
柘系黄兮，瓠叶青兮。
乳女啼兮，蒸黍馨兮。
炙背扪虱兮，复何经营兮。
+++贯休
++++寄韩团练
真宰动洪炉，万物皆消息。
唯有三珠树，不用东风力。
君子天庙器，头骨何巉崱。
海内久闻名，江西偶相识。
谁不有诗机，麟龙不解织。
谁不有心地，兰茝不曾植。
多君二俱作，独立千仞壁。
话道出先天，凭师动臻极。
青霄雁行律，红露荆花滴。
偶然成远别，别后长相忆。
行至鄱阳郡，又见谢安石。
留我遇残冬，身心苦恬寂。
江上春又至，引颈山空积。
何日再相逢，天香满瑶席。
+++贯休
++++春野作五首
闲步浅青平绿，流水征车自逐。
谁家挟弹少年，拟打红衣啄木。
山花雨打尽，满地如烂锦。
远寻鹧鸪雏，拾得一团蕈。
大牛苦耕田，乳犊望似泣。
万事皆天意，绿草头蕺蕺。
斜阳射破冢，髑髅半出地。
不知谁氏子，独自作意气。
牛儿小，牛女少，抛牛沙上斗百草。
鉏陇老人又太老，薄烟漠漠覆桑枣，戴嵩醉后取次扫。

+++贯休
++++深山逢老僧二首
衲衣线粗心似月，自把短锄锄榾柮。
青石溪边踏叶行，数片云随两眉雪。
山童貌顽名乞乞，放火烧畬采崖蜜。
担头何物带山香，一箩白蕈一箩栗。
+++贯休
++++道情偈
草木亦有性，与我将不别。
我若似草木，成道无时节。
世人不会道，向道却嗔道。
伤嗟此辈人，宝山不得宝。
+++贯休
++++怀二三朝友
伤心复伤心，流光似飞电。
有惠骊龙十斛珠，不如一见君子面。
愁人复愁人，满眼皆埃尘。
有惠黄金一万斤，不如一见于仁人。
我昔读诗书，如今尽抛也。
只记得田叔孟温舒，帝王满口呼长者。
+++贯休
++++偶作
君子称一善，馨香遍九垓。
小人妒一善，处处生嫌猜。
口如暴死人，铁尺拗不开。
稂莠蚀田髓，积阴成冬雷。
因知咋舌人，千古空悠哉。
+++贯休
++++义士行
先生先生不可遇，爱平不平眉斗竖。
黄昏雨雹空似黳，别我不知何处去。
+++贯休
++++观怀素草书歌
张颠颠后颠非颠，直至怀素之颠始是颠。
师不谭经不说禅，筋力唯于草书朽。
颠狂却恐是神仙，有神助兮人莫及。
铁石画兮墨须入，金尊竹叶数斗馀。
半斜半倾山衲湿，醉来把笔狞如虎。
粉壁素屏不问主，乱拏乱抹无规矩。
罗刹石上坐伍子胥，蒯通八字立对汉高祖。
势崩腾兮不可止，天机暗转锋铓里。
闪电光边霹雳飞，古柏身中𣵡龙死。
骇人心兮目眓瞁，顿人足兮神辟易。
乍如沙场大战后，断枪橛箭皆狼藉。
又似深山朽石上，古病松枝挂铁锡。
月兔笔，天灶墨，斜凿黄金侧锉玉，珊瑚枝长大束束。
天马骄狞不可勒，东却西，南又北，倒又起，断复续。
忽如鄂公喝住单雄信，秦王肩上搨著枣木槊。
怀素师，怀素师，若不是星辰降瑞，即必是河岳孕灵。
固宜须冷笑逸少，争得不心醉伯英。
天台古杉一千尺，崖崩劁折何峥嵘。
或细微，仙衣半拆金线垂。
或妍媚，桃花半红公子醉。
我恐山为墨兮磨海水，天与笔兮书大地，乃能略展狂僧意。
常恨与师不相识，一见此书空叹息。
伊昔张渭任华叶季良，数子赠歌岂虚饰，所不足者浑未曾道著其神力。

石桥被烧烧，良玉土不蚀，锥画沙兮印印泥。
世人世人争得测，知师雄名在世间，明月清风有何极。
+++贯休
++++送卢舍人三首
一曰：劝君不用登岘首山，读羊祜碑，男儿事业须自奇。
此碑山头如日月，日日照人人不知。
不知，青山白云徒尔为。

二曰：劝君登商山，不用觅商山皓，云深雪深骡马倒。
我愿终南太华变为金，吾后见之不为宝。
我愿九州四海纸，幅幅与君为谏草。
使蹑卨践夔，逢轩见皞。
日环五色，是物得老，如此即商山皓。
商山皓，君不用讨他，他必来相讨。
三曰：君不见释梵诸天寿亿垓，天上人间去复来。
君又不见紫金为轮一千幅，宝洲□四皆臣伏。
轮王释梵作何因，只是弘隆重大乘福。
自古皇王与贤哲，顶敬心师刻金玉。
报通三世释迦言，莫将梁武为题目。
君不见近代韦裴蒋与萧，文房书府师百僚。
代天理物映千古，布发掩泥非一朝。
大哉释梵轮王璞，已矣何人继先觉。
行行珍重寄斯言，斯言不是寻常曲□。
+++贯休
++++宿深村
行行一宿深村里，鸡犬丰年闹如市。
黄昏见客合家喜，月下取鱼戽塘水。
+++贯休
++++黄莺
一种为春禽，花中开羽翼。
如何此鸟身，便是黄金色。
黄金色，若逢竹实终不食。
+++贯休
++++送越将归会稽
面如玉盘身八尺，燕语清狞战袍窄。
岳龙腥一匣霜，江上相逢双眼碧。
冉冉春光方婉娩，黯然别我归稽巘。
他年必帅邯郸儿，与我杀轻班定远。
+++贯休
++++别仙客
巨鳌头缩翻仙翠，蟠桃烂落珊瑚地。
浪溅霓旌湿鹏翅，略别千年太容易。
+++贯休
++++寒江上望
荒岸烧未死，白云痴不动。
极目无人行，浪打取鱼笼。
+++贯休
++++读唐史
我爱李景伯，内宴执良规。
君臣道昭彰，天颜终熙怡。
大簸怕清风，糠秕缭乱飞。
洪炉烹五金，黄金终自奇。
大哉为忠臣，舍此何所之。
+++贯休
++++樵叟
樵父貌饥带尘土，自言一生苦寒苦。
担头担个赤瓷罂，斜阳独立濛笼坞。

++下卷八百二十九
  
+++贯休
++++春山行
重叠太古色，濛濛花雨时。
好峰行恐尽，流水语相随。
黑壤生红黍，黄猿领白儿。
因思石桥月，曾与故人期。
+++贯休
++++送谏官南迁
危行危言者，从天落海涯。
如斯为远客，始是好男儿。
瘴杂交州雨，犀揩马援碑。
不知千万里，谁复识辛毗。
+++贯休
++++怀香炉峰道人
常思峰顶叟，石窟土为床。
日日先见日，烟霞多异香。
冥心同槁木，扫雪带微阳。
终必相寻去，斯人不可忘。
+++贯休
++++观李翰林真二首
日角浮紫气，凛然尘外清。
虽称李太白，知是那星精。
御宴千钟饮，蕃书一笔成。
宜哉杜工部，不错道骑鲸。
谁氏子丹青，毫端曲有灵。
屹如山忽堕，爽似酒初醒。
天马难拢勒，仙房久闭扃。
若非如此辈，何以傲彤庭。
+++贯休
++++晚泊湘江作（一作晚泊湘江怀古）
烟浪漾秋色，高吟似有邻。
一轮湘渚月，万古独醒人。
岸湿穿花远，风香祷庙频。
只应谀佞者，到此不伤神。
+++贯休
++++淮上逢故人
故园离乱后，十载始逢君。
长恨南熏奏，寻常只自闻。
荒窗秋见岳，赤地夜生云。
莫叹谋身晚，中兴正用文。
+++贯休
++++读《杜工部集》二首
造化拾无遗，唯应杜甫诗。
岂非玄域橐，夺得古人旗。
日月精华薄，山川气概卑。
今吟不尽，惆怅不同时。
甫也道亦丧，孤身出蜀城。
彩毫终不撅，白雪更能轻。
命薄相如命，名齐李白名。
不知耒阳令，何以葬先生。
+++贯休
++++题简禅师院
机忘室亦空，静与沃洲同。
唯有半庭竹，能生竟日风。
思山海月上，出定印香终。
继后传衣者，还须立雪中。
+++贯休
++++读刘得仁、贾岛集二首
二公俱作者，其奈亦迂儒。
且有诸峰在，何将一第吁。
句还如菡萏，谁复赠襜褕。
想得重泉下，依前与众殊。
役思曾冲尹，多言阻国亲。
桂枝何所直，陋巷不胜贫。
马病唯汤雪，门荒劣有人。
伊余吟亦苦，为尔一眉嚬。
+++贯休
++++天台老僧
独住无人处，松龛岳色侵。
僧中九十腊，云外一生心。
白发垂不剃，青眸笑转深。
犹能指孤月，为我暂开襟。
+++贯休
++++经费隐君旧宅
巉岩玉九株，秀湿掩苍梧。
祥瑞久不出，羲轩消得无。
雨和高瀑浊，烧熁大槠枯。
到此思归去，迢迢隔五湖。
+++贯休
++++秋末怀旧山
昔住匡庐北，无人知姓名。
侵云收谷粟，引蚁上柑橙。
寒雨雪兼落，枯林虎独行。
谁能将白发，共向此中生。
+++贯休
++++春过鄱阳湖
百虑片帆下，风波极目看。
吴山兼鸟没，楚色入衣寒。
过此愁人处，始知行路难。
夕阳沙岛上，回首一长叹。
+++贯休
++++寄僧野和尚
鸟外更谁亲，诸峰即四邻。
白头寒枕石，青衲烂无尘。
橡栗堆行径，猿猴绕定身。
傥然重结社，愿作扫坛人。
+++贯休
++++寄冯使君
端居碧云暮，好鸟啼红芳。
满郭桃李熟，卷帘风雨香。
清吟绣段句，默念芙蓉章。
未得归山去，频升谢守堂。
+++贯休
++++寄紫阁隐者
积翠藏一叟，常思未得游。
不知在岩下，为复在峰头。
苔上枯藤笐，泉淋破石楼。
伊余更何事，不学此翁休。
+++贯休
++++寄天台道友
大是清虚地，高吟到日晡。
水声金磬乱，云片玉盘粗。
仙有遗踪在，人还得意无。
石碑文不直，壁画色多枯。
冷立千年鹤，闲烧六一炉。
松枝垂似物，山势秀难图。
紫府程非远，清溪径不迂。
馨香柏上露，皎洁水中珠。
贤圣无他术，圆融只在吾。
寄言桐柏子，珍重保之乎。
+++贯休
++++旅中怀孙路
暮尘微雨收，蝉急楚乡秋。
一片月出海，几家人上楼。
砌香残果落，汀草宿烟浮。
唯有知音者，相思歌白头。
+++贯休
++++贻世
至理不误物，悠悠自不明。
黄金烧欲尽，白发火边生。
苦惑神仙䜝，难收日月精。
捕风兼系影，信矣不须争。
+++贯休
++++览李秀才卷
香沐整山衣，开君一轴诗。
吟当秋景苦，味出雪林迟。
经济几人到，工夫两鬓知。
因嗟和氏泪，不是等闲垂。
+++贯休
++++怀方干、张为
冥搜入仙窟，半夜水堂前。
吾道只如此，古人多亦然。
萤沈荒坞雾，月苦绿梧蝉。
因忆垂纶者，沧浪何处边。
+++贯休
++++四皓图
何人图四皓，如语话唠唠。
双鬓雪相似，是谁年最高。
溪苔连豹褥，仙酒污云袍。
想得忘秦日，伊余亦合逃。
+++贯休
++++怀白阁道侣
寒思白阁层，石屋两三僧。
斜雪扫不尽，饥猿唤得应。
香然一字火，磬过数潭冰。
终必相寻去，孤怀久不胜。
+++贯休
++++读孟郊集
东野子何之，诗人始见诗。
清刳霜雪髓，吟动鬼神司。
举世言多媚，无人师此师。
因知吾道后，冷淡亦如斯。
+++贯休
++++怀四明亮公
孤峰含紫烟，师住此安禅。
不下便不下，如斯太可怜。
坐侵天井黑，吟久海霞蔫。
岂觉尘埃里，干戈已十年。
+++贯休
++++秋过钱塘江
巨浸东隅极，山吞大野平。
因知吴相恨，不尽海涛声。
黑气腾蛟窟，秋云入战城。
游人千万里，过此白髭生。
+++贯休
++++上俞许二判官
近抛蓑笠者，急善遇休明。
未省亲宗伯，焉能识正声。
病容经夏在，岳梦入秋并。
无限林中意，今逢许郭倾。
+++贯休
++++怀刘得仁
诗名动帝畿，身谢亦因诗。
白日只如哭，皇天得不知。
旅坟孤𨃤岳，羸仆泣如儿。
多少求名者，闻之泪尽垂。
+++贯休
++++归故林后寄二三知己
昨别楚江边，逡巡早数年。
诗虽清到后，人更瘦于前。
岸翠连乔岳，汀沙入坏田。
何时重一见，谈笑有茶烟。
+++贯休
++++春寄西山陈陶
搔首复搔首，孤怀草萋萋。
春光已满目，君在西山西。
堑水成文去，庭柯擎翠低。
所思不可见，黄鸟花中啼。
+++贯休
++++秋末江行
四顾木落尽，扁舟增所思。
云冲远烧出，帆转大荒迟。
天际霜雪作，水边蒿艾衰。
断猿不堪听，一听亦同悲。
+++贯休
++++送人归新罗
昨夜西风起，送君归故乡。
积愁穷地角，见日上扶桑。
蜃气生初霁，潮痕匝乱荒。
从兹头各白，魂梦一相望。
+++贯休
++++思匡山贾匡（一作寒夜思庐山贾生）
山兄诗癖甚，寒夜更何为。
觅句唯顽坐，严霜打不知。
石膏粘木屐，崖蜜落冰池。
近见禅僧说，生涯胜往时。
+++贯休
++++偶作
十载独扃扉，唯为二雅诗。
道孤终不杂，头白更何疑。
句冷杉松与，霜严鼓角知。
修心对闲镜，明月印秋池。
+++贯休
++++赠方干
盛名与高隐，合近谢敷村。
弟子已得桂，先生犹灌园。
垂纶侵海介，拾句历云根。
白日升天路，如君别有门。
+++贯休
++++渔父
一叶一竿竹，眉须雪欲零。
陆应无祖业，香必是伊腥。
儿亦名鱼鹧，歌称我洞庭。
回头深自愧，旧业近沧溟。
+++贯休
++++题友人山居
卜居邻坞寺，魂梦又相关。
鹤本如云白，君初似我闲。
月明僧渡水，木落火连山。
从此天台约，来兹未得还。
+++贯休
++++寄宋使君
寺倚乌龙腹，窗中见碧棱。
空廊人画祖，古殿鹤窥灯。
风吼深松雪，炉寒一鼎冰。
唯应谢内史，知此道心澄。
+++贯休
++++怀武夷红石子二首
常思红石子，独自住山椒。
窗外猩猩语，炉中姹姹娇。
乳香诸洞滴，地秀众峰朝。
曾见奇人说，烟霞恨太遥。
弋者终何慕，高吟坐绿鳌。
烧侵姜芋窖，僧与水云袍。
竹鞘畬刀缺，松枝猎箭牢。
何时一相见，清话擘蟠桃。
+++贯休
++++送人征蛮
七纵七擒处，君行事可攀。
亦知磨一剑，不独定诸蛮。
树尽低铜柱，潮常沸火山。
名须麟阁上，好去及瓜还。
+++贯休
++++怀周朴、张为
二子无消息，多应各自耕。
巴江思杜甫，漳水忆刘桢。
白发应全白，生涯作么生。
寄书多不达，空念重行行。
+++贯休
++++寄令狐郎中
雨打繁暑尽，放怀步微凉。
绿苔狂似人，入我白玉堂。
堑鸟眠堪画，庭柽夜益香。
唯应蕊宫子，时到虎溪傍。
+++贯休
++++鄱阳道中作
鄱阳古岸边，无一树无蝉。
路转他山大，砧驱乡思偏。
湖平帆尽落，天淡月初圆。
何事尧云下，干戈满许田。
+++贯休
++++归故林别知己
别离无古今，柳色向人深。
万里长江水，平生不印心。
远书容北雁，赠别谢南金。
愧勉青云志，余怀非陆沈。
+++贯休
++++送僧游天台
囊空心亦空，城郭去腾腾。
眼作么是眼，僧谁识此僧。
歇隈红树久，笑看白云崩。
已有天台约，深秋必共登。
+++贯休
++++咏竹根珓子
出处惭林薮，才微幸一阳。
不缘怀片善，岂得近馨香。
节亦因人净，声从掷地彰。
但令筋力在，永愿报时昌。
+++贯休
++++砚瓦
浅薄虽顽朴，其如近笔端。
低心蒙润久，入匣更身安。
应念研磨苦，无为瓦砾看。
傥然仁不弃，还可比琅玕。
+++贯休
++++水壶子
良匠曾陶莹，多居笔砚中。
一从亲几案，常恐近儿童。
卓立澄心久，提携注意通。
不应嫌器小，还有济人功。
+++贯休
++++笔
莫讶书绅苦，功成在一毫。
自从蒙管录，便觉用心劳。
手点时难弃，身闲架亦高。
何妨成五色，永愿助风骚。
+++贯休
++++棋
棋信无声乐，偏宜境寂寥。
著高图暗合，势王气弥骄。
人事掀天尽，光阴动地销。
因知韦氏论，不独为吴朝。
+++贯休
++++夜对雪作寄友生
皓彩中宵合，开门失所踪。
何年今夜意，共子在孤峰。
气射灯花落，光侵壁罅浓。
唯君心似我，吟到五更钟。
+++贯休
++++题惠琮律师院
苦节兼青目，公卿话有馀。
唯传黄叶喻，还似白泉居。
猿拨孤云破，钟撞众木疏。
社坛踪迹在，重结复何如。
+++贯休
++++寄清泠山道人
常忆清泠子，深云种早禾。
万缘虽不涉，一句子如何。
踪迹诸峰匝，衣裳老虱多。
江头无事也，终必到烟萝。
+++贯休
++++秋尽途中作
行行芳草歇，潭岛叶纷纷。
山色路无尽，砧声客强闻。
残阳曜极野，黑水浸空坟。
那得无乡思，前程入楚云。
+++贯休
++++秋居寄王相公三首
禅林蝉□落，地燥可生苔。
好句慵收拾，清风作么来。
饼唯餐喜悦，社已得宗雷。
还似山中日，柴门更不开。
松声高似瀑，药熟色如花。
谁道全无病，时犹不在家。
山童舂菽粉，园叟送银瓜。
谁访孙弘阁，谈玄到日斜。
气与非常合，常人争得知。
直须穷到底，始是出家儿。
阁雀衔红粟，邻僧背古碑。
只应王与谢，时有沃州期。
+++贯休
++++读《玄宗幸蜀记》
宋璟姚崇死，中庸遂变移。
如何游万里，只为一胡儿。
泣溻乾坤色，飘零日月旗。
火从龙阙起，泪向马嵬垂。
始忆张丞相，全师郭子仪。
百官皆剽劫，九庙尽崩隳。
尘扑银轮暗，雷奔栈阁危。
幸臣方赐死，野老不胜悲。
及溜飘沦日，行宫寂寞时。
心虽未厌，天意亦难知。
圣两归丹禁，承乾动四夷。
因知纳谏诤，始是太平基。

++下卷八百三十
  
+++贯休
++++闻征四处士
一诏群公起，移山四海闻。
因知丈夫事，须佐圣明君。
白酒全倾瓮，蒲轮半载云。
从兹居谏署，笔砚几人焚。
+++贯休
++++送友人下第游边
失意穷边去，孤城值晚春。
黑山霞不赤，白日鬼随人。
角咽胡风紧，沙昏碛月新。
明时至公在，回首莫因循。
+++贯休
++++寄匡山纪公
锦绣谷中人，相思入梦频。
寄言无别事，琢句似终身。
书卷须求旨，须根易得银。
斯言如不惑，千里亦相亲。
+++贯休
++++闻无相道人顺世五首
一事不经营，孤峰长老情。
惟餐橡子饼，爱说道君兄。
池藕香狸掘，山神白日行。
又闻行脚也，何处化群生。
自昔寻师日，颠峰绝顶头。
虽闻不相似，特地使人愁。
庭树雪摧残，上有白獮猴。
大哉法中龙，去去不可留。
常思将道者，高论地炉傍。
迂谈无世味，夜深山木僵。
下山遭离乱，多病惟深藏。
一别三十年，烟水空茫茫。
石霜既顺世，吾师亦不住。
杉桂有猩猩，糠秕无句句。
土肥多孟蕨，道老如婴孺。
莫比优昙花，斯人更难遇。
百千万亿偈，共他勿交涉。
所以那老人，密传与迦叶。
吾师得此法，不论劫不劫。
去矣不可留，无踪若为蹑。
+++贯休
++++苦热
松桂枝不动，阳乌飞半天。
稻麻须结实，沙石欲生烟。
毒气仍干扇，高枝不立蝉。
旧山多积雪，归去是何年。
+++贯休
++++鄂渚赠祥公
寂寥堆积者，自为是高僧。
客远何人识，吟多冷病增。
松烟青透壁，雪气细吹灯。
犹赖师于我，依依非面朋。
+++贯休
++++怀武昌栖一二首
常忆能吟一，房连古帝墟。
无端多忤物，唯我独知渠。
病愈囊空后，神清木落初。
只因烽火起，书札自兹疏。
清风江上月，霜洒月中砧。
得句先呈佛，无人知此心。
寂寥从鬼出，苍翠到门深。
惟有双峰寺，时时独去寻。
+++贯休
++++寒食郊外
寒食将吾族，相随过石溪。
冢花沾酒落，林鸟学人啼。
白水穿芜疾，新霞出雾低。
不堪回首望，家在赤松西。
+++贯休
++++送道士归天台
道高留不住，道去更何云。
举世皆趋世，如君始爱君。
径侵银地滑，瀑到石城闻。
它日如相忆，金桃一为分。
+++贯休
++++经孟浩然鹿门旧居二首
孟子终焉处，游人得得过。
𣝡深黄狖小，地暖白云多。
孔圣嗟大谬，玄宗争奈何。
空馀岘山色，千古共嵯峨。
花落谷莺啼，精灵安在哉。
青山不可问，永日独裴回。
冢穴应藏虎，荒碑只见苔。
伊余亦惆怅，昨日郢城回。
+++贯休
++++春送禅师归闽中
春色满三湘，送师还故乡。
穿霞逢黑鴪，乞食得红姜。
大化宗门辟，孤禅海树凉。
傥为新句偈，寄我亦何妨。
+++贯休
++++途中逢周朴
东西南北路，相遇共兴哀。
世浊无知己，子从何处来。
菊衰芳草在，程远宿烟开。
傥遇中兴主，还应不用媒。
+++贯休
++++避寇山中作
山翠碧嵯峨，攀牵去者多。
浅深俱得地，好恶未知他。
有草皆为户，无人不荷戈。
相逢空怅望，更有好时么。
+++贯休
++++避寇上唐台山
苍黄缘鸟道，峰胁见楼台。
柽桂香皆滴，烟霞湿不开。
僧高眉半白，山老石多摧。
莫问尘中事，如今正可哀。
+++贯休
++++题峄桐律师院
律中麟角者，高淡出尘埃。
芳草不曾触，几生如此来。
壑风吹磬断，杉露滴花开。
如结林中社，伊余亦愿陪。
+++贯休
++++上冯使君渡水僧障子
跣足拄巴藤，潺湲渡几曾。
尽权无著印，不是等闲僧。
熊耳应初到，牛头始去登。
画来偏觉好，将寄柳吴兴。
+++贯休
++++秋夜玩月怀玉霄道士
光异磨砻出，轮非雕斫成。
今宵刚道别，举世勿人争。
征妇砧添怨，诗人哭到明。
惟宜华顶叟，笙磬有馀声。
+++贯休
++++上杭州令狐使君
颜冉德无邻，分忧浙水滨。
爱山成大癖，求瘼似诸身。
视事奸回尽，登楼海岳春。
野人如有幸，应得见陶钧。
+++贯休
++++怀诸葛珏二首
诸葛子作者，诗曾我细看。
出山因觅孟，踏雪去寻韩。
谬独哭不错，常流饮实难。
音知便了，归去旧江干。
羸马与羸童，微吟冒北风。
店孤僧共歇，日落思无穷。
囊草无非刺，魏人那识公。
莺花五陵道，去去与谁同。
+++贯休
++++怀钱唐罗隐、章鲁封
二子依公子，鸡鸣狗盗徒。
青云十上苦，白发一茎无。
风涩潮声恶，天寒角韵孤。
别离千万里，何以慰荣枯。
+++贯休
++++送沈侍郎
从知无远近，木落去闽城。
地入无诸俗，冠峨甲乙精。
山多高兴乱，江直好风生。
俭府清无事，唯应荐祢衡。
+++贯休
++++题宿禅师院
身闲心亦然，如此已多年。
语淡不著物，茶香别有泉。
古衣和藓衲，新偈几人传。
时说秋归梦，孤峰在海边。
+++贯休
++++秋晚泊石头驿有寄
萧索漳江北，何人慰寂寥。
北风人独立，南国信空遥。
烧坞新云白，渔家众木凋。
所思不可见，行雁在青霄。
+++贯休
++++别卢使君
杜宇声声急，行行楚水濆。
道无裨政化，行处傲孤云。
幸到膺门下，频蒙俸粟分。
诗虽曾引玉，棋数中埋军。
山好还寻去，恩深岂易云。
扇风千里泰，车雨九重闻。
晴雾和花气，危樯鼓浪文。
终期陶铸日，再见信陵君。
+++贯休
++++秋夜吟
如愚复爱诗，木落即眠迟。
思苦香消尽，更深笔尚随。
饥童舂赤黍，繁露洒乌椑。
看却龙钟也，归山是底时。
+++贯休
++++桐江闲居作十二首
木落雨翛翛，桐江古岸头。
拟归仙掌去，刚被谢公留。
猛烧侵茶坞，残霞照角楼。
坐来还有意，流水面前流。
香刹通真观，楼台倚郡城。
阴森古树气，粗淡老僧情。
壁画连山润，仙钟扣月清。
何须结西社，大道本无生。
静室焚檀印，深炉烧铁瓶。
茶和阿魏暖，火种柏根馨。
数只飞来鹤，成堆读了经。
何妨似支遁，骑马入青冥。
不问赓桑子，唯师妙吉祥。
等闲眠片石，不觉到斜阳。
独自收槠叶，教童探柏瓤。
王孙莫指笑，淡泊味还长。
诗琢冰成句，多将大道论。
谁知此意，日日只关门。
乳鼠穿荒壁，溪龟上净盆。
因知无事贵，言外更无言。
红黍饭溪苔，清吟茗数杯。
只应唯道在，无意俟时来。
树叠藏仙洞，山蒸足爆雷。
从他嫌复笑，门更不曾开。
蝉急野萧萧，山中信屡招。
树香烹菌术，诗□□琼瑶。
诸境教人认，荒榛引烧烧。
吾皇礼金骨，谁□美南朝。
露滴滴蘅茅，秋成爽气交。
霜椑如蜜裹，□□似盐苞。
浮藓侵蛩穴，微阳落鹤巢。
还如山里日，门更绝人敲。
堑鸟毛衣别，频来似爱吟。
萧条秋病后，斑驳绿苔深。
珠翠笼金像，风泉洒玉琴。
孰知吾所适，终不是心心。
芙蓉峰里居，关闭复何如。
白玃兼花鹿，多年不见渠。
红泉香滴沥，丹桂冷扶疏。
唯有西溪叟，时时到弊庐。
忆在山中日，为僧鬓欲衰。
一灯常到晓，十载不离师。
水汲冰溪滑，钟撞雪阁危。
从来多自省，不学拟何为。
囊非扑满器，门更绝人过。
土井连冈冷，风帘迸叶多。
村童顽似铁，山菜硬如莎。
唯有前山色，窗中无奈何。
+++贯休
++++寄冯使君
山风与霜气，浩浩满松枝。
永日烧杉子，无人共此时。
为文攀讽谏，得道在毫厘。
唯有桐江守，常怜志不卑。
+++贯休
++++经栖白旧院二首
竺卿何处去，触目尽凄凉。
不见中秋月，空馀一炷香。
残花飘暮雨，枯叶盖啼螀。
谁礼新坟塔，萧条渭水傍。
国宝还亡一，时多李德林。
故人卿相泣，承制渥恩深。
旧藁谁收得，空堂影似吟。
裴回不能去，寒日下西岑。
+++贯休
++++赠李祐道人（一作赠道士）
闒茸复埃尘，难亲复易亲。
皆疑有仙术，问著却愁人。
只是耽浮蚁，曾云见泣麟。
相逢先合手，浑似有前因。
+++贯休
++++赠景和尚院
藏经看几遍，眉有数条霜。
万境心都泯，深冬日亦长。
窗虚花木气，衲挂水云乡。
时说秋归梦，峰头雪满床。
+++贯休
++++上宋使君
折桂文如锦，分忧力若春。
位高空倚命，诗妙古无人。
有感禾争熟，无私吏尽贫。
野人如有幸，应得见陶钧。
+++贯休
++++离乱后寄九峰和尚二首
乱后知深隐，庵应近石楼。
异香因雪歇，仙果落池浮。
诗老全抛格，心空未到头。
还应嫌笑我，世路独悠悠。
萧洒复萧洒，松根独据梧。
瀑冰吟次折，远烧坐来无。
老𤣎寒披衲，孤云静入厨。
不知知我否，已到不区区。
+++贯休
++++送黄宾于赴举
冬暮雨霏霏，行人喜可稀。
二阶□夜雪，亚圣在春闱。
马疾顽童远，山荒冻叶飞。
□师无一事，应见丽龟归。
+++贯休
++++题灵溪畅公墅
境清僧格冷，新斩古林开。
旧隐还如此，令人来又来。
岚飞黏似雾，茶好碧于苔。
但使心清净，从渠岁月催。
+++贯休
++++送高九经赴举
回也曾言志，明君则事之。
中兴今若此，须去更何疑。
志列秋霜好，忠言剧谏奇。
陆机游洛日，文举荐衡时。
虎迹商山雪，云痕岳庙碑。
夫君将潦倒，一说向深知。
+++贯休
++++东西二林寺流水
水尔何如此，区区矻矻流。
墙墙边沥沥，砌砌下啾啾。
味不卑于乳，声常占得秋。
崩腾成大瀑，落托出深沟。
远历神仙窟，高淋竹树头。
数家舂碓磑，几处浴猿猴。
共月穿峰罅，喧僧睡石楼。
派通天宇阔，溜入楚江浮。
为润知何极，无边始自由。
好归江海里，长负济川舟。
+++贯休
++++送王贞白重试东归
心苦酬心了，东归谢所知。
可怜重试者，如折两三枝。
雨毒逢花少，山多爱马迟。
此行三可羡，正值倒戈时。
+++贯休
++++早秋即事寄冯使君
金脉火初微，开门竹杖随。
此身全是病，今日更嗔谁。
落叶峥嵘处，诸峰爽拔时。
唯思棠树下，高论入圆伊。
+++贯休
++++赠景和尚院
貌古眉如雪，看经二十霜。
寻常对诗客，只劝疗心疮。
炭火邕湖滢，山晴紫竹凉。
怡然无一事，流水自汤汤。
+++贯休
++++寄西山胡汾
待价欲要君，山前独灌园。
虽然不识面，要且已消魂。
鹿睡红霞影，泉淋白石门。
伊余心更苦，何日共深论。
+++贯休
++++题师颖和尚院
师院清无敌，师心智不知。
腊高清眼细，闲甚白云卑。
煮茗然枫枿，泥墙札祖碑。
爱师终不及，谩住许多时。
+++贯休
++++游云顶山晚望
云顶聊一望，山灵草木奇。
黔南在何处，堪笑复堪悲。
菊歇香未歇，露繁蝉不饥。
明朝又西去，锦水与峨眉。
+++贯休
++++刘相公见访
千骑拥朱轮，香尘岂是尘。
如何补衮服，来看衲衣人。
庄叟因先觉，空王有宿因。
对花无俗态，爱竹见天真。
欹枕松窗迥，题墙道意新。
戒师惭匪什，都讲更胜询。
桃熟多红璺，茶香有碧筋。
高宗多不寐，终是梦中人。
+++贯休
++++寄赤松舒道士二首
不见高人久，空令鄙吝多。
遥思青嶂下，无那白云何。
子爱寒山子，歌惟乐道歌。
会应陪太守，一日到烟萝。
余亦如君也，诗魔不敢魔。
一餐兼午睡，万事不如他。
雨阵冲溪月，蛛丝罥砌莎。
近知山果熟，还拟寄来么。
+++贯休
++++鄂渚逢杨赞禹
流浪兵荒苦，相思岁月阑。
理惟通至道，人或谓无端。
烧猛湖烟赤，窗空雪月寒。
音不可见，始为一吟看。
+++贯休
++++别性空禅师
积翠迸一瀑，红霞碧雾开。
方寻此境去，莫问几时回。
荡桨入檐石，思诗闻早雷。
唯师心似我，欲近不然灰。
+++贯休
++++送胡处士
不名兼不利，相遇海西濆。
白字未干发，清时错爱云。
头巾多酒气，竹杖有苔文。
久积希颜意，林中又送君。
+++贯休
++++寄澜公二首
小一头应白，孤高住歙城。
不知安乐否，何以近无生。
烧逼鸿行侧，风干雪朕清。
途中逢此信，珍重未精诚。
荒乱抛深隐，飘零远寓居。
片云无定所，得力是逢渠。
瀑灂群公社，江崩古帝墟。
终期再相见，招手复何如。
+++贯休
++++寄栖一上人
花堑接沧洲，阴云闲楚丘。
雨声虽到夜，吟味不如秋。
古屋藏花鸽，荒园聚乱流。
无机心便是，何用话归休。
+++贯休
++++送僧之湖南
湘水万馀里，师游芳草生。
登山乞食后，无伴入云行。
宿雨和花落，春牛拥雾耕。
不知今夜月，何处听猿声。
+++贯休
++++秋末寄张侍郎
静坐黔城北，离仁半岁强。
雾中红黍熟，烧后白云香。
多病如何好，无心去始长。
寂寥还得句，溪上寄三张。
+++贯休
++++古塞曲三首
单于烽火动，都护去天涯。
别赐黄金甲，亲临白玉除。
塞垣须静谧，师旅审安危。
定远条支宠，如今胜古时。
方见将军贵，分明对冕旒。
圣恩如远被，狂虏不难收。
臣节唯期死，功勋敢望侯。
终辞修里第，从此出皇州。
百万精兵动，参差便渡辽。
如何好白日，亦照此天骄。
远树深疑贼，惊蓬迥似雕。
凯歌何日唱，碛路共天遥。
+++贯休
++++古塞下曲七首
下营依遁甲，分帅把河隍。
地使人心恶，风吹旗焰荒。
搜山得探卒，放火猎黄羊。
唯有南飞雁，声声断客肠。
归去是何年，山连逻逤川。
苍黄曾战地，空阔养雕天。
旗插蒸沙堡，枪担卓槊泉。
萧条寒日落，号令彻穷边。
虏寇日相持，如龙马不肥。
突围金甲破，趁贼铁枪飞。
汉月堂堂上，胡云惨惨微。
黄河冰已合，犹未送征衣。
南北惟堪恨，东西实可嗟。
常飞侵夏雪，何处有人家。
风刮阴山薄，河推大岸斜。
只应寒夜梦，时见故园花。
不是将军勇，胡兵岂易当。
雨曾淋火阵，箭又中金疮。
铁岭全无土，豺群亦有狼。
因思无战日，天子是陶唐。
榆叶飘萧尽，关防烽寨重。
寒来知马疾，战后觉人凶。
烧逐飞蓬死，沙生毒雾浓。
谁能奏明主，功业已堪封。
万战千征地，苍茫古塞门。
阴兵为客祟，恶酒发刀痕。
风落昆仑石，河崩苜蓿根。
将军更移帐，日日近西蕃。
+++贯休
++++古塞上曲七首
幽并儿百万，百战未曾输。
蕃界已深入，将军仍远图。
月明风拔帐，碛暗鬼骑狐。
但有东归日，甘从筋力枯。
中军杀白马，白日祭苍苍。
号变旗幡乱，鼙干草木黄。
朔云含冻雨，枯骨放妖光。
故国今何处，参差近鬼方。
白雁兼羌笛，几年垂泪听。
阴风吹杀气，永日在青冥。
远戍秋添将，边烽夜杂星。
嫖姚头半白，犹自看兵经。
久雨始无尘，边声四散闻。
浸河荒寨柱，吹角白头军。
战马龁腥草，乌鸢识阵云。
征人心力尽，枯骨更遭焚。
帐幕侵奚界，凭陵未可涯。
擒生行别路，寻箭向平沙。
赤落蒲桃叶，香微甘草花。
不堪登陇望，白日又西斜。
地角天涯外，人号鬼哭边。
大河流败卒，寒日下苍烟。
杀气诸蕃动，军书一箭传。
将军莫惆怅，高处是燕然。
山接胡奴水，河连勃勃城。
数州今已伏，此命岂堪轻。
碛吼旄头落，风干刁斗清。
因嗟李陵苦，只得没蕃名。
+++贯休
++++古出塞曲三首
扫尽狂胡迹，回头望故关。
相逢惟死斗，岂易得生还。
纵宴参胡乐，收兵过雪山。
不封十万户，此事亦应闲。
玉帐将军意，殷勤把酒论。
功高宁在我，阵没与招魂。
塞色干戈束，军容喜气屯。
男儿今始是，譀出玉关门。
回首陇山头，连天草木秋。
圣君应入梦，半路遣封侯。
水不担阴雪，柴令倒戍楼。
归来麟阁上，春色满皇州。
+++贯休
++++闻赤松舒道士下世（东阳未乱前相别）
地变贤人丧，疮痍不可观。
一闻消息苦，千种破除难。
阴骘那虚掷，深山近始安。
玄关评兔角，玉器琢鸡冠。
傲野高难狎，融怡美不殚。
冀迎新渥泽，遽逐逝波澜。
蜕壳埋金隧，飞精驾锦鸾。
倾摧千仞壁，枯歇一株兰。
仙庙诗虽继，苔墙篆必鞔。
烟霞成片黯，松桂著行干。
影拄溪流咽，堂扃隙月寒。
寂寥遗药犬，缥缈想琼竿。
伊昔相寻远，留连几尽欢。
论诗花作席，炙菌叶为盘。
彭伉心相似，承祯趣一般。
琴弹溪月侧，棋次砌云残。
倏忽成千古，飘零见百端。
荆襄春浩浩，吴越浪漫漫。
已矣红霞子，空留白石坛。
无弦亦须绝，回首一长叹。
+++贯休
++++赠抱麻刘舍人
郡政今良吏，门风古缙绅。
万年唐社稷，一个哭麻人。
愤烈身先死，敷扬气益贞。
天乎资大宝，泰矣见忠臣。
得罪钟多故，投荒岂是迍。
玉寒方重涩，松古更青皴。
鹏𪄚宁唯白，龙多岂止荀。
道孤梳有雪，恩重泪盈巾。
喻蜀须凭草，成周必仗仁。
三峰宵旰切，万里渥恩新。
赋鵩言无累，依刘德有邻。
风期仁祖帽，鼠讶史云尘。
禅叟知何幸，玄谈有宿因。
双溪逢陆海，荆渚遇平津。
落日愁闻笛，何人为吐茵。
生徒希匠化，寰海仰经纶。
疾愈蝉声老，年丰雨滴频。
刘虬师弟子，时喜一相亲。

++下卷八百三十一
  
+++贯休
++++夜寒寄卢给事二首
刻羽流商否，霜风动地吹。
迩来唯自惜，知合是谁知。
堑雪消难尽，邻僧睡太奇。
音不可得，始为一吟之。
心苦味不苦，世衰吾道微。
清如吞雪雹，谁把比珠玑。
作者相收拾，常人任是非。
旧居沧海上，归去即应归。
+++贯休
++++送叶蒙赴举
年年屈复屈，惆怅曲江湄。
自古身荣者，多非年少时。
空囊投刺远，大雪入关迟。
来岁还公道，平人不用疑。
+++贯休
++++闻王慥常侍卒三首
世乱君巡狩，清贤又告亡。
星辰皆有角，日月略无光。
金柱连天折，瑶阶被贼荒。
令人转惆怅，无路问苍苍。
宗社运微衰，山摧甘井枯。
不知千载后，更有此人无。
政入龚黄甲，诗轻沈宋徒。
受恩酬未得，不觉只长吁。
傥在扶天步，重兴古国风。
还如齐晏子，再见狄梁公。
棠树梅溪北，佳城舜庙东。
谁修循吏传，对此莫匆匆。
+++贯休
++++秋晚野步
藤屦兼闽竹，吟行一水傍。
树凉蝉不少，溪断路多荒。
烧岳阴风起，田家浊酒香。
登高吟更苦，微月出苍茫。
+++贯休
++++闻大愿和尚顺世三首
王室今如毁，仍闻丧我师。
容图得否，内院去无疑。
岳鬼月中哭，松龛雪次隳。
直须文五色，始可立高碑。
邺卫松杉外，芝兰季孟间。
尽希重诏出，只待六龙还。
不疾成千古，令焚动四山。
感恩终有泪，遥寄水潺潺。
师禀尽名卿，孤峰老称情。
若游三点外，争把七贤平。
苦雾埋空室，啼猿有咽声。
今朝益惆怅，曾沐下床迎。
+++贯休
++++闻叶蒙及第
忆昨送君诗，平人不用疑。
吾徒若不得，天道即应私。
尘土茫茫晓，麟龙草草骑。
相思不可见，又是落花时。
+++贯休
++++送僧之灵夏
旧识为边帅，师游胜事兼。
连天唯白草，野饼有红盐。
蕃近风多勃，河浑碛半淹。
因知心似月，处处有人瞻。
+++贯休
++++书无相道人庵
造化太茫茫，端居紫石房。
心遗无句句，顶处有霜霜。
白鹿眠枯叶，清泉洒毳囊。
寄言疑未决，须道雪溪旁。
+++贯休
++++明进士北斋避暑
相访多冲雨，由来德有邻。
卷帘繁暑退，湿树一蝉新。
道在谁为主，吾衰自有因。
只应江海上，还作狎鸥人。
+++贯休
++++晚春寄吴融、于竞二侍郎
白头为远客，常忆白云间。
只觉老转老，不知闲是闲。
花含宜细雨，室冷是深山。
唯有霜台客，依依是往还。
+++贯休
++++喜不思上人来
沃州那不住，一别许多时。
几度怀君夜，相逢出梦迟。
瓶担千丈瀑，偈是七言诗。
若向罗浮去，伊余亦愿随。
+++贯休
++++秋怀赤松道士
仙观在云端，相思星斗寒。
常怜呼鹤易，却恨见君难。
石罅青蛇湿，风榸白菌干。
终期花月下，坛上听君弹。
+++贯休
++++送刘逖赴闽辟
离乱生涯尽，依刘是见机。
从来吟太苦，不得力还稀。
路入闽山熟，江浮瘴雨肥。
何须折杨柳，相送已依依。
+++贯休
++++苦雨中作
通宵复连夕，其状只如倾。
却遣思山者，忽然嫌水声。
好花飘草尽，古壁欲云生。
不奈天难问，迢迢远客情。
+++贯休
++++送僧归日本
焚香祝海灵，开眼梦中行。
得达即便是，无生可作轻。
流黄山火著，碇石索雷鸣。
想到夷王礼，还为上寺迎。
+++贯休
++++赠信安郑道人
貌古似苍鹤，心清如鼎湖。
仍闻得新义，便欲注阴符。
点化金常有，闲行影渐无。
杳兮中便是，应不食菖蒲。
+++贯休
++++送吏部刘相公除东川
帝念梓州民，年年战伐频。
山川无草木，烽火没烟尘。
政乱皆因乱，安人必藉仁。
皇天开白日，殷鼎辍诚臣。
一日离君侧，千官送渭滨。
酒倾红琥珀，马控白骐驎。
渥泽番番降，壶浆处处陈。
旌幢山色湿，邛僰鸟啼新。
帟幕还名俭，良医始姓秦。
军雄城似岳，地变物含春。
白必侵双鬓，清应诫四邻。
吾皇重命相，更合是何人。
+++贯休
++++送智光禅伯
万事归一衲，曹溪初去寻。
从来相狎辈，尽不是知音。
乞食林花落，穿云翠巘深。
终希重一见，示我祖师心。
+++贯休
++++夜对雪寄杜使君
片片含天意，纷纷势莫拘。
洒于诸瑞后，忧恐一冬无。
鹤凚声偏密，风焦片益粗。
冷牵人梦转，清逼瘴根徂。
扫径僧倾笠，为诗士弃炉。
桥高银螮蝀，峰峻玉浮图。
盈尺何须问，丰年已可□。
遥思郢中曲，句句出冰壶。
+++贯休
++++送王毂及第后归江西
太宗罗俊彦，桂玉比光辉。
难得终须得，言归始是归。
风帆天际吼，金鹗月中飞。
五府如交辟，鱼书莫便稀。
+++贯休
++++送卢瞻罢庐陵幕归阌乡
文行成身事，从知贵得仁。
归来还寂寞，何以慰交亲。
芳草色似动，胡桃花又新。
昌朝有知己，好作谏垣臣。
+++贯休
++++避寇白沙驿作
避乱无深浅，苍黄古驿东。
草枯牛尚龁，霞湿烧微红。
□□时时□，人愁处处同。
犹逢好时否，孤坐雪濛濛。
+++贯休
++++闻李频员外卒
苍苍难可问，问答亦难闻。
落叶平津岸，愁人李使君。
文章应力竭，茅土始天分。
又逐东风去，迢迢隔岭云。
+++贯休
++++江陵寄翰林韩偓学士
久住荆溪北，禅关挂绿萝。
风清闲客去，睡美落花多。
万事皆妨道，孤峰谩忆他。
新诗旧知己，始为味如何。
+++贯休
++++闲居作
闲门微雪下，慵惰计全成。
默坐便终日，孤峰只此清。
身心闲少梦，杉竹冷多声。
唯有西峰叟，相逢眼最明。
+++贯休
++++和韦相公见示闲卧
刻形求得相，事事未尝眠。
霖雨方为雨，非烟岂是烟。
童收庭树果，风曳案头笺。
仲虺专为诰，何充雅爱禅。
静嫌山色远，病是酒杯偏。
蜩响初穿壁，兰芽半出砖。
堂悬金粟像，门枕御沟泉。
旦沐虽频握，融帷孰敢褰。
德高群彦表，善植几生前。
修补乌皮几，深藏子敬毡。
扶持千载圣，潇洒一声蝉。
棋阵连残月，僧交似大颠。
常知生似幻，维重直如弦。
饼忆莼羹美，茶思岳瀑煎。
只闻温树誉，堪鄙竹林贤。
脱颖三千士，馨香四十年。
宽平开义路，淡泞润清田。
哲后知如子，空王夙有缘。
对归香满袖，吟次月当川。
休说惭如揵，尧天即梵天。
+++贯休
++++寄山中伉禅师
举世遭心使，吾师独使心。
万缘冥目尽，一句不言深。
野火烧禅石，残霞照栗林。
秋风溪上路，终愿一相寻。
+++贯休
++++秋寄栖一
一别一公后，相思时一吁。
眼中疮校未，般若偈持无。
卷句冰团大，炉烟枥橛粗。
劝君君记取，不用更他图。
+++贯休
++++怀匡山山长二首
白石峰之半，先生好在么。
卷帘当大瀑，常恨不如他。
杉罅龙涎溢，潭坳石发多。
吾皇搜草泽，争奈谢安何。
见说面前峰，寻常醉亦登。
雨馀多菌出，烧甚古崖崩。
觅句曾冲虎，耕田半为僧。
闻名多岁也，常恨不飞腾。
+++贯休
++++怀高真动二首
知尔今何处，孤高独不群。
论诗唯许我，穷易到无文。
贳酒儿穿雪，寻僧月照云。
何时再相见，兵寇尚纷纷。
久别无消息，今秋忽得书。
诸孤婚嫁苦，求己世情疏。
乱甚无乔木，溪多不钓鱼。
只应金岳色，如尔复如余。
+++贯休
++++秋末入匡山船行八首
楚国茱萸月，吴吟梨栗船。
远游无定所，高卧是何年。
浪卷纷纷叶，樯冲澹澹烟。
去心还自喜，庐岳倚青天。
芦苇深花里，渔歌一曲长。
心虽忆越，帆态似浮湘。
石獭衔鱼白，汀茅浸浪黄。
等闲千万里，道在亦无妨。
岛上离家化，茅茨竹户开。
黄桑双鹊喜，白日有谁来。
担浪浇秋芋，缘滩取净苔。
回头深自愧，旧业本蒿莱。
匡阜层层翠，修江叠叠波。
从来未曾到，此去复如何。
水庙寒鸦集，沙村夕照多。
谁如垂钓者，孤坐鬓皤皤。
晚泊苍茫浦，风微浪亦粗。
估喧如亥合，樯密似林枯。
地峻湖无□，潮寒蚌有珠。
东西无定所，何用问前途。
岛香思贾岛，江碧忆清江。
囊橐谁相似，馋慵世少双。
鼍惊入窟月，烧到系船桩。
谩有归乡梦，前头是楚邦。
南北虽无适，东西亦似萍。
霞根生石片，象迹坏沙汀。
莽莽蒹葭赤，微微蜃蛤腥。
因思范蠡辈，未免亦飘零。
晓色千樯去，长江八月时。
雨淙山骨出，槔擉岸形卑。
野水畬田黑，荒汀独鸟痴。
如今是清世，谁道出山迟。
+++贯休
++++送僧归华山
心枯衲亦枯，归岳揭空盂。
七贵留不住，孤云出更孤。
烧灰犹汤足，雪片似黏须。
他日如相觅，还应道到吴。
+++贯休
++++送友人之岭外
五岭难为客，君游早晚回。
一囊秋课苦，万里瘴云开。
金柱根应动，风雷舶欲来。
明时好□进，莫滞长卿才。
+++贯休
++++送卢舍人朝觐
膻行无为日，垂衣帝道亨。
圣真千载圣，明必万年明。
重德须朝觐，流年不可轻。
洪才传出世，清甲得高名。
罕玉藏无映，嵇松画不成。
起衔轩后敕，醉别亚夫营。
烧阔荆州熟，霞新岘首晴。
重重尧雨露，去去汉公卿。
白发应从白，清贫但更清。
梦缘丹陛险，春傍彩衣生。
既握钟繇笔，须调傅说羹。
倘因星使出，一望问支铿。
+++贯休
++++上冯使君山水障子
忆山归未得，画出亦堪怜。
崩岸全隳路，荒村半有烟。
笔句冈势转，墨抢烧痕颠。
远浦深通海，孤峰冷倚天。
柴棚坐逸士，露茗煮红泉。
绣与莲峰竞，威如剑阁牵。
石门关麈鹿，气候有神仙。
茅屋书窗小，苔阶滴瀑圆。
松根击石朽，桂叶蚀霜鲜。
画出欺王墨，擎将献惠连。
新诗宁妄说，旧隐实如然。
愿似窗中列，时闻大雅篇。
+++贯休
++++送令狐焕赴阙
渚宫遥落日，相送碧江湄。
陟也须为相，天乎更赞谁。
风高樯力出，霞热鸟行迟。
此去多来客，无忘慰所思。
+++贯休
++++送吴融员外赴阙
汉文思贾傅，贾傅遂生还。
今日又如此，送君非等闲。
云寒犹惜雪，烧猛似烹山。
应笑无机者，腾腾天地间。
+++贯休
++++送姚洎拾遗自江陵幕赴京
捧诏动征轮，分飞楚水滨。
由来真庙器，多作伏蒲人。
舍鲁知非愿，朝天不话贫。
沙头千骑送，岛上一蝉新。
莫使身侵贵，无矜贵逼身。
玉阶凝正色，兰苑涨芳尘。
銮辂方离华，车书渐似秦。
流年飘倏忽，书札莫因循。
凉雨鸣红叶，非烟闭紫宸。
凭将西社意，一说向荀陈。
+++贯休
++++送僧入石霜
举世只堪吁，空知与道俱。
论心齐至圣，对镜破凡夫。
业王如云合，头低似箭驱。
三清徒妄想，千载亦须臾。
唯我流阳叟，深云领毳徒。
尽骑香白象，皆握月明珠。
寂寞排松榻，斓斑半雪须。
苔侵长者论，岚蚀祖师图。
翠巘金钟晓，香林宝月孤。
兟兟齐白趾，赫赫共洪炉。
山色锄难尽，松根踏欲无。
难评传的的，须到不区区。
撩舍新罗瘦，炉烟榾柮粗。
烧畬平虎窟，分瀑入香厨。
师去情何切，人间事莫拘。
穿林宿古冢，踏叶揭空盂。
无事终无事，令枯便合枯。
他年相觅在，亦不是生苏。
+++贯休
++++送僧归南康
壳壳学得律，还乡见苦情。
远思芳草盛，不入楚山行。
帆入汀烟健，经吟戍月清。
到乡同学辈，应到赣江迎。
+++贯休
++++送陈秀才赴举兼寄韩舍人
主圣臣贤日，求名莫等闲。
直须诗似玉，不用力如山。
草白兵初息，年丰驾已还。
凭将安养意，一说向曾颜。
+++贯休
++++送友人及第后归台州
得桂为边辟，翩翩颇合宜。
嫖姚留不住，昼锦已归迟。
岛侧花藏虎，湖心浪撼棋。
终期华顶下，共礼渌身师。
+++贯休
++++晚春寄张侍郎
遐想涪陵岸，山花半已残。
心何以遣，天步正艰难。
鸟听黄袍小，城临白帝寒。
应知窗下梦，日日到江干。
+++贯休
++++寄景判官兼思州叶使君
独住西峰半，寻常欲下难。
石多桐屐齾，香甚药花干。
荏苒新莺老，穷通亦自宽。
髯参与短簿，始为一吟看。
+++贯休
++++送卢秀才应举
几载阻兵荒，一名终不忘。
还冲猛风雪，如画冷朝阳。
句好慵将出，囊空却不忙。
明年公道日，去去必穿杨。
+++贯休
++++闻新蝉寄桂雍
新蝉终夜叫，嘒嘒隔溪濆。
杜宇仍相杂，故人闻不闻。
卷帘花动月，冥目砌生云。
终共谢时去，西山鸾鹤群。
+++贯休
++++寄怀楚和尚二首
吾师师子儿，而复貌瑰奇。
何得文明代，不为王者师。
铁盂汤雪早，石炭煮茶迟。
谩有参寻意，因循到乱时。
跳踯诸峰险，回翔万里空。
争将金锁锁，那把玉笼笼。
印缺香崩火，窗疏蝎吃风。
永怀今已矣，吟坐雪濛濛。
+++贯休
++++和韦相公话婺州陈事
昔事堪惆怅，谈玄爱白牛。
千场花下醉，一片梦中游。
耕避初平石，烧残沈约楼。
无因更重到，且副济川舟。

++下卷八百三十二
  
+++贯休
++++遇五天僧入五台五首
十万里到此，辛勤讵可论。
唯云吾上祖，见买给孤园。
一月行沙碛，三更到铁门。
白头乡思在，回首一销魂。
雪岭顶危坐，乾坤四顾低。
河横于阗北，日落月支西。
水石香多白，猿猱老不啼。
空馀忍辱草，相对色萋萋。
远礼清凉寺，寻真似善才。
身心无所得，日月不将来。
白叠还图象，沧溟亦泛杯。
唐人亦何幸，处处觉花开。
涂足油应尽，干陀帔半隳。
辟支迦状貌，刹利帝家儿。
结印魔应哭，游心圣不知。
深嗟头已白，不得远相随。
送迎经几国，多化帝王心。
电激青莲目，环垂紫磨金。
眉根霜入细，梵夹蠹难侵。
必似陀波利，他年不可寻。
+++贯休
++++经普化禅师影院
大一今何处，登堂似昔时。
曾蒙金印印，得异野干儿。
影束龙神在，门荒桐竹衰。
谁云续僧史，别位著吾师。
+++贯休
++++秋寄李频使君二首
为郎须塞诏，当路亦驱驱。
贵不因人得，清还似句无。
烧烟连野白，山药拶阶枯。
想得征黄诏，如今已在途。
务简趣难陪，清吟共绿苔。
叶和秋蚁落，僧带野香来。
留客朝尝酒，忧民夜画灰。
终期冒风雪，江上见宗雷。
+++贯休
++++上东林和尚
让紫归青壁，高名四海闻。
虽然无一事，得不是要君。
道只传伊字，诗多笑碧云。
应怜门下客，馀力亦为文。
+++贯休
++++江边道士
独住大江滨，不知何代人。
药垆生紫气，肌肉似红银。
酒酽竹屋烂，符收山鬼仁。
何妨将我去，一看武陵春。
+++贯休
++++送僧之湖外
去旨趣非常，春风尔莫狂。
惟擎一铁钵，旧亦讲金刚。
午饭孤烟里，宵禅大石旁。
羡师终不及，湘浪渌茫茫。
+++贯休
++++怀谬独一
常忆兰陵子，瑰奇皴渴才。
思还如我苦，时不为伊来。
岳霞猱掷雪，湖月浪翻杯。
未闻沾寸禄，此事亦堪哀。
+++贯休
++++送庐山衲僧
飞锡下崆㟅，清高世少双。
冻天方筛雪，别我去何邦。
烧绕赤乌亥，云漫白蚌江。
路人争得识，空仰鬓眉庞。
+++贯休
++++寄西山胡汾、吴樵
带经锄陇者，何止手胼胝。
觅句句句好，惭予筋力衰。
云塠临案冷，鹿队过门迟。
相忆空回首，江头日暮时。
+++贯休
++++休粮僧
不食更何忧，自由中自由。
身轻嫌衲重，天旱为民愁。
应器谁将去，生台蚁不游。
会须传此术，相共老山丘。
+++贯休
++++送杜使君朝觐
借寇借不得，清声彻帝聪。
坐来千里泰，归去一囊空。
遗爱封疆熟，扳辕草木同。
路遥山不少，江静思无穷。
花舸冲烟湿，朱衣照浪红。
援毫两岸晓，欹枕满旗风。
道罕将人合，心难与圣通。
从兹林下客，应□代天功。
+++贯休
++++送人之岭外
见说还南去，迢迢有侣无。
时危须早转，亲老莫他图。
小店蛇羹黑，空山象粪枯。
三闾遗庙在，为我一呜呼。
+++贯休
++++题弘式和尚院兼呈杜使君
二雅兼二密，愔愔只自怡。
腊高云屐朽，貌古画师疑。
堑蚁缘金锡，垆烟惹雪眉。
仍闻有新作，只是寄相思。
+++贯休
++++湖头别墅三首
梨栗鸟啾啾，高歌若自由。
谁知此意，旧业在湖头。
饥鼠掀菱壳，新蝉避栗皱。
不知江海上，戈甲几时休。
桑柘参桐竹，阴阴一径苔。
更无他事出，只有衲僧来。
堑蚁争生食，窗经卷烧灰。
可怜门外路，日日起尘埃。
南北如仙境，东西似画图。
园飞青啄木，檐挂白蜘蛛。
邻叟教修废，牛童与纳租。
寄言来往客，不用问荣枯。
+++贯休
++++三峡闻猿
历历数声猿，寥寥渡白烟。
应栖多月树，况是下霜天。
万里客危坐，千山境悄然。
更深仍不住，使我欲移船。
+++贯休
++++闻知闻赴成都辟请
文翁还化蜀，帟幕列鹓鸾。
饮水临人易，烧山觅士难。
锦机花正合，棕蕈火初干。
己相思否，如何借羽翰。
+++贯休
++++题淮南惠照寺律师院
仪冠凝寒玉，端居似沃州。
学徒梧有凤，律藏目无牛。
茗滑香黏齿，钟清雪滴楼。
还须结西社，来往悉诸侯。
+++贯休
++++秋末长兴寺作
荒寺古江滨，莓苔地绝尘。
长廊飞乱叶，寒雨更无人。
栗不和皱落，僧多到骨贫。
行行行未得，孤坐更谁亲。
+++贯休
++++寄杭州灵隐寺宋震使君
罢郡归侵夏，仍闻灵隐居。
僧房谢脁语，寺额葛洪书。
月树獮猴睡，山池菡萏疏。
吾皇爱清静，莫便结吾庐。
+++贯休
++++送人归夏口
雁雁叶纷纷，行人岂易闻。
千山与万水，何处更逢君。
貌不长如玉，人生只似云。
倘经三祖寺，一为礼龛坟。
+++贯休
++++送新罗僧归本国
忘身求至教，求得却东归。
离岸乘空去，终年无所依。
月冲阴火出，帆拶大鹏飞。
想得还乡后，多应著紫衣。
+++贯休
++++避寇入银山
草草穿银峡，崎岖路未谙。
傍山为店戍，永日绕溪潭。
烧地生芚蕨，人家煮伪蚕。
翻如归旧隐，步步入烟岚。
+++贯休
++++闻友人驾前及第
见心知命好，一别隔烟波。
世乱无全士，君方掇大科。
早随銮辂转，莫恋蜀山多。
必贡安时策，忠言奈尔何。
+++贯休
++++避地毗陵上王慥使君（时黄贼陷东阳公避地于浙右）
至理至昭昭，心通即不遥。
圣威无远近，吾道太孤标。
辛苦苏氓俗，端贞答盛朝。
气高吞海岳，贫甚似渔樵。
庾亮风流澹，刘宽政事超。
清须遭贵遇，隐已被谁招。
栗坞修禅寺，仙香寄石桥。
风雷巡稼穑，鱼鸟合歌谣。
视事私终杀，忧民态亦凋。
道高无不及，恩甚固难消。
大寇山难隔，孤城数合烧。
烽烟终日起，汤沐用心燋。
勇义排千阵，诛锄拟一朝。
誓盟违日月，旌旆过寒潮。
古驿江云入，荒宫海雨飘。
仙松添瘦碧，天骥减丰膘。
似在陈兼卫，终为宋与姚。
已观云似鹿，即报首皆枭。
尽愿回清镜，重希在此条。
应怜千万户，祷祝向唐尧。
+++贯休
++++送崔尚书朝觐
至理契穹旻，方生甫与申。
一麾歌政正，三相贺仁人。
叵似卢怀慎，全如邵信臣。
澄渟消宿蠹，煦爱剧阳春。
对客烟花拆，焚香渥泽新。
征黄还有自，挽邓住无因。
峡水全输洁，巫娥却讶神。
宋均颜未老，刘宠骨应贫。
大醉辞王翦，含香望紫宸。
三峰初有雪，万里正无尘。
伊昔林中社，多招席上珍。
终期仙掌下，香火一相亲。
+++贯休
++++寒夜有怀同志
永夜殊不寐，怀君正寂寥。
疏钟寒遍郭，微雪静鸣条。
南省雁孤下，西林鹤屡招。
终当谢时去，与子住山椒。
+++贯休
++++寄新定桂雍
独自住乌龙，应怜是衲僧。
句须人未道，君此事偏能。
坞湿云埋观，溪寒月照罾。
相思不可见，江上立腾腾。
+++贯休
++++赠灵鹫山道润禅师院
常恨烟波隔，闻名二十年。
结为清气引，来到法堂前。
薪拾纷纷叶，茶烹滴滴泉。
莫嫌来又去，天道本泠然。
+++贯休
++++干霄亭晚望怀王棨侍郎
霜打汀岛赤，孤烟生池塘。
清吟倚大树，瑶草何馨香。
久别青云士，常思白石房。
谁能共归去，流水似鸣珰。
+++贯休
++++海边见罗邺
清世诗声出，谁人得似君。
命通须有日，天未丧斯文。
楚木寒连寺，修江碧入云。
相思喜相见，庭叶正纷纷。
+++贯休
++++送僧之东都
之子之东洛，囊中有偈新。
红尘谁不入，独鹤自难亲。
定鼎门连岳，黄河冻过春。
凭师将远意，说似社中人。
+++贯休
++++送于兢补阙赴京
乱离吾道在，不觉到清时。
得句下雪岳，送君登玉墀。
冷惊蝉韵断，凉触火云隳。
倘遇南来使，无忘问所之。
+++贯休
++++送郑准赴举
两河兵火后，西笑见吾曹。
海静三山出，天空一鹗高。
赁居槐拶屋，行卷雪埋袍。
他日如相觅，栽桃近海涛。
+++贯休
++++寄拄杖上王使君
拄杖邻僧与，殊常不可名。
一条黳玉重，百两紫金轻。
有乳盘春力，无心合道情。
惟宜高处著，将寄谢宣城。
+++贯休
++++秋望寄王使君
静蹑红兰径，凭高旷望时。
无端求句苦，永日壑风吹。
大月生峰角，残霞在树枝。
只应刘越石，清啸正相宜。
+++贯休
++++送缘有禅师与雷处士入武夷山
师与雷居士，寻山道入闽。
应将熊耳印，别授武夷君。
崖罅仙棺出，江垠毒草分。
他年相觅在，莫苦入深云。
+++贯休
++++送友生入越投知己
才大终难住，东浮景渐暄。
将刖足恨，去击李膺门。
宿雾开花坞，春潮入苎村。
预思秋荐后，一鹗出乾坤。
+++贯休
++++寄乌龙山贾泰处士
庭果色如丹，相思夕照残。
云边踏烧去，月下把书看。
涧水仙居共，窗风漆树寒。
吾君方侧席，未可便怀安。
+++贯休
++++题大安寺通禅师院
应行诸岳遍，象屣半无纲。
一法寻常说，此机仍未忘。
窗闲藤影老，衲厚瀑痕荒。
寄语迷津者，来兹问不妨。
+++贯休
++++春晚寄卢使君
满郭春如画，空堂心自澄。
禅抛金鼎药，诗和玉壶冰。
白雨飘花尽，晴霞向阁凝。
寂寥还得句，因寄柳吴兴。
+++贯休
++++武昌县与昼公兼寄邑宰
小一何人识，腾腾天地间。
寻常如一鹤，亦不爱青山。
铁钵年多赤，麻衣带毳斑。
只闻寻五柳，时到月中还。
+++贯休
++++别东林僧
大士宅里宿，芙蓉龛畔游。
自怜□□在，子莫苦相留。
燥叶飘山席，孤云傍茗瓯。
裴回不能去，房在好峰头。
+++贯休
++++避地寄高蟾
荒寺雨微微，空堂独掩扉。
高吟多忤俗，此貌若为饥。
旅梦遭鸿唤，家山被贼围。
空馀老莱子，相见独依依。
+++贯休
++++怀武夷山禅师
万叠仙山里，无缘见有缘。
红心蕉绕屋，白额虎同禅。
古木苔封菌，深崖乳杂泉。
终期还此去，世事只如然。
+++贯休
++++秋末闲居作
幽居山不别，落叶与阶平。
尽日吟诗坐，无端个病成。
径苔因旱赤，池水入冬清。
惟有东峰叟，相寻月下行。
+++贯休
++++赠许征君
昼公友秦奚，来往踏溪云。
如今又到我，还爱许征君。
落花鸟衔来，永日香氤氲。
终期将尔曹，归去麋鹿群。
+++贯休
++++秋夜作因怀天台道者
万事何须问，良时即此时。
高秋半夜雨，落叶满前池。
静怕龙神识，贫从草木欺。
平生无限事，只有道人知。
+++贯休
++++偶作因怀大同道友
蛮木叶不落，微吟漳水滨。
二毛空有雪，万事不如人。
壍水平芳草，山花落净巾。
天童好真伴，何日更相亲。
+++贯休
++++边上行
黑松林外路，风角远嗈嗈。
朔气生荒堡，秋尘满病容。
豺掊沙底骨，人上月边烽。
休作西行计，西行地渐凶。
+++贯休
++++江西再逢周琏
六七年不见，相逢鬓已苍。
交情终淡薄，诗语更清狂。
未得丹霄便，依前四壁荒。
但令吾道在，晚达亦何妨。
+++贯休
++++登鄱阳寺阁
寺楼闲纵望，不觉到斜晖。
故国在何处，多年未得归。
寒江平楚外，细雨一鸿飞。
终斅於陵子，吴山有绿薇。
+++贯休
++++秋晚野居
僻居人不到，吾道本来孤。
山色园中有，诗魔象外无。
霜禾连岛赤，烟草倚桥枯。
何必求深隐，门前似画图。
+++贯休
++++酬杜使君见寄
轧轧复轧轧，更深门未关。
心疼无所得，诗债若为还。
露洒一鹤睡，钟馀万象闲。
惭将此时意，明日寄东山。
+++贯休
++++湖上作
我竟胡为者，唠唠但爱吟。
身中多病在，湖上住年深。
山溜穿苔壁，风钟度雪林。
近来心更苦，谁复是知音。
+++贯休
++++送僧归天台寺
天台四绝寺，归去见师真。
莫折枸杞叶，令他十得嗔。
天空闻圣磬，瀑细落花巾。
必若云中老，他时得有邻。

++下卷八百三十三
  
+++贯休
++++寿春节进
圣运关天纪，龙飞古帝基。
振摇三蜀地，耸发万年枝。
出震同中古，承乾动四夷。
恩颁新命广，泪向旧朝垂。
大宝归玄谶，殊祥出远池。
法天深罔测，体圣妙难知。
俭德为全德，无思契十思。
丕图非力致，英武悉天资。
正直方亲切，回邪岂敢窥。
将排颇与牧，相得稷兼夔。
盐出符真主，麟来合大规。
赓歌随羽籥，奕叶斅伊祁。
寡欲情虽泰，忧民色未怡。
盛如唐创业，宛胜晋朝仪。
旰食宫莺啭，宵衣禁漏迟。
多于汤土地，还有禹胼胝。
视物如伤日，胜残去杀时。
守文情的的，无逸戒孜孜。
轩顼风重振，皇唐鼎创移。
始闻呈瑞石，又报产灵芝。
覆帱高缘大，包容妙在卑。
兄呼春赫日，师指佛牟尼。
佳气宸居合，淳风乐府吹。
急贤彰帝业，解网见天慈。
粟赤千千窖，军雄万万儿。
八蛮须稽颡，四海仰昌期。
玉辇嫔嫱拥，宫花锦绣欹。
尧云同叆叇，汉祖太驱驰。
氛祲根株尽，浇讹朕兆隳。
山河方有截，野逸诏无遗。
境静消锋镝，田香熟稻𪎭。
梦中逢傅说，殿上见辛毗。
金镜悬千古，彤云起四维。
盛行唐典法，再睹舜雍熙。
祝寿乾文动，郊天太一随。
煌煌还宿卫，亹亹叶声诗。
饮醴和甘雨，非烟绕御帷。
银轮随宝马，玉沼见金龟。
杳杳闻韵濩，重重降抚绥。
魏徵须却出，葛亮更何之。
简约逾前古，升平美不疑。
触邪羊唅唅，鼓腹叟嘻嘻。
迈五方云大，超三始见奇。
锦霞连紫极，仙鸟下峨眉。
谢傅还为傅，周师又作师。
纳隍为永任，从谏契无为。
子子寰瀛主，孙孙日月旗。
寿春嗟寿域，万国尽虔祈。
捧日三车子，恭思八彩眉。
愿将七万岁，匍匐拜瑶墀。
+++贯休
++++送僧之安南
安南千万里，师去趣何长。
鬓有炎州雪，心为异国香。
退牙山象恶，过海布帆荒。
早作归吴计，无忘父母乡。
+++贯休
++++送僧归剡山
远逃为乱处，寺与石城连。
木落归山路，人初刈剡田。
荒林猴咬栗，战地鬼多年。
好去楞伽子，精修莫偶然。
+++贯休
++++送僧入幽州
高士高无敌，腾腾话入燕。
无人知尔意，向我道非禅。
栗径穿蕃冢，狼声隔远烟。
槃山多道侣，应未有归年。
+++贯休
++++送僧游五台
羡师游五顶，乞食值年丰。
去去谁为侣，栖栖力已充。
浊河高岸拆，衰草古城空。
必到华严寺，凭师问辨公。
+++贯休
++++送僧入五泄
五泄江山寺，禅林境最奇。
九年吃菜粥，此事少人知。
山响僧担谷，林香豹乳儿。
伊余头已白，不去更何之。
+++贯休
++++题令宣和尚院
轩窗领岚翠，师得世情忘。
惟爱谈诸祖，曾经宿大荒。
泉声淹卧榻，云片犯炉香。
寄语题门者，看经在上方。
+++贯休
++++寄四明闾丘道士二首
淮海兵荒日，分飞直至今。
担诸子出，却入四明深。
衣必编仙草，僧应共栗林。
秋风溪上路，应得一相寻。
三千功未了，大道本无程。
好共禅师好，常将药犬行。
石门红藓剥，柘坞白云生。
莫认无名是，无名已是名。
+++贯休
++++经士马中作
偷儿成大寇，处处起烟尘。
黄叶满空宅，青山见俗人。
妖星芒刺越，鬼哭势连秦。
惆怅还惆怅，茫茫江海滨。
+++贯休
++++士马后见赤松舒道士
满眼尽疮痍，相逢相对悲。
乱阶犹未已，一柱若为支。
堰茗蒸红枣，看花似好时。
不知今日后，吾道竟何之。
+++贯休
++++题方公院寄夏侯明府
银地有馀光，方公道益芳。
谁分修藏力，顶有剃头霜。
经勘松风燥，檐垂坞茗香。
终须结西社，此县似柴桑。
+++贯休
++++与刘象正字
独居三岛上，花竹映柴关。
道广群仙惜，名成万事闲。
病多唯纵酒，静极不思山。
唯有逍遥子，时时自往还。
+++贯休
++++怀智体道人
栖碧思吾友，庭莺百啭时。
唯应一处住，方得不相思。
云水淹门阃，春雷在树枝。
平生无限事，不独白云知。
+++贯休
++++赠晦公禅人
流阳为役者，相访叶纷纷。
有句虽如我，无心未似君。
构林青及竹，茆屋暖于云。
何日相将去，千山麋鹿群。
+++贯休
++++寄静林别墅胡进士兄弟
见说山居好，书楼被翠侵。
烧熛汀岛境，月色弟兄吟。
犬吠黄椑落，牛归红树深。
仍闻多白菌，应许一相寻。
+++贯休
++++怀赤松故舒道士
可惜复可惜，如今何所之。
信来堪大恸，余复用生为。
乱世今交斗，玄宫玉柱隳。
春风五陵道，回首不胜悲。
+++贯休
++++偶作
无端为五字，字字鬓星星。
只觉人情薄，空馀鹤眼青。
砌莎藏坠果，窗雪浸残经。
只有归山计，茫茫何所营。
+++贯休
++++春日许征君见访
龙钟多病后，日望遇升平。
远念穿嵩雪，前林啭早莺。
厨香烹瓠叶，道友扣门声。
还似青溪上，微吟踏叶行。
+++贯休
++++经先主庙作
古庙积烟萝，威灵及物多。
因知曹孟德，争奈此公何。
树古雷痕剥，碑荒篆画讹。
今朝冥祷祝，只望息干戈。
+++贯休
++++寄中条道者
柏梯杉影里，头白药山孙。
今古管不得，是非争肯论。
虎须悬瀑滴，禅衲带苔痕。
常恨龙钟也，无因接话言。
+++贯休
++++夏日晚望
登临聊一望，不觉意恞然。
陶侃寒溪寺，如今何处边。
汀沙生旱雾，山火照平川。
终事东归去，干戈满许田。
+++贯休
++++送僧归山
眼青禅帔赤，气岸出尘埃。
霞外终须去，人间作么来。
崖香泉吐乳，坞燥烧□雷。
他日终相觅，山门何处开。
+++贯休
++++览皎然《渠南乡集》
学力不相敌，清还仿佛同。
高于宝月月，谁得射雕弓。
至鉴封姚监，良工遇鲁公。
如斯深可羡，千古共清风。
+++贯休
++++览姚合《极玄集》
至览如日月，今时即古时。
发如边草白，谁念射声□。
好鸟挨花落，清风出院迟。
音郭有道，始为一吟之。
+++贯休
++++大驾西幸秋日闻雷
军书日日催，处处起尘埃。
黎庶何由泰，銮舆早晚回。
夏租方减食，秋日更闻雷。
莫道苍苍意，苍苍眼甚开。
+++贯休
++++诗
经天纬地物，动必计仙才。
几处觅不得，有时还自来。
真风含素发，秋色入灵台。
吟向霜蟾下，终须神鬼哀。
+++贯休
++++秋末江上望
莽莽古江滨，纷纷坠叶频。
烟霞谁是主，丘陇自伤神。
吞并宁唯汉，凄凉莫问陈。
尽随流水去，寂莫野花春。
+++贯休
++++乞食僧
擎钵貌清羸，天寒出寺迟。
朱门当大路，风雪立多时。
似月心常净，如麻事不知。
行人莫轻诮，古佛尽如斯。
+++贯休
++++寒望九峰作
九朵碧芙蕖，王维图未图。
层层皆有瀑，一一合吾居。
雨歇如争出，霜严不例枯。
世犹多事在，为尔久踌躇。
+++贯休
++++蓟北寒月作
蓟门寒到骨，战碛雁相悲。
屋不胜雪，严风欲断髭。
清吟得冷句，远念失佳期。
寂寞谁相问，迢迢天一涯。
+++贯休
++++新猿
寻常看不见，花落树多苔。
忽向高枝发，又从何处来。
风清声更揭，月苦意弥哀。
多少求名者，年年被尔催。
+++贯休
++++怀南岳隐士二首（一作赠隐者）
千峰映碧湘，真隐此中藏。
饼不煮石吃，眉应似发长。
风榸支酒瓮，鹤虱落琴床。
虽斅忘机者，斯人尚未忘。
见说祝融峰，擎天势似腾。
藏千寻瀑布，出十八高僧。
古路无人迹，新霞出石棱。
终期将尔叟，一一月中登。
+++贯休
++++追忆冯少常
盛德方清贵，旋闻逐逝波。
令人翻不会，积善合如何。
直道登朝晚，分忧及物多。
至今新定郡，犹咏袴襦歌。
+++贯休
++++闻闵廷言周琏下第
前榜年年见，高名日日闻。
常因不平事，便欲见吾君。
兄弟居清岛，园林生白云。
相思空怅望，庭叶赤纷纷。
+++贯休
++++寄景地判官
渚宫江上别，倏忽十馀年。
举世唯攻说，多君即不然。
浦珠为履重，园柳助诗玄。
勉力酬知己，昌朝正急贤。
+++贯休
++++读贾区、贾岛集
区终不下岛，岛亦不多区。
冷格俱无敌，贫根亦似愚。
青云终叹命，白阁久围炉。
今日成名者，还堪为尔吁。
+++贯休
++++送衲僧之江西
索索复索索，无凭却有凭。
过溪遭恶雨，乞食得干菱。
只有山相伴，终无事可仍。
如逢梅岭旦，向道只宁馨。
+++贯休
++++故林偶作
朗吟无一事，孤坐瀔江濆。
媚世非吾道，良图有白云。
蠹鱼开卷落，啄木隔花闻。
唯寄壶中客，金丹许共分。
+++贯休
++++寄栖白大师二首
流浪江湖久，攀缘岁月阑。
高名当世重，好句逼人寒。
月苦蝉声嗄，钟清柿叶干。
龙钟千万里，拟欲访师难。
苍苍龙阙晚，九陌杂香尘。
方外无他事，僧中有近臣。
青门玉露滴，紫阁锦霞新。
莫话三峰去，浇风正荡淳。
+++贯休
++++送人之渤海
国之东北角，有国每朝天。
海力浸不尽，夷风常宛然。
山藏罗刹宅，水杂巨鳌涎。
好去吴乡子，归来莫隔年。
+++贯休
++++寄李道士
常见高人说，犹来不偶然。
致身同槁木，话道出忘诠。
长啸仙钟外，眠楂海月边。
倘修阴姹姹，一望寄余焉。
+++贯休
++++秋送夏郢归钱塘
归客指吴国，风帆几日程。
新诗陶雪字，玄发有霜茎。
微月生沧海，残涛傍石城。
从兹江岛意，应续子陵名。
+++贯休
++++送僧归翠微
只衲一个衲，翠微归旧岑。
不知何岁月，即得到师心。
径绕千峰细，庵开乱木深。
倘然云外老，他日亦相寻。
+++贯休
++++经友生坟
多君坟在此，令我过悲凉。
可惜为人好，刚须被数将。
白云从冢出，秋草为谁荒。
不觉频回首，西风满白杨。
+++贯休
++++怀洛下卢缙云
一减三张价，幽居少室前。
岂应贫似我，不得信经年。
木落多诗藁，山枯见墨烟。
何时深夜坐，共话草堂禅。
+++贯休
++++送李铏赴举
诗业务经纶，新皆意外新。
因知登第榜，不著不平人。
句得孤舟月，心飞九陌尘。
明年相贺日，应到曲江滨。
+++贯休
++++宝禅师见访
山兄心似我，岸谷亦难交。
不见还相忆，来唯添寂寥。
茶烟粘衲叶，云水透蘅茆。
因话流年事，斯须不可抛。
+++贯休
++++观棋
逸格格难及，半先相遇稀。
落花方满地，一局到斜晖。
褚胤死不死，将军飞已飞。
今朝惭一行，无以造玄微。
+++贯休
++++题一上人经阁
鸟外何须去，衣如藓亦从。
但能无一事，即是住孤峰。
雨歇云埋阁，月明霜洒松。
师心多似我，所以访师重。
+++贯休
++++和毛学士舍人早春
陋巷冬将尽，东风细杂篮。
解牵窗梦远，先是涧梅谙。
茶癖金铛快，松香玉露含。
书斋山帚撅，盘馔药花甘。
雅得琴中妙，常挪脸似酣。
雪消闻苦蛰，气候似宜蚕。
密勿须清甲，朝归绕碧潭。
丹心空拱北，新作继周南。
竹杖无斑点，纱巾不著簪。
大朝名益重，后进力皆覃。
至理虽亡一，臣时亦说三。
不知门下客，谁上晏婴骖。

++下卷八百三十四
  
+++贯休
++++寿春进祝圣七首 千载降祥
九天宫上圣，降世共昭回。
万汇须亭毓，群仙送下来。
承乾当否极，庶事尽康哉。
只有羲轩比，其馀不可陪。
+++贯休
++++寿春进祝圣七首 文有武备
武宿与文星，常如掌上擎。
孙吴机不动，周邵事多行。
旰食炉烟细，宵衣隙月明。
还闻夔进曲，吹出泰阶平。
+++贯休
++++寿春进祝圣七首 从谏如流
及溜龙鳞动，君臣道义深。
万年轩后镜，一片汉高心。
北狄皆输款，南夷尽贡琛。
从兹千万岁，枝叶玉森森。
+++贯休
++++寿春进祝圣七首 搜扬草泽
俟时兼待价，垂棘出尘埃。
仄席三旌切，移山万里来。
烟霞衣上落，阊阖雪中开。
寿酒今朝进，无非出世才。
+++贯休
++++寿春进祝圣七首 守在四夷
天将兴大蜀，有道遂君临。
四塞同诸子，三边共一心。
闍婆香似雪，回鹘马如林。
曾读前皇传，巍巍冠古今。
+++贯休
++++寿春进祝圣七首 大兴三教
曈曈悬佛日，天俣动云韶。
缝掖诸生集，麟洲羽客朝。
非烟生玉砌，御柳吐金条。
击壤翁知否，吾皇即帝尧。
+++贯休
++++寿春进祝圣七首 山呼万岁
声教无为日，山呼万岁声。
隆隆如谷响，合合似雷鸣。
翠拔为天柱，根盘倚凤城。
恭唯千万岁，岁岁致升平。
+++贯休
++++早秋夜坐
微凉砧满城，林下石床平。
发岂无端白，诗须出世清。
邻僧同树影，砌月浸蛩声。
独自更深坐，无人知此情。
+++贯休
++++早起
夜坐还早起，寂寥多病身。
神清寻梦在，香极觉花新。
树露繁于雨，溪云动似人。
又知何处客，轧轧转征轮。
+++贯休
++++秋晚野步
闲步不觉远，萧萧木落初。
诗情抛阃阈，江影动襟裾。
阁北鸿行出，霞西雨脚疏。
金峰秋更好，乞取又何如。
+++贯休
++++晚望
旷望危桥上，微吟落照前。
烟霞浓浸海，川岳阔连天。
白鸟格不俗，孤云态可怜。
终期将尔辈，归去旧江边。
+++贯休
++++寄翰林陆学士
颜冉商参甲，鸾凰密勿才。
帘垂仙鸟下，吟次圣人来。
宝辇千官捧，宫花九色开。
何时重一见，为我话蓬莱。
+++贯休
++++赠造微禅师院
薝卜气雍雍，门深圣泽重。
七丝奔小蟹，五字逼雕龙。
药转红金鼎，茶开紫阁封。
圭峰争去得，卿相日憧憧。
+++贯休
++++南海晚望
海上聊一望，舶帆天际飞。
狂蛮莫挂甲，圣主正垂衣。
风恶巨鱼出，山昏群獠归。
无人知此意，吟到月腾辉。
+++贯休
++++寄庐山大愿和尚
石上桂成丛，师庵在桂中。
皆云习凿齿，未可扣真风。
雪洗香炉碧，霞藏瀑布红。
何时甘露偈，一寄剡山东。
+++贯休
++++怀薛尚书兼呈东阳王使君
得力未得力，高吟夏又残。
二毛非自出，万事到诗难。
蝉见木叶落，雷将雨气寒。
何妨槌琢后，更献至公看。
+++贯休
++++上冯使君水晶数珠
泠泠瀑滴清，贯串有规程。
将讽观空偈，全胜照乘明。
龙神多共惜，金玉比终轻。
愿在玄晖手，常资物外情。
+++贯休
++++送明觉大师兼寄郑山人
去去楞伽子，春深道路长。
鸟啼青嶂险，花落紫衣香。
此去非馀事，还归内道场。
凭师将老倒，一向说荥阳。
+++贯休
++++庐山寻灵纪不遇
久别稀相见，深山道益孤。
叶全离大朴，君尚在新吴。
钟嗄声飘驿，山顽气喷湖。
留诗如和得，一望寄前途。
+++贯休
++++题曹溪祖师堂
皎洁曹溪月，嵯峨七宝林。
空传智药记，岂见祖禅心。
信衣非苎麻，白云无知音。
大哉双峰溪，万古青沈沈。
+++贯休
++++怀匡山道侣
常忆将吾友，穿云过瀑西。
有碑皆读彻，无处不相携。
柽桂株株湿，猿猱个个啼。
等闲成远别，窗月又如珪。
+++贯休
++++怀卢延让（时延让新及第）
冥搜忍饥冻，嗟尔不能休。
几叹不得力，到头还白头。
姓名归紫府，妻子在沧洲。
又是蝉声也，如今何处游。
+++贯休
++++春晚访镜湖方干
幽居湖北滨，相访值残春。
路远诸峰雨，时多擉鳖人。
蒸花初酿酒，渔艇劣容身。
莫讶频来此，伊余亦隐沦。
+++贯休
++++秋过相思寺
见说相思寺，今来似有期。
瘴乡终有出，天意固难欺。
昼雨先花岛，秋云挂戍旗。
故人多在蜀，不去更何之。

++下卷八百三十五
  
+++贯休
++++蜀王入大慈寺听讲（天复三年作）
玉节金珂响似雷，水晶宫殿步裴回。
只缘支遁谈经妙，所以许询都讲来。
帝释镜中遥仰止，魔军殿上动崔巍。
千重香拥龙鳞立，五种风生锦绣开。
宽似大溟生日月，秀如四岳出尘埃。
一条紫气随高步，九色仙花落古台。
谢太傅须同八凯，姚梁公可并三台。
登楼喜色禾将熟，望国诚明首不回。
驾驭英雄如赤子，雌黄贤哲贡琼瑰。
六条消息心常苦，一剑晶荧敌尽摧。
木铎声中天降福，景星光里地无灾。
百千民拥听经座，始见重天社稷才。
+++贯休
++++蜀王登福感寺塔三首
天资忠孝佐金轮，香火空王有宿因。
此世喜登金骨塔，前生应是育王身。
封疆岁暮笙歌合，襦袴正初锦绣新。
释子沾恩无以报，只擎章句贡平津。
似圣悲增道不穷，忧民忧国契尧聪。
两髯有雪丹霄外，万里无尘一望中。
南照微明连莽苍，峨嵋拥秀接崆峒。
林僧岁月知何幸，还似支公见谢公。
步步层层孰可陪，相轮边日照三台。
喜欢烝庶皆相逐，惆怅銮舆尚未回。
金铎撼风天乐近，仙花含露瑞烟开。
一年一度常如此，愿见文翁百度来。
+++贯休
++++少监三首
器琢仙珪美有馀，席珍国宝比难如。
衔花乳燕看调瑟，衣锦佳人侍读书。
荀氏门风龙变化，谢家庭树玉扶疏。
即期寰海隆平日，归佐吾皇侍玉除。
益友相随益自强，趋庭问礼日昭彰。
袍新宫锦千人目，马骏桃花一巷香。
偏爱曾颜终必及，或如韩白亦无妨。
八龙三虎森如也，万古千秋瑞圣唐。
具体而微太少年，凤毛五色带非烟。
倚天长剑看无敌，绕树号猿已应弦。
接士开襟清圣熟，分题得句落花前。
即应出将传家法，圣泽恩波浩浩然。
+++贯休
++++再到钟陵作
六七年来到豫章，旧游知己半凋伤。
春风还有花千树，往事都如梦一场。
无限丘墟侵郭路，几多台榭浸湖光。
只应唯有西山色，依旧崔巍上寺墙。
+++贯休
++++经弟妹坟
泪不曾垂此日垂，山前弟妹冢离离。
年长于吾未得力，家贫抛尔去多时。
鸿冲□□霜中断，蕙杂黄蒿冢上衰。
恩爱苦情抛未得，不堪回首步迟迟。
+++贯休
++++到蜀与郑中丞相遇
深隐犹为未死灰，远寻知己遇三台。
如何麋鹿群中出，又见鹓鸾天上来。
剑阁霞粘残雪在，锦江香甚百花开。
谩期王谢来相访，不是支公出世才。
+++贯休
++++别冯使君
瓦砾文章岂有媒，两三年只在金台。
本师头白须归去，太守门清愿再来。
皓皓玉霜孤雁远，萧萧松岛片帆开。
从兹林下终无事，唯只焚香祝上台。
+++贯休
++++上新定宋使君
禅坐吟行谁与同，杉松共在寂寥中。
碧云诗里终难到，白藕花经讲始终。
水叠山层擎草疏，砧清月苦立霜风。
十年勤苦今酬了，得句桐江识谢公。
+++贯休
++++和李判官见新榜为兄下第
失意荆枝滴泪频，陟冈何翅不知春。
心中岐路平如砥，天上文章妙入神。
休说宋风回鹢首，即看雷火燎龙鳞。
从兹相次红霞里，留取方书与世人。
+++贯休
++++送罗邺赴许昌辟
方得论心又别离，黯然江上步迟迟。
不堪回首崎岖路，正是寒风皴错时。
美似郄超终有日，去依刘表更何疑。
前程不少南飞雁，聊寄新诗慰所思。
+++贯休
++++酬韦相公见寄
盐梅金鼎美调和，诗寄空林问讯多。
秦客弈棋抛已久，楞严禅髓更无过。
万般如幻希先觉，一丈临山且奈何。
空讽平津好珠玉，不知更得及门么。
+++贯休
++++酬张相公见寄
周郎怀抱好知音，常爱山僧物外心。
闭户不知芳草歇，无能唯拟住山深。
感通未合三生石，骚雅欢擎九转金。
但似前朝萧与蒋，老僧风雪亦相寻。
+++贯休
++++酬王相公见赠
孤拙将来岂偶然，不能为漏滴青莲。
一从麟笔题墙后，常只冥心古像前。
九德陶熔空有迹，六窗清净始通禅。
今朝幸捧琼瑶赠，始见玄中更有玄。
+++贯休
++++酬周相公见赠
三界无家是出家，岂宜拊凤睹新麻。
幸生白发逢今圣，曾梦青莲映玉沙。
境陟名山烹锦水，睡忘东白洞平茶。
喜擎绣段攀金鼎，谢脁馀霞始是霞。
+++贯休
++++道情偈三首
崆峒老人专一一，黄梅真叟却无无。
独坐松根石头上，四溟无限月轮孤。
非色非空非不空，空中真色不玲珑。
可怜卢大担柴者，拾得骊珠橐籥中。
优钵罗花万劫春，频犁田地绝纤尘。
道吾道者相招好，不是香林采叶人。
+++贯休
++++马上作
柳岸花堤夕照红，风清襟袖辔璁珑。
行人莫讶频回首，家在凝岚一点中。
+++贯休
++++道中逢乞食老僧
赤棕榈笠眉毫垂，拄楖栗杖行迟迟。
时人只施盂中饭，心似白莲那得知。
+++贯休
++++秋末寄武昌一公
见说武昌江上住，柏枯槐朽战时风。
知师诗癖难医也，霜洒芦花明月中。
+++贯休
++++陋巷
坠叶如花欲满沟，破篱荒井一蝉幽。
亦知希骥无希者，作么令人强转头。
+++贯休
++++终南僧
声利掀天竟不闻，草衣木食度朝昏。
遥思山雪深一丈，时有仙人来打门。
+++贯休
++++听僧弹琴
家近吴王古战城，海风终日打墙声。
今朝乡思浑堆积，琴上闻师大蟹行。
+++贯休
++++渔者
风恶波狂身似闲，满头霜雪背青山。
相逢略问家何在，回指芦花满舍间。
+++贯休
++++大蜀皇帝潜龙日述圣德诗五首
岳渎殊祥日月精，入尧金镜佐休明。
衣严黼黻皇恩重，剑折芙蓉紫气横。
玉甃金汤山岳峻，花藏台榭管弦清。
已闻图上凌烟阁，宠渥穹窿玉不名。
扶持社稷似齐桓，百万雄师贵可观。
神智发中真莫测，贡输天下学应难，风清鼙角□□□，□肃神龙草木寒。

堪羡蜀民恒有福，太平时节一般般。
珠履三千侍玉除，宫花飘锦早莺初。
虽然周孔心相似，其奈龚黄政不如。
浩浩歌谣闻禁掖，重重襦袴满樵渔。
若论朝野艰难日，第一之功美有馀。
紫髯青眼代天才，韩白孙吴稍可陪。
只见赤心尧日下，岂知真气梵天来。
听经瑞雪时时落，登塔天花步步开。
尽祝庄椿同寿考，人间岁月岂能催。
丈夫勋业正乾坤，麟凤龟龙尽在门。
西伯最怜耕让畔，曹参空爱酒盈樽。
心慈为受金仙嘱，发白缘酬玉砌恩。
从此于门转高大，可怜子子与孙孙。
+++贯休
++++陈情献蜀皇帝
河北江东处处灾，唯闻全蜀勿尘埃。
一瓶一钵垂垂老，千水千山得得来，奈菀幽栖多胜景，巴歈陈贡愧非才。

自惭林薮龙钟者，亦得亲登郭隗台。
+++贯休
++++寿春节进大蜀皇帝五首
上玄大帝降坤维，箕尾为臣副圣期。
岂比赤光盈室日，全同白象下天时。
文经武纬包三古，日角龙颜遏四夷。
今日降神天上会，愿将天福比须弥。
异香滴露降纷纷，紫电环枢照禁门。
先冠百王临亿兆，后称十号震乾坤。
羲轩之道方为道，草木沾恩始是恩。
今以謏才歌睿德，犹如饮海妙难论。
茂祉遐宣胜事并，薰风微入舜弦清。
四洲不必归王化，一统那能计圣情。
合合鼓钟膏雨滴，峨峨宫阙瑞烟横。
西逾昆岳东连海，谁不梯山贺圣明。
远人玉帛尽来归，及物天慈物物肥。
春力遍时皆甲拆，王言闻者尽光辉。
家家锦绣香醪熟，处处笙歌乳燕飞。
为报蜀皇勤祷祝，圣明天子古今稀。
积劫修来似炼金，为皇为帝万灵钦。
能当浊世为清世，始见君心是佛心。
九野黎民耕浩浩，百蛮朝骑日駸駸。
今朝献寿将何比，愿似庄椿一万寻。
+++贯休
++++对雪寄新定冯使君二首
仙掌空思归未能，焚香冥目对残灯。
岂知瑞雪千山合，空觉春寒半夜增。
翳月素云埋粉堞，堆巢孤鹤下金绳。
因思太守忧民切，吟对琼枝喜不胜。
政化由来通上灵，丰年祥瑞满窗明。
气严坐久灯凝焰，片大更深屋作声。
飘掩烟霞何处去，欹斜杉竹向帘倾。
雪林中客虽无事，还有新诗半夜成。
+++贯休
++++送刘相公朝觐二首
九苞仙瑞曜垂衣，一品高标百辟师。
魏相十思常自切，曹溪一句几生知。
久交玉帐虽难别，须佐金轮去已迟。
唯杜荆州最惆怅，柳门回首落花时。
急征只是再登庸，生意人心万国同。
燮理久征殷傅说，谭真欲过李玄通。
程穿岘首春光老，马速商於曙色红。
从此龙颜又应瘦，寰瀛俱荷代天功。
+++贯休
++++避寇游成福山院
成福僧留不拟归，猕猴菌嫩豆苗肌。
那堪蚕月偏多雨，况复衢城未解围。
翠拥槿篱泉乱入，云开花岛雉双飞。
堪嗟大似悠悠者，只向诗中话息机。
+++贯休
++++别李常侍
楚水和烟海浪通，又擎杯锡去山东。
道情虽拟攀孤鹤，诗业那堪至远公。
梦入深云香雨滴，吟搜残雪石林空。
朱门再到知何日，一片征帆万里风。
+++贯休
++++送郑阁赴闽辟
便便书腹德无邻，健笔从知又入闽。
鹦鹉才须归紫禁，真珠履不称清贫。
武夷山夹仙霞薄，螺女潭通海树春。
从此应多好消息，莫忘江上一闲人。
+++贯休
++++寄信州张使君
水坛柽殿地含烟，领鹤行吟积翠间。
数阁凉飔终日去，满怀明月上方还。
时来自有鹓鸾识，道在从如草木闲。
唯羡灵溪贤太守，一麾清坐似深山。
+++贯休
++++春末寄周琏
暮角含风雨气曛，寂寥莓翠上衣巾。
道情不向莺花薄，诗意自如天地春。
梦入乱峰仍履雪，吟看芳草只思人。
手中孤桂月中在，来听泉声莫厌频。
+++贯休
++++读《吴越春秋》
犹来吴越尽须惭，背德违盟又信谗。
宰嚭一言终杀伍，大夫七事只须三。
功成献寿歌飘雪，谁爱扁舟水似蓝。
今日雄图又何在，野花香径鸟喃喃。
+++贯休
++++春游灵泉寺
水蹴危梁翠拥沙，钟声微径入深花。
嘴红涧鸟啼芳草，头白山僧自扞茶。
松色摧残遭贼火，水声幽咽落人家。
因寻古迹空惆怅，满袖香风白日斜。
+++贯休
++++归东阳临岐上杜使君七首
小谢清高大谢才，圣君令泰此方来。
一从到后常无事，铃阁公庭满绿苔。
红锦帐中歌白雪，乌皮几畔抚青英。
不知何物为心地，赛却澄江彻底清。
谁报田中有黑虫，一家斋戒减仙容。
分忧若也皆如此，天下家家有剩舂。
忧民心切出冲炎，禾稼如云喜气兼。
林下闲人亦何幸，也随旌旆到银尖。
方恐狱中桃树出，忽闻枯木却生烟。
褚祥为郡曾如此，却恐当时是偶然。
枯骨纵横遍水湄，尽收为冢碧参差。
分明为报精灵辈，好送旌旗到凤池。
舍鲁依刘一片云，好风吹去远纤尘。
犹期明月清风夜，来作西园第八人。

++下卷八百三十六
  
+++贯休
++++春
自来自去动洪炉，无象无私无处无。
回雁不多消气力，染花应最费工夫。
溟濛便恨豪家惜，浓暖深为政笔驱。
莫讶相逢只添睡，伊余心不在荣枯。
+++贯休
++++闻迎真身
四海无波八表臣，恭闻今岁礼真身。
七重锁未开金钥，五色光先入紫宸。
丹凤楼台飘瑞雪，岐阳草木亚香尘。
可怜优钵罗花树，三十年来一度春。
+++贯休
++++灞陵战叟
剑刓秋水鬓梳霜，回首胡天与恨长。
官竟不封右校尉，斗曾生挟左贤王。
寻班超传空垂泪，读李陵书更断肠。
今日灞陵陵畔见，春风花雾共茫茫。
+++贯休
++++遇道者
鹤骨松筋风貌殊，不言名姓绝荣枯。
寻常藜杖九衢里，莫是商山一皓无。
身带烟霞游汗漫，药兼神鬼在葫芦。
只应张果支公辈，时复相逢醉海隅。
+++贯休
++++赠钟陵陈处士
否极方生社稷才，唯谭帝道鄙梯媒。
高吟千首精怪动，长啸一声天地开。
湖上独居多草木，山前频醉过风雷。
吾皇仄席求贤久，莫待征书两度来。
+++贯休
++++怀邻叟
常思东溪庞眉翁，是非不解两颊红。
桔槔打水声嘎嘎，紫芋白薤肥濛濛。
鸥鸭静游深竹里，儿孙多在好花中。
千门万户皆车马，谁爱如斯太古风。
+++贯休
++++赠轩辕先生
曾亲文景上金銮，语共容城语一般。
久向红霞居不出，若非清世见应难。
满炉药熟分仙尽，几局棋终看海干。
略问先生真甲子，只言弟子是刘安。
+++贯休
++++偶作因怀山中道侣
是是非非竟不真，桃花流水送青春。
姓刘姓项今何在，争利争名愁杀人。
必竟输他常寂默，只应赢得苦沈沦。
深云道者相思否，归去来兮湘水滨。
+++贯休
++++送新罗人及第归
捧桂香和紫禁烟，远乡程彻巨鳌边。
莫言挂席飞连夜，见说无风即数年。
衣上日光真是火，岛旁鱼骨大于船。
到乡必遇来王使，与作唐书寄一篇。
+++贯休
++++送新罗衲僧
扶桑枝西真气奇，古人呼为师子儿。
六环金锡轻摆撼，万仞雪峤空参差。
枕上已无乡国梦，囊中犹挈石头碑。
多惭不便随高步，正是风清无事时。
+++贯休
++++春晚桐江上闲望作
江上车声落日催，纷纷扰扰起红埃。
更无人望青山立，空有帆冲夜色来。
沙鸟似云钟外去，汀花如火雨中开。
可怜潇洒鸱夷子，散发扁舟去不回。
+++贯休
++++商山道者
五千言外得玄音，石屋寒栖隔雪林。
多傍松风梳绿发，只烧崖药点黄金。
澄潭龙气来萦砌，月冷星精下听琴。
曾梦先生非此处，碧桃溪上紫烟深。
+++贯休
++++闻许棠及第因寄桂雍
时清道合出尘埃，清苦为诗不仗媒。
今日桂枝平折得，几年春色并将来。
势扶九万风初极，名到三山花正开。
更有平人居蛰屋，还应为作一声雷。
+++贯休
++++瀔江秋居作
无事相关性自摅，庭前拾叶等闲书。
青山万里竟不足，好竹数竿凉有馀。
近看老经加澹泊，欲归少室复何如。
面前小沼清如镜，终养琴高赤鲤鱼。
+++贯休
++++上缙云段使君
清畏人知人尽知，缙云三载得宣尼。
活民刀尺虽无象，出世文章岂有师。
术气芝香粘瓮榼，云痕翠点满旌旗。
今朝暂到金台上，颇觉心如太古时。
+++贯休
++++春末兰溪道中作
山花零落红与绯，汀烟濛茸江水肥。
担犁锄细雨歇，路入桑柘斜阳微。
深喜东州云寇去，不知西狩几时归。
清平时节何时是，转觉人心与道违。
+++贯休
++++野居偶作
高淡清虚即是家，何须须占好烟霞。
无心于道道自得，有意向人人转赊。
风触好花文锦落，砌横流水玉琴斜。
但令如此还如此，谁羡前程未可涯。
+++贯休
++++再游东林寺作五首
台殿参差耸瑞烟，桂花飘雪水潺潺。
莫疑远去无消息，七万馀年始半年。
桓玄旧辇残云湿，耶舍孤坟落照迟。
有个山僧倚松睡，恐人来取白猿儿。
玉像珠龛香阵横，锦霞多傍石墙生。
辟蛇行者今何在，花里唯闻鸠鸟声。
爱陶长官醉兀兀，送陆道士行迟迟。
买酒过溪皆破戒，斯何人斯师如斯。
白薝卜花露滴滴，红苾刍草香濛濛。
田地更无尘一点，是何人合住其中。
+++贯休
++++题兰江言上人院二首
一生只著一麻衣，道业还欺习彦威。
手把新诗说山梦，石桥天柱雪霏霏。
只是危吟坐翠层，门前岐路自崩腾。
青云名士时相访，茶煮西峰瀑布冰。
+++贯休
++++中秋十五夜月
噀雪喷霜满碧虚，王孙公子玩相呼。
从来天匠为轮足，自是人心此夜馀。
静入万家危露滴，清埋众象叫鸿孤。
坐来惟觉情无极，何况三湘与五湖。
+++贯休
++++鹭鸶有怀（前东阳王慥使君养一鹭鸶名瑶花）
粉魄霜华为尔枯，鸳鸯相伴更堪图。
爱来沙岛遗银屋，终作金笼养雪雏。
栖宿必多清濑梦，品流还次白猿徒。
今朝不觉频回首，曾伴瑶花近玉壶。
+++贯休
++++东阳罹乱后怀王慥使君五首
昨来只对汉诸侯，胜事消磨不自由。
裂地鼓鼙军□急，连天烽火阵云秋。
砍毛淬剑虽无数，歃血为盟不到头。
谁为今朝奉明主，使君司户在隋州。
只报精兵过大河，东西南北杀人多。
可怜白日浑如此，来似蝗虫争奈何。
天意岂应容版乱，人心都改太凋讹。
不胜惆怅还惆怅，一曲东风月胯歌。
为郡无如王使君，一家清冷似云根。
货财不入崔洪口，俎豆尝闻夫子言。
须发坐成三载雪，黎氓空负二天恩。
不堪西望西风起，纵火昆仑谁为论。
魄慑魂飞骨亦销，此魂此魄亦难招。
黄金白玉家家尽，绣闼雕甍处处烧。
惊动乾坤常黯惨，深藏山岳亦倾摇。
恭闻国有英雄将，拟把何心答圣朝。
不是龚黄覆育才，即须清苦远尘埃。
无人与奏吾皇去，致乱唯因酷吏来。
刳剥生灵为事业，巧通豪谮作梯媒。
令人转忆王夫子，一片真风去不回。
+++贯休
++++秋夜怀嵩少因寄洛中旧知
炉爇旃檀不称贫，霏霏玉露湿禅巾。
紫金地上三更月，红藕香中一病身。
少室少年偏入梦，多时多事去无因。
如今憔悴头成雪，空想嵯峨羡故人。
+++贯休
++++避地毗陵，寒月上孙徽使君兼寄东阳王使君三首
一到毗陵心更劳，冷吟闲步拥云袍。
岂缘思妙尘埃少，自是风清物态高。
野色疏黄连楚甸，故山奇碧隔河桥。
终须愚谷中安致，不是人间好羽毛。
常忆双溪八咏前，讲诗论道接清贤。
文欺白凤真难及，药撚红蕖岂偶然。
花湿瑞烟粘玉磬，帘垂幽鸟啄苔钱。
自怜不是悠悠者，吟嚼真风二十年。
□雷车雨滴阶声，寂寞焚香独闭扃。
锦绣文章无路达，袴襦歌咏隔墙听。
松声冷浸茶轩碧，苔点狂吞纳线青。
唯有孤高江太守，不忘病客在禅灵。
+++贯休
++++秋末寄上桐江冯使君
山东山色胜诸山，谢守清高不可攀。
薄俗尽于言下泰，苦心唯到醉中闲。
香凝锦帐抄书后，月转棠阴送客还。
野客沾恩归未得，萧萧霜叶满柴关。
+++贯休
++++禅师
击鼓求亡益是非，木中生火更何为。
吾师别是醍醐味，不是知心人不知。
+++贯休
++++道士
花岛相逢满袖云，藉花论道过金巾。
腾腾又入仙山去，只恐是青城丈人。
+++贯休
++++风琴
至境心为造化功，一枝青竹四弦风。
寥寥双耳更深后，如在缑山明月中。
+++贯休
++++庭橘
蚁踏金苞四五株，洞庭山上味何殊。
不缘松树称君子，肯便甘人唤木奴。
+++贯休
++++落花
蝶醉蜂痴一簇香，绣葩红蒂堕残芳。
因嗟好德人难得，公子王孙尽断肠。
+++贯休
++++孤云
将比鹭鸶还恐屈，始思残雪不如多。
清风相引去更远，皎洁孤高奈尔何。
+++贯休
++++苦吟
河薄星疏雪月孤，松枝清气入肌肤。
因知好句胜金玉，心极神劳特地无。
+++贯休
++++古战处
鬼气苍黄棘叶红，昔时人血此时风。
相怜极目无疆地，曾落将军一阵中。
+++贯休
++++偶然作
蝉声引出石中蛩，寂寞门扃叶数重。
谁道思山心不切，等闲尽出两三峰。
+++贯休
++++招友人宿
银地无尘金菊开，紫梨红枣堕莓苔。
一泓秋水一轮月，今夜故人来不来。

++下卷八百三十七
  
+++贯休
++++山居诗二十四首
休话喧哗事事难，山翁只合住深山。
数声清磬是非外，一个闲人天地间。
绿圃空阶云冉冉，异禽灵草水潺潺。
无人与向群儒说，岩桂枝高亦好扳。
难是言休即便休，清吟孤坐碧溪头。
三间茆屋无人到，十里松阴独自游。
明月清风宗炳社，夕阳秋色庾公楼。
修心未到无心地，万种千般逐水流。
好鸟声长睡眼开，好茶擎乳坐莓苔。
不闻荣辱成番尽，只见熊罴作队来。
诗里从前欺白雪，道情终遣似婴孩。
由来此事知音少，不是真风去不回。
万境忘机是道华，碧芙蓉里日空斜。
幽深有径通仙窟，寂寞无人落异花。
掣电浮云真好喻，如龙似凤不须夸。
君看江上英雄冢，只有松根与柏槎。
鞭后从他素发兼，涌清奔碧冷侵帘。
高奇章句无人爱，澹泊身心举世嫌。
白石桥高吟不足，红霞影暖卧无厌。
居山别有非山意，莫错将予比宋纤。
鸟外尘中四十秋，亦曾高挹汉诸侯。
如斯标致虽清拙，大丈夫儿合自由。
紫术黄菁苗蕺蕺，锦囊香麝语啾啾。
终须心到曹溪叟，千岁槠根雪满头。
慵甚嵇康竟不回，何妨方寸似寒灰。
山精日作儿童出，仙者时将玉器来。
筠帚扫花惊睡鹿，地垆烧树带枯苔。
不行朝市多时也，许史金张安在哉。
心心心不住希夷，石屋巉岩鬓发垂。
养竹不除当路笋，爱松留得碍人枝。
焚香开卷霞生砌，卷箔冥心月在池。
多少故人头尽白，不知今日又何之。
龙藏琅函遍九垓，霜钟金鼓振琼台。
堪嗟一句无人得，遂使吾师特地来。
无角铁牛眠少室，生儿石女老黄梅。
令人转忆庞居士，天上人间不可陪。
五岳烟霞连不断，三山洞穴去应通。
石窗欹枕疏疏雨，水碓无人浩浩风。
童子念经深竹里，猕猴拾虱夕阳中。
因思往事抛心力，六七年来楚水东。
尘埃中更有埃尘，时复双眉十为颦。
赖有年光飞似箭，是何心地亦称人。
回贤参孝时时说，蜂虿狼贪日日新。
天意刚容此徒在，不堪惆怅不堪陈。
翠窦烟岩画不成，桂华瀑沫杂芳馨。
拨霞扫雪和云母，掘石移松得茯苓。
好鸟傍花窥玉磬，嫩苔和水没金瓶。
从他人说从他笑，地覆天翻也只宁。
腾腾兀兀步迟迟，兆朕消磨只自知。
龙猛金膏虽未作，孙登土窟且相宜。
薜萝山帔偏能(糸眉)，橡栗年粮亦且支。
已得真人好消息，人间天上更无疑。
岚嫩风轻似碧纱，雪楼金像隔烟霞。
葛苞玉粉生香垄，菌簇银钉满净楂。
举世只知嗟逝水，无人微解悟空花。
可怜扰扰尘埃里，双鬓如银事似麻。
千岩万壑路倾欹，杉桧濛濛独掩扉。
劚药童穿溪罅去，采花蜂冒晓烟归。
闲行放意寻流水，静坐支颐到落晖。
长忆南泉好言语，如斯痴钝者还稀。
一庵冥目在穹冥，菌枕松床藓阵青。
乳鹿暗行柽径雪，瀑泉微溅石楼经。
闲行不觉过天井，长啸深能动岳灵。
应恐无人知此意，非凡非圣独醒醒。
慵刻芙蓉传永漏，休夸丽藻鄙汤休。
且为小囤盛红粟，别有珍禽胜白鸥。
拾栗远寻深涧底，弄猿多在小峰头。
不能更出尘中也，百炼刚为绕指柔。
业薪心火日烧煎，浪死虚生自古然。
陆氏称龙终妄矣，汉家得鹿更空焉。
白衣居士深深说，青眼胡僧远远传。
刚地无人知此意，不堪惆怅落花前。
露滴红兰玉满畦，闲拖象屣到峰西。
但令心似莲花洁，何必身将槁木齐。
古堑细烟红树老，半岩残雪白猿啼。
虽然不是桃源洞，春至桃花亦满蹊。
自休自已自安排，常愿居山事偶谐。
僧采树衣临绝壑，狖争山果落空阶。
闲担茶器缘青障，静衲禅袍坐绿崖。
虚作新诗反招隐，出来多与此心乖。
石垆金鼎红蕖嫩，香阁茶棚绿巘齐。
坞烧崩腾奔涧鼠，岩花狼藉斗山鸡。
蒙庄环外知音少，阮籍途穷旨趣低。
应有世人来觅我，水重山叠几层迷。
自古浮华能几几，逝波终日去滔滔。
汉王废苑生秋草，吴主荒宫入夜涛。
满屋黄金机不息，一头白发气犹高。
岂知知足金仙子，霞外天香满毳袍。
如愚何止直如弦，只合深藏碧嶂前。
但见山中常有雪，不知世上是何年。
野人爱向庵前笑，赤玃频来袖畔眠。
只有逍遥好知己，何须更问洞中天。
支公放鹤情相似，范泰论交趣不同。
有念尽为烦恼相，无私方称水晶宫。
香焚薝卜诸峰晓，珠掐金刚万境空。
若买山资言不及，恒河沙劫用无穷。
+++贯休
++++再逢虚中道士三首
天目西峰古坏坛，坛边相别雪漫漫。
如今四十馀年也，还共当时恰一般。
囊里灵龟小似钱，道伊年与我同年。
壶中长挈天相逐，何处升天更有天。
吾道将君道且殊，君须全似老君须。
寻常有语争堪信，爱说蟠桃似瓮粗。
+++贯休
++++上卢使君二首
一领彤弓下赤墀，惟将清净作藩篱。
马卿山岳金相似，张绪风情柳不如。
心染烟霞新句出，笔驱奸蠹宿根隳。
鄱阳黎庶还堪羡，头有重天足有牦。
司马迁文亚圣人，三头九陌碾香尘。
尽传棣萼麟兼凤，终作昌朝甫与申。
楼耸娇歌疏雨过，风含和气满城春。
因知寰海升平去，又见高宗梦里人。
+++贯休
++++陪冯使君游六首 登干霄亭
拥翠扪萝山屐轻，飘飖红旆在青冥。
仙科朱绂言非贵，溪鸟林泉癖爱听。
桂林边棋局湿，白云堆里茗烟青。
因思庐岳弥天客，手把金书倚石屏。
+++贯休
++++陪冯使君游六首 游灵泉院
珂珮喧喧满路岐，乱泉声里扣禅扉。
对花语合希夷境，坐石苔黏黼黻衣。
鸟啄古杉云冉冉，风吹清磬露霏霏。
惠岩亦有孤峰在，只恋繙经未得归。
+++贯休
++++陪冯使君游六首 过相思岭
誉自馨香道自怡，相思岭上却无机。
荒渠叶覆深霞在，片石人吟一鸟飞。
何处风砧传古曲，谁家冢树挂斜晖。
因思往事真堪笑，鹤背渔竿未是归。
+++贯休
++++陪冯使君游六首 锦沙墩
临水登山兴自奇，锦沙墩上最多时。
虽云发白孤峰好，其奈名清圣主知。
草媚莲塘资逸步，云生松壑有新诗。
翛然别是神仙趣，岂羡东山妓乐随。
+++贯休
++++陪冯使君游六首 钓罾潭
境静江清无事时，红旌画鹢动渔矶。
心期只是行春去，日暮还应待鹤归。
风破绮霞山寺出，人歌白雪岛花飞。
自怜亦在仙舟上，玉浪翻翻溅草衣。
+++贯休
++++陪冯使君游六首 迎仙阁
涧香霞影绕楼台，卷箔凭阑耳目开。
况从旌旗近鸾凤，可怜谈笑出尘埃。
火云不入长松径，露茗何须白玉杯。
谁道迎仙仙不至，今朝还有谢公来。
+++贯休
++++贺雨上王使君二首
一片丹心合万灵，应时甘雨带龙腥。
驱尘煞烧连穷□，□电冲霓满窅冥。
处处已知仓廪溢，家家皆歇管弦听。
应须蚤勒南山石，黄霸清风满内庭。
由来天赞德唯馨，朋祷心期事尽行。
玄妙久闻谈佛母，感通今日见神明。
破除秋热飘萧尽，还似春时散漫倾。
他日为霖亦如此，诸生无不沐经营。
+++贯休
++++感怀寄卢给事二首
绵绵远念近来多，喜鹊随函到绿萝。
虽匪二贤曾入洛，忽惊六义减沈疴。
童扳邻杏隳墙瓦，燕啄花泥落砌莎。
好更因人寄消息，沃州归去已蹉跎。
常忆团圆绣像前，东归经乱独生全。
孤峰已住六七处，万事无成三十年。
每想苑墙危逼路，更思钵塔晓凌烟。
如今憔悴荆枝尽，一讽来书一怆然。
+++贯休
++++贺郑使君
三衢蜂虿陷城池，八咏龙韬整武貔。
才谕危亡书半幅，便思父母泪双垂。
戈收甲束投仁境，汗浃魂飘拜虎旗。
死地再生知德重，精兵连譀觉山移。
和美叶祯祥出，阵善深为典教推。
仗信输诚方始是，执俘折馘欲何为。
清威严令无纤壒，长路深山不拾遗。
七邑恩波歌浩渺，一方云物自鲜奇。
天文仰视同诸掌，剑术无前更数谁。
战马闲眠汀草远，秋鼙干揭岳霞隳。
义为土地精灵伏，仁作金汤铁石卑。
龚遂刘宽同煦妪，张飞关羽太驱驰。
笙歌席上偏怜客，刀剑林中亦念诗。
縠渚美为长饮水，金山高作受降碑。
时犹草草秋方尽，陈是堂堂孰敢窥。
宠渥岂唯分节钺，勋庸须勒上钟彝。
神资天赞谁堪比，名遂功成自不知。
卷箔倚阑云欲雪，拥垆倾榼酒如饴。
扶尧社稷常忧老，到郭汾阳亦未迟。
释子沾恩无以报，只将葑菲贺阶墀。

+++贯休
++++送郑使君
刺婺廉闽动帝台，唯将清净作梯媒。
绿沈枪卓妖星落，白玉壶澄苦雾开。
仁爱久悬溪上月，恩光又发岭头梅。
天资刘邵龚黄笔，神助韩彭卫霍才。
驿剑江分掩映，画旗花舫下喧豗。
凤麟帟幕芙蓉坼，洞壑清威霹雳来。
礼乐封疆添礼乐，尘埃时节勿尘埃。
荔支花下驱千骑，薝卜林中礼万回。
视事蛮奴磨玉砚，邀宾海月射金杯。
讴歌合合千门乐，鼙角雄雄一阁雷。
君父恩深头早白，子孙荣袭日难陪。
东阳缁素如何好，空向生祠祝上台。
+++贯休
++++赠杨公杜之舅
分尽君忧一不遗，凤书征入万民悲。
风云终日如相逐，雨露前程即可知。
画舸还盛江革石，秋山又看谢安棋。
谈谐尽是经邦术，头角由来出世姿。
天地事须归橐籥，文章谁得到罘罳。
扣舷傍岛清吟健，问俗看渔晚泊迟。
霞影满江摇枕簟，鸟行和月下涟漪。
周秦汉魏书书在，麟凤龟龙步步随。
金殿恩波将浩浩，圭峰意绪谩孜孜。
郡中条令春常在，境外歌谣美更奇。
道者药垆留要妙，林僧禅偈寄相思。
王杨卢骆真何者，房杜萧张更是谁。
应念衢民千万户，家家皆置一生祠。
+++贯休
++++游金华山禅院
兹地曾栖菩萨僧，旃檀楼殿瀑崩腾。
因知境胜终难到，问著人来悉不曾。
斜谷暗藏千载雪，薄岚常翳一龛灯。
多惭不及当时海，又下嵯峨一万层。
+++贯休
++++寄郑道士二首
常忆苏耽好羽仪，信安山观住多时。
不知玉质双栖处，两个仙人是阿谁。
谁带金轮髻里珠，何妨相逐去清都。
旧山大有闲田地，五色香茆有子无。
+++贯休
++++送少年禅师二首
秀眉青目树花衣，一钵随缘智不知。
佛与轮王嫌不作，世间刚有个痴儿。
万水千山一鹤飞，岂愁游子暮何之。
古今此著无人会，王积新输更不疑。
+++贯休
++++古剑池
秋水莲花三四枝，我来慷慨步迟迟。
不决浮云斩邪佞，真成龙去拟何为。
+++贯休
++++曹娥碑
高碑说尔孝应难，弹指端思白浪间。
堪叹行人不回首，前山应是苎萝山。
+++贯休
++++比干传
昏王亡国岂堪陈，只见明诚不见身。
想得先生也知自，欲将留与后来人。
+++贯休
++++送人游茆山
鸟啼花笑暖纷纷，路入青云白石门。
君到前头好看好，老僧或恐是茆君。
+++贯休
++++闻杜宇
咽雨哀风更不停，春光于尔岂无情。
宜须唤得谢豹出，方始年年无此声。
+++贯休
++++听晓角
三会单于满阁风，五行无忒月朦胧。
如何十万家休戚，只在呜呜咽咽中。
+++贯休
++++宿赤松山观题道人水阁兼寄郡守
珠殿香輧倚翠棱，寒栖吾道寄孙登。
岂应肘后终无分，见说仙中亦有僧。
云敛石泉飞险窦，月明山鼠下枯藤。
还如华顶清谈夜，因有新诗寄郑弘。
+++贯休
++++春游凉泉寺
一到凉泉未拟归，迸珠喷玉落阶墀。
几多僧只因泉在，无限松如泼墨为。
云堑含香啼鸟细，茗瓯擎乳落花迟。
青山看著不可上，多病多慵争奈伊。
+++贯休
++++经吴宫
夫差昏暗霸图倾，千古凄凉地不灵。
妖艳恩馀宫露浊，忠臣心苦海山青。
萧条陵陇侵寒水，仿佛楼台出杳冥。
此是前车况非远，六朝何更不惺惺。
+++贯休
++++送薛侍郎贬峡州司马
得罪唯惊恩未酬，夷陵山水称闲游。
如八凯须当国，猿到三声不用愁。
花落扁舟香冉冉，草侵公署雨修修。
因人好寄新诗好，不独江东有沃州。
+++贯休
++++将入匡山宿韩判官宅
一宿兰堂接上才，白雪归去几裴回。
黛青峰朵孤吟后，雪白猿儿必寄来。
帘卷茶烟萦堕叶，月明棋子落深苔。
明朝江上空回首，始觉清风不可陪。
+++贯休
++++送郑侍郎骞赴阙
文章国器尽琅玕，朝骑駸駸岁欲残。
彩笔只宜天上用，绣衣偏称雪中看。
休惊断雁离三楚，渐入祥烟下七槃。
翰苑旧知凭与说，紫金轮畔寄书难。
+++贯休
++++上卢使君
一别旌旗已一年，二林真子劝安禅。
常思双戟华堂里，还似孤峰峭壁前。
步出林泉多吉梦，帆侵分野入祥烟。
自怜酷似随阳雁，霜打风飘到日边。
+++贯休
++++寄匡山大愿和尚
一听玄音下竹亭，却思窗雪与囊萤。
只将清净酬恩德，敢信文章有性灵。
梦历山床闻鹤语，吟思海月上沙汀。
不堪回首沧江上，万仞庐峰在杳冥。
+++贯休
++++别卢使君归东阳二首
雨气濛濛草满庭，式微吟剧更谁听。
诗逢匠化唯贪住，日觉恩深不易铭。
心苦只应消鬓黑，梦游频入倚天青。
从兹还似归回首，唯祝台星与福星。
家在严陵钓渚旁，细涟嘉树拂窗凉。
难医林薮烟霞癖，又出芝兰父母乡。
孤帆好风千里暖，深花黄鸟一声长。
终期金鼎调羹日，再近尼丘日月光。
+++贯休
++++溪寺水阁闲眺因寄宋使君
溪木萧条一凭阑，玉霜飞后浪花寒。
钓鱼船上风烟暝，古木林中砧杵干。
至竟道心方始是，空耽山色亦无端。
谁如太守分忧外，时把西经尽日看。
+++贯休
++++春送赵文观送故合州座主神榇归洛
喜继于悲锦水东，还乡仙骑却寻嵩。
再烧良玉尧云动，方报深恩绛帐空。
远道灵輀春欲尽，乱山羸马恨无穷。
他年必立吾君侧，好把书绅答至公。
+++贯休
++++𧦬光大师草书歌
雪压千峰横枕上，穷困虽多还激壮。
看师逸迹两相宜，高適歌行李白诗。
海上惊驱山猛烧，吹断狂烟著沙草。
江楼曾见落星石，几回试发将军炮。
别有寒雕掠绝壁，提上玄猿更生力。
又见吴中磨角来，舞槊盘刀初触击。
好文天子挥宸翰，御制本多推玉案。
晨开水殿教题壁，题罢紫衣亲宠锡。
僧家爱诗自拘束，僧家爱画亦局促。
唯师草圣艺偏高，一掬山泉心便足。
+++贯休
++++题成都玉局观孙位画龙
我见苏州昆山佛殿中，金城柱上有二龙。
老僧相传道是僧繇手，寻常入海共龙斗。
又闻蜀国玉局观有孙遇迹，蟠屈身长八十尺。
游人争看不敢近，头觑寒泉万丈碧。
+++贯休
++++观地狱图
峨峨非剑阁，有树不堪攀。
佛手遮不得，人心似等闲。
周王应未雪，白起作何颜。
尽日空弹指，茫茫尘世间。
+++贯休
++++赠雷卿张明府
任官征战后，度日寄闲身。
封卷还高客，飞书问野人。
废田教种谷，生路遣寻薪。
若起柴桑兴，无先漉酒巾。
+++贯休
++++献钱尚父
贵逼人来不自由，龙骧凤翥势难收。
满堂花醉三千客，一剑霜寒十四州。
鼓角揭天嘉气冷，风涛动地海山秋。
东南永作金天柱，谁羡当时万户侯。
+++贯休
++++绣州张相公见访
德符唐德瑞通天，曾叱谗谀玉座前。
千袭彩衣宫锦薄，数床御札主恩偏。
出师暂放张良箸，得罪惟撑范蠡船。
未报君恩终必报，不妨金地礼青莲。
+++贯休
++++题某公宅
宅成天下借图看，始笑平生眼力悭。
地占百湾多是水，楼无一面不当山。
荷深似入苕溪路，石怪疑行雁荡间。
只恐中原方鼎沸，天心未遣主人闲。
+++贯休
++++海觉禅师山院
人言海觉老宗师，隐绝层巅世莫知。
青草不生行道迹，白云常护坐禅扉。
六环金锡飞来后，一派银河泻落时。
借问大心能济物，龙门风雹卷天池。
+++贯休
++++悼张道古（昭宗时道古官拾遗以直谏贬蜀中死）
清河逝水大匆匆，东观无人失至公。
天上君恩三载隔，鉴中鸾影一时空。
坟生苦雾苍茫外，门掩寒云寂寞中。
惆怅斯人又如此，一声蛮笛满江风。
+++贯休
++++月夕
霜月夜裴回，楼中羌笛催。
晓风吹不尽，江上落残梅。
+++贯休
++++夜雨
夜雨山草湿，爽籁杂枯木。
闲吟竺仙偈，清绝过于玉。
+++贯休
++++晚望
落日碧江静，莲唱清且闲。
更寻花发处，借月过前湾。
+++贯休
++++早霜寄蔡大
昨夜楚钟鸣，飞霜下楚城。
定知迁客鬓，先向鉴中生。
+++贯休
++++赠写经僧楚云
剔皮刺血诚何苦，为写灵山九会文。
十指沥干终七轴，后来求法更无君。
+++贯休
++++寄题诠律师院
锦溪光里耸楼台，师院高凌积翠开。
深竹杪闻残磬尽，一茶中见数帆来。
焚香只是看新律，幽步犹疑损绿苔。
莫讶题诗又东去，石房清冷在天台。
+++贯休
++++寄天台叶道士
负局高风不可陪，玉霄峰北置楼台。
注参同契未将出，寻楖栗僧多宿来。
飕槭松风山枣落，闲关溪鸟术花开。
终须肘后相传好，莫便乘鸾去不回。
+++贯休
++++送道友归天台
藓浓苔湿冷层层，珍重先生独去登。
气养三田传未得，药非八石许还曾。
云根应狎玉斧子，月径多寻银地僧。
太守苦留终不住，可怜江上去腾腾。
+++贯休
++++陶种柑橙，令山童买之
高步南山南，高歌北山北。
数载买柑橙，山资近又足。
+++贯休
++++春送僧
蜀魄关关花雨深，送师冲雨到江浔。
不能更折江头柳，自有青青松柏心。
+++贯休
++++律师
薝卜花红径草青，雪肤冰骨步轻轻。
今朝暂到焚香处，只恐床前有虱声。
+++贯休
++++书石壁禅居屋壁
赤旃檀塔六七级，白菡萏花三四枝。
禅客相逢只弹指，此心能有几人知。
+++贯休
++++句
今日再三难更识，谶辞唯道待钱来。（周宝莅丹阳，州人有事，辄云待钱来，后果以钱镠代之。此上钱镠句也）
雁荡经行云漠漠，龙湫宴坐雨濛濛。（雁荡山今有经行台、宴坐峰，皆以休得名）
刻成筝柱雁相挨。
黄昏风雨黑如磐，别我不知何处去。（《侠客》，见《剑侠传》）
郭尚父休夸塞北，裴中令莫说淮西。（《野客丛谈》）
万计交人买，华轩保惜深。（《牡丹》，《吟窗杂录》）
如何忠为主，至竟不封侯。（《即边将》）
但看千骑去，知有几人归。
一生不蓄买田钱，华屋何心亦偶然。
客至多逢僧在坐，钓归惟许鹤随船。（《锦绣万花谷》）
家为买琴添旧价，厨因养鹤减晨炊。（同上）
粘粉为题栖凤竹，带香因洗落花泉。（同上）

++下卷八百三十八
  
+++齐己
++++夏日草堂作
沙泉带草堂，纸帐卷空床。
静是真消息，吟非俗肺肠。
园林坐清影，梅杏嚼红香。
谁住原西寺，钟声送夕阳。
+++齐己
++++寄镜湖方干处士（一作寄方干处士鉴湖旧居）
贺监旧山川，空来近百年。
闻君与琴鹤，终日在渔船。
岛露深秋石，湖澄半夜天。
云门几回去，题遍好林泉。
+++齐己
++++送人归吴
比说归耕钓，迢迢向海涯。
春寒游子路，村晚主人家。
□□□□□，□山绿过茶。
重寻旧邻里，菱藕正开花。
+++齐己
++++赠仰上人
避地依真境，安闲似旧溪。
干戈百里外，泉石乱峰西。
草瑞香难歇，松灵盖尽低。
寻应报休马，瓶锡向南携。
+++齐己
++++夜坐
百虫声里坐，夜色共冥冥。
远忆诸峰顶，曾栖此性灵。
月华澄有象，诗思在无形。
彻曙都忘寝，虚窗日照经。
+++齐己
++++新栽松
野僧教种法，苒苒出蓬蒿。
百岁催人老，千年待尔高。
静宜兼竹石，幽合近猿猱。
他日成阴后，秋风吹海涛。
+++齐己
++++期友人
早晚逐兹来，闲门日为开。
乱蛩鸣白草，残菊藉苍苔。
困卧谁惊起，闲行自欲回。
何时此携手，吾子本多才。
+++齐己
++++和郑谷郎中看棋
个是仙家事，何人合用心。
几时终一局，万木老千岑。
有路如飞出，无机似陆沈。
樵夫可能解，也此废光阴。
+++齐己
++++寄钱塘罗给事
愤愤呕谗书，无人诵子虚。
伤心天祐末，搔首懿宗初。
海树青丛短，湖山翠点疏。
秋涛看足否，罗刹石边居。
+++齐己
++++戊辰岁湘中寄郑谷郎中
白发久慵簪，常闻病亦吟。
瘦应成鹤骨，闲想似禅心。
上国杨花乱，沧洲荻笋深。
不堪思翠巘，西望独沾襟。
+++齐己
++++寓言
造化安能保，山川凿欲翻。
精华销地底，珠玉聚侯门。
始作骄奢本，终为祸乱根。
亡家与亡国，云此更何言。
+++齐己
++++寄王振拾遗（戊辰岁）
折槛意何如，平安信不虚。
近来焚谏草，深去觅山居。
□□□□□，□□□□馀。
分明知在处，难寄乱离书。
+++齐己
++++经贾岛旧居
先生居处所，野烧几为灰。
若有吟魂在，应随夜魄回。
地宁销志气，天忍罪清才。
木霜风晚，江禽共宿来。
+++齐己
++++送人游塞
槐柳野桥边，行尘暗马前。
秋风来汉地，客路入胡天。
雁聚河流浊，羊群碛草膻。
那堪陇头宿，乡梦逐潺湲。
+++齐己
++++桃花
千株含露态，何处照人红。
风暖仙源里，春和水国中。
流莺应见落，舞蝶未知空。
拟欲求图画，枝枝带竹丛。
+++齐己
++++闻雁
何处人惊起，飞来过草堂。
丹心劳避弋，万里念随阳。
影断风天月，声孤荻岸霜。
明年趁春去，江上别鸳鸯。
+++齐己
++++送人游南
南国多山水，君游兴可知。
船中江上景，晚泊早行时。
子美遗魂地，藏真旧墨池。
经过几销日，荒草里寻碑。
+++齐己
++++送益公归旧居
旧隐终牵梦，春残结束归。
溪山无伴过，风雨有花飞。
片石留题字，孤潭照浣衣。
邻僧喜相接，扫径与开扉。
+++齐己
++++不睡
永夜不欲睡，虚堂闭复开。
却离灯影去，待得月光来。
落叶逢巢住，飞萤值我回。
天明拂经案，一炷白檀灰。
+++齐己
++++新秋雨后
夜雨洗河汉，诗怀觉有灵。
篱声新蟋蟀，草影老蜻蜓。
静引闲机发，凉吹远思醒。
逍遥向谁说，时注漆园经。
+++齐己
++++送刘蜕秀才赴举
百发百中□，□□□□年。
丹枝如计分，一箭的无偏。
文物兵销国，关河雪霁天。
都人看春榜，韩字在谁前。
+++齐己
++++留题仰山大师塔院
岚光叠杳冥，晓翠湿窗明。
欲起游方去，重来绕塔行。
乱云开鸟道，群木发秋声。
曾约诸徒弟，香灯尽此生。
+++齐己
++++乱中闻郑谷、吴延保下世
小谏才埋玉，星郎亦逝川。
国由多聚盗，天似不容贤。
兵火焚诗草，江流涨墓田。
长安已涂炭，追想更凄然。
+++齐己
++++送东林寺睦公往吴国
八月江行好，风帆日夜飘。
烟霞经北固，禾黍过南朝。
社客无宗炳，诗家有鲍昭。
莫因贤相请，不返旧山椒。
+++齐己
++++除夜
夜久谁同坐，炉寒鼎亦澄。
乱松飘雨雪，一室掩香灯。
白发添新岁，清吟减旧朋。
明朝待晴旭，池上看春冰。
+++齐己
++++送秘上人
谁喜老闲身，春山起送君。
欲凭莲社信，转入洞庭云。
道路长无阻，干戈渐不闻。
秋来向何处，相忆雁成群。
+++齐己
++++寓居岳麓，谢进士沈彬再访
去岁来寻我，留题在藓痕。
又因风雪夜，重宿古松门。
玉有疑休泣，诗无主且言。
明朝此相送，披褐入桃源。
+++齐己
++++对雪
松门堆复积，埋石亦埋莎。
为瑞还难得，居贫莫厌多。
听怜终夜落，吟惜一年过。
谁在江楼望，漫漫堕绿波。
+++齐己
++++和岷公送李评事往宜春
兵火销邻境，龙沙有去人。
江潭牵兴远，风物入题新。
雪湛将残腊，霞明向早春。
郡侯开宴处，桃李照歌尘。
+++齐己
++++送僧
老忆游方日，天涯锡独摇。
凌晨从北固，冲雪向南朝。
鬓发泉边剃，香灯树下烧。
双峰诸道友，夏满有书招。
+++齐己
++++过荆门
路出荆门远，行行日欲西。
草枯蛮冢乱，山断汉江低。
野店丛蒿短，烟村簇树齐。
翻思故林去，在处有猿啼。
+++齐己
++++山中答人
谩道诗名出，何曾著苦吟。
忽来还有意，已过即无心。
夏月山长往，霜天寺独寻。
故人怜拙朴，时复寄空林。
+++齐己
++++赠卢明府闲居
鬓霜垂七十，江国久辞官。
满箧新风雅，何人旧岁寒。
闲居当野水，幽鸟宿渔竿。
终欲相寻去，兵戈时转难。
+++齐己
++++幽庭
不放生纤草，从教遍绿苔。
还防长者至，未著牡丹栽。
蛱蝶空飞过，鶺鴒时下来。
南邻折芳子，到此寂寥回。
+++齐己
++++送休师归长沙宁觐
吾子此归宁，风烟是旧经。
无穷芳草色，何处故山青。
偶泊鸣蝉岛，难眠好月汀。
殷勤问安外，湘岸采诗灵。
+++齐己
++++将游嵩华行次荆渚
莲峰映敷水，嵩岳压伊河。
两处思归久，前贤隐去多。
闲身应绝迹，在世幸无他。
会向红霞峤，僧龛对薜萝。
+++齐己
++++远思
远思极何处，南楼烟水长。
秋风过鸿雁，游子在潇湘。
海面云生白，天涯堕晚光。
徘徊古堤上，曾此赠垂杨。
+++齐己
++++寄勉二三子
不见二三子，悠然吴楚间。
尽应生白发，几个在青山。
□□□□□，□□莫放闲。
君闻国风否，千载咏关关。
+++齐己
++++渚宫江亭寓目
津亭虽极望，未称本心闲。
白有三江水，青无一点山。
新鸿喧夕浦，远棹聚空湾。
终遂归匡社，孤帆即此还。
+++齐己
++++蝴蝶
何处背繁红，迷芳到槛重。
分飞还独出，成队偶相逢。
远害终防雀，争先不避蜂。
桃蹊牵往复，兰径引相从。
翠裛丹心冷，香凝粉翅浓。
可寻穿树影，难觅宿花踪。
日晚来仍急，春残舞未慵。
西风旧池馆，犹得采芙蓉。
+++齐己
++++送刘秀才往东洛
羡子去东周，行行非旅游。
烟霄有兄弟，事业尽曹刘。
洛水清奔夏，嵩云白入秋。
来年遂鹏化，一举上瀛洲。
+++齐己
++++移竹
旧溪千万竿，风雨夜珊珊。
白首来江国，黄金买岁寒。
乍移伤粉节，终绕著朱栏。
会得承春力，新抽锦箨看。
+++齐己
++++雉
角角类关关，春晴锦羽干。
文呈五色异，瑞入九苞难。
暮宿红兰暖，朝飞绿野寒。
山梁从行者，错解仲尼叹。
+++齐己
++++怀轩辕先生
不得先生信，空怀汗漫秋。
月华离鹤背，日影上鳌头。
欲学孤云去，其如重骨留。
槎程在何处，人世屡荒丘。
+++齐己
++++永夜感怀寄郑谷郎中
展转复展转，所思安可论。
夜凉难就枕，月好重开门。
霜杀百草尽，蛩归四壁根。
生来苦章句，早遇至公言。
+++齐己
++++卖松者
未得凌云价，何惭所买真。
自知桃李世，有爱岁寒人。
瑟瑟初离涧，青青未识尘。
宁同买花者，贵逐片时春。
+++齐己
++++丙寅岁寄潘归仁
九土尽荒墟，干戈杀害馀。
更须忧去国，未可守贫居。
康泰终来在，编联莫破除。
他年遇知己，无耻报襜褕。
+++齐己
++++尝茶
石屋晚烟生，松窗铁碾声。
因留来客试，共说寄僧名。
味击诗魔乱，香搜睡思轻。
春风霅川上，忆傍绿丛行。
+++齐己
++++杨花
暖景照悠悠，遮空势渐稠。
乍如飞雪远，未似落花休。
万带都门外，千株渭水头。
纷纭知近夏，销歇恐成秋。
软著朝簪去，狂随别骑游。
旆冲离馆驿，莺扑绕宫楼。
江国晴愁对，池塘晚见浮。
虚窗萦笔雅，深院藉苔幽。
静堕王孙酒，繁黏客子裘。
咏吟何洁白，根本属风流。
向日还轻举，因风更自由。
不堪思汴岸，千里到扬州。
+++齐己
++++咏影
万物患有象，不能逃大明。
始随残魄灭，又逐晓光生。
曲直宁相隐，洪纤必自呈。
还如至公世，洞鉴是非情。
+++齐己
++++南归舟中二首
南归乘客棹，道路免崎岖。
江上经时节，船中听鹧鸪。
春容含众岫，雨气泛平芜。
落日停舟望，王维未有图。
长江春气寒，客况棹声闲。
夜泊诸村雨，程回数郡山。
桑根垂断岸，浪沫聚空湾。
已去邻园近，随缘是暂还。
+++齐己
++++送迁客
天涯即爱州，谪去莫多愁。
若似承恩好，何如傍主休。
瘴昏铜柱黑，草赤火山秋。
应想尧阴下，当时獬豸头。
+++齐己
++++题中上人院
高房占境幽，讲退即冥搜。
欠鹤同支遁，多诗似惠休。
瓶澄孤井浪，案白小窗秋。
莫道归山字，朝贤日献酬。
+++齐己
++++逢乡友
无况来江岛，逢君话滞留。
生缘同一国，相识共他州。
竹影斜青藓，茶香在白瓯。
犹怜心道合，多事亦冥搜。
+++齐己
++++自勉
试算平生事，中年欠五年。
非未落后，读易尚加前。
分受诗魔役，宁容俗态牵。
闲吟见秋水，数只钓鱼船。
+++齐己
++++寄诗友
天地有万物，尽应输苦心。
他人虽欲解，此道奈何深。
返朴遗时态，关门度岁阴。
相思去秋夕，共对冷灯吟。
+++齐己
++++居道林寺书怀
花落水喧喧，端居信昼昏。
谁来看山寺，自要扫松门。
是事皆能讳，唯诗未懒言。
传闻好时世，亦欲背啼猿。
+++齐己
++++经吴平观
中元斋醮后，残烬满空坛。
老鹤心何待，尊师鬓已干。
幡灯古殿夜，霜霰大椿寒。
谁见长生路，人间事万端。
+++齐己
++++剑客
拔剑绕残樽，歌终便出门。
西风满天雪，何处报人恩。
勇死寻常事，轻雠不足论。
翻嫌易水上，细碎动离魂。
+++齐己
++++白发
莫染亦莫镊，任从伊满头。
白虽无耐药，黑也不禁秋。
静枕听蝉卧，闲垂看水流。
浮生未达此，多为尔为愁。
+++齐己
++++秋兴寄胤公
风声吹竹健，凉气著身轻。
谁有闲心去，江边看水行。
村遥红树远，野阔白烟平。
试裂芭蕉片，题诗问竺卿。
+++齐己
++++野步
城里无闲处，却寻城外行。
田园经雨水，乡国忆桑耕。
傍涧蕨薇老，隔村冈陇横。
何穷此心兴，时复鹧鸪声。
+++齐己
++++残春
三月看无也，芳时此可嗟。
园林欲向夕，风雨更吹花。
影乱冲人蝶，声繁绕堑蛙。
那堪傍杨柳，飞絮满邻家。
+++齐己
++++酬尚颜
取尽风骚妙，名高身倍闲。
久离王者阙，欲向祖师山。
幕府秋招去，溪邻日望还。
伊余岂酬敌，来往踏苔斑。
+++齐己
++++苦热
云势嶮于峰，金流断竹风。
万方应望雨，片景欲焚空。
毒害芙蓉死，烦蒸瀑布红。
恩多是团扇，出入画屏中。
+++齐己
++++送欧阳秀才赴举
莫疑空手去，无援取高科。
直是文章好，争如德行多。
烟霄心一寸，霜雪路千坡。
称意东归后，交亲那喜何。
+++齐己
++++放鹭鸶
洁白虽堪爱，腥膻不那何。
到头从所欲，还汝旧沧波。
+++齐己
++++谢王秀才见示诗卷
谁见少年心，低摧向苦吟。
后须离影响，得必洞精深。
道院春苔径，僧楼夏竹林。
天如爱才子，何虑未知音。
+++齐己
++++送徐秀才之吴
吴都霸道昌，才子去观光。
望阙云天近，朝宗水路长。
海门收片雨，建业泊残阳。
欲问淮王信，仙都即帝乡。
+++齐己
++++独院偶作
风篁清一院，坐卧润肌肤。
此境终抛去，邻房肯信无。
身非王者役，门是祖师徒。
毕竟伊云鸟，从来我友于。
+++齐己
++++酬元员外见寄
僻巷谁相访，风篱翠蔓牵。
易中通性命，贫里过流年。
且有吟情挠，都无俗事煎。
时闻得新意，多是此忘缘。
+++齐己
++++寄文秀大师
皎然灵一时，还有屈于诗。
世岂无英主，天何惜大师。
道终归正始，心莫问多岐。
览卷堪惊立，贞风喜未衰。
+++齐己
++++夏雨
霮䨴蔽穹苍，冥濛自一方。
当时消酷毒，随处有清凉。
著物声虽暴，滋农润即长。
乍红萦急电，微白露残阳。
应祷尤难得，经旬甚不妨。
吟听喧竹树，立见涨池塘。
众类声休出，群峰色尽藏。
颓沱来洞壑，汗漫入潇湘。
下叶黎甿望，高袪旱暵光。
幽斋飘卧簟，极浦洒归樯。
藓在阶从湿，花衰苑任伤。
闲思济时力，歌咏发哀肠。
+++齐己
++++谢兴公上人寄山水簇子
半幅古潺颜，看来心意闲。
何须寻鸟道，即此出人间。
巘暮疑啼狖，松深认掩关。
君远相惠，免我忆归山。
+++齐己
++++酬微上人
古律皆深妙，新吟复造微。
搜难穷月窟，琢苦尽天机。
晚桧清蝉咽，寒江白鸟飞。
他年旧山去，为子远携归。
+++齐己
++++同光岁送人及第东归
西笑道何光，新朝旧桂堂。
春官如白傅，内试似文皇。
变化龙三十，升腾凤一行。
还家几多兴，满袖月中香。
+++齐己
++++寄江居耿处士
野癖虽相似，生涯即不同。
红霞禅石上，明月钓船中。
醉倒芦花白，吟缘蓼岸红。
相思何以寄，吾道本空空。
+++齐己
++++病起二首
一卧四十日，起来秋气深。
已甘长逝魄，还见旧交心。
撑拄筇犹重，枝梧力未任。
终将此形陋，归死故丘林。
秋风已伤骨，更带竹声吹。
抱疾关门久，扶羸傍砌时。
无生即不可，有死必相随。
除却归真觉，何由拟免之。
+++齐己
++++送中观进公归巴陵
一论破双空，持行大国中。
不知从此去，何处挫邪宗。
昼雨悬帆黑，残阳泊岛红。
应游到灉岸，相忆绕茶丛。

++下卷八百三十九
  
+++齐己
++++寄郑谷郎中（一作住襄州谒郑谷献诗）
高名喧省闼，雅颂出吾唐。
叠巘供秋望，无云到夕阳。
自封修药院，别扫著僧床。
几梦中朝事，依依鹓鹭行。
+++齐己
++++归雁
塞门春已暖，连影起蘋风。
云梦千行去，潇湘一夜空。
江人休举网，虏将又虚弓。
莫失南来伴，衡阳树即红。
+++齐己
++++登大林寺观白太傅题版
九叠苍崖里，禅家凿翠开。
清时谁梦到，白傅独寻来。
怪石和僧定，闲云共鹤回。
任兹休去者，心是不然灰。
+++齐己
++++赠曹松先辈
今岁赴春闱，达如夫子稀。
山中把卷去，榜下注官归。
楚月吟前落，江禽酒外飞。
闲游向诸寺，却看白麻衣。
+++齐己
++++夏日江寺寄无上人
讲终斋磬罢，何处称真心。
寺高杉下，炎天独院深。
燕和江鸟语，墙夺暮花阴。
大府多才子，闲过在竹林。
+++齐己
++++夏日梅雨中寄睦公
梅月来林寺，冥冥各闭门。
已应双履迹，全没乱云根。
琢句心无味，看经眼亦昏。
何时见清霁，招我凭岩轩。
+++齐己
++++伤郑谷郎中
钟陵千首作，笔绝亦身终。
落干戈里，谁家煨烬中。
吟斋春长蕨，钓渚夜鸣鸿。
惆怅秋江月，曾招我看同。
+++齐己
++++临行题友生壁
山衲宜何处，经行避暑深。
峰西多古寺，日午乱松阴。
鹤默堪分静，蝉凉解助吟。
殷勤题壁去，秋早此相寻。
+++齐己
++++别东林后回寄修睦
昨夜从香社，辞君出薜萝。
晚来巾舄上，已觉俗尘多。
远路萦芳草，遥空共白波。
南朝在天末，此去重经过。
+++齐己
++++古松
雷电不敢伐，鳞皴势万端。
蠹依枯节死，蛇入朽根盘。
影浸僧禅湿，声吹鹤梦寒。
寻常风雨夜，应有鬼神看。
+++齐己
++++夏日西霞寺书怀寄张逸人
人中林下现，名自有闲忙。
建业红尘热，栖霞白石凉。
倚身柽几稳，洒面瀑流香。
不似高斋里，花连竹影长。
+++齐己
++++访自牧上人不遇
然诺竟如何，诸侯见重多。
高房度江雨，经月长寒莎。
道本同骚雅，书曾到薜萝。
相寻未相见，危阁望沧波。
+++齐己
++++题东林白莲
大士生兜率，空池满白莲。
秋风明月下，斋日影堂前。
色后群芳拆，香殊百和燃。
谁知不染性，一片好心田。
+++齐己
++++寄怀江西徵岷二律师
乱后江边寺，堪怀二律师。
几番新弟子，一样旧威仪。
院影连春竹，窗声接雨池。
共缘山水癖，久别共题诗。
+++齐己
++++东林作寄金陵知己
十八贤真在，时来拂榻看。
已知前事远，更结后人难。
泉滴胜清磬，松香掩白檀。
凭君听朝贵，谁欲厌簪冠。
+++齐己
++++山寺喜道者至
闰年春过后，山寺始花开。
还有无心者，闲寻此境来。
鸟幽声忽断，茶好味重回。
住南岩久，冥心坐绿苔。
+++齐己
++++再游匡山
紫霄兼二老，相对倚空寒。
久别成衰病，重来更上难。
径危云母滑，崖旱瀑流干。
目断岚烟际，神仙有石坛。
+++齐己
++++赠浙西李推官
他皆恃勋贵，君独爱诗玄。
终日秋光里，无人竹影边。
东楼生倚月，北固积吟烟。
闻说鸳行里，多才复少年。
+++齐己
++++题终南山隐者室
终南山北面，直下是长安。
自扫青苔室，闲欹白石看。
风吹窗树老，日晒窦云干。
时向圭峰宿，僧房瀑布寒。
+++齐己
++++禅庭芦竹十二韵呈郑谷郎中
错错在禅庭，高宜与竹名。
健添秋雨响，乾助夜风清。
雀静知枯折，僧闲见笋生。
对吟殊洒落，负气甚孤贞。
密谢编栏固，齐由灌溉平。
松姿真可敌，柳态薄难并。
映带兼苔石，参差近画楹。
雪霜消后色，虫鸟默时声。
远忆沧洲岸，寒连暮角城。
幽根狂乱迸，劲叶动相撑。
避暑须临坐，逃眠必绕行。
未逢仙手咏，俗眼见犹轻。
+++齐己
++++送孙凤秀才赴举
九重方侧席，四海仰文明。
好把孤吟去，便随公道行。
梁园浮雪气，汴水涨春声。
此日登仙众，君应最后生。
+++齐己
++++落花
朝开暮亦衰，雨打复风吹。
屋无人处，残阳满地时。
静依青藓片，闲缀绿莎枝。
繁艳根枝在，明年向此期。
+++齐己
++++秋苔
独怜苍翠文，长与寂寥存。
鹤静窥秋片，僧闲踏冷痕。
月明疏竹径，雨歇败莎根。
别有深宫里，兼花锁断魂。
+++齐己
++++老将
破虏与平戎，曾居第一功。
明时不用武，白首向秋风。
马病霜飞草，弓闲雁过空。
儿孙已成立，胆气亦英雄。
+++齐己
++++城中示友人
久与寒灰合，人中亦觉闲。
重城不锁梦，每夜自归山。
雨破冥鸿出，桐枯井月还。
唯君道心在，来往寂寥间。
+++齐己
++++送友人游湘中
怀才难自住，此去亦如僧。
何处西风夜，孤吟旅舍灯。
路沿湘树叠，山入楚云层。
若有东来札，归鸿亦可凭。
+++齐己
++++经费征君旧居
高眠当圣代，云鸟未为孤。
天子征不起，闲人亲得无。
猿猱狂欲坠，水石怪难图。
寂寞荒斋外，松杉相倚枯。
+++齐己
++++严陵钓台
夫子垂竿处，空江照古台。
无人更如此，白浪自成堆。
鹤静寻僧去，鱼狂入海回。
登临秋值晚，树石尽多苔。
+++齐己
++++原上晚望
倚杖聊摅望，寒原远近分。
夜来何处火，烧出古人坟。
野势盘空泽，江流合暮云。
残阳催百鸟，各自著栖群。
+++齐己
++++送惠空上人归
尘中名利热，鸟外水云闲。
吾子多高趣，秋风独自还。
空囊随客棹，几宿泊湖山。
应有吟僧在，邻居树影间。
+++齐己
++++酬章水知己
新吟忽有寄，千里到荆门。
落日云初碧，残年眼正昏。
已为难敌手，谁更入深论。
后信多相寄，吾生重此言。
+++齐己
++++闲居
渐觉春光媚，尘销作土膏。
微寒放杨柳，纤草入风骚。
睡少全无病，身轻乍去袍。
前溪泛红片，何处落金桃。
+++齐己
++++次韵酬郑谷郎中
林下高眠起，相招得句时。
开门流水入，静话鹭鸶知。
每许题成晚，多嫌雪阻期。
西斋坐来久，风竹撼疏篱。
+++齐己
++++思游峨嵋寄林下诸友
刚有峨嵋念，秋来锡欲飞。
会抛湘寺去，便逐蜀帆归。
难世堪言善，闲人合见机。
殷勤别诸友，莫厌楚江薇。
+++齐己
++++送刘秀才南游
南去谒诸侯，名山亦得游。
便应寻瀑布，乘兴上岣嵝。
高鸟随云起，寒星向地流。
相思应北望，天晚石桥头。
+++齐己
++++示诸侄
莫问年将朽，加餐已不多。
形容浑瘦削，行止强牵拖。
死也何忧恼，生而有咏歌。
侯门终谢去，却扫旧松萝。
+++齐己
++++荆渚病中，因思匡庐，遂成三百字，寄梁先辈
生老病死者，早闻天竺书。
相随几汩没，不了堪欷歔。
自理自可适，他人谁与袪。
应当入寂灭，乃得长销除。
前月已骨立，今朝还貌舒。
披衣试步履，倚策聊踌躇。
江月青眸冷，秋风白发疏。
新题忆剡硾，旧约怀匡庐。
张野久绝迹，乐天曾卜居。
空龛掩薜荔，瀑布喷蟾蜍。
古桧鸣玄鹤，凉泉跃锦鱼。
狂吟树荫映，纵踏花蔫菸。
唇舌既已闲，心脾亦散摅。
松窗有偃息，石径无趑趄。
梦冷通仙阙，神融合太虚。
千峰杳霭际，万壑明清初。
长往期非晚，半生闲有馀。
依刘未是咏，访戴宁忘诸。
稽古堪求己，观时好笑渠。
埋头逐小利，没脚拖长裾。
道种将闲养，情田把药鉏。
幽香发兰蕙，秽莽摧丘墟。
敢谓囊盈物，那言庾满储。
微烟动晨爨，细雨滋园蔬。
藓乱珍禽羽，门稀长者车。
冥机坐兀兀，著履行徐徐。
每许亲朱履，多怜奉隼旟。
簪嫌红玳瑁，社念金芙蕖。
海内竞铁马，箧中藏纸驴。
常言谢时去，此意将何如。
+++齐己
++++竟陵遇昼公
高迹何来此，游方渐老身。
欲投莲岳夏，初过竟陵春。
锡影离云远，衣痕拂藓新。
无言即相别，此处不迷津。
+++齐己
++++闻贯休下世
吾师诗匠者，真个碧云流。
争得梁太子，重为文选楼。
锦江新冢树，婺女旧山秋。
欲去焚香礼，啼猿峡阻修。
+++齐己
++++金山寺
山带金名远，楼台压翠层。
鱼龙光照像，风浪影摇灯。
槛外扬州树，船通建业僧。
尘埃何所到，青石坐如冰。
+++齐己
++++早秋雨后晚望
暑气时将薄，虫声夜转稠。
江湖经一雨，日月换新秋。
有景堪援笔，何人未上楼。
欲承凉冷兴，西向碧嵩游。
+++齐己
++++过西塞山
空江平野流，风岛苇飕飕。
残日衔西塞，孤帆向北洲。
边鸿渡汉口，楚树出吴头。
终入高云里，身依片石休。
+++齐己
++++溪斋二首
岂敢言招隐，归休喜自安。
一溪云卧稳，四海路行难。
瑞兽藏头角，幽禽惜羽翰。
子猷何处在，老尽碧琅玕。
杉竹映溪关，修修共岁寒。
幽人眠日晏，花雨落春残。
道妙言何强，诗玄论甚难。
闲居有亲赋，搔首忆潘安。
+++齐己
++++新秋
始惊三伏尽，又遇立秋时。
露彩朝还冷，云峰晚更奇。
垄香禾半熟，原迥草微衰。
幸好清光里，安仁谩起悲。
+++齐己
++++寄上荆渚，因梦庐岳，乃图壁赋诗
梦绕嵯峨里，神疏骨亦寒。
觉来谁共说，壁上自图看。
古翠松藏寺，春红杏湿坛。
归心几时遂，日向渐衰残。
+++齐己
++++己卯岁值冻阻归有作
河冰连地冻，朔气压春寒。
开户思归远，出门移步难。
湖云黏雁重，庙树刮风干。
坐看孤灯焰，微微向晓残。
+++齐己
++++送卢说乱后投知己
兵寇残江墅，生涯尽荡除。
事堪煎桂玉，时莫倚诗书。
暮狖啼空半，春山列雨馀。
舟中有新作，回寄示慵疏。
+++齐己
++++读岘山碑
三载羊公政，千年岘首碑。
何人更堕泪，此道亦殊时。
兵火烧文缺，江云触藓滋。
那堪望黎庶，匝地是疮痍。
+++齐己
++++过鹿门作
鹿门埋孟子，岘首载羊公。
万古千秋里，青山明月中。
政从襄沔绝，诗过洞庭空。
尘路谁回眼，松声两处风。
+++齐己
++++题玉泉寺大师影堂
大化终华顶，灵踪示玉泉。
由来负高尚，合向好山川。
洞壑藏诸怪，杉松列瘦烟。
千秋空树影，犹似覆长禅。
+++齐己
++++秋日钱塘作
秋光明水国，游子倚长亭。
海浸全吴白，山澄百越青。
英雄贵黎庶，封土绝精灵。
句践魂如在，应悬战血腥。
+++齐己
++++送人赴举
分有争忘得，时来须出山。
白云终许在，清世莫空还。
驿树秋声健，行衣雨点斑。
明年从月里，满握度春关。
+++齐己
++++友人寒夜所寄
通宵亦孤坐，但念旧峰云。
白日还如此，清闲本共君。
二毛凋一半，百岁去三分。
早晚寻流水，同归麋鹿群。
+++齐己
++++酬洞庭陈秀才
何必要识面，见诗惊苦心。
此门从自古，难学至如今。
青草湖云阔，黄陵庙木深。
精搜当好景，得即动知音。
+++齐己
++++题鹤鸣泉八韵
嘹唳遗踪去，澄明物掩难。
喷开山面碧，飞落寺门寒。
汲引随瓶满，分流逐处安。
幽虫乘叶过，渴狖拥条看。
上有危峰叠，旁宜怪石盘。
冷吞双树影，甘润百毛端。
异早闻镌玉，灵终别建坛。
潇湘在何处，终日自波澜。
+++齐己
++++登金山寺
四面白波声，中流翠峤横。
望来堪目断，上彻始心平。
鸟向天涯去，云连水国生。
重来与谁约，题罢自吟行。
+++齐己
++++寄吴都沈员外彬
归休兴若何，朱绂尽还他。
自有园林阔，谁争山水多。
村烟晴莽苍，僧磬晚嵯峨。
野醉题招隐，相思可寄么。
+++齐己
++++寄明月山僧
山称明月好，月出遍山明。
要上诸峰去，无妨半夜行。
白猿真雪色，幽鸟古琴声。
吾子居来久，应忘我在城。
+++齐己
++++寄哭西川坛长广济大师
千万僧中宝，三朝帝宠身。
还源未化火，举国葬全真。
文集编金在，碑铭刻玉新。
有谁于异代，弹指礼遗尘。
+++齐己
++++酬西川楚峦上人卷
玉垒峨嵋秀，岷江锦水清。
搜不尽，吾子得何精。
可信由前习，堪闻正后生。
东西五千里，多谢寄无成。
+++齐己
++++览延栖上人卷
今体雕镂妙，古风研考精。
何人忘律韵，为子辨诗声。
贾岛苦兼此，孟郊清独行。
荆门见编集，愧我老无成。
+++齐己
++++寄洛下王彝训先辈二首
贾岛存正始，王维留格言。
千篇千古在，一咏一惊魂。
离别无他寄，相思共此门。
阳春堪永恨，郢路转尘昏。
北极新英主，高科旧少年。
风流传贵达，谈笑取荣迁。
洛水秋空底，嵩峰晓翠巅。
寻常谁并马，桥上戏成篇。
+++齐己
++++酬岳阳李主簿卷
把卷思高兴，潇湘阔浸门。
无云生翠浪，有月动清魂。
倚槛应穷底，凝情合到源。
为君吟所寄，难甚至忘筌。
+++齐己
++++寄怀江西僧达禅翁
长忆旧山日，与君同聚沙。
未能精贝叶，便学咏杨花。
苦甚伤心骨，清还切齿牙。
何妨继馀习，前世是诗家。
+++齐己
++++送吴守明先辈游蜀
凭君游蜀去，细为话幽奇。
丧乱嘉陵驿，尘埃贾岛诗。
未应过锦府，且合上峨嵋。
既逐高科后，东西任所之。
+++齐己
++++寄普明大师可准
莲岳三征者，论诗旧与君。
相留曾几岁，酬唱有新文。
翠窦容闲憩，岚峰许共分。
当年若同访，合得伴吟云。
+++齐己
++++还黄平素秀才卷
求己甚忘筌，得之经浑然。
僻能离诡差，清不尚妖妍。
冷澹闻姚监，精奇见浪仙。
如君好风格，自可继前贤。
+++齐己
++++与张先辈话别
为□□□者，各自话离心。
及第还全蜀，游方归二林。
巴江□□涨，楚野入吴深。
他日传消息，东西不易寻。
+++齐己
++++寄朱拾遗
一闻归阙下，几番熟金桃。
沧海期仍晚，清资路渐高。
研冰濡谏笔，赋雪拥朝袍。
岂念空林下，冥心坐石劳。
+++齐己
++++荆门送兴禅师
洒落南宗子，游方迹似云。
青山寻处处，赤叶路纷纷。
虎共松岩宿，猿和石溜闻。
何峰一回首，忆我在人群。
+++齐己
++++过西山施肩吾旧居
大志终难起，西峰卧翠堆。
床前倒秋壑，枕上过春雷。
鹤见丹成去，僧闻栗熟来。
荒斋松竹老，鸾鹤自裴回。
+++齐己
++++喜夏雨
四郊云影合，千里雨声来。
尽洗红埃去，并将清气回。
潺湲浮楚甸，萧散露荆台。
欲赋随车瑞，濡毫渴謏才。
+++齐己
++++酬元员外见寄八韵
旧隐梦牵仍，归心只似蒸。
远青怜岛峭，轻白爱云腾。
艳冶丛翻蝶，腥膻地聚蝇。
雨声连洒竹，诗兴继填膺。
访戴情弥切，依刘力不胜。
众人忘苦苦，独自愧兢兢。
处世无他望，流年有病僧。
时惭大雅客，遗韵许相承。
+++齐己
++++浣口泊舟晓望天柱峰
根盘潜岳半，顶逼日轮边。
冷碧无云点，危棱有瀑悬。
秀轻毛女下，名与鼎湖偏。
谁见扶持力，峨峨出后天。
+++齐己
++++寄楚萍上人
北面香炉秀，南边瀑布寒。
自来还独去，夏满又秋残。
日影松杉乱，云容洞壑宽。
何峰是邻侧，片石许相安。
+++齐己
++++竹里作六韵
我来深处坐，剩觉有吟思。
忽似潇湘岸，欲生风雨时。
冷烟濛古屋，干箨堕秋墀。
径熟因频入，身闲得遍欹。
踏多鞭节损，题乱粉痕隳。
犹见前山叠，微茫隔短篱。
+++齐己
++++寄江西幕中孙鲂员外
簪履为官兴，芙蓉结社缘。
应思陶令醉，时访远公禅。
茶影中残月，松声里落泉。
此门曾共说，知未遂终焉。
+++齐己
++++盆池
盆沼陷花边，孤明似玉泉。
涵虚心不浅，待月底长圆。
平稳承天泽，依微泛曙烟。
何须照菱镜，即此鉴媸妍。
+++齐己
++++喜乾昼上人远相访
彼此垂七十，相逢意若何。
圣明殊未至，离乱更应多。
澹泊门难到，从容日易过。
馀生消息外，只合听诗魔。

++下卷八百四十
  
+++齐己
++++过陈陶处士旧居
一室贮琴尊，诗皆大雅言。
夜过秋竹寺，醉打老僧门。
远烧来篱下，寒蔬簇石根。
闲庭除鹤迹，半是杖头痕。
+++齐己
++++寄敬亭清越
敬亭山色古，庙与寺松连。
住此修行过，春风四十年。
鼎尝天柱茗，诗硾剡溪笺。
冥目应思著，终南北阙前。
+++齐己
++++湘江渔父
湘潭春水满，岸远草青青。
有客钓烟月，无人论醉醒。
门前蛟蜃气，蓑上蕙兰馨。
曾受蒙庄子，逍遥一卷经。
+++齐己
++++书古寺僧房
绿树深深处，长明焰焰灯。
春时游寺客，花落闭门僧。
万法心中寂，孤泉石上澄。
劳生莫相问，喧默不相应。
+++齐己
++++湖西逸人
老隐洞庭西，渔樵共一溪。
琴前孤鹤影，石上远僧题。
橘柚园林熟，蒹葭径路迷。
君能许邻并，分药劚春畦。
+++齐己
++++潇湘二十韵
二水远难论，从离向坎奔。
冷穿千嶂脉，清过几州门。
阔去都凝白，傍来尽带浑。
经游闻舜禹，表里见乾坤。
浦静鱼闲钓，湾凉雁自屯。
月来分夜底，云度见秋痕。
暮气藏邻寺，寒涛聒近村。
离骚传永恨，鼓瑟奏遗魂。
雾拥鱼龙窟，槎欹岛屿根。
秋风帆上下，落日树沈昏。
柳少沙洲缺，苔多古岸存。
禽巢依橘柚，獭径入兰荪。
色自江南绝，名闻海内尊。
吴头雄莫遏，汉口壮堪吞。
寥泬晴方映，冯夷信忽翻。
渡遥峰翠叠，汀小荻花繁。
势接湖烟涨，声和瘴雨喷。
急摇吟客舫，狂溅野人樽。
疏凿谁穷本，澄鲜自有源。
对兹伤九曲，含浊出昆仑。
+++齐己
++++江行早发
舟子相呼起，长江未五更。
几看星月在，犹带梦魂行。
鸟乱村林迥，人喧水栅横。
苍茫平野外，渐认远峰名。
+++齐己
++++宜阳道中作
宜阳南面路，下岳又经过。
枫叶红遮店，芒花白满坡。
猿无山渐薄，雁众水还多。
日落犹前去，诸村牧竖歌。
+++齐己
++++落日
晚照背高台，残钟残角催。
能销几度落，已是半生来。
吹叶阴风发，漫空暝色回。
因思古人事，更变尽尘埃。
+++齐己
++++春兴
柳暖莺多语，花明草尽长。
风流在诗句，牵率绕池塘。
叫切禽名宇，飞忙蝶姓庄。
时来真可惜，自勉掇兰芳。
+++齐己
++++远山
天际云根破，寒山列翠回。
幽人当立久，白鸟背飞来。
瀑溅何州地，僧寻几峤苔。
终须拂巾履，独去谢尘埃。
+++齐己
++++和郑谷郎中幽栖之什
谁知闲退迹，门径入寒汀。
静倚云僧杖，孤看野烧星。
墨沾吟石黑，苔染钓船青。
相对唯溪寺，初宵闻念经。
+++齐己
++++勉道林谦光鸿蕴二侄
旧林诸侄在，还住本师房。
共扫焚修地，同闻水石香。
莫将闲世界，拟敌好时光。
须看南山下，无名冢满冈。
+++齐己
++++渚宫自勉二首
晨午殊丰足，伊何挠肺肠。
形容侵老病，山水忆韬藏。
必谢金台去，还携铁锡将。
东林露坛畔，旧对白莲房。
毕竟拟何求，随缘去住休。
天涯游胜境，海上宿仙洲。
梦好寻无迹，诗成旋不留。
从他笑轻事，独自忆庄周。
+++齐己
++++谢灉湖茶
灉湖唯上贡，何以惠寻常。
还是诗心苦，堪消蜡面香。
碾声通一室，烹色带残阳。
若有新春者，西来信勿忘。
+++齐己
++++寄归州马判官
郡带女媭名，民康境亦宁。
晏梳秋鬓白，闲坐暮山青。
赠客椒初熟，寻僧酒半醒。
应怀旧居处，歌管隔墙听。
+++齐己
++++倦客
闭眼即开门，人间事倦闻。
如何迎好客，不似看闲云。
少欲资三要，多言让十分。
疏慵本吾性，任笑早离群。
+++齐己
++++送灵𧦬上人游五台
此去清凉顶，期瞻大圣容。
便应过洛水，即未上嵩峰。
残照催行影，幽林惜驻踪。
想登金阁望，东北极兵锋。
+++齐己
++++静坐
坐卧与行住，入禅还出吟。
也应长日月，消得个身心。
默论相如少，黄梅付嘱深。
门前古松径，时起步清阴。
+++齐己
++++谢虚中上人寄示题天策阁诗
天策二首作，境幽搜亦玄。
阁横三楚上，题挂九霄边。
寺额因标胜，诗人合遇贤。
他时谁倚槛，吟此岂忘筌。
+++齐己
++++荆门寄怀章供奉兼呈幕中知己
紫衣居贵上，青衲老关中。
事佛门相似，朝天路不同。
神凝无恶梦，诗澹老真风。
闻道知音在，官高信莫通。
+++齐己
++++江令石
思量江令意，爱石甚悠悠。
贪向深宫去，死同亡国休。
两株荒草里，千古暮江头。
若似黄金贵，隋军也不留。
+++齐己
++++月下作
良夜如清昼，幽人在小庭。
满空垂列宿，那个是文星。
世界归谁是，心魂向自宁。
何当见尧舜，重为造生灵。
+++齐己
++++游道林寺四绝亭，观宋杜诗版
宋杜诗题在，风骚到此真。
独来终日看，一为拂秋尘。
古石生寒仞，春松脱老鳞。
高僧眼根静，应见客吟神。
+++齐己
++++勉诗僧
莫把毛生刺，低佪谒李膺。
须防知佛者，解笑爱名僧。
道性宜如水，诗情合似冰。
还同莲社客，联唱绕香灯。
+++齐己
++++谢人墨
珍重岁寒烟，携来路几千。
只应真典诰，消得苦磨研。
正色浮端砚，精光动蜀笺。
因君强濡染，舍此即忘筌。
+++齐己
++++送人游玉泉寺
西峰大雪开，万叠向空堆。
客贵犹寻去，僧高肯不来。
潭澄猿觑月，窦冷鹿眠苔。
公子将才子，联题兴未回。
+++齐己
++++寄郑谷郎中
诗心何以传，所证自同禅。
觅句如探虎，逢知似得仙。
神清太古在，字好雅风全。
曾沐星郎许，终惭是斐然。
+++齐己
++++春雨
欲布如膏势，先闻动地雷。
云龙相得起，风电一时来。
霢霂农桑野，冥濛杨柳台。
何人待晴暖，庭有牡丹开。
+++齐己
++++明月峰
明月峰头石，曾闻学月明。
别舒长夜彩，高照一村耕。
颇乱无私理，徒惊鄙俗情。
传云遭凿后，顽白在峥嵘。
+++齐己
++++谢人惠紫栗拄杖
仙掌峰前得，何当此见遗。
百年衰朽骨，六尺岁寒姿。
雪外兼松凭，泉边待月欹。
他时出山去，犹谢见相随。
+++齐己
++++送人游湘湖
君游南国去，旅梦若为宁。
一路随鸿雁，千峰绕洞庭。
林明枫尽落，野黑烧初经。
有兴寻僧否，湘西寺最灵。
+++齐己
++++小松
发地才过膝，蟠根已有灵。
严霜百草白，深院一林青。
后夜萧骚动，空阶蟋蟀听。
谁于千岁外，吟绕老龙形。
+++齐己
++++金江寓居
考槃应未永，聊此养闲疏。
野趣今何似，诗题旧不如。
春篁离箨尽，陂藕折花初。
终要秋云是，从风恣卷舒。
+++齐己
++++晚夏金江寓居答友生
日日冲残热，相寻入乱蒿。
闲中滋味远，诗里是非高。
碧耸新生竹，红垂半熟桃。
时难未可出，且欲淬豪曹。
+++齐己
++++寄李洞秀才
到处听时论，知君屈最深。
秋风几西笑，抱玉但伤心。
野水翻红藕，沧江老白禽。
相思未相识，闻在蜀中吟。
+++齐己
++++过商山
叠叠叠岚寒，红尘翠里盘。
前程有名利，此路莫艰难。
云水侵天老，轮蹄到月残。
何能寻四皓，过尽见长安。
+++齐己
++++蝉八韵
咽咽复啾啾，多来自早秋。
园林凉正好，风雨思相收。
在处声无别，何人泪欲流。
冷怜天露滴，伤共野禽游。
静息深依竹，惊移瞥过楼。
分明晴渡口，凄切暮关头。
时节推应定，飞鸣即未休。
年年闻尔苦，远忆所居幽。
+++齐己
++++鹭鸶二首
日日沧江去，时时得意归。
自能终洁白，何处误翻飞。
晚立银塘阔，秋栖玉露微。
残阳苇花畔，双下钓鱼矶。
雪里曾迷我，笼中旧养君。
忽从红蓼岸，飞出白鸥群。
影照翘滩浪，翎濡宿岛云。
鸳鸿解相忆，天上列纷纷。
+++齐己
++++送僧归南岳
浊世住终难，孤峰念永安。
逆风眉磔磔，冲雪锡珊珊。
石室关霞嫩，松枝拂藓干。
岩猿应认得，连臂下句栏。
+++齐己
++++夏日林下作
烦暑莫相煎，森森在眼前。
暂来还尽日，独坐只闻蝉。
草媚终难死，花飞卒未蔫。
秋风舍此去，满箧贮新篇。
+++齐己
++++村居寄怀
风雨如尧代，何心欲退藏。
诸侯行教化，下国自耕桑。
道挫时机尽，禅留话路长。
前溪久不过，忽觉早禾香。
+++齐己
++++酬王秀才
相于分倍亲，静论到吟真。
王泽曾无外，风骚甚少人。
鸿随秋过尽，雪向腊飞频。
何处多幽胜，期君作近邻。
+++齐己
++++赠无本上人
往年吟月社，因乱散扬州。
未免无端事，何妨出世流。
洞庭禅过腊，衡岳坐经秋。
终说将衣钵，天台老去休。
+++齐己
++++寄华山司空图
天下艰难际，全家入华山。
几劳丹诏问，空见使臣还。
瀑布寒吹梦，莲峰翠湿关。
兵戈阻相访，身老瘴云间。
+++齐己
++++题真州精舍
波心精舍好，那岸是繁华。
碍目无高树，当门即远沙。
晨斋来海客，夜磬到渔家。
石鼎秋涛静，禅回有岳茶。
+++齐己
++++怀道林寺因寄仁用二上人
名山知不远，长忆寺门松。
昨晚登楼见，前年过夏峰。
雨馀云脚树，风外日西钟。
莫更来东岸，红尘没马踪。
+++齐己
++++寻阳道中作
秋声连岳树，草色遍汀洲。
多事时为客，无人处上楼。
云疏片雨歇，野阔九江流。
欲向南朝去，诗僧有惠休。
+++齐己
++++东林雨后望香炉峰
翠湿僧窗里，寒堆鸟道边。
静思寻去路，急绕落来泉。
暮雨开青壁，朝阳照紫烟。
二林多长老，谁忆上头禅。
+++齐己
++++寄双泉大师师兄
清泉流眼底，白道倚岩棱。
后夜禅初入，前溪树折冰。
南凉来的的，北魏去腾腾。
敢把吾师意，密传门外僧。
+++齐己
++++送人润州寻兄弟
君话南徐去，迢迢过建康。
弟兄新得信，鸿雁久离行。
木落空林浪，秋残渐雪霜。
闲游登北固，东望海苍苍。
+++齐己
++++贻张生
日日见入寺，未曾含酒容。
闲听老僧语，坐到夕阳钟。
竹里行多影，花边偶过踪。
犹言谢生计，随我去孤峰。
+++齐己
++++送人游雍京
君来乞诗别，聊与怆前程。
九野未无事，少年何远行。
商云盘翠险，秦甸下烟平。
应见周南化，如今在雍京。
+++齐己
++++春草
处处碧萋萋，平原带日西。
堪随游子路，远入鹧鸪啼。
金谷园应没，夫差国已迷。
欲寻兰蕙径，荒秽满汀畦。
+++齐己
++++怀华顶道人
华顶星边出，真宜上士家。
无人触床榻，满屋贮烟霞。
坐卧临天井，晴明见海涯。
禅馀石桥去，屐齿印松花。
+++齐己
++++寄自牧上人
五老回无计，三峰去不成。
何言谢云鸟，此地识公卿。
梦愧将僧说，心嫌触类生。
南朝古山寺，曾忆共寻行。
+++齐己
++++静坐
日日只腾腾，心机何以兴。
诗魔苦不利，禅寂颇相应。
砚满尘埃点，衣多坐卧棱。
如斯自消息，合是个闲僧。
+++齐己
++++送人游衡岳
荆楚腊将残，江湖苍莽间。
孤舟载高兴，千里向名山。
雪浪来无定，风帆去是闲。
石桥僧问我，应寄岳茶还。
+++齐己
++++答知己自阙下寄书
故人劳札翰，千里寄荆台。
恋文明在，来寻江汉来。
群机喧白昼，陆海涨黄埃。
得路应相笑，无成守死灰。
+++齐己
++++新笋
乱迸苔钱破，参差出小栏。
层层离锦箨，节节露琅玕。
直上心终劲，四垂烟渐宽。
欲知含古律，试剪凤箫看。
+++齐己
++++寄唐洙处士
行僧去湘水，归雁度荆门。
彼此亡家国，东西役梦魂。
多慵如长傲，久住不生根。
曾问兴亡事，丁宁寄勿言。
+++齐己
++++谢人惠竹蝇拂
妙刮筠篁制，纤柔玉柄同。
拂蝇声满室，指月影摇空。
敢舍经行外，常将宴坐中。
挥谈一无取，千万愧生公。
+++齐己
++++新燕
燕燕知何事，年年应候来。
却缘华屋在，长得好时催。
花外衔泥去，空中接食回。
不同黄雀意，迷逐网罗媒。
+++齐己
++++谢王先辈寄毡
深谢高科客，名毡寄惠重。
静思生朔漠，和雪长蒙茸。
折坐资禅悦，铺眠减病容。
他年从破碎，担去卧孤峰。
+++齐己
++++寄还阙下高辇先辈卷
去岁逢京使，因还所寄诗。
难留天上作，曾换月中枝。
趣极僧迷旨，功深鬼不知。
仍闻得名后，特地更忘疲。
+++齐己
++++和孙支使惠示院中庭竹之什
忆就江僧乞，和烟得一茎。
剪黄憎旧本，科绿惜新生。
护噪蝉身稳，资吟客眼明。
星郎有佳咏，雅合此君声。
+++齐己
++++苦热中江上，怀炉峰旧居
旧寄炉峰下，杉松绕石房。
年年五六月，江上忆清凉。
久别应荒废，终归隔渺茫。
何当便摇落，披衲玩秋光。
+++齐己
++++送僧游龙门香山寺
君到香山寺，探幽莫损神。
且寻风雅主，细看乐天真。
+++齐己
++++江上值春雨
江皋正月雨，平陆亦波澜。
半是峨嵋雪，重为泽国寒。
农田淹浸尽，客棹往来难。
愁杀骚人路，沧浪正渺漫。
+++齐己
++++七十作
七十去百岁，都来三十春。
纵饶生得到，终免死无因。
密理方通理，栖真始见真。
沃洲匡阜客，几劫不迷人。
+++齐己
++++谢虚中寄新诗
旧友一千里，新诗五十篇。
此文经大匠，不见已多年。
趣极同无迹，精深合自然。
相思把行坐，南望隔尘烟。
+++齐己
++++送彬座主赴龙安请讲
两论久研精，龙安受请行。
春城雨雪霁，古寺殿堂明。
白发老僧听，金毛师子声。
同流有谁共，别著国风清。
+++齐己
++++夏日荆渚书怀
嵩岳去值乱，匡庐回阻兵。
中途息瓶锡，十载依公卿。
不那猿鸟性，但怀林泉声。
何时遂情兴，吟绕杉松行。
+++齐己
++++春日西湖作
一水绕孤岛，闲门掩春草。
曾无长者辙，枉此问衰老。
+++齐己
++++谢中上人寄茶
春山谷雨前，并手摘芳烟。
绿嫩难盈笼，清和易晚天。
且招邻院客，试煮落花泉。
地远劳相寄，无来又隔年。
+++齐己
++++送节大德归阙
西京曾入内，东洛又朝天。
圣上方虚席，僧中正乏贤。
晨光金殿里，紫气玉帘前。
祝唐尧化，新恩异往年。
+++齐己
++++览清尚卷
李洞僻相似，得诗先示师。
鬼神迷去处，风日背吟时。
格已搜清竭，名还着紫卑。
从容味高作，翻为古人疑。
+++齐己
++++荆门送昼公归彭泽旧居
彭泽旧居在，匡庐翠叠前。
因思从楚寺，便附入吴船。
岸绕春残树，江浮晓霁天。
应过虎溪社，伫立想诸贤。

++下卷八百四十一
  
+++齐己
++++登祝融峰
猿鸟共不到，我来身欲浮。
四边空碧落，绝顶正清秋。
宇宙知何极，华夷见细流。
坛西独立久，白日转神州。
+++齐己
++++寄贯休
子美曾吟处，吾师复去吟。
是何多胜地，销得二公心。
锦水流春阔，峨嵋叠雪深。
时逢蜀僧说，或道近游黔。
+++齐己
++++送唐禀正字归萍川
霜须芸阁吏，久掩白云扉。
来谒元戎后，还骑病马归。
烟村蔬饮淡，江驿雪泥肥。
到中林日，春风长涧薇。
+++齐己
++++寄怀江西栖公
龙沙为别日，庐阜得书年。
不见来香社，相思绕白莲。
江僧归海寺，楚路接吴烟。
老病何堪说，扶羸寄此篇。
+++齐己
++++山中喜得友生书
柴门关树石，未省梦尘埃。
落日啼猿里，同人有信来。
自成为拙隐，难以谢多才。
见说相思处，前峰对古台。
+++齐己
++++谢人惠扇子及茶
枪旗封蜀茗，圆洁制鲛绡。
好客分烹煮，青蝇避动摇。
陆生夸妙法，班女恨凉飙。
多谢崔居士，相思寄寂寥。
+++齐己
++++寄监利司空学士
诗家为政别，清苦日闻新。
乱后无荒地，归来尽远人。
宽容民赋税，憔悴吏精神。
何必河阳县，空传桃李春。
+++齐己
++++答陈秀才
万事皆可了，有诗门最深。
难得志，吾子苦留心。
野叠凉云朵，苔重怪木阴。
他年立名字，笑我老双林。
+++齐己
++++游橘洲
春日上芳洲，经春兰杜幽。
此时寻橘岸，昨日在城楼。
鹭立青枫杪，沙沈白浪头。
渔家好生计，檐底系扁舟。
+++齐己
++++寄武陵道友
阮肇迷仙处，禅门接紫霞。
不知寻鹤路，几里入桃花。
晚树阴摇藓，春潭影弄砂。
何当见招我，乞与片生涯。
+++齐己
++++谢人惠药
五金元造化，九炼更精新。
敢谓长生客，将遗必死人。
久餐应换骨，一服已通神。
终逐淮王去，永抛浮世尘。
+++齐己
++++还族弟卷
岂要私相许，君诗自入神。
风骚何句出，瀑布一联新。
□若长如此，名须远逐身。
闲斋舒复卷，留滞忽经旬。
+++齐己
++++送周秀游峡
又向夔城去，知难动旅魂。
自非亡国客，何虑断肠猿。
滟滪分高仞，瞿塘露浅痕。
明年期此约，平稳到荆门。
+++齐己
++++荆门夏日寄洞山节公
湖光摇翠木，灵洞叠云深。
五月经行处，千秋桧柏阴。
山形临北渚，僧格继东林。
莫惜相招信，余心是此心。
+++齐己
++++再经蒋山与诸长老夜话
远迹都如雁，南行又北回。
老僧犹记得，往岁已曾来。
话遍名山境，烧残黑栎灰。
无因伴师往，归思在天台。
+++齐己
++++寄当阳张明府
玉泉神运寺，寒磬彻琴堂。
有境灵如此，为官兴亦长。
吏愁清白甚，民乐赋输忘。
闻说巴山县，今来尚忆张。
+++齐己
++++游三觉山
白石路重重，萦纡势忽穷。
孤峰擎像阁，万木蔽星空。
世论随时变，禅怀历劫同。
良宵正冥目，海日上窗红。
+++齐己
++++庭际晚菊上主人
九月将欲尽，幽丛始绽芳。
都缘含正气，不是背重阳。
采去蜂声远，寻来蝶路长。
王孙归未晚，犹得泛金觞。
+++齐己
++++送赵长史归闽川
荆门与闽越，关戍隔三千。
风雪扬帆去，台隍指海边。
客情消旅火，王化似尧年。
莫失春回约，江城谷雨前。
+++齐己
++++拟嵇康绝交寄湘中贯微
何处同嵇懒，吾徒道异诸。
本无文字学，何有往来书。
岳寺逍遥梦，侯门勉强居。
相知在玄契，莫讶八行疏。
+++齐己
++++寄许州清古
北来儒士说，许下有吟僧。
白日身长倚，清秋塔上层。
言虽依景得，理要入无征。
敢望多相示，孱微老不胜。
+++齐己
++++谢丁秀才见示赋卷
五首新裁翦，搜罗尽指归。
谁曾师古律，君自负天机。
圣后求贤久，明公得隽稀。
乘秋好携去，直望九霄飞。
+++齐己
++++惊秋
褰帘听秋信，晚傍竹声归。
多故堪伤骨，孤峰好拂衣。
梧桐凋绿尽，菡萏堕红稀。
却恐吾形影，嫌心与口违。
+++齐己
++++夏日雨中寄幕中知己
北风吹夏雨，和竹亚南轩。
豆枕欹凉冷，莲峰入梦魂。
窗多斜迸湿，庭遍瀑流痕。
清兴知无限，晴来示一言。
+++齐己
++++夜次湘阴
风涛出洞庭，帆影入澄清。
何处惊鸿起，孤舟趁月行。
时难多战地，野阔绝春耕。
骨肉知存否，林园近郡城。
+++齐己
++++寄唐禀正字
疏野还如旧，何曾称在城。
水边无伴立，天际有山横。
落日云霞赤，高窗笔砚明。
鲍昭多所得，时忆寄汤生。
+++齐己
++++宿舒湖希上人房
入寺先来此，经窗半在湖。
秋风新菡萏，暮雨老菰蒲。
任听浮生速，能消默坐无。
语来灯焰短，嘒唳发高梧。
+++齐己
++++戊辰岁江南感怀
忽忽动中私，人间何所之。
老过离乱世，生在太平时。
桃李春无主，杉松寺有期。
曾吟子山赋，何啻旧凌迟。
+++齐己
++++送林上人归永嘉旧居
东越常悬思，山门在永嘉。
秋光浮楚水，帆影背长沙。
城黑天台雨，村明海峤霞。
时寻谢公迹，春草有瑶花。
+++齐己
++++答友生山居寄示
嘉遁有新吟，因僧寄竹林。
静思来鸟外，闲味绕松阴。
兵寇凭凌甚，溪山几许深。
休为反招隐，携取一相寻。
+++齐己
++++新秋霁后晚眺怀先公
雨霁湘楚晚，水凉天亦澄。
山中应解夏，渡口有行僧。
鸟列沧洲队，云排碧落层。
孤峰磬声绝，一点石龛灯。
+++齐己
++++池上感兴
所向似无端，风前吟凭栏。
旁人应闷见，片水自闲看。
碧底红鳞鬣，澄边白羽翰。
南山众木叶，飘著竹声干。
+++齐己
++++和昙域上人寄赠之什
百病煎衰朽，栖迟战国中。
思量青壁寺，行坐赤松风。
道寄虚无合，书传往复空。
可怜禅月子，香火国门东。
+++齐己
++++吊双泉大师真塔
塔耸层峰后，碑镌巨石新。
不知将一句，分付与何人。
静坐云生衲，空山月照真。
后徒游礼者，犹认指迷津。
+++齐己
++++暮冬送璘上人归华容
故园虽不远，那免怆行思。
莽苍平湖路，霏微过雪时。
全无山阻隔，或有客相随。
得见交亲后，春风动柳丝。
+++齐己
++++秋夜听业上人弹琴
万物都寂寂，堪闻弹正声。
心尽如此，天下自和平。
湘水泻秋碧，古风吹太清。
往年庐岳奏，今夕更分明。
+++齐己
++++谢人惠丹药
别后闻餐饵，相逢讶道情。
肌肤红色透，髭发黑光生。
仙洞谁传与，松房自炼成。
常蒙远分惠，亦觉骨毛轻。
+++齐己
++++荆门病中寄怀贯微上人
我衰君亦老，相忆更何言。
除泥安禅力，难医必死根。
梅寒争雪彩，日冷让冰痕。
早晚东归去，同寻入石门。
+++齐己
++++答孔秀才
早向文章里，能降少壮心。
不愁人不爱，闲处自闲吟。
水国云雷阔，僧园竹树深。
无嫌我衰飒，时此一相寻。
+++齐己
++++秋江
两岸山青映，中流一棹声。
远无风浪动，正向夕阳横。
岛屿蝉分宿，沙洲客独行。
浩然心自合，何必濯吾缨。
+++齐己
++++船窗
孤舸凭幽窗，清波逼面凉。
举头还有碍，低眼即无妨。
瞥过沙禽翠，斜分夕照光。
何时到山寺，上阁看江乡。
+++齐己
++++永夜
永日还欹枕，良宵亦曲肱。
神闲无万虑，壁冷有残灯。
香影浮龛象，瓶声著井冰。
寻思到何处，海上断崖僧。
+++齐己
++++中春怆怀寄二三知己
眼暗心还白，逢春强凭栏。
因闻积雨夜，却忆旧山寒。
竹撼烟丛滑，花烧露朵干。
故人相会处，应话此衰残。
+++齐己
++++自遣
了然知是梦，既觉更何求。
死入孤峰去，灰飞一烬休。
云无空碧在，天静月华流。
免有诸徒弟，时来吊石头。
+++齐己
++++送陈霸归闽
凉风动行兴，含笑话临途。
已得身名了，全忘客道孤。
乡程过百越，帆影绕重湖。
家在飞鸿外，音书可寄无。
+++齐己
++++寄孙辟呈郑谷郎中
衡岳去都忘，清吟恋省郎。
淹留才半月，酬唱颇盈箱。
雪长松柽格，茶添语话香。
因论乐安子，年少老篇章。
+++齐己
++++荆门送人自峨嵋游南岳
峨嵋来已远，衡岳去犹赊。
南浦悬帆影，西风乱荻花。
天涯遥梦泽，山众近长沙。
有兴多新作，携将大府夸。
+++齐己
++++谢主人石笋
西园罢宴游，东阁念林丘。
特减花边峭，来添竹里幽。
忆过阳朔见，曾记大湖求。
从此频吟绕，归山意亦休。
+++齐己
++++经安公寺
大圣威灵地，安公宴坐踪。
未知长寂默，不见久从容。
塔影高群木，江声压暮钟。
此游幽胜后，来梦亦应重。
+++齐己
++++秋夕寄诸侄
每到秋残夜，灯前忆故乡。
园林红橘柚，窗户碧潇湘。
离别身垂老，艰难路去长。
弟兄应健在，兵火里耕桑。
+++齐己
++++谢炭
正拥寒灰次，何当惠寂寥。
且留连夜向，未敢满炉烧。
必恐吞难尽，唯愁拨易消。
豪家捏为兽，红迸锦茵焦。
+++齐己
++++夏满日偶作寄孙支使（其年闰五月）
一百二十日，煎熬几不胜。
忆归沧海寺，冷倚翠崖棱。
旧扇犹操执，新秋更郁蒸。
何当见凉月，拥衲访诗朋。
+++齐己
++++寄清溪道友
山门摇落空，霜霰满杉松。
明月行禅处，青苔绕石重。
泉声喧万壑，钟韵遍千峰。
终去焚香老，同师大士踪。
+++齐己
++++谢重缘旧山水障子
敢望重缘饰，微茫洞壑春。
坐看终未是，归卧始应真。
已觉心中朽，犹怜四面新。
不因公子鉴，零落几成尘。
+++齐己
++++寺居
邻井双梧上，一蝉鸣隔墙。
依稀旧林日，撩乱绕山堂。
难嘿吟风口，终清饮露肠。
老僧加护物，应任噪残阳。
+++齐己
++++剃发
金刀闪冷光，一剃一清凉。
未免随朝夕，依前长雪霜。
夏林欹石腻，春涧水泉香。
向老凋疏尽，寒天不出房。
+++齐己
++++谢高辇先辈寄新唱和集
敢谓神仙手，多怀老比丘。
编联来鹿野，酬唱在龙楼。
洛浦精灵慑，邙山鬼魅愁。
二南风雅道，从此化东周。
+++齐己
++++送徐秀才游吴国
西江东注急，孤棹若流星。
风浪相随白，云中独过青。
他时谁共说，此路我曾经。
好向吴朝看，衣冠尽汉庭。
+++齐己
++++忆在匡庐日
忆在匡庐日，秋风八月时。
松声虎溪寺，塔影雁门师。
步碧葳蕤径，吟香菡萏池。
何当旧泉石，归去洗心脾。
+++齐己
++++寄三觉山从益上人
山下人来说，多时不下山。
是应终未是，闲得且须闲。
海面云归窦，猿边月上关。
寻思乱峰顶，空送衲僧还。
+++齐己
++++残秋感怆
日日加衰病，心心趣寂寥。
残阳起闲望，万木耸寒条。
楚寺新为客，吴江旧看潮。
此怀何以寄，风雨暮萧萧。
+++齐己
++++寄南徐刘员外二首
竟陵兵革际，归复旧园林。
早岁为官苦，常闻说此心。
海边山夜上，城外寺秋寻。
应讶嵩峰约，蹉跎直到今。
昼公评众制，姚监选诸文。
风雅谁收我，编联独有君。
馀生终此道，万事尽浮云。
争得重携手，探幽楚水濆。
+++齐己
++++贻王秀才
功到难搜处，知难始是诗。
自能探虎子，何虑屈男儿。
此道真清气，前贤早白髭。
须教至公手，不惜付舟枝。
+++齐己
++++赠孙生
见君诗自别，君是继诗人。
道出千途外，功争一字新。
寂寥中影迹，霜雪里精神。
待折东堂桂，归来更苦辛。
+++齐己
++++酬元员外
清洛碧嵩根，寒流白照门。
园林经难别，桃李几株存。
衰老江南日，凄凉海上村。
闲来晒朱绂，泪滴旧朝恩。
+++齐己
++++与杨秀才话别
庾信哀何极，仲宣悲苦多。
因思学文赋，不胜弄干戈。
自古有如此，于今终若何。
到头重策蹇，归去旧烟萝。
+++齐己
++++寄何崇丘员外
门底桃源水，涵空复映山。
高吟烟雨霁，残日郡楼间。
变俗真无事，分题是不闲。
寻思章岸见，全未有年颜。
+++齐己
++++赠刘五经
往年长白山，发愤忍饥寒。
扫叶雪霜湿，读书唇齿干。
群经通讲解，八十尚轻安。
今日江南寺，相逢话世难。
+++齐己
++++送游山道者
我亦游山者，常经旧所经。
雪消天外碧，春晓海中青。
可见乱离世，况临衰病形。
怜君此行兴，独入白云屏。
+++齐己
++++舟中江上望玉梁山怀李尊师
残照玉梁巅，峨峨远棹前。
来传胜异，人去学神仙。
白鹿老碧壑，黄猿啼紫烟。
谁心共无事，局上度流年。
+++齐己
++++角
闻说征人说，呜呜何处边。
孤城沙塞地，残月雪霜天。
会转胡风急，吹长碛雁连。
应伤汉车骑，名未勒燕然。
+++齐己
++++言诗
毕竟将何状，根元在正思。
达人皆一贯，迷者自多岐。
触类风骚远，怀贤肺腑衰。
河桥送别者，二子好相知。
+++齐己
++++酬王秀才
离乱几时休，儒生厄远游。
亡家非汉代，何处觅荆州。
旅梦寒灯屋，乡怀昼雨楼。
相逢话相杀，谁复念风流。
+++齐己
++++春居寄友生
莎径荒芜甚，君应共此情。
江村雷雨发，竹屋梦魂惊。
社过多来燕，花繁渐老莺。
相思意何切，新作未曾评。
+++齐己
++++寄答武陵幕中何支使二首
十万雄军幕，三千上客才。
何当谈笑外，远慰寂寥来。
骚雅锵金掷，风流醉玉颓。
争知江雪寺，老病向寒灰。
南州无百战，北地有长征。
闲杀何从事，伤哉苏子卿。
江楼联雪句，野寺看春耕。
门外沧浪水，风波杂雨声。
+++齐己
++++浙江晚渡
去年曾到此，久立滞前程。
岐路时难处，风涛晚未平。
汀蝉含老韵，岸荻簇枯声。
莫泥关河险，多游自远行。
+++齐己
++++送人下第东归，再谒旧主人
一战偶不捷，东归计未空。
还携故书剑，去谒旧英雄。
楚雪连吴树，西江正北风。
男儿艺若是，会合值明公。
+++齐己
++++寄谢高先辈见寄二首
穿凿堪伤骨，风骚久痛心。
永言无绝唱，忽此惠希音。
杨柳江湖晚，芙蓉岛屿深。
何因会仙手，临水一披襟。
诗在混茫前，难搜到极玄。
有时还积思，度岁未终篇。
片月双松际，高楼阔水边。
前贤多此得，风味若为传。

++下卷八百四十二
  
+++齐己
++++寄仰山光味长者
大仰禅栖处，杉松到顶阴。
下来虽有路，归去每无心。
鸟道峰形直，龙湫石影深。
径行谁得见，半夜老猿吟。
+++齐己
++++贻庐岳陈沆秀才
为儒老双鬓，勤苦竟何如。
四海方磨剑，空山自读书。
石围泉眼碧，秋落洞门虚。
莫虑搜贤僻，征君旧此居。
+++齐己
++++边上
汉地从休马，胡家自牧羊。
都来销帝道，浑不用兵防。
草上孤城白，沙翻大漠黄。
秋风起边雁，一一向潇湘。
+++齐己
++++蟋蟀
声异蟪蛄声，听须是正听。
无风来竹院，有月在莎庭。
虽不妨调瑟，多堪伴诵经。
谁人向秋夕，为尔欲忘形。
+++齐己
++++寄西山郑谷神
西望郑先生，焚修在杳冥。
几番松骨朽，未换鬓根青。
石阙凉调瑟，秋坛夜拜星。
俗人应抚掌，闲处诵黄庭。
+++齐己
++++读参同契
堪笑修仙侣，烧金觅大还。
不知消息火，只在寂寥关。
鬓白炉中术，魂飞海上山。
悲哉五千字，无用在人间。
+++齐己
++++闻落叶
楚树雪晴后，萧萧落晚风。
因思故国夜，临水几株空。
煮茗烧干脆，行苔踏烂红。
来年未离此，还见碧丛丛。
+++齐己
++++谢王先辈昆弟游湘中回各见示新诗
潇湘多胜异，宗社久裴回。
兄弟同游去，幽奇尽采来。
只应求妙唱，何以示寒灰。
上国携归后，唯呈不世才。
+++齐己
++++寄酬高辇推官
道自闲机长，诗从静境生。
不知春艳尽，但觉雅风清。
竹腻题幽碧，蕉干裂脆声。
何当九霄客，重叠记无名。
+++齐己
++++逢诗僧
禅玄无可并，诗妙有何评。
五七字中苦，百千年后清。
难求方至理，不朽始为名。
珍重重相见，忘机话此情。
+++齐己
++++话道
大道多大笑，寂寥何以论。
霜枫翻落叶，水鸟啄闲门。
服药还伤性，求珠亦损魂。
无端凿混沌，一死不还源。
+++齐己
++++谢欧阳侍郎寄示新集
宫锦三十段，金梭新织来。
殷勤谢君子，迢递寄寒灰。
鸑鷟对鼓舞，神仙双裴回。
谁当巧裁制，披去升瑶台。
+++齐己
++++西墅新居
渐渐见苔青，疏疏遍地生。
闲穿藤屐起，乱踏石阶行。
野鸟啼幽树，名僧笑此情。
残阳竹阴里，老圃打门声。
+++齐己
++++酬孙鲂
幽人还爱云，才子已从军。
可信鸳鸿侣，更思麋鹿群。
新题虽有寄，旧论竟难闻。
己今如此，编联悉欲焚。
+++齐己
++++扫地
日日扫复洒，不容纤物侵。
敢望来客口，道似主人心。
蚁过光中少，苔依润处深。
门前亦如此，一径入疏林。
+++齐己
++++书匡山隐者壁
红霞青壁底，石室薜萝垂。
应有迷仙者，曾逢采药时。
桃花饶两颊，松叶浅长髭。
直是来城市，何人识得伊。
+++齐己
++++送乾康禅师入山过夏
由来喧滑境，难驻寂寥踪。
逼夏摇孤锡，离城入乱峰。
云门应近寺，石路或穿松。
在栖禅外，题诗寄北宗。
+++齐己
++++野鸭
野鸭殊家鸭，离群忽远飞。
长生缘甚瘦，近死为伤肥。
江海游空阔，池塘啄细微。
红兰白蘋渚，春暖刷毛衣。
+++齐己
++++伤秋
旦暮馀生在，肌肤十分无。
眠寒半榻朽，立月一株枯。
梦已随双树，诗犹却万夫。
名山未归得，可惜死江湖。
+++齐己
++++怀东湖寺
铁柱东湖岸，寺高人亦闲。
往年曾每日，来此看西山。
竹径青苔合，茶轩白鸟还。
而今在天末，欲去已衰颜。
+++齐己
++++寄岘山愿公三首
形影更谁亲，应怀漆道人。
片言酬凿齿，半偈伏姚秦。
榛莽池经烧，蒿莱寺过春。
心期重西去，一共吊遗尘。
相思恨相远，至理那时何。
道笑忘言甚，诗嫌背俗多。
青苔闲阁闭，白日断人过。
独上西楼望，荆门千万坡。
彼此无消息，所思江汉遥。
转闻多患难，甚说远相招。
老至何悲叹，生知便寂寥。
终期踏松影，携手虎溪桥。
+++齐己
++++清夜作
不惜白日短，乍容清夜长。
坐闻风露滴，吟觉骨毛凉。
兴寝无诸病，空闲有一床。
天明振衣起，苔砌落花香。
+++齐己
++++赠白处士
莘野居何定，浮生知是谁。
衣衫同野叟，指趣似禅师。
白发应无也，丹砂久服之。
仍闻创行计，春暖向峨嵋。
+++齐己
++++崔秀才宿话
事转闻多事，心休话苦心。
相留明月寺，共忆白云岑。
藓壁残虫韵，霜轩倒竹阴。
开门又言别，谁竟慰尘襟。
+++齐己
++++怀天台华顶僧
华顶危临海，丹霞里石桥。
曾从国清寺，上看月明潮。
好鸟亲香火，狂泉喷泬寥。
欲归师智者，头白路迢迢。
+++齐己
++++送人赴官
年少作初官，还如行路难。
兵荒经邑里，风俗久凋残。
照砚花光淡，漂书柳絮干。
聊应充侍膳，薄俸继朝餐。
+++齐己
++++水鹤
鸳鸯与鸂鶒，相狎岂惭君。
比雪还胜雪，同群亦出群。
静巢孤岛月，寒梦九皋云。
归路分明过，飞鸣即可闻。
+++齐己
++++湘中感怀
渔翁那会我，傲兀苇边行。
乱世难逸迹，乘流拟濯缨。
江花红细碎，沙鸟白分明。
向夕题诗处，春风斑竹声。
+++齐己
++++九日逢虚中虚受
楚后萍台下，相逢九日时。
干戈人事地，荒废菊花篱。
我已多衰病，君犹尽黑髭。
皇天安罪得，解语便吟诗。
+++齐己
++++赠李明府
名家宰名邑，将谓屈锋铓。
直是难苏俗，能消不下堂。
冰痕生砚水，柳影透琴床。
何必称潇洒，独为诗酒狂。
+++齐己
++++暮春久雨作
积雨向春阴，冥冥独院深。
已无花落地，空有竹藏禽。
檐溜声何暴，邻僧影亦沈。
谁知力耕者，桑麦最关心。
+++齐己
++++渚宫莫问诗一十五首
莫问疏人事，王侯已任伊。
不妨随野性，还似在山时。
静入无声乐，狂抛正律诗。
自为仍自爱，清净里寻思。
莫问伊嵇懒，流年已付他。
话通时事少，诗着野题多。
梦外春桃李，心中旧薜萝。
浮生此不悟，剃发竟如何。
莫问休行脚，南方已遍寻。
了应须自了，心不是他心。
赤水珠何觅，寒山偈莫吟。
谁同论此理，杜口少知音。
莫问孱愚格，天应只与闲。
合居长树下，那称众人间。
迹绝为真隐，机忘是大还。
终当学支遁，买取个青山。
莫问无求意，浮云喻可知。
满盈如不戒，倚伏更何疑。
乐矣贤颜子，穷乎圣仲尼。
已过知命岁，休把运行推。
莫问闲行趣，春风野水涯。
千门无谢女，两岸有杨花。
好鹤曾为客，真龙或作蛇。
踌蹰自回首，日脚背楼斜。
莫问真消息，中心只自知。
清风含笑咏，明月混希夷。
坏衲凉天拥，玄文静夜披。
善哉温伯子，言望至公知。
莫问休持钵，从贫乞已疏。
侯门叨月俸，斋食剩年储。
簪履三千外，形骸六十馀。
旧峰呵练若，松径接匡庐。
莫问依刘迹，金台又度秋。
威仪非上客，谭笑愧诸侯。
礼许无拘检，诗推异辈流。
东林未归得，摇落楚江头。
莫问无机性，甘名百钝人。
一床铺冷落，长日卧精神。
分已疏知旧，诗还得意新。
多才碧云客，时或此相亲。
莫问关门意，从来寡往还。
道应归淡泊，身合在空闲。
四面苔围绿，孤窗雨洒斑。
梦寻何处去，秋色水边山。
莫问□□□，□□逐性情。
间高此道，禅外剩他名。
夏□松边坐，秋光水畔行。
更无时忌讳，容易得题成。
莫问多山兴，晴楼独凭时。
六年沧海寺，一别白莲池。
句早逢名匠，禅曾见祖师。
冥搜与真性，清外认扬眉。
莫问衰残质，流光速可悲。
寸心修未了，长命欲何为。
坐卧身多倦，经行骨渐疲。
分明说此苦，珍重竺乾师。
莫问野腾腾，劳形已不能。
殷勤无上士，珍重有名僧。
坐觉心心默，行思步步冰。
终归石房里，一点夜深灯。
+++齐己
++++荆州新秋病起杂题一十五首 病起见王化
病起见王化，融融古帝乡。
晓烟凝气紫，晚色作云黄。
四野歌丰稔，千门唱乐康。
老身仍未死，犹咏好风光。
+++齐己
++++荆州新秋病起杂题一十五首 病起见图画
病起见图画，云门兴似饶。
衲衣棕笠重，嵩岳华山遥。
命在斋犹赴，刀闲发尽凋。
秋光渐轻健，欲去倚江桥。
+++齐己
++++荆州新秋病起杂题一十五首 病起见苔钱
病起见苔钱，规模遍地圆。
儿童扫不破，子母自相连。
润屋何曾有，缘墙谩可怜。
虚教作铜臭，空使外人传。
+++齐己
++++荆州新秋病起杂题一十五首 病起见庭竹
病起见庭竹，君应悲我情。
何妨甚消瘦，却称苦修行。
每谢侵床影，时回傍枕声。
秋来渐平复，吟绕骨毛轻。
+++齐己
++++荆州新秋病起杂题一十五首 病起见生涯
病起见生涯，资缘觉甚奢。
方袍嫌垢弊，律服变光华。
颇愧同诸俗，何尝异出家。
三衣如两翼，珍重汝寒鸦。
+++齐己
++++荆州新秋病起杂题一十五首 病起见秋扇
病起见秋扇，风前悟感伤。
念予当咽绝，得尔致清凉。
沙鹭如摇影，汀莲似绽香。
不同婕妤咏，托意怨君王。
+++齐己
++++荆州新秋病起杂题一十五首 病起见衰叶
病起见衰叶，飘然似我身。
偶乘风有韵，初落地无尘。
纵得红沾露，争如绿带春。
因伤此怀抱，聊寄一篇新。
+++齐己
++++荆州新秋病起杂题一十五首 病起见庭柏
病起见庭柏，青青我不任。
力扶干瘦骨，勉对岁寒心。
韵谢疏篁合，根容片石侵。
衰残想长寿，时倚就闲吟。
+++齐己
++++荆州新秋病起杂题一十五首 病起见庭莲
病起见庭莲，风荷已飒然。
开时闻馥郁，枕上正缠绵。
本在沧江阔，移来碧沼圆。
却思香社里，叶叶漏声连。
+++齐己
++++荆州新秋病起杂题一十五首 病起见庭菊
病起见庭菊，几劳栽种工。
可能经卧疾，相倚自成丛。
翠萼低含露，金英尽亚风。
那知予爱尔，不在酒杯中。
+++齐己
++++荆州新秋病起杂题一十五首 病起见庭石
病起见庭石，岂知经夏眠。
不能资药价，空自作苔钱。
翠忆蓝光底，青思瀑影边。
岩僧应笑我，细碎种阶前。
+++齐己
++++荆州新秋病起杂题一十五首 病起见庭莎
病起见庭莎，绿阶傍竹多。
绕行犹未得，静听复如何。
蟋蟀幽中响，蟪蛄深处歌。
不缘田地窄，剩种任婆娑。
+++齐己
++++荆州新秋病起杂题一十五首 病起见苔色
病起见苔色，凝然阵未枯。
浅深围柱础，诘曲绕廊庑。
碧翠文相间，青黄势自铺。
为钱虚玷染，毕竟不如无。
+++齐己
++++荆州新秋病起杂题一十五首 病起见秋月
病起见秋月，正当三五时。
清光应鉴我，幽思更同谁。
惜坐身犹倦，牵吟气尚羸。
明年七十六，约此健相期。
+++齐己
++++荆州新秋病起杂题一十五首 病起见闲云
病起见闲云，空中聚又分。
滞留堪笑我，舒卷不如君。
触石终无迹，从风或有闻。
仙山足鸾凤，归去自同群。
+++齐己
++++夜坐闻雪寄所知
初宵飞霰急，竹树洒干轻。
不是知音者，难教爱此声。
渐凌孤烛白，偏激苦心清。
堪笑同文友，忘眠坐到明。
+++齐己
++++怀洞庭
忆过巴陵岁，无人问去留。
中宵满湖月，独自在僧楼。
渔父真闲唱，灵均是谩愁。
今来欲长往，谁借木兰舟。
+++齐己
++++欲游龙山鹿苑有作
龙山门不远，鹿苑路非遥。
合逐闲身去，何须待客招。
年华残两鬓，筋骨倦长宵。
闻说峰前寺，新修白石桥。
+++齐己
++++再逢昼公
竟陵西别后，遍地起刀兵。
彼此无缘著，云山有处行。
久吟难敌句，终忍不求名。
年鬓俱如雪，相看眼且明。
+++齐己
++++送人游武陵湘中
为子歌行乐，西南入武陵。
风烟无战士，宾榻有吟僧。
山绕军城叠，江临寺阁层。
遍寻幽胜了，湘水泛清澄。
+++齐己
++++酬九经者
九经三史学，穷妙又穷微。
长白山初出，青云路欲飞。
江僧酬雪句，沙鹤识麻衣。
家在黄河北，南来偶未归。
+++齐己
++++寄赠集滩二公
闻有难名境，因君住更名。
轩窗中夜色，风月绕滩声。
客好过无厌，禽幽画不成。
终期一寻去，聊且寄吟情。
+++齐己
++++夏日作
燕雀语相和，风池满芰荷。
可惊成事晚，殊喜得闲多。
竹众凉欺水，苔繁绿胜莎。
无惭孤圣代，赋咏有诗歌。
+++齐己
++++行路难
下浸与高盘，不为行路难。
是非真险恶，翻覆作峰峦。
漆愧同时黑，朱惭巧处丹。
令人畏相识，欲画白云看。
+++齐己
++++送玉泉道者回山寺
却忆西峰顶，经行绝爱憎。
别来心念念，归去雪层层。
石坞寻春笋，苔龛续夜灯。
应悲尘土里，追逐利名僧。
+++齐己
++++谢王拾遗见访兼寄篇什
竹里安禅处，生涯一印灰。
经年乞食过，昨日谏臣来。
愧把黄梅偈，曾酬白雪才。
因令识鸟迹，重叠在苍苔。
+++齐己
++++题张氏池亭
树石丛丛别，诗家趣向幽。
有时闲客散，始觉细泉流。
蝶到琴棋畔，花过岛屿头。
月明红藕上，应见白龟游。
+++齐己
++++送人南游
且听吟赠远，君此去蒙州。
瘴国频闻说，边鸿亦不游。
蛮花藏孔雀，野石乱犀牛。
到彼谁相慰，知音有郡侯。
+++齐己
++++题明公房
寺北闻湘浪，窗南见岳云。
自然高日用，何要出人群。
瓦滴残松雨，香炉匝印文。
近年精易道，疑者晓纷纷。
+++齐己
++++寄顾处士
半年离别梦，来往即湖边。
两幅关山雪，寻常在眼前。
项容藏古翠，张藻卷寒烟。
蓝淀图花鸟，时人不惜钱。
+++齐己
++++贻徐生
可能东海子，清苦在贫居。
扫地无闲客，堆窗有古书。
少年犹若此，向老合何如。
去岁频相访，今来见亦疏。
+++齐己
++++谢虚中上人晚秋见寄
楚外同文在，荆门得信时。
几重相别意，一首晚秋诗。
日暮山沈雨，莲残水满池。
登楼试南望，为子动归思。

++下卷八百四十三
  
+++齐己
++++寄东林言之禅子
闻思相送后，幽院闭苔钱。
使我吟还废，闻君病未痊。
听秋唯困坐，怕客但佯眠。
可惜东窗月，无寥过一年。
+++齐己
++++寒节日寄乡友
岁岁逢寒食，寥寥古寺家。
踏青思故里，垂白看杨花。
原野稀疏雨，江天冷澹霞。
沧浪与湘水，归恨共无涯。
+++齐己
++++闻西蟾从弟卜岩居岳西有寄
瀑布见高低，岩开岩壁西。
碧云多旧作，红叶几新题。
滴沥中疏磬，嵌空半倚梯。
仍闻樵子径，□不到前溪。
+++齐己
++++寄怀西蟾师弟
万里八九月，一身西北风。
自从相示后，长记在吟中。
见说南游远，堪怀我姓同。
江边忽得信，回到岳门东。
+++齐己
++++扑满子
只爱满我腹，争如满害身。
到头须扑破，却散与他人。
+++齐己
++++寄西川惠光大师昙域
禅月有名子，相知面未曾。
笔精垂壁溜，诗涩滴杉冰。
蜀国从栖泊，芜城几废兴。
忆归应寄梦，东北过金陵。
+++齐己
++++忆别匡山寄彭泽乾昼上人
忆别匡山日，无端是远游。
却回看五老，翻悔上孤舟。
蹭蹬三千里，蹉跎二十秋。
近来空寄梦，时到虎溪头。
+++齐己
++++又寄彭泽昼公
闻君彭泽住，结构近陶公。
种菊心相似，尝茶味不同。
湖光秋枕上，岳翠夏窗中。
八月东林去，吟香菡萏风。
+++齐己
++++因览支使孙中丞看可准大师诗序有寄
一千篇里选，三百首菁英。
玉尺新量出，金刀旧剪成。
锦江增古翠，仙掌减元精。
自此为风格，留传诸后生。
+++齐己
++++新秋病中枕上闻蝉
枕上稍醒醒，忽闻蝉一声。
此时知不死，昨日即前生。
更欲临窗听，犹难策杖行。
寻应同蜕壳，重饮露华清。
+++齐己
++++寄云盖山先禅师
曾寻湘水东，古翠积秋浓。
长老禅栖处，半天云盖峰。
闲床饶得石，杂树少于松。
近有谁堪语，浏阳妙指踪。
+++齐己
++++落叶
落多秋亦晚，窗外见诸邻。
世上谁惊尽，林间独扫频。
萧骚微月夜，重叠早霜晨。
昨日繁阴在，莺声树树春。
+++齐己
++++次耒阳作
绕岳复沿湘，衡阳又耒阳。
不堪思北客，从此入南荒。
旦夕多猿狖，淹留少雪霜。
因经杜公墓，惆怅学文章。
+++齐己
++++舟中晚望祝融峰
天际卓寒青，舟中望晚晴。
十年关梦寐，此日向峥嵘。
巨石凌空黑，飞泉照夜明。
终当蹑孤顶，坐看白云生。
+++齐己
++++吊杜工部坟
鹏翅蹋于斯，明君知不知。
域中诗价大，荒外土坟卑。
瘴雨无时滴，蛮风有穴吹。
唯应李太白，魂魄往来疲。
+++齐己
++++岳中寄殷处士
出岳与入岳，前题继后题。
遍寻僧壁上，多在雁峰西。
近说游江寺，将谁话石梯。
相思立高巘，山下草萋萋。
+++齐己
++++送幽禅师
霜繁野叶飞，长老卷行衣。
浮世不知处，白云相待归。
磬和天籁响，禅动岳神威。
莫便言长往，劳生待发机。
+++齐己
++++观烧
猎猎寒芜引，承风势不还。
放来应有主，焚去到何山。
焰入空濛里，烟飞苍莽间。
石中有良玉，惆怅但伤颜。
+++齐己
++++咏茶十二韵
百草让为灵，功先百草成。
甘传天下口，贵占火前名。
出处春无雁，收时谷有莺。
封题从泽国，贡献入秦京。
嗅觉精新极，尝知骨自轻。
研通天柱响，摘绕蜀山明。
赋客秋吟起，禅师昼卧惊。
角开香满室，炉动绿凝铛。
晚忆凉泉对，闲思异果平。
松黄干旋泛，云母滑随倾。
颇贵高人寄，尤宜别匮盛。
曾寻修事法，妙尽陆先生。
+++齐己
++++寄阳岐西峰僧
西峰残照东，瀑布洒冥鸿。
闲忆高窗外，秋晴万里空。
藤阴藏石磴，衣毳落杉风。
日有谁来觅，层层鸟道中。
+++齐己
++++回雁峰
瘴雨过孱颜，危边有径盘。
壮堪扶寿岳，灵合置仙坛。
影北鸿声乱，青南客道难。
他年思隐遁，何处凭阑干。
+++齐己
++++赠询公上人
威仪何贵重，一室贮水清。
终日松杉径，自多虫蚁行。
像前孤立影，钟外数珠声。
悟修来事，今为第几生。
+++齐己
++++秋兴
所见背时情，闲行亦独行。
晚凉思水石，危阁望峥嵘。
雨外残云片，风中乱叶声。
旧山吟友在，相忆梦应清。
+++齐己
++++古寺老松
百岁禅师说，先师指此松。
小年行道绕，早见偃枝重。
月槛移孤影，秋亭卓一峰。
终当因夜电，拏攫从云龙。
+++齐己
++++题无余处士书斋
闲地从莎藓，谁人爱此心。
琴棋怀客远，风雪闭门深。
枕外江滩响，窗西树石阴。
他年衡岳寺，为我一相寻。
+++齐己
++++岁暮江寺住
山依枯槁容，何处见年终。
风雪军城外，蒹葭古寺中。
孤村谁认磬，极浦夜鸣鸿。
坐忆匡庐隐，泉声滴半空。
+++齐己
++++新燕
栖托近佳人，应怜巧语新。
风光华屋暖，弦管牡丹晨。
远采江泥腻，双飞麦雨匀。
差池自有便，敢触杏梁尘。
+++齐己
++++喻吟
日用是何专，吟疲即坐禅。
此生还可喜，馀事不相便。
头白无邪里，魂清有象先。
江花与芳草，莫染我情田。
+++齐己
++++过湘江唐弘书斋
四邻无俗迹，终日大开门。
水晚来边雁，林秋下楚猿。
一家随难在，双眼向书昏。
沈近骚人庙，吟应见古魂。
+++齐己
++++读贾岛集
遗篇三百首，首首是遗冤。
到千年外，更逢何者论。
离秦空得罪，入蜀但听猿。
还似长沙祖，唯馀赋鵩言。
+++齐己
++++寄山中诸友
自归城里寺，长忆宿山门。
终夜冥心客，诸峰叫月猿。
岚光生眼力，泉滴爽吟魂。
只待游方遍，还来扫树根。
+++齐己
++++怀终南僧
扰扰一京尘，何门是了因。
万重千叠嶂，一去不来人。
鸟道春残雪，萝龛昼定身。
寥寥石窗外，天籁动衣巾。
+++齐己
++++送二友生归宜阳
二生俱我友，清苦辈流稀。
旧国居相近，孤帆秋共归。
残阳沙鸟乱，疏雨岛枫飞。
几宿多山处，猿啼烛影微。
+++齐己
++++怀从弟
孤窗烛影微，何事阻吟思。
兄弟断消息，山川长路岐。
日沈栖鹤坞，霜著叫猿枝。
可想为怀抱，多愁多难时。
+++齐己
++++岳阳道中作
客思寻常动，未如今断魂。
路岐经乱后，风雪少人村。
大泽鸣寒雁，千峰啼昼猿。
争教此时白，不上鬓须根。
+++齐己
++++赴郑谷郎中招游龙兴观读题诗板谒七真仪像因有十八韵
何处陪游胜，龙兴古观时。
诗悬大雅作，殿礼七真仪。
远继周南美，弥旌拱北思。
雄方垂朴略，后辈仰箴规。
对坐茵花暖，偕行藓阵隳。
僧绦初学结，朝服久慵披。
到处琴棋傍，登楼笔砚随。
论禅忘视听，谭老极希夷。
照日江光远，遮轩桧影欹。
触鞋松子响，窥立鹤雏痴。
始贵茶巡爽，终怜酒散迟。
放怀还把杖，憩石或支颐。
眺远凝清眄，吟高动白髭。
风鹏心不小，蒿雀志徒卑。
顾我专无作，于身忘有为。
叨因五字解，每忝重言期。
舍此应休也，何人更赏之。
淹留仙境晚，回骑雪风吹。
+++齐己
++++书李秀才壁
干戈阻上日，南国寄贫居。
旧里荒应尽，新年病未除。
窗风连岛树，门径接邻蔬。
我有闲来约，相看雪满株。
+++齐己
++++闻尚颜下世
岳僧传的信，闻在麓山亡。
郡有为诗客，谁来一影堂。
梦休寻灞浐，迹已绝潇湘。
远忆同吟石，新秋桧柏凉。
+++齐己
++++蔷薇
根本似玫瑰，繁英刺外开。
香高丛有架，红落地多苔。
去住闲人看，晴明远蝶来。
牡丹先几日，销歇向尘埃。
+++齐己
++++送隆公上人
独携谭柄去，千里指人寰。
未断生徒望，难教白日闲。
空江横落照，大府向西山。
好骋陈那孔，谁云劫石顽。
+++齐己
++++宿简寂观
万壑云霞影，千年松桧声。
如何教下士，容易信长生。
月共虚无白，香和沆瀣清。
闲寻古廊画，记得列仙名。
+++齐己
++++遇元上人
七泽过名山，相逢黄落残。
杉松开寺晚，泉月话心寒。
祖遍诸方礼，经曾几处看。
应怀出家院，紫阁近长安。
+++齐己
++++早梅
万木冻欲折，孤根暖独回。
前村深雪里，昨夜一枝开。
风递幽香去，禽窥素艳来。
明年如应律，先发映春台。
+++齐己
++++听泉
落石几万仞，冷声飘远空。
高秋初雨后，半夜乱山中。
只有照壁月，更无吹叶风。
几曾庐岳听，到晓与僧同。
+++齐己
++++送孙逸人归庐山
独自担琴鹤，还归瀑布东。
逍遥非俗趣，杨柳谩春风。
草绕村程绿，花盘石磴红。
他时许相觅，五老乱云中。
+++齐己
++++听李尊师弹琴
仙子弄瑶琴，仙山松月深。
此声含太古，谁听到无心。
洒石霜千片，喷崖泉万寻。
何人传指法，携向海中岑。
+++齐己
++++寄武陵微上人
善卷台边寺，松筠绕祖堂。
秋声度风雨，晓色遍沧浪。
白石同谁坐，清吟过我狂。
近闻为古律，雅道更重光。
+++齐己
++++匡山寓居栖公
外物尽已外，闲游且自由。
好山逢过夏，无事住经秋。
树影残阳寺，茶香古石楼。
何时定休讲，归漱虎溪流。
+++齐己
++++湘西道林寺陶太尉井
太尉遗孤井，寒澄七百年。
未闻陵谷变，终与姓名传。
影浸无风树，光含有月天。
林僧晓来此，满汲洒金田。
+++齐己
++++寄松江陆龟蒙处士
万卷功何用，徒称处士休。
闲欹太湖石，醉听洞庭秋。
道在谁开口，诗成自点头。
中间欲相访，寻便阻戈矛。
+++齐己
++++闭门
外事休关念，灰心独闭门。
无人来问我，白日又黄昏。
灯集飞蛾影，窗销迸雪痕。
中心自明了，一句祖师言。
+++齐己
++++看水
范蠡东浮阔，灵均北泛长。
谁知远烟浪，别有好思量。
故国门前急，天涯照里忙。
难收上楼兴，渺漫正斜阳。
+++齐己
++++寄栖白上人
万国争名地，吾师独此闲。
题诗招上相，看雪下南山。
内殿承恩久，中条进表还。
常因秋贡客，少得掩禅关。
+++齐己
++++自题
禅外求诗妙，年来鬓已秋。
未尝将一字，容易谒诸侯。
挂梦山皆远，题名石尽幽。
敢言梁太子，傍采碧云流。
+++齐己
++++孙支使来借诗集，因有谢
冥搜从少小，随分得淳元。
闻说吟僧口，多传过蜀门。
相寻江岛上，共看夏云根。
坐落迟迟日，新题互把论。
+++齐己
++++夏日言怀
苦被流年迫，衰羸老病情。
得归青嶂死，便共白云生。
树枿烧炉响，崖棱蹑屐声。
此心人信否，魂梦自分明。
+++齐己
++++早秋寄友生
雨多残暑歇，蝉急暮风清。
谁有闲心去，江边看水行。
河遥红蓼簇，野阔白烟平。
试折秋莲叶，题诗寄竺卿。
+++齐己
++++送王秀才往松滋夏课
松滋闻古县，明府是诗家。
静理馀无事，欹眠尽落花。
江光摇夕照，柳影带残霞。
君去应相与，乘船泛月华。
+++齐己
++++喜𧦬公自武陵至
已尽沧浪兴，还思相楚行。
鬓全无旧黑，诗别有新清。
暂憩临寒水，时来扣静荆。
囊中有灵药，终不献公卿。
+++齐己
++++假山
匡庐久别离，积翠杳天涯。
静室曾图峭，幽亭复创奇。
典衣酬土价，择日运工时。
信手成重叠，随心作蔽亏。
根盘惊院窄，顶耸讶檐卑。
镇地那言重，当轩未厌危。
巨灵何忍擘，秦政肯轻移。
晚觉莎烟触，寒闻竹籁吹。
蓝灰澄古色，泥水合凝滋。
引看僧来数，牵吟客散迟。
九华浑仿佛，五老颇参差。
蛛网藤萝挂，春霖瀑布垂。
加添双石笋，映带小莲池。
旧说雷居士，曾闻远大师。
红霞中结社，白壁上题诗。
顾此诚徒尔，劳心是妄为。
经营惭培塿，赏玩愧童儿。
会入千峰去，闲踪任属谁。
+++齐己
++++谢西川可准上人远寄诗集
匡社经行外，沃洲禅宴馀。
吾师还继此，后辈复何如。
江上传风雅，静中时卷舒。
堪随乐天集，共伴白芙蕖。
+++齐己
++++秋空
已觉秋空极，更堪寥泬青。
只应容好月，争合有妖星。
耿耿高河截，翛翛一雁经。
曾于洞庭宿，上下彻心灵。
+++齐己
++++与聂尊师话道
伯阳遗妙旨，杳杳与冥冥。
说即非难说，行还不易行。
药中迷九转，心外觅长生。
毕竟荒原上，一盘蒿陇平。
+++齐己
++++送相里秀才自京至却回
夷门诗客至，楚寺闭萧骚。
老病语言涩，少年风韵高。
难于寻阆岛，险甚涉云涛。
珍重西归去，无忘役思劳。
+++齐己
++++谢人寄南榴卓子
幸附全材长，良工劚器殊。
千林文柏有，一尺锦榴无。
品格宜仙果，精光称玉壶。
怜君远相寄，多愧野蔬粗。
+++齐己
++++寄旧居邻友
别后知何趣，搜奇少客同。
几层山影下，万树雪声中。
晚鼎烹茶绿，晨厨爨粟红。
何时携卷出，世代有名公。
+++齐己
++++送朱秀才归闽
荆门来几日，欲往又囊空。
远客归南越，单衣背北风。
近乡微有雪，到海渐无鸿。
努力成诗业，无谋谒至公。
+++齐己
++++龙潭作
乍临毛发竖，双壁夹湍流。
白日鸟影过，青苔龙气浮。
蔽空云出石，应祷雨翻湫。
四面耕桑者，先闻贺有秋。
+++齐己
++++依韵酬谢尊师见赠二首（师欲调举）
南国搜奇久，偏伤杜甫坟。
重来经汉浦，又去入嵩云。
旧别人稀见，新朝事渐闻。
莫将高尚迹，闲处傲明君。
岳顶休高卧，荆门访掩扉。
新诗遗我别，旧约与谁归。
贤路曾无滞，良时肯自违。
明年窥日窟，仙桂露霏微。
+++齐己
++++送冰禅再往湖中
行心宁肯住，南去与谁群。
碧落高空处，清秋一片云。
穿林瓶影灭，背雨锡声分。
应笑游方久，龙钟楚水濆。
+++齐己
++++喜表公往楚王城
已闻人舍地，结构旧基平。
一面湖光白，邻家竹影清。
应难寻辇道，空说是王城。
谁信兴亡迹，今来有磬声。
+++齐己
++++春雪初晴喜友生至
数日不见日，飘飘势忽开。
虽无忙事出，还有故人来。
已尽南檐滴，仍残北牖堆。
明朝望平远，相约在春台。
+++齐己
++++残春连雨中偶作怀故人
南邻阻杖藜，屐齿绕床泥。
漠漠门长掩，迟迟日又西。
不知何兴味，更有好诗题。
还忆东林否，行苔傍虎溪。
+++齐己
++++送崔判官赴归倅
白首从颜巷，青袍去佐官。
只应微俸禄，聊补旧饥寒。
地说丘墟甚，民闻旱歉残。
春风吹绮席，宾主醉相欢。
+++齐己
++++寒食日怀寄友人
万井追寒食，闲扉独不开。
梨花应折尽，柳絮自飞来。
梦觉怀仙岛，吟行绕砌苔。
浮生已悟了，时节任相催。
+++齐己
++++怀巴陵旧游
洞庭云梦秋，空碧共悠悠。
孟子狂题后，何人更倚楼。
日西来远棹，风外见平流。
终欲重寻去，僧窗古岸头。
+++齐己
++++招乾昼上人宿话
连夜因风雪，相留在寂寥。
禅心谁指示，诗卷自焚烧。
语默邻寒漏，窗扉向早朝。
天台若长往，还渡海门潮。
+++齐己
++++荆门秋日寄友人
青溪知不远，白首要难归。
空想烟云里，春风鸾鹤飞。
谁论传法偈，自补坐禅衣。
未谢侯门去，寻常即掩扉。
+++齐己
++++哭郑谷郎中
朝衣闲典尽，酒病觉难医。
下世无遗恨，传家有大诗。
新坟青嶂叠，寒食白云垂。
长忆招吟夜，前年风雪时。

++下卷八百四十四
  
+++齐己
++++题东林十八贤真堂
白藕花前旧影堂，刘雷风骨画龙章。
共轻天子诸侯贵，同爱吾师一法长。
陶令醉多招不得，谢公心乱入无方。
何人到此思高躅，岚点苔痕满粉墙。
+++齐己
++++题南岳般若寺
诸峰翠少中峰翠，五寺名高此寺名。
石路险盘岚霭滑，僧窗高倚泬寥明。
凌空殿阁由天设，遍地杉松是自生。
更有上方难上处，紫苔红藓绕峥嵘。
+++齐己
++++寄庐岳僧
一闻飞锡别区中，深入西南瀑布峰。
天际雪埋千片石，洞门冰折几株松。
烟霞明媚栖心地，苔藓萦纡出世踪。
莫问江边旧居寺，火烧兵劫断秋钟。
+++齐己
++++游谷山寺
城里寻常见碧棱，水边朝暮送归僧。
数峰云脚垂平地，一径松声彻上层。
寒涧不生浮世物，阴崖犹积去年冰。
此身有底难抛事，时复携筇信步登。
+++齐己
++++楚寺寒夜作
寒炉局促坐成劳，暗淡灯光照二毛。
水寺闲来僧寂寂，雪风吹去雁嗷嗷。
江山积叠归程远，魂梦穿沿过处高。
毕竟忘言是吾道，袈裟不称揖萧曹。
+++齐己
++++送泰禅师归南岳
石龛闲锁白猿边，归去程途半在船。
林簇晓霜离水寺，路穿新烧入山泉。
已寻岚壁临空尽，却看星辰向地悬。
有兴寄题红叶上，不妨收拾别为编。
+++齐己
++++山中寄凝密大师兄弟
一炉薪尽室空然，万象何妨在眼前。
时有兴来还觅句，已无心去即安禅。
山门影落秋风树，水国光凝夕照天。
借问荀家兄弟内，八龙头角让谁先。
+++齐己
++++海棠花
繁于桃李盛于梅，寒食旬前社后开。
半月暄和留艳态，两时风雨免伤摧。
怜格异诗重赋，蝶恋香多夜更来。
犹得残红向春暮，牡丹相继发池台。
+++齐己
++++题赠湘西龙安寺利禅师
头白已无行脚念，自开荒寺住烟萝。
门前路到潇湘尽，石上云归岳麓多。
南祖衣盂曾礼谒，东林泉月旧经过。
闲来松外看城郭，一片红尘隔逝波。
+++齐己
++++寄文浩百法（间欲拥毳参禅）
当时六祖在黄梅，五百人中眼独开。
入室偈闻传绝唱，升堂客谩恃多才。
铁牛无用成真角，石女能生是圣胎。
闻说欲抛经论去，莫教惆怅却空回。
+++齐己
++++谢人寄新诗集
所闻新事即戈矛，欲去终疑是暗投。
远客寄言还有在，此门将谓总无休。
千篇著述诚难得，一字知音不易求。
时入思量向何处，月圆孤凭水边楼。
+++齐己
++++谢元愿上人远寄《檀溪集》
白首萧条居汉浦，清吟编集号檀溪。
有人收拾应如玉，无主知音只似泥。
入理半同黄叶句，遣怀多拟碧云题。
犹能为我相思在，千里封来梦泽西。
+++齐己
++++寄道林寺诸友
吟兴终依异境长，旧游时入静思量。
江声里过东西寺，树影中行上下方。
春色湿僧巾屦腻，松花沾鹤骨毛香。
老来何计重归去，千里重湖浪渺茫。
+++齐己
++++赠智满三藏
灌顶清凉一滴通，大毗卢藏遍虚空。
欲飞薝卜花无尽，须待陀罗尼有功。
金杵力摧魔界黑，水精光透夜灯红。
可堪东献明天子，命服新酬赞国风。
+++齐己
++++谢王先辈湘中回惠示卷轴
少小即怀风雅情，独能遗象琢淳精。
不教霜雪侵玄鬓，便向云霄换好名。
携去湘江闻鼓瑟，袖来缑岭伴吹笙。
多君百首贻衰飒，留把吟行访竺卿。
+++齐己
++++荆渚寄怀西蜀无染大师兄
大沩心付白崖前，宝月分辉照蜀天。
圣主降情延北内，诸侯稽首问南禅。
清秋不动骊龙海，红日无私罔象川。
欲听吾宗旧山说，地边身老楚江边。
+++齐己
++++谢武陵徐巡官远寄五七字诗集
五字才将七字争，为君聊敢试悬衡。
鼎湖菡萏摇金影，蓬岛鸾皇舞翠声。
还是灵龟巢得稳，要须仙子驾方行。
两边珍重遥相惠，何夕灯前尽此情。
+++齐己
++++重宿旧房与愚上人静话
曾此栖心过十冬，今来潇洒属生公。
檀栾旧植青添翠，菡萏新栽白换红。
北面城临灯影合，西邻壁近讲声通。
不知门下趋筵士，何似当时石解空。
+++齐己
++++谢南平王赐山鸡
五色文章类彩鸾，楚人罗得半摧残。
金笼莫恨伤冠帻，玉粒颁惭剪羽翰。
孤立影危丹槛里，双栖伴在白云端。
上台爱育通幽细，却放溪山去不难。
+++齐己
++++荆门病中雨后书怀寄幕中知己
病根翻作忆山劳，一雨聊堪浣郁陶。
心白未能忘水月，眼青独得见秋毫。
蝉声晚簇枝枝急，云影晴分片片高。
还忆赤松兄弟否，别来应见鹤衣毛。
+++齐己
++++宿江寺
岛僧留宿慰衰颜，旧住何妨老未还。
身共锡声离鸟外，迹同云影过人间。
曾无梦入朝天路，忆有诗题隔海山。
珍重来晨渡江去，九华青里扣松关。
+++齐己
++++谢贯微上人寄示古风今体四轴
四轴骚词书八行，捧吟肌骨遍清凉。
谩求龙树能医眼，休问图澄学洗肠。
今体尽搜初剖判，古风淳凿未玄黄。
不知谁肯降文阵，闇点旌旗敌子房。
+++齐己
++++荆州贯休大师旧房
疏篁抽笋柳垂阴，旧是休公种境吟。
入贡文儒来请益，出官卿相驻过寻。
右军书画神传髓，康乐文章梦授心。
销得青城千嶂下，白莲标塔帝恩深。
+++齐己
++++寄谷山长老
游遍名山祖遍寻，却来尘世浑光阴。
肯将的的吾师意，拟付茫茫弟子心。
岂有虚空遮道眼，不妨文字问知音。
沧浪万顷三更月，天上何如水底深。
+++齐己
++++寄黄晖处士
蒙氏艺传黄氏子，独闻相继得名高。
锋铓妙夺金鸡距，纤利精分玉兔毫。
濡染只应亲赋咏，风流不称近方刀。
何妨寄我临池兴，忍使江淹役梦劳。
+++齐己
++++荆门勉怀寄道林寺诸友
荣枯得失理昭然，谁斅离骚更问天。
生下便知真梦幻，老来何必叹流年。
清风不变诗应在，明月无踪道可传。
珍重匡庐沃洲主，拂衣抛却好林泉。
+++齐己
++++答崔校书
雪色衫衣绝点尘，明知富贵是浮云。
不随喧滑迷真性，何用潺湲洗污闻。
北阙会抛红駊騀，东林社忆白氛氲。
清吟有兴频相示，欲得多惭蠹蚀文。
+++齐己
++++乞樱桃
去年曾赋此花诗，几听南园烂熟时。
嚼破红香堪换骨，摘残丹颗欲烧枝。
流莺偷啄心应醉，行客潜窥眼亦痴。
闻说张筵就珠树，任从攀折半离披。
+++齐己
++++寄南雅上人
曾得音书慰暮年，相思多故信难传。
清吟何处题红叶，旧社空怀堕白莲。
山水本同真趣向，侯门刚有薄因缘。
他时不得君招隐，会逐南归楚客船。
+++齐己
++++寄欧阳侍郎（时在嘉州馈遗）
又闻繁总在嘉州，职重身闲倚寺楼。
大象影和山面落，两江声合郡前流。
棋轻国手知难敌，诗是天才肯易酬。
毕竟男儿自高达，从来心不是悠悠。
+++齐己
++++与崔校书静话言怀
同年生在咸通里，事佛为儒趣尽高。
我性已甘披祖衲，君心犹待脱蓝袍。
霜髭晓几临铜镜，雪鬓寒疏落剃刀。
出世朝天俱未得，不妨还往有风骚。
+++齐己
++++谢人惠拄杖
邛州灵境产修篁，九节材应表九阳。
造化已能分尺度，保持争合与寻常。
幽林剪破清秋影，高手携来绿玉光。
深谢鲁儒怜潦倒，欲教撑拄绕禅床。
+++齐己
++++谢秦府推官寄《丹台集》
秦王手笔序丹台，不错褒扬最上才。
凤阙几传为匠硕，龙门曾用振风雷。
钱郎未竭精华去，元白终存作者来。
两轴蚌胎骊颔耀，枉临禅室伴寒灰。
+++齐己
++++题画鹭鸶兼简孙郎中
曾向沧江看不真，却因图画见精神。
何妨金粉资高格，不用丹青点此身。
蒲叶岸长堪映带，荻花丛晚好相亲。
思量画得胜笼得，野性由来不恋人。
+++齐己
++++贺行军太傅得《白氏东林集》
乐天歌咏有遗编，留在东林伴白莲。
百尺典坟随丧乱，一家风雅独完全。
常闻荆渚通侯论，果遂吴都使者传。
仰贺斯文归朗鉴，永资声政入薰弦。
+++齐己
++++韶阳微公
曲江晴影石千株，吾子思归梦断初。
有信北来山叠叠，无言南去雨疏疏。
祖师门接园林路，丞相家同井邑居。
闲野老身留得否，相招多是秀才书。
+++齐己
++++将之匡岳过寻阳
帆过寻阳晚霁开，西风北雁似相催。
大都浪后青堆没，五老云中翠叠来。
此路便堪归水石，何门更合向尘埃。
远公林下莲池畔，个个高人尽有才。
+++齐己
++++寄湘幕王重书记
抛掷浟江旧钓矶，日参筹画废吟诗。
可能有事关心后，得似无人识面时。
官好近闻加茜服，药灵曾说换霜髭。
高才直气平生志，除却徒知即不知。
+++齐己
++++宿沈彬进士书院
相期只为话篇章，踏雪曾来宿此房。
喧滑尽消城漏滴，窗扉初掩岳茶香。
旧山春暖生薇蕨，大国尘昏惧杀伤。
应有太平时节在，寒宵未卧共思量。
+++齐己
++++静院
花院相重点破苔，谁心肯此话心灰。
好风时傍疏篁起，幽鸟晚从何处来。
笔砚兴狂师沈谢，香灯魂断忆宗雷。
浮生已问空王了，箭急光阴一任催。
+++齐己
++++送白处士游峨嵋
闲身谁道是羁游，西指峨嵋碧顶头。
琴鹤几程随客棹，风霜何处宿龙湫。
寻僧石磴临天井，劚药秋崖倒瀑流。
莫为寰瀛多事在，客星相逐不回休。
+++齐己
++++寄顾蟾处士（好于山水）
久闻为客过苍梧，休说携家归镜湖。
山水颠狂应尽在，鬓毛凋落免贫无。
和僧抢入云中峭，带鹤驱成涧底孤。
春醉醒来有馀兴，因人乞与武陵图。
+++齐己
++++怀金陵知旧
海门相别住荆门，六度秋光两鬓根。
万象倒心难盖口，一生无事可伤魂。
石头城外青山叠，北固窗前白浪翻。
尽是共游题版处，有谁惆怅拂苔痕。
+++齐己
++++喜得自牧上人书
吴都使者泛惊涛，灵一传书慰毳袍。
别兴偶随云水远，知音本自国风高。
身依闲淡中销日，发向清凉处落刀。
闻著括囊新集了，拟教谁与序离骚。
+++齐己
++++惊秋
晓窗惊觉向秋风，万里心凝淡荡中。
池影碎翻红菡萏，井声干落绿梧桐。
破除闲事浑归道，销耗劳生旋逐空。
妖杀九原狐兔意，岂知丘陇是英雄。
+++齐己
++++闻沈彬赴吴都请辟
长讶高眠得稳无，果随征辟起江湖。
鸳鸯已列樽罍贵，鸥鹤休怀钓渚孤。
白日不妨扶汉祚，清才何让赋吴都。
可能更忆相寻夜，雪满诸峰火一炉。
+++齐己
++++寄江夏仁公
寺阁高连黄鹤楼，檐前槛底大江流。
几因秋霁澄空外，独为诗情到上头。
白日有馀闲送客，紫衣何啻贵封侯。
别来多少新吟也，不寄南宗老比丘。
+++齐己
++++中春林下偶作
净境无人可共携，闲眠未起日光低。
浮生莫把还丹续，万事须将至理齐。
花在月明蝴蝶梦，雨馀山绿杜鹃啼。
何能向外求攀折，岩桂枝条拂石梯。
+++齐己
++++送刘秀才归桑水宁觐
归和初喜戢戈矛，乍捧乡书感去留。
雁序分飞离汉口，鴒原骞翥在鳌头。
家邻紫塞仍千里，路过黄河更几州。
应到高堂问安后，却携文入帝京游。
+++齐己
++++寄曹松
旧制新题削复刊，工夫过甚琢琅玕。
药中求见黄芽易，诗里思闻白雪难。
扣寂颇同心在定，凿空何止发冲冠。
夜来月苦怀高论，数树霜边独傍栏。
+++齐己
++++酬蜀国欧阳学士
因缘刘表驻经行，又听西风堕叶声。
鹤发不堪言此世，峨嵋空约在他生。
已从禅祖参真性，敢向诗家认好名。
深愧故人怜潦倒，每传仙语下南荆。
+++齐己
++++寄荆幕孙郎中
珠履风流忆富春，三千鹓鹭让精神。
诗工凿破清求妙，道论研通白见真。
四座共推操檄健，一家谁信买书贫。
别来乡国魂应断，剑阁东西尽战尘。
+++齐己
++++谢王詹事垂访
鸟外孤峰未得归，人间触类是无机。
方悲鹿轸栖江寺，忽讶轺车降竹扉。
王泽乍闻谭涣汗，国风那得话玄微。
应惊老病炎天里，枯骨肩横一衲衣。
+++齐己
++++题南平后园牡丹
暖披烟艳照西园，翠幄朱栏护列仙。
玉帐笙歌留尽日，瑶台伴侣待归天。
香多觉受风光剩，红重知含雨露偏。
上客分明记开处，明年开更胜今年。
+++齐己
++++和李书记
繁极全分青帝功，开时独占上春风。
吴姬舞雪非真艳，汉后题诗是怨红。
远蝶恋香抛别苑，野莺衔得出深宫。
君看万态当筵处，羞杀蔷薇点碎丛。
+++齐己
++++谢孙郎中寄示
一念禅馀味国风，早因持论偶名公。
久伤琴丧人亡后，忽有云和雪唱同。
绳琢静闻罤象外，是非闲见寂寥中。
时来日往缘真趣，不觉秋江度塞鸿。
+++齐己
++++爱吟
正堪凝思掩禅扃，又被诗魔恼竺卿。
偶凭窗扉从落照，不眠风雪到残更。
皎然未必迷前习，支遁宁非悟后生。
传写会逢精鉴者，也应知是咏闲情。
+++齐己
++++寄怀东林寺匡白监寺
南岳别来无约后，东林归住有前缘。
闲搜好句题红叶，静敛霜眉对白莲。
雁塔影分疏桧月，虎溪声合几峰泉。
修心若似伊耶舍，传记须添十九贤。
+++齐己
++++谢人惠十色花笺并棋子
陵州棋子浣花笺，深愧携来自锦川。
海蚌琢成星落落，吴绫隐出雁翩翩。
留防桂苑题诗客，惜寄桃源敌手仙。
捧受不堪思出处，七千馀里剑门前。
+++齐己
++++夏日寓居寄友人
北游兵阻复南还，因寄荆州病掩关。
日月坐销江上寺，清凉魂断剡中山。
披缁影迹堪藏拙，出世身心合向闲。
多谢扶风大君子，相思时到寂寥间。
+++齐己
++++中秋十四日夜对月上南平主人
今宵前夕皆堪玩，何必圆时始竭才。
空说轮中有天子，不知何处是楼台。
终忧明夜云遮却，且扫闲居坐看来。
玉兔银蟾似多意，乍临棠树影裴回。
+++齐己
++++谢人惠《十才子图》
丹青妙写十才人，玉峭冰棱姑射神。
醉舞离披真鸑鷟，狂吟崩倒瑞麒麟。
翻腾造化山曾竭，采掇珠玑海几贫。
犹得知音与图画，草堂闲挂似相亲。
+++齐己
++++荆门病中寄怀乡人欧阳侍郎彬
谁会荆州一老夫，梦劳神役忆匡庐。
碧云雁影纷纷去，黄叶蟾声渐渐无。
口淡莫分餐气味，身羸但觉病肌肤。
可怜馔玉烧兰者，肯慰寒偎雪夜炉。
+++齐己
++++送谭三藏入京
阿闍梨与佛身同，灌顶难施利济功。
持咒力须资运祚，度人心要似虚空。
东周路踏红尘里，北极门瞻紫气中。
好进梵文沾帝泽，却归天策继真风。
+++齐己
++++寄酬秦府高推官辇
天台衡岳旧曾寻，闲忆留题白石林。
岁月已残衰飒鬓，风骚犹壮寂寥心。
缑山碧树遮藏密，丹穴红霞掩映深。
争得相逢一携手，拂衣同去听玄音。
+++齐己
++++叙怀寄高推官
搜新编旧与谁评，自向无声认有声。
已觉爱来多废道，可堪传去更沽名。
风松韵里忘形坐，霜月光中共影行。
还胜御沟寒夜水，狂吟冲尹甚伤情。
+++齐己
++++送朱侍御自洛阳归阆州宁觐
寻常西望故园时，几处魂随落照飞。
客路旧萦秦甸出，乡程今绕汉阳归。
已过巫峡沈青霭，忽认峨嵋在翠微。
从此倚门休望断，交亲喜换老莱衣。
+++齐己
++++贻惠暹上人
经论功馀更业诗，又于难里纵天机。
吴朝客见投文去，楚国僧迎著紫归。
已得声名先振俗，不妨风雪更探微。
金陵高忆恩门在，终挂云帆重一飞。
+++齐己
++++酬西蜀广济大师见寄
犹得吾师继颂声，百篇相爱寄南荆。
卷开锦水霞光烂，吟入峨嵋雪气清。
楚外已甘推绝唱，蜀中谁敢共悬衡。
应怜无可同无本，终向风骚作弟兄。
+++齐己
++++江寺春残寄幕中知己二首
谁遣西来负岳云，自由归去竟何因。
山龛薜荔应残雪，江寺玫瑰又度春。
早岁便师无学士，临年却作有为人。
何妨夜醮时相忆，伴醉佯狂笑老身。
社莲惭与幕莲同，岳寺萧条俭府雄。
冷淡独开香火里，殷妍行列绮罗中。
秋加玉露何伤白，夜醉金缸不那红。
闲忆遗民此心地，一般无染喻真空。
+++齐己
++++寄玉泉实仁上人
往岁曾寻圣迹时，树边三绕礼吾师。
敢望护法将军记，且喜焚香弟子知。
后会未期心的的，前峰欲下步迟迟。
今来老劣难行甚，空寂无缘但寄诗。
+++齐己
++++荆渚感怀寄僧达禅弟三首
电击流年七十三，齿衰气沮竟何堪。
谁云有句传天下，自愧无心寄岭南。
晓漱气嫌通市井，晚烹香忆落云潭。
邻峰道者应弹指，藓剥藤缠旧石龛。
十五年前会虎溪，白莲斋后便来西。
干戈时变信虽绝，吴楚路长魂不迷。
黄叶喻曾同我悟，碧云情近与谁携。
春残相忆荆江岸，一只杜鹃头上啼。
鹤岭僧来细话君，依前高尚迹难群。
自抛南岳三生石，长傍西山数片云。
丹访葛洪无旧灶，诗寻灵观有遗文。
莫将离别为相隔，心似虚空几处分。
+++齐己
++++寄孙鲂秀才
郡楼东面寺墙西，颜子生涯竹屋低。
书案飞飏风落絮，地苔狼藉燕衔泥。
吟窗晚凭春篁密，行径斜穿夏菜齐。
别后相思频梦到，二年同此赋闲题。
+++齐己
++++送李评事往宜春
兰舟西去是通津，名郡贤侯下礼频。
山遍寺楼看仰岫，台连城阁上宜春。
鸿心夜过乡心乱，雪韵朝飞句韵新。
别有官荣身外趣，月江松径访禅人。
+++齐己
++++中春感兴
春风日日雨时时，寒力潜从暖势衰。
一气不言含有象，万灵何处谢无私。
诗通物理行堪掇，道合天机坐可窥。
应是正人持造化，尽驱幽细入垆锤。
+++齐己
++++早莺
何处经年閟好音，暖风催出啭乔林。
羽毛新刷陶潜菊，喉舌初调叔夜琴。
藏雨并栖红杏密，避人双入绿杨深。
晓来枝上千般语，应共桃花说旧心。
+++齐己
++++酬尚颜上人
紫绶苍髭百岁侵，绿苔芳草绕阶深。
不妨好鸟喧高卧，切忌闲人聒正吟。
鲁鼎寂寥休辨口，劫灰销变莫宣心。
还怜我有冥搜癖，时把新诗过竹寻。
+++齐己
++++寄倪署郎中
风雨冥冥春闇移，红残绿满海棠枝。
帝乡久别江乡住，椿笋何如樱笋时。
海内擅名君作赋，林间外学我为诗。
近闻南国升南省，应笑无机老病师。
+++齐己
++++题郑郎中谷仰山居
檐壁层层映水天，半乘冈垄半民田。
王维爱甚难抛画，支遁怜多不惜钱。
巨石尽含金玉气，乱峰深锁栋梁烟。
秦争汉夺虚劳力，却是巢由得稳眠。

++下卷八百四十五
  
+++齐己
++++湘中寓居春日感怀
江禽野兽两堪伤，避射惊弹各自忙。
头角任多无獬豸，羽毛虽众让鸳鸯。
落苔红小樱桃熟，侵井青纤燕麦长。
吟把离骚忆前事，汨罗春浪撼残阳。
+++齐己
++++潇湘
寒清健碧远相含，珠媚根源在极南。
流古递今空作岛，逗山冲壁自为潭。
迁来贾谊愁无限，谪过灵均恨不堪。
毕竟输他老渔叟，绿蓑青竹钓浓蓝。
+++齐己
++++寄友生
风骚情味近如何，门底寒流屋里莎。
曾摘园蔬留我宿，共吟江月看鸿过。
时危苦恨无收拾，道妙深夸有琢磨。
凉夜欹眠应得梦，平生心肺似君多。
+++齐己
++++酬答退上人
须鬓三分白二分，一生踪迹出人群。
嵩丘梦忆诸峰雪，衡岳禅依五寺云。
青衲几临高瀑濯，苦吟曾许断猿闻。
荒村残腊相逢夜，月满鸿多楚水濆。
+++齐己
++++山中春怀
心魂役役不曾归，万象相牵向极微。
所得或忧逢郢刃，凡言皆欲夺天机。
游深晚谷香充鼻，坐苦春松粉满衣。
何物不为狼藉境，桃花和雨更霏霏。
+++齐己
++++寄郑谷郎中
上国谁传消息过，醉眠醒坐对嵯峨。
身离道士衣裳少，笔答禅师句偈多。
南岸郡钟凉度枕，西斋竹露冷沾莎。
还应笑我降心外，惹得诗魔助佛魔。
+++齐己
++++寄萍乡唐禀正字
新书声价满皇都，高卧林中更起无。
春兴酒香薰肺腑，夜吟云气湿髭须。
同登水阁僧皆别，共上渔船鹤亦孤。
长忆前年送行处，洞门残日照菖蒲。
+++齐己
++++秋夕书怀
凉多夜永拥山袍，片石闲欹不觉劳。
蟋蟀绕床无梦寐，梧桐满地有萧骚。
平生乐道心常切，五字逢人价合高。
破落西窗向残月，露声如雨滴蓬蒿。
+++齐己
++++乱后经西山寺
松烧寺破是刀兵，谷变陵迁事可惊。
云里乍逢新住主，石边重认旧题名。
闲临菡萏荒池坐，乱踏鸳鸯破瓦行。
欲伴高僧重结社，此身无计舍前程。
+++齐己
++++题梁贤巽公房
吴王庙侧有高房，帘影南轩日正长。
吹苑野风桃叶碧，压畦春露菜花黄。
悬灯向后惟冥默，凭案前头即渺茫。
知有虎溪归梦切，寺门松折社僧亡。
+++齐己
++++塘上闲作
闲行闲坐藉莎烟，此兴堪思二古贤。
陶靖节居彭泽畔，贺知章在镜池边。
鸳鸯著对能飞绣，菡萏成群不语仙。
形影腾腾夕阳里，数峰危翠滴渔船。
+++齐己
++++江上望远山寄郑谷郎中（公时退居仰山）
危碧层层映水天，半垂冈陇下民田。
王维爱甚难抛画，支遁高多不惜钱。
巨石尽含金玉气，乱峰闲锁栋梁烟。
秦争汉夺空劳力，却是巢由得稳眠。
+++齐己
++++送人自蜀回南游
锦水东浮情尚郁，湘波南泛思何长。
蜀魂巴狖悲残夜，越鸟燕鸿叫夕阳。
烟月几般为客路，林泉四绝是吾乡。
寻幽必有僧相指，宋杜题诗近旧房。
+++齐己
++++寄无愿上人
六十八去七十岁，与师年鬓不争多。
谁言生死无消处，还有修行那得何。
开士安能穷好恶，故人堪忆旧经过。
会归原上焚身后，一阵灰飞也任他。
+++齐己
++++怀潇湘即事寄友人
浸野淫空澹荡和，十年邻住听渔歌。
城临远棹浮烟泊，寺近闲人泛月过。
岸引绿芜春雨细，汀连斑竹晚风多。
可怜千古怀沙处，还有鱼龙弄白波。
+++齐己
++++谢橘洲人寄橘
洞庭栽种似潇湘，绿绕人家带夕阳。
霜裛露蒸千树熟，浪围风撼一洲香。
洪崖遣后名何远，陆绩怀来事更长。
藏贮待供宾客好，石榴宜称映舟光。
+++齐己
++++自贻
心中身外更何猜，坐石看云养圣胎。
名在好诗谁逐去，迹依闲处自归来。
时添瀑布新瓶水，旋换旃檀旧印灰。
晴出寺门惊往事，古松千尺半苍苔。
+++齐己
++++寄益上人
长想寻君道路遥，乱山霜后火新烧。
近闻移住邻衡岳，几度题诗上石桥。
木传声连峭壁，一灯悬影过中宵。
风骚味薄谁相爱，欹枕常多梦鲍昭。
+++齐己
++++行次宜春寄湘西诸友
幸无名利路相迷，双履寻山上柏梯。
衣钵祖辞梅岭外，香灯社别橘洲西。
云中石壁青侵汉，树下苔钱绿绕溪。
我爱远游君爱住，此心他约与谁携。
+++齐己
++++送略禅者归南岳
林下钟残又拂衣，锡声还独向南飞。
千峰冷截冥鸿处，一径险通禅客归。
青石上行苔片片，古杉边宿雨霏霏。
劳生有愿应回首，忍著无心与物违。
+++齐己
++++咏怀寄知己
已得浮生到老闲，且将新句拟玄关。
自知清兴来无尽，谁道淳风去不还。
三百正声传世后，五千真理在人间。
此心终待相逢说，时复登楼看暮山。
+++齐己
++++寄吴拾遗
新竹将谁榷重轻，皎然评里见权衡。
非无苦到难搜处，合有清垂不朽名。
疏雨晚冲莲叶响，乱蝉凉抱桧梢鸣。
野桥闲背残阳立，翻忆苏卿送子卿。
+++齐己
++++春晴感兴
连旬阴翳晓来晴，水满圆塘照日明。
岸草短长边过客，江花红白里啼莺。
野无征战时堪望，山有楼台暖好行。
桑柘依依禾黍绿，可怜归去是张衡。
+++齐己
++++谢道友拄杖
翦自南岩瀑布边，寒光七尺乳珠连。
持来未入尘埃路，乞与应怜老病年。
欹影夜归青石涧，卓痕秋过绿苔钱。
他时携上嵩峰顶，把倚长松看洛川。
+++齐己
++++东林寄别修睦上人
行心乞得见秋风，双履难留去住踪。
红叶正多离社客，白云无限向嵩峰。
囊中自欠诗千首，身外谁知事几重。
此别不能为后约，年华相似逼衰容。
+++齐己
++++夏日原西避暑寄吟友
热烟疏竹古原西，日日乘凉此杖藜。
闲处雨声随霹雳，旱田人望隔虹霓。
蝉依独树干吟苦，鸟忆平川渴过齐。
别有相招好泉石，瑞花瑶草尽堪携。
+++齐己
++++怀匡阜
荆州连岁滞游方，拄杖尘封六尺光。
洗面有香思石溜，冥心无挠忆山床。
闲机但愧时机速，静论须惭世论长。
昨夜分明梦归去，薜萝幽径绕禅房。
+++齐己
++++静坐
绳床欹坐任崩颓，双眼醒醒闭复开。
日月更无闲里过，风骚时有静中来。
天真自得生难舍，世幻谁惊死不回。
何处堪投此踪迹，水边晴去上高台。
+++齐己
++++寄湘中诸友
碧云诸友尽黄眸，石点花飞更说无。
岚翠湿衣松接院，芙蓉薰面寺临湖。
沃洲高卧心何僻，匡社长禅兴亦孤。
争似楚王文物国，金镳紫绶让前途。
+++齐己
++++答无愿上人书
郑生驱蹇岘山回，传得安公好信来。
千里阻修俱老骨，八行重叠慰寒灰。
春残桃李犹开户，雪满松杉始上台。
必有南游山水兴，汉江平稳好浮杯。
+++齐己
++++送胤公归阙
西朝归去见高情，应恋香灯近圣明。
关令莫疑非马辩，道安还跨赤驴行。
充斋野店蔬无味，洒笠平原雪有声。
忍惜文章便闲得，看他趋竞取时名。
+++齐己
++++感时
忽忽枕前蝴蝶梦，悠悠觉后利名尘。
无穷今日明朝事，有限生来死去人。
终与狐狸为窟穴，谩师龟鹤养精神。
可怜颜子能消息，虚室坐忘心最真。
+++齐己
++++湖上逸人
澹荡光中翡翠飞，田田初出柳丝丝。
吟沿绿岛时逢鹤，醉泛清波或见龟。
七泽钓师应识我，中原逐鹿不知谁。
秋风水寺僧相近，一径芦花到竹篱。
+++齐己
++++怀巴陵
垂白堪思大乱前，薄游曾驻洞庭边。
寻僧古寺沿沙岸，倚杖残阳落水天。
兰蕊蔫菸骚客庙，烟波晴阔钓师船。
此时欲买君山住，懒就商人乞个钱。
+++齐己
++++渚宫谢杨秀才自嵩山相访
嵩峰有客远相寻，尘满麻衣袖苦吟。
花尽草长方闭户，道孤身老正伤心。
红堆落日云千仞，碧撼凉风竹一林。
惆怅雅声消歇去，喜君聊此暂披襟。
+++齐己
++++荆门寄沈彬
罢趋明圣懒从知，鹤氅褵褷遂性披。
道有静君堪托迹，诗无贤子拟传谁。
松声白日边行止，日影红霞里梦思。
珍重两篇千里达，去年江上雪飞时。
+++齐己
++++读《阴符经》
绕窗风竹骨轻安，闲借阴符仰卧看。
绝利一源真有谓，空劳万卷是无端。
清虚可保升云易，嗜欲终知入圣难。
三要洞开何用闭，高台时去凭栏干。
+++齐己
++++寄吴国知旧
淮甸当年忆旅游，衲衣棕笠外何求。
城中古巷寻诗客，桥上残阳背酒楼。
晴色水云天合影，晚声名利市争头。
可怜王化融融里，惆怅无僧似惠休。
+++齐己
++++移居
上台言任养疏愚，乞与西城水满湖。
吹榻好风终日有，趁凉闲客片时无。
檀栾翠拥清蝉在，菡萏红残白鸟孤。
欲问存思搜抉妙，几联诗许敌三都。
+++齐己
++++喜彬上人见访
高吟欲继沃州师，千里相寻问课虚。
残腊江山行尽处，满衣风雪到闲居。
携来律韵清何甚，趣入幽微旨不疏。
莫惜天机细捶琢，他时终可拟芙蕖。
+++齐己
++++荆州新秋寺居写怀诗五首上南平王
竹如翡翠侵帘影，苔学琉璃布地纹。
高卧更无如此乐，远游何必爱他云。
闲听谢脁吟为政，静看萧何坐致君。
只恐老身衰朽速，他年不得颂鸿勋。
井梧黄落暮蝉清，久驻金台但暗惊。
事佛未怜诸弟子，谈空争动上公卿。
合归鸟外藏幽迹，敢向人前认好名。
满印白檀灯一盏，可能酬谢得聪明。
金汤里面境何求，宝殿东边院最幽。
栽种已添新竹影，画图兼列远山秋。
形容岂合亲公子，章句争堪狎士流。
虚负岷峨老僧约，年年雪水下汀洲。
汉江西岸蜀江东，六稔安禅教化中。
托迹幸将王粲别，归心宁与子山同。
尊罍岂识曹参酒，宾客还亲宋玉风。
又见去年三五夕，一轮寒魄破烟空。
石龛闲锁旧居峰，何事膺门岁月重。
五七诗中叨见遇，三千客外许疏慵。
迎凉蟋蟀喧闲思，积雨莓苔没屐踪。
会待英雄启金口，却教担锡入云松。
+++齐己
++++送李秀才归湘中
词客携文访病夫，因吟送别忆湘湖。
寒消浦溆催鸿雁，暖入溪山养鹧鸪。
僧向月中寻岳麓，云从城上去苍梧。
君归为问峰前寺，旧住僧房锁在无。
+++齐己
++++寄吴国西供奉
别来相忆梦多迷，君住东朝我楚西。
瑶阙合陪龙象位，春山休记鹧鸪啼。
承恩位与千官别，应制才将十子齐。
几笑远公慵送客，殷勤只到寺前溪。
+++齐己
++++谢人惠端溪砚
端人凿断碧溪浔，善价争教惜万金。
砻琢已曾经敏手，研磨终见透坚心。
安排得主难移动，含贮随时任浅深。
保重更求装钿匣，闲将濡染寄知音。
+++齐己
++++送吴先辈赴京
烟霄已遂明经第，江汉重来问苦吟。
托兴偶凭风月远，忘机终在寂寥深。
千篇未听常徒口，一字须防作者心。
此日与君聊话别，老身难约更相寻。
+++齐己
++++和西蜀可准大师远寄之什
莫知何路去追攀，空想人间出世间。
杜口已同居士室，传心休问祖师山。
禅中不住方为定，说处无生始是闲。
珍重希音远相寄，乱峰西望叠孱颜。
+++齐己
++++荆门暮冬与节公话别
漳河湘岸柳关头，离别相逢四十秋。
我忆黄梅梦南国，君怀明主去东周。
几程霜雪经残腊，何处封疆过旧游。
好及春风承帝泽，莫忘衰朽卧林丘。
+++齐己
++++贺孙支使郎中迁居
别认公侯礼上才，筑金何啻旧燕台。
地连东阁横头买，门对西园正面开。
不隔红尘趋棨戟，只拖珠履赴尊罍。
应逢明月清霜夜，闲领笙歌宴此来。
+++齐己
++++庭际新移松竹
三茎瘦竹两株松，瑟瑟翛翛韵且同。
抱节乍离新涧雪，盘根远别旧林风。
岁寒相倚无尘地，荫影分明有月中。
更待阳和信催促，碧梢青杪看凌空。
+++齐己
++++荆门寄题禅月大师影堂
泽国闻师泥日后，蜀王全礼葬馀灰。
白莲塔向清泉锁，禅月堂临锦水开。
西岳千篇传古律，南宗一句印灵台。
不堪只履还西去，葱岭如今无使回。
+++齐己
++++贺雪
上清凝结下乾坤，为瑞为祥表致君。
日月影从光外过，山河形向静中分。
歌扬郢路谁同听，声洒梁园客共闻。
堪想画堂帘卷次，轻随舞袖正纷纷。
+++齐己
++++荆州寄贯微上人
旧斋休忆对松关，各在王侯顾遇间。
命服已沾天渥泽，衲衣犹拥祖斓斑。
相思莫救烧心火，留滞难移压脑山。
得失两途俱不是，笑他高卧碧孱颜。
+++齐己
++++送休师归长沙宁觐
高堂亲老本师存，多难长悬两处魂。
已说战尘消汉口，便随征棹别荆门。
晴吟野阔无耕地，晚宿湾深有钓村。
他日更思衰老否，七年相伴琢诗言。
+++齐己
++++江上夏日
无处清阴似剡溪，火云奇崛倚空齐。
千山冷叠湖光外，一扇凉摇楚色西。
碧树影疏风易断，绿芜平远日难低。
故园旧寺临湘水，斑竹烟深越鸟啼。
+++齐己
++++渚宫春日因怀有作
旧业树连湘树远，家山云与岳云平。
僧来已说无耕钓，雁去那知有弟兄。
客思莫牵蝴蝶梦，乡心自忆鹧鸪声。
沙头南望堪肠断，谁把归舟载我行。
+++齐己
++++松化为石（近闻金华山古松化为石）
盘根几耸翠崖前，却偃凌云化至坚。
乍结精华齐永劫，不随凋变已千年。
逢贤必用镌辞立，遇圣终将刻印传。
肯似荆山凿馀者，藓封顽滞卧岚烟。
+++齐己
++++寄澧阳吴使君
南客西来话使君，涔阳风雨变行春。
四邻耕钓趋仁政，千里烟花压路尘。
去兽未胜除狡吏，还珠争似复逋民。
红兰浦暖携才子，烂醉连题赋白蘋。
+++齐己
++++湘江送客
湘江秋色湛如冰，楚客离怀暮不胜。
千里碧云闻塞雁，几程青草见巴陵。
寒涛响叠晨征橹，岸苇丛明夜泊灯。
鹦鹉洲边若回首，为思前事一扪膺。
+++齐己
++++暮游岳麓寺
寺楼高出碧崖棱，城里谁知在上层。
初雪洒来乔木暝，远禽飞过大江澄。
闲消不睡怜长夜，静照无言谢一灯。
回首何边是空地，四村桑麦遍丘陵。
+++齐己
++++林下留别道友
住亦无依去是闲，何心终恋此林间。
片云孤鹤东西路，四海九州多少山。
静坐趁凉移树影，兴随题处著苔斑。
秋来洗浣行衣了，还尔邻僧旧竹关。
+++齐己
++++道林寺居寄岳麓禅师二首
门前石路彻中峰，树影泉声在半空。
寻去未应劳上下，往来殊已倦西东。
髭根尽白孤云并，心迹全忘片月同。
长忆高窗夏天里，古松青桧午时风。
山袍不称下红尘，各是闲居岛外身。
两处烟霞门寂寂，一般苔藓石磷磷。
禅关悟后宁疑物，诗格玄来不傍人。
月照经行更谁见，露华松粉点衣巾。
+++齐己
++++乱后江西过孙鲂旧居因寄
旧游重到倍悲凉，吟忆同人倚寺墙。
何处暮蝉喧逆旅，此中山鸟噪垂杨。
寰区有主权兵器，风月无人掌桂香。
欲寄此心空北望，塞鸿天末失归行。
+++齐己
++++宜春江上寄仰山长老二首
水隔孤城城隔山，水边时望忆师闲。
清泉白日中峰上，落日半空栖鸟还。
云影触衣分朵朵，雨声吹磬散潺潺。
传心莫学罗浮去，后辈思量待扣关。
雨晴天半碧光流，影倒残阳湿郡楼。
绝顶有人经劫在，浮生无客暂时游。
窗开万壑春泉乱，塔锁孤灯万木稠。
欲为吾师拂衣去，白云红叶又新秋。
+++齐己
++++萤
透窗穿竹住还移，万类俱闲始见伊。
难把寸光藏暗室，自持孤影助明时。
空庭散逐金风起，乱叶争投玉露垂。
后代儒生懒收拾，夜深飞过读书帷。
+++齐己
++++湘中送翁员外归闽
船满琴书与酒杯，清湘影里片帆开。
归南国乡园去，雁逐西风日夜来。
天势渐低分海树，山程欲尽见城台。
此身未别江边寺，犹看星郎奉诏回。
+++齐己
++++寄居道林寺作
岚湿南朝殿塔寒，此中因得谢尘寰。
已同庭树千株老，未负溪云一片闲。
石镜旧游临皎洁，岳莲曾上彻孱颜。
如今衰飒成多病，黄叶风前昼掩关。
+++齐己
++++沙鸥
暖傍渔船睡不惊，可怜孤洁似华亭。
晚来湾浦冲平碧，晴过汀洲拂浅青。
翡翠静中修羽翼，鸳鸯闲处事仪形。
何如飞入汉宫里，留与兴亡作典经。
+++齐己
++++和翁员外题马太傅宅贾相公井
飞尘不敢下相干，闇脉傍应润牡丹。
心任短长投玉绠，底须三五映金盘。
神工旧制泓澄在，天泽时加潋滟寒。
太傅欲旌前古事，星郎属思久凭栏。
+++齐己
++++看云
何峰触石湿苔钱，便逐高风离瀑泉。
深处卧来真隐逸，上头行去是神仙。
千寻有影沧江底，万里无踪碧落边。
长忆旧山青壁里，绕庵闲伴老僧禅。
+++齐己
++++对雪寄荆幕知己
猛势微开万里清，月中看似日中明。
此时鸥鹭无人见，何处关山有客行。
郢唱转高谁敢和，巴歌相顾自销声。
江斋卷箔含毫久，应想梁王礼不经。
+++齐己
++++送相里秀才赴举
两上东堂不见春，文明重去有谁亲。
曾逢少海尊前客，旧是神仙会里人。
已遂风云催化羽，却将雷电助烧鳞。
明年自此登龙后，回首荆门一路尘。
+++齐己
++++荆门疾中喜谢尊师自南岳来、相里秀才自京至
闲堂昼卧眼初开，强起徐行绕砌苔。
鹤氅人从衡岳至，鹑衣客自洛阳来。
坐闻邻树栖幽鸟，吟觉江云发早雷。
西笑东游此相别，两途消息待谁回。
+++齐己
++++吟兴自述
前习都由未尽空，生知雅学妙难穷。
一千首出悲哀外，五十年销雪月中。
兴去不妨归静虑，情来何止发真风。
曾无一字干声利，岂愧操心负至公。
+++齐己
++++送谢尊师自南岳出入京
曾听鹿鸣逢世乱，因披羽服隐衡阳。
几多事隔丹霄兴，三十年成两鬓霜。
芝朮未甘销勇气，风骚无那激刚肠。
中朝旧有知音在，可是悠悠入帝乡。
+++齐己
++++送司空学士赴京
弘文初命下江边，难恋沙鸥与钓船。
蓝绶乍称新学士，白衫初脱旧神仙。
龙山送别风生路，鸡树从容雪照筵。
重谒往年金榜主，便将才术佐陶甄。

++下卷八百四十六
  
+++齐己
++++春寄尚颜
含桃花谢杏花开，杜宇新啼燕子来。
好事可能无分得，名山长似有人催。
檐声未断前旬雨，电影还连后夜雷。
心迹共师争几许，似人嫌处自迟回。
+++齐己
++++寄梁先辈
慈恩塔下曲江边，别后多应梦到仙。
时去与谁论此事，乱来何处觅同年。
陈琳笔砚甘前席，甪里烟霞待共眠。
爱惜麻衣好颜色，未教朱紫污天然。
+++齐己
++++荆渚偶作
无味吟诗即把经，竟将疏野访谁行。
身依江寺庭无树，山绕天涯路有兵。
竹瓦雨声漂永日，纸窗灯焰照残更。
从容一觉清凉梦，归到龙潭扫石枰。
+++齐己
++++城中晚夏思山
葛衣沾汗功虽健，纸扇摇风力甚卑。
苦热恨无行脚处，微凉喜到立秋时。
竹轩静看蜘蛛挂，莎径闲听蟋蟀移。
天外有山归即是，岂同游子暮何之。
+++齐己
++++忆旧山
谁请衰羸住北州，七年魂梦旧山丘。
心清槛底潇湘月，骨冷禅中太华秋。
高节未闻驯虎豹，片言何以傲王侯。
应须脱洒孤峰去，始是分明个剃头。
+++齐己
++++寄体休
南州君去为寻医，病色应除似旧时。
久别莫忘庐阜约，却来须有洞庭诗。
金陵往岁同窥井，岘首前秋共读碑。
两处山河见兴废，相思更切卧云期。
+++齐己
++++过陆鸿渐旧居
楚客西来过旧居，读碑寻传见终初。
佯狂未必轻儒业，高尚何妨诵佛书。
种竹岸香连菡萏，煮茶泉影落蟾蜍。
如今若更生来此，知有何人赠白驴。
+++齐己
++++寄怀钟陵旧游因寄知己
洗井僧来说旧游，西江东岸是城楼。
昔年淹迹因王化，长日凭栏看水流。
真观上人栖树石，陈陶处士在林丘。
终拖老病重寻去，得到匡庐死便休。
+++齐己
++++遣怀
病肠休洗老休医，七十能饶百岁期。
不死任还蓬岛客，无生自有雪山师。
浮云聚散俱关虑，明月相逢好展眉。
既兆未萌闲酌度，不如中抱是寻思。
+++齐己
++++怀武陵因寄幕中韩先辈、何从事
武陵嘉致迹多幽，每见图经恨白头。
溪浪碧通何处去，桃花红过郡前流。
常闻相幕鸳鸿兴，日向神仙洞府游。
凿井耕田人在否，如今天子正征搜。
+++齐己
++++赠樊处士
小子声名天下知，满簪霜雪白麻衣。
谁将一著争先后，共向长安定是非。
有路未曾迷日用，无贪终不乱天机。
闲寻道士过仙观，赌得黄庭两卷归。
+++齐己
++++荆渚逢禅友
泽国相逢话一宵，云山偶别隔前朝。
社思匡岳无宗炳，诗忆扬州有鲍昭。
晨野黍离春漠漠，水天星粲夜遥遥。
闲吟莫忘传心祖，曾立阶前雪到腰。
+++齐己
++++送僧归洛中
赤日彤霞照晚坡，东州道路兴如何。
蝉离楚柳鸣犹少，叶到嵩云落渐多。
海内自为闲去住，关头谁问旧经过。
叮咛与访春山寺，白乐天真在也么。
+++齐己
++++道林寓居
秋泉一片树千株，暮汲寒烧外有馀。
青嶂这边来已熟，红尘那畔去应疏。
风骚未肯忘雕琢，潇洒无妨更剃除。
即问沃州开士僻，爱禽怜骏意何如。
+++齐己
++++仙掌
峭形寒倚夕阳天，毛女莲花翠影连。
云外自为高出手，人间谁合斗挥拳。
鹤抛青汉来岩桧，僧隔黄河望顶烟。
晴露红霞长满掌，只应栖托是神仙。
+++齐己
++++中秋月
空碧无云露湿衣，群星光外涌清规。
东楼莫碍渐高势，四海待看当午时。
还许分明吟皓魄，肯教幽暗取丹枝。
可怜半夜婵娟影，正对五侯残酒池。
+++齐己
++++送禅者游南岳
忽随南棹去衡阳，谁住江边树下房。
尘梦是非都觉了，野云心地更何妨。
渐临瀑布听猿思，却背岣嵝有雁行。
想到中峰上层寺，石窗秋霁见潇湘。
+++齐己
++++闻道林诸友尝茶因有寄
枪旗冉冉绿丛园，谷雨初晴叫杜鹃。
摘带岳华蒸晓露，碾和松粉煮春泉。
高人梦惜藏岩里，白硾封题寄火前。
应念苦吟耽睡起，不堪无过夕阳天。
+++齐己
++++将归旧山留别错公
旧峰前昨下来时，白石丛丛间紫薇。
章句不堪歌有道，溪山只合退无机。
云含暧态晴犹在，鹤养闲神昼不飞。
欲去更思过丈室，二年频此揖清晖。
+++齐己
++++闻尚颜上人创居有寄
麓山南面橘洲西，别构新斋与竹齐。
野客已闻将鹤赠，江僧未说有诗题。
窗临杳霭寒千嶂，枕遍潺湲月一溪。
可想乍移禅榻处，松阴冷湿壁新泥。
+++齐己
++++庚午岁九日作
门底秋苔嫩似蓝，此中消息兴何堪。
乱离偷过九月九，头尾算来三十三。
云影半晴开梦泽，菊花微暖傍江潭。
故人今日在不在，胡雁背风飞向南。
+++齐己
++++逢进士沈彬
欲话趋时首重骚，因君倍惜剃头刀。
千般贵在能过达，一片心闲不那高。
山叠好云藏玉鸟，海翻狂浪隔金鳌。
时应记得长安事，曾向文场属思劳。
+++齐己
++++闻王员外新恩有寄
欲退无因贵逼来，少仪官美右丞才。
青袍早许淹花幕，霜简方闻谢柏台。
金诺静宜资讲诵，玉山寒称奉尊罍。
西峰有客思相贺，门隔潇湘雪未开。
+++齐己
++++秋夕言怀寄所知
休问蒙庄材不材，孤灯影共傍寒灰。
忘筌话道心甘死，候体论诗口懒开。
窗外风涛连建业，梦中云水忆天台。
相疏却是相知分，谁讶经年一度来。
+++齐己
++++答禅者
五老峰前相遇时，两无言语只扬眉。
南宗北祖皆如此，天上人间更问谁。
山衲静披云片片，铁刀凉削鬓丝丝。
闲吟莫学汤从事，抛却袈裟负本师。
+++齐己
++++寄尚颜（公受徐州薛尚书见知）
莫向孤峰道息机，有人偷眼羡吾师。
满身光化年前宠，几轴开平岁里诗。
北阙故人随丧乱，南山旧寺在参差。
清吟但忆徐方政，应恨当时不见时。
+++齐己
++++梓栗杖送人
禅家何物赠分襟，只有天台杖一寻。
拄去客归青洛远，采来僧入白云深。
游山曾把探龙穴，出世期将指佛心。
此日江边赠君后，却携筇杖向东林。
+++齐己
++++寄朗陵二禅友
潇湘曾宿话诗评，荆楚连秋阻野情。
金锡罢游双鬓白，铁盂终守一斋清。
篇章老欲齐高手，风月闲思到极精。
南望山门石何处，沧浪云梦浸天横。
+++齐己
++++灯
幽光耿耿草堂空，窗隔飞蛾恨不通。
红烬自凝清夜朵，赤心长谢碧纱笼。
云藏水国城台里，雨闭松门殿塔中。
金屋玉堂开照睡，岂知萤雪有深功。
+++齐己
++++寄金陵幕中李郎中
龙门支派富才能，年少飞翔便大鹏。
久待尊罍临铁瓮，又从幢节镇金陵。
精神一只秋空鹤，骚雅千寻夏井冰。
长忆相招宿华馆，数宵忘寝尽寒灯。
+++齐己
++++寄韩蜕秀才
松门高不似侯门，藓径鞋踪触处分。
远事即为无害鸟，多闲便是有情云。
那忧宠辱来惊我，且寄风骚去敌君。
知伴李膺琴酒外，绛纱闲卷共论文。
+++齐己
++++湘中春兴
雨歇江明苑树干，物妍时泰恣游盘。
更无轻翠胜杨柳，尽觉浓华在牡丹。
终日去还抛寂寞，绕池回却凭栏干。
红芳片片由青帝，忍向西园看落残。
+++齐己
++++送错公、栖公南游
洪偃汤休道不殊，高帆共载兴何俱。
北京丧乱离丹凤，南国烟花入鹧鸪。
明月团圆临桂水，白云重叠起苍梧。
威仪本是朝天士，暂向辽荒住得无。
+++齐己
++++寄南岳诸道友
南望衡阳积瘴开，去年曾踏雪游回。
谩为楚客蹉跎过，却是边鸿的当来。
乳窦孤明含海日，石桥危滑长春苔。
终寻十八高人去，共坐苍崖养圣胎。
+++齐己
++++送韩蜕秀才赴举
槐花馆驿暮尘昏，此去分明吏部孙。
才器合居科第首，风流幸是缙绅门。
春和洛水清无浪，雪洗高峰碧断根。
堪想都人齐指点，列仙相次上昆仑。
+++齐己
++++溪居寓言
秋蔬数垄傍潺湲，颇觉生涯异俗缘。
诗兴难穷花草外，野情何限水云边。
虫声绕屋无人语，月影当松有鹤眠。
寄向东溪老樵道，莫催丹桂博青钱。
+++齐己
++++遣怀
诗病相兼老病深，世医徒更费千金。
馀生岂必虚抛掷，未死何妨乐咏吟。
流水不回休叹息，白云无迹莫追寻。
闲身自有闲消处，黄叶清风蝉一林。
+++齐己
++++自湘中将入蜀留别诸友
巾舄初随入蜀船，风帆吼过洞庭烟。
七千里路到何处，十二峰云更那边。
巫女暮归林淅沥，巴猿吟断月婵娟。
来年五月峨嵋雪，坐看消融满锦川。
+++齐己
++++寄匡阜诸公二首
松头柏顶碧森森，虚槛寒吹夏景深。
静社可追长往迹，白莲难问久修心。
山围四面才容寺，月到中宵始满林。
争学忘言住幽胜，吾师遗集尽清吟。
峰前林下东西寺，地角天涯来往僧。
泉月净流闲世界，杉松深锁尽香灯。
争无大士重修社，合有诸贤更服膺。
曾寄邻房挂瓶锡，雨闻岩溜解春冰。
+++齐己
++++送人入蜀
何必闲吟蜀道难，知君心出嶮巇间。
寻常秋泛江陵去，容易春浮锦水还。
两面碧悬神女峡，几重青出丈人山。
文君酒市逢初雪，满贳新沽洗旅颜。
+++齐己
++++酬庐山张处士
发枯身老任浮沉，懒泥秋风更役吟。
新事向人堪结舌，旧诗开卷但伤心。
苔床卧忆泉声绕，麻履行思树影深。
终谢柴桑与彭泽，醉游闲访入东林。
+++齐己
++++寄岘山道人
凤门高对鹿门青，往岁经过恨未平。
辩鼎上人方话道，卧龙丞相忽追兵。
炉峰已负重回计，华岳终悬未去情。
闻说东周天子圣，会摇金锡却西行。
+++齐己
++++送王处士游蜀
又挂寒帆向锦川，木兰舟里过残年。
自修姹姹炉中物，拟作飘飘水上仙。
三峡浪喧明月夜，万州山到夕阳天。
来年的有荆南信，回札应缄十色笺。
+++齐己
++++怀金陵李推官僧自牧
秣陵长忆共吟游，儒释风骚道上流。
莲幕少年轻谢脁，雪山真子鄙汤休。
也应有作怀清苦，莫谓无心过白头。
欲附别来千万意，病身初起向残秋。
+++齐己
++++寄寻萍公
闻在湓城多寄住，随时谈笑浑尘埃。
孤峰恐忆便归去，浮世要看还下来。
万顷野烟春雨断，九条寒浪晚窗开。
虎溪桥上龙潭寺，曾此相寻踏雪回。
+++齐己
++++得李推官近寄怀
荆门前岁使乎回，求得星郎近制来。
连日借吟终不已，一灯忘寝又重开。
秋风漫作牵情赋，春草真为入梦才。
堪笑陈宫诸狎客，当时空有个追陪。
+++齐己
++++对菊
蝶醉风狂半折时，冷烟清露压离披。
欲倾琥珀杯浮尔，好把茱萸朵配伊。
孔雀毛衣应者是，凤凰金翠更无之。
何因栽向僧园里，门外重阳过不知。
+++齐己
++++忆东林因送二生归
好向东林度此生，半天山脚寺门平。
红霞嶂底潺潺色，清夜房前瑟瑟声。
偶别十年成瞬息，欲来千里阻刀兵。
可怜二子同归兴，南国烟花路好行。
+++齐己
++++渚宫西城池上居
城东移锡住城西，绿绕春波引杖藜。
翡翠满身衣有异，鹭鸶通体格非低。
风摇柳眼开烟小，暖逼兰芽出土齐。
犹有幽深不相似，剡溪乘棹入耶溪。
+++齐己
++++中秋夕怆怀寄荆幕孙郎中
白莲香散沼痕干，绿筱阴浓藓地寒。
年老寄居思隐切，夜凉留客话时难。
行僧尽去云山远，宾雁同来泽国宽。
时谢孔璋操檄外，每将空病问衰残。
+++齐己
++++酬湘幕徐员外见寄
东海儒宗事业全，冰棱孤峭类神仙。
诗同李贺精通鬼，文拟刘轲妙入禅。
珠履早曾从相府，玳簪今又别官筵。
篇章几谢传西楚，空想雄风度十年。
+++齐己
++++寄蜀国广济大师
冰压霜坛律格清，三千传授尽门生。
禅心尽入空无迹，诗句闲搜寂有声。
满国繁华徒自乐，两朝更变未曾惊。
终思相约岷峨去，不得携筇一路行。
+++齐己
++++答献上人卷
衲衣禅客袖篇章，江上相寻共感伤。
秦甸乱来栖白没，杼山空后皎然亡。
清留岛月秋凝露，苦寄巴猿夜叫霜。
珍重南宗好才子，灰心冥目外无妨。
+++齐己
++++寄武陵贯微上人二首
知泛沧浪棹未还，西峰房锁夜潺潺。
春陪相府游仙洞，雪共宾寮对玉山。
诗里几添新菡萏，衲痕应换旧斓斑。
莫忘一句曹溪妙，堪塞孙孙骋度关。
吴头东面楚西边，云接苍梧水浸天。
两地别离身已老，一言相合道休传。
风骚妙欲凌春草，踪迹闲思绕岳莲。
不是傲他名利世，吾师本在雪山巅。
+++齐己
++++怀体休上人
仲宣楼上望重湖，君到潇湘得健无。
病遇何人分药饵，诗逢谁子论功夫。
杉萝寺里寻秋早，橘柚洲边度日晡。
许送自身归华岳，待来朝暮拂瓶盂。
+++齐己
++++招湖上兄弟
去岁得君消息在，两凭人信过重湖。
忍贪风月当年少，不寄音书慰老夫。
药鼎近闻传秘诀，诗门曾说拥寒炉。
汉江江路西来便，好傍扁舟访我无。
+++齐己
++++江居寄关中知己
多病多慵汉水边，流年不觉已皤然。
旧栽花地添黄竹，新陷盆池换白莲。
雪月未忘招远客，云山终待去安禅。
八行书札君休问，不似风骚寄一篇。
+++齐己
++++中秋十五夜寄人
高河瑟瑟转金盘，喷露吹光逆凭栏。
四海鱼龙精魄冷，五山鸾鹤骨毛寒。
今宵尽向圆时望，后夜谁当缺处看。
何事清光与蟾兔，却教才小少留难。
+++齐己
++++谢人自钟陵寄纸笔
故人犹忆苦吟劳，所惠何殊金错刀。
霜雪剪栽新剡硾，锋铓管束本宣毫。
君倒箧情何厚，借我临池价斗高。
词客分张看欲尽，不堪来处隔秋涛。
+++齐己
++++移居西湖作二首
火云阳焰欲烧空，小槛幽窗想旧峰。
白汗此时流枕簟，清风何处动杉松。
残更正好眠凉月，远寺俄闻报晓钟。
只待秋声涤心地，衲衣新洗健形容。
官园树影昼阴阴，咫尺清凉莫浣心。
桃李别教人主掌，烟花不称我追寻。
蜩螗晚噪风枝稳，翡翠闲眠宿处深。
争似出尘地行止，东林苔径入西林。
+++齐己
++++题玉泉寺
高韵双悬张曲江，联题兼是孟襄阳。
后人才地谁称短，前辈经天尽负长。
胜景饱于闲采拾，灵踪销得正思量。
时移两板成尘迹，犹挂吾师旧影堂。
+++齐己
++++看金陵图
六朝图画战争多，最是陈宫计数讹。
若爱苍生似歌舞，隋皇自合耻干戈。
+++齐己
++++寄南岳泰禅师
江头默想坐禅峰，白石山前万丈空。
山下猎人应不到，雪深花鹿在庵中。
+++齐己
++++片云
水底分明天上云，可怜形影似吾身。
何妨舒作从龙势，一雨吹销万里尘。
+++齐己
++++寄清溪道者
万重千叠红霞嶂，夜烛朝香白石龛。
常寄溪窗凭危槛，看经影落古龙潭。
+++齐己
++++病中勉送小师往清凉山礼大圣
丰衣足食处莫住，圣迹灵踪好遍寻。
忽遇文殊开慧眼，他年应记老师心。
+++齐己
++++谢人惠拄杖
何处云根采得来，黑龙狂欲作风雷。
知师念我形骸老，教把经行拄绿苔。
+++齐己
++++送楚云上人往南岳刺血写《法华经》
剥皮刺血诚何苦，欲写灵山九会文。
十指沥干终七轴，后来求法更无君。
+++齐己
++++送胎发笔寄仁公
内唯胎发外秋毫，绿玉新栽管束牢。
老病手疼无那尔，却资年少写风骚。
+++齐己
++++谢西川昙域大师玉箸篆书
玉箸真文久不兴，李斯传到李阳冰。
正悲千载无来者，果见僧中有个僧。
+++齐己
++++偶作寄王秘书
七丝湘水秋深夜，五字河桥日暮时。
借问秘书郎此意，静弹高咏有谁知。
+++齐己
++++谢人惠纸
烘焙几工成晓雪，轻明百幅叠春冰。
何消才子题诗外，分与能书贝叶僧。
+++齐己
++++答文胜大师清柱书
才把文章干圣主，便承恩泽换禅衣。
应嫌六祖传空衲，只向曹溪求息机。
+++齐己
++++寄怀曾口寺文英大师
著紫袈裟名已贵，吟红菡萏价兼高。
秋风曾忆西游处，门对平湖满白涛。
+++齐己
++++怀道林寺道友
四绝堂前万木秋，碧参差影压湘流。
闲思宋杜题诗板，一日凭栏到夜休。
+++齐己
++++辞主人绝句四首 放鹤
华亭来复去芝田，丹顶霜毛性可怜。
纵与乘轩终误主，不如还放却辽天。
+++齐己
++++辞主人绝句四首 放猿
堪忆春云十二峰，野桃山杏摘香红。
王孙可念愁金锁，从放断肠明月中。
+++齐己
++++辞主人绝句四首 放鹭鸶
白萍红蓼碧江涯，日暖双双立睡时。
顾揭金笼放归去，却随沙鹤斗轻丝。
+++齐己
++++辞主人绝句四首 放鹦鹉
陇西苍巘结巢高，本为无人识翠毛。
今日笼中强言语，乞归天外啄含桃。

++下卷八百四十七
  
+++齐己
++++猛虎行
磨尔牙，错尔爪。
狐莫威，兔莫狡，饥来吞噬取肠饱。
横行不怕日月明，皇天产尔为生狞。
前村半夜闻吼声，何人按剑灯荧荧。

+++齐己
++++西山叟
西山中，多狼虎，去岁伤儿复伤妇。
官家不问孤老身，还在前山山下住。

+++齐己
++++君子行
圣人不生，麟龙何瑞。
梧桐不高，凤凰何止。
吾闻古之有君子，行藏以时，进退求己。
荣必为天下荣，耻必为天下耻。
苟进不如此，退不如此，
亦何必用虚伪之文章，取荣名而自美？
+++齐己
++++善哉行
大鹏刷翮谢溟渤，青云万层高突出。
下视秋涛空渺瀰，旧处鱼龙皆细物。
生在世何容易，眼浊心昏信生死。
愿除嗜欲待身轻，携手同寻列仙事。
+++齐己
++++日日曲
日日日东上，日日日西没。
任是神仙容，也须成朽骨。
浮云灭复生，芳草死还出。
不知千古万古人，葬向青山为底物。

+++齐己
++++耕叟
春风吹蓑衣，暮雨滴箬笠。
夫妇耕共劳，儿孙饥对泣。
田园高且瘦，赋税重复急。
官仓鼠雀群，共待新租入。
+++齐己
++++苦热行
离宫划开赤帝怒，喝出六龙奔日驭。
下土熬熬若煎煮，苍生惶惶无处处。
火云峥嵘焚泬寥，东皋老农肠欲焦。
何当一雨苏我苗，为君击壤歌帝尧。
+++齐己
++++苦寒行
冰峰撑空寒矗矗，云凝水冻埋海陆。
杀物之性，伤人之欲。
既不能断绝蒺藜荆棘之根株，又不能展凤凰麒麟之拳跼。
如此，则何如为和煦，为膏雨，自然天下之荣枯，融融于万户。
+++齐己
++++春风曲
春风有何情，旦暮来林园。
不问桃李主，吹落红无言。
+++齐己
++++城中怀山友
春城来往桃李碧，暖艳红香断消息。
吾徒自有山中邻，白昼冥心坐岚壁。
+++齐己
++++读李贺歌集
赤水无精华，荆山亦枯槁。
玄珠与虹玉，璨璨李贺抱。
清晨醉起临春台，吴绫蜀锦胸襟开。
狂多两手掀蓬莱，珊瑚掇尽空土堆。

+++齐己
++++风琴引
挪吴丝，雕楚竹，高托天风拂为曲。
一一宫商在素空，鸾鸣凤语翘梧桐。
夜深天碧松风多，孤窗寒梦惊流波。
愁魂傍枕不肯去，翻疑住处邻湘娥。
金风声尽熏风发，冷泛虚堂韵难歇。
常恐听多耳渐烦，清音不绝知音绝。
+++齐己
++++夏云曲
红嵯峨，烁晚波，乖龙慵卧旱鬼多。
爞爞万里压天堑，飏雷电光空闪闪。
好雨不雨风不风，徒倚穹苍作岩险。
男巫女觋更走魂，焚香祝天天不闻。
天若闻，必能使尔为润泽，洗埃氛。
而又变之成五色，捧日轮，将以表唐尧虞舜之明君。
+++齐己
++++读李白集
竭云涛，刳巨鳌，搜括造化空牢牢。
冥心入海海神怖，骊龙不敢为珠主。
间物象不供取，饱饮游神向悬圃。
锵金铿玉千馀篇，脍吞炙嚼人口传。
须知一一丈夫气，不是绮罗儿女言。

+++齐己
++++祈真坛
玉瓮瑶坛二三级，学仙弟子参差入。
霓旌队仗下不下，松桧森森天露湿。
殿前寒气束香云，朝祈暮祷玄元君。
茫茫俗骨醉更昏，楼台十二遥昆仑。
昆仑纵广一万二千里，中有五色云霞五色水。
何当断欲便飞去，不要九转神丹换精髓。
+++齐己
++++黄雀行
双双野田雀，上下同饮啄。
暖去栖蓬蒿，寒归傍篱落。
殷勤避罗网，乍可遇雕鹗。
雕鹗虽不仁，分明在寥廓。
+++齐己
++++石竹花
石竹花开照庭石，红藓自禀离宫色。
一枝两枝初笑风，猩猩血泼低低丛。
常嗟世眼无真鉴，却被丹青苦相陷。
谁为根寻造化功，为君吐出淳元胆。
白日当午方盛开，彤霞灼灼临池台。
繁香浓艳如未已，粉蝶游蜂狂欲死。
+++齐己
++++寄南岳白莲道士能于长啸
猿猱休啼月皎皎，蟋蟀不吟山悄悄。
大耳仙人满颔须，醉倚长松一声啸。
+++齐己
++++古剑歌
古人手中铸神物，百炼百淬始提出。
今人不要强硎磨，莲锷星文未曾没。
一弹一抚闻铮铮，老龙影夺秋灯明。
何时得遇英雄主，用尔平治天下去。
+++齐己
++++湘妃庙
湘烟濛濛湘水急，汀露凝红裛莲湿。
苍梧云叠九嶷深，二女魂飞江上立。
相携泣，凤盖龙舆追不及。
庙荒松朽啼飞猩，笋鞭迸出阶基倾。
黄昏一岸阴风起，新月如眉生阔水。

+++齐己
++++巫山高
巫山高，巫女妖，雨为暮兮云为朝，楚王憔悴魂欲销。
秋猿嗥嗥日将夕，红霞紫烟凝老壁。
千岩万壑花皆坼，但恐芳菲无正色。
不知今古行人行，几人经此无秋情。
云深庙远不可觅，十二峰头插天碧。
+++齐己
++++赠持《法华经》僧
众人有口，不说是，即说非。
吾师有口何所为，莲经七轴六万九千字，日日夜夜终复始。
乍吟乍讽何悠扬，风篁古松含秋霜。
但恐天龙夜叉乾闼众，㽬塞虚空耳皆耸。
我闻念经功德缘，舌根可算金刚坚。
他时劫火洞燃后，神光璨璨如红莲。
受持身心苟精洁，尚能使烦恼大海水枯竭。
魔王轮幢自摧折，何况更如理行如理说。
+++齐己
++++刳肠龟
尔既能于灵，应久存其生。
尔既能于瑞，胡得迷其死。
刳肠徒自屠，曳尾复何累。
可怜濮水流，一叶泛庄子。
+++齐己
++++赠岩居僧
石如骐驎岩作室，秋苔漫坛净于漆。
袈裟盖头心在无，黄猿白猿啼日日。
+++齐己
++++观李琼处士画海涛
巨鳌转侧长鰌翻，狂涛颠浪高漫漫。
李琼夺得造化本，都卢缩在秋毫端。
一挥一画皆筋骨，滉漾崩腾大鲸臬。
叶扑仙槎摆欲沉，下头应是骊龙窟。
昔年曾要涉蓬瀛，唯闻撼动珊瑚声。
今来正叹陆沉久，见君此画思前程。
千寻万派功难测，海门山小涛头白。
令人错认钱塘城，罗刹石底奔雷霆。

+++齐己
++++升天行
身不沉，骨不重。
驱青鸾，驾白凤。
幢盖飘摇入冷空，天风瑟瑟星河动。
瑶阙参差阿母家，楼台戏闭凝彤霞。
三五仙子乘龙车，堂前碾烂蟠桃花。
回头却顾蓬莱顶，一点浓岚在深井。

+++齐己
++++还人卷
李白李贺遗机杼，散在人间不知处。
闻君收在芙蓉江，日斗鲛人织秋浦。
金梭札札文离离。
吴姬越女羞上机。
鸳鸯浴烟鸾凤飞，澄江晓映馀霞辉。
仙人手持玉刀尺，寸寸酬君珠与璧。
裁作霞裳何处披，紫皇殿里深难觅。
+++齐己
++++轻薄行
玉鞭金镫骅骝蹄，横眉吐气如虹霓。
五陵春暖芳草齐，笙歌到处花成泥。
日沉月上且斗鸡，醉来莫问天高低。
伯阳道德何唾咦，仲尼礼乐徒卑栖。
+++齐己
++++浮云行
大野有贤人，大朝有圣君。
如何彼浮云，掩蔽白日轮。
安得东南风，吹散八表外。
使之天下人，共见尧眉彩。
+++齐己
++++煌煌京洛行
圣君垂衣裳，荡荡若朝旭。
大观无遗物，四夷来率服。
清晨回北极，紫气盖黄屋。
双阙耸双鳌，九门如川渎。
梯山航海至，昼夜车相续。
我恐红尘深，变为黄河曲。
+++齐己
++++吊汨罗
落日倚阑干，徘徊汨罗曲。
冤魂如可吊，烟浪声似哭。
我欲考鼋鼍之心，烹鱼龙之腹。
尔既啖大夫之血，食大夫之肉。
千载之后，犹斯暗伏。
将谓唐尧之尊，还如荒悴之君。
更有逐臣，于焉葬魂。
得以纵其噬，恣其吞。

+++齐己
++++赠念《法华经》僧
念念念兮入恶易，念念念兮入善难。
念经念佛能一般，爱河竭处生波澜。
言公少年真法器，白昼不出夜不睡。
心心缘经口缘字，一室寥寥灯照地。
沈檀卷轴宝函盛，薝卜香熏水精记。
空山木落古寺闲，松枝鹤眠霜霰干。
牙根舌根水滴寒，珊瑚捶打红琅玕。
但恐莲花七朵一时折，朵朵似君心地白。
又恐天风吹天花，缤纷如雨飘袈裟。
况闻此经甚微妙，百千诸佛真秘要。
灵山说后始传来，闻者虽多持者少。
更堪诵入陀罗尼，唐音梵音相杂时。
舜弦和雅熏风吹，文王武王弦更悲。
如此争不遣碧空中有龙来听，有鬼来听。
亦使人间闻者敬，见者敬。
自然心虚空，性清净。
此经真体即毗卢，雪岭白牛君识无。

+++齐己
++++短歌寄鼓山长老
雪峰雪峰高且雄，峨峨堆积青冥中。
六月赤日烧不熔，飞禽瞥见人难通。
常闻中有白象王，五百象子皆威光。
行围坐绕同一色，森森影动旃檀香。
于中一子最雄猛，称尊独踞鼓山顶。
百千眷属阴□影，身照曜，吞秋景。
我闻岷国民归依，前王后王皆师资。
宁同梁武遇达磨，过后弹指空伤悲。

+++齐己
++++渔父
夜钓洞庭月，朝醉巴陵市。
却归君山下，鱼龙窟边睡。
生涯在何处，白浪千万里。
曾笑楚臣迷，苍黄汨罗水。
+++齐己
++++采莲曲
越溪女，越江莲。
齐菡萏，双婵娟。
嬉游向何处，采摘且同船。
浩唱发容与，清波生漪连。
时逢岛屿泊，几共鸳鸯眠。
襟袖既盈溢，馨香亦相传。
薄暮归去来，苎萝生碧烟。

+++齐己
++++啄木
啄木啄啄，鸣林响壑。
贪心既缘，利嘴斯凿。
有朽百尺，微虫斯宅。
以啄去害，啄更弥剧。
层崖豫章，耸干苍苍。
无纵尔啄，摧我栋梁。
+++齐己
++++灵松歌
灵松灵松，是何根株。
盘擗枝干，与群木殊。
世眼争知苍翠容，薜萝遮体深朦胧。
先秋瑟瑟生谷风，青阴倒卓寒潭中。
八月天威行肃杀，万木凋零向霜雪。
唯有此松高下枝，一枝枝在无摧折。
痴冻顽冰如铁坚，重重锁到槎牙颠。
老鳞枯节相把捉，踉跄立在青崖前。
有时深洞兴雷雹，飞电绕身光闪烁。
乍似苍龙惊起时，攫雾穿云欲腾跃。
夜深山月照高枝，疏影细落莓苔矶。
千年朽枿魍魉出，一株寒韵锵琉璃。
安得良工妙图雘，写将偃蹇悬烟阁。
飞瀑声中战岁寒，红霞影里擎萧索。
+++齐己
++++蠹
蠹不自蠹，而蠹于木。
蠹极木心，以丰尔腹。
偶或成之，胡为勖人。
而不真，繇尔乱神。
蠹兮蠹兮，何全其生。
无托尔形，霜松雪柽。
+++齐己
++++行路难
行路难，君好看，惊波不在黤黮间，小人心里藏崩湍。
七盘九折寒崷崒，翻车倒盖犹堪出。
未似是非唇舌危，暗中潜毁平人骨。
君不见楚灵均，千古沉冤湘水滨。
又不见李太白，一朝却作江南客。
+++齐己
++++谢徽上人见惠二龙障子，以短歌酬之
我见苏州昆山金城中，金城柱上有二龙。
老僧相传道是僧繇手，寻常入海共龙斗。
又闻蜀国玉局观有孙遇迹，盘屈身长八十尺。
游人争看不敢近，头觑寒泉万丈碧。
近有五羊徽上人，闲工小笔得意新。
画龙不夸头角及须鳞，只求筋骨与精神。
徽上人，真艺者。
惠我双龙不言价，等闲不敢将悬挂。
恐是叶公好假龙，及见真龙却惊怕。
+++齐己
++++送人往长沙
荆门归路指湖南，千里风帆兴可谙。
好听鹧鸪啼雨处，木兰舟晚泊春潭。
+++齐己
++++偶题
时事懒言多忌讳，野吟无主若纵横。
君看三百篇章首，何处分明著姓名。
+++齐己
++++寄山中叟
青泉碧树夏风凉，紫蕨红粳午爨香。
应笑晨持一盂苦，腥膻市里叫家常。
+++齐己
++++赠琴客
曾携五老峰前过，几向双松石上弹。
此境此身谁更爱，掀天羯鼓满长安。
+++齐己
++++勉吟僧
千途万辙乱真源，白昼劳形夜断魂。
忍著袈裟把名纸，学他低折五侯门。
+++齐己
++++送人归华下
莲花峰翠湿凝秋，旧业园林在下头。
好束诗书且归去，而今不爱事风流。
+++齐己
++++夏日城中作二首
三面僧邻一面墙，更无风路可吹凉。
他年舍此归何处，青壁红霞裹石房。
竹低莎浅雨濛濛，水槛幽窗暑月中。
有境牵怀人不会，东林门外翠横空。
+++齐己
++++默坐
灯引飞蛾拂焰迷，露淋栖鹤压枝低。
冥心坐满蒲团稳，梦到天台过剡溪。
+++齐己
++++水边行
身著袈裟手杖藤，水边行止不妨僧。
禽栖日落犹孤立，隔浪秋山千万层。
+++齐己
++++寄郑谷郎中
人间近遇风骚匠，鸟外曾逢心印师。
除此二门无别妙，水边松下独寻思。
+++齐己
++++翡翠
水边飞去青难辨，竹里归来色一般。
磨吻鹰鹯莫相害，白鸥鸿鹤满沙滩。
+++齐己
++++与节供奉大德游京口寺留题
柳岸晴缘十里来，水边精舍绝尘埃。
煮茶尝摘兴何极，直至残阳未欲回。
+++齐己
++++谢荆幕孙郎中见示《乐府歌集》二十八字
长吉才狂太白颠，二公文阵势横前。
谁言后代无高手，夺得秦皇鞭鬼鞭。
+++齐己
++++谢《阴符经》勉送藏休上人二首
事遂鼎湖遗剑履，时来渭水掷鱼竿。
欲知贤圣存亡道，自向心机反覆看。
一林霜雪未沾头，争遣藏休肯便休。
学尽世间难学事，始堪随处任虚舟。
+++齐己
++++幽斋偶作
幽院才容个小庭，疏篁低短不堪情。
春来犹赖邻僧树，时引流莺送好声。
+++齐己
++++赠念《法华经》僧
万境心随一念平，红芙蓉折爱河清。
持经功力能如是，任驾白牛安稳行。
+++齐己
++++对菊
无艳无妖别有香，栽多不为待重阳。
莫嫌醒眼相看过，却是真心爱澹黄。
+++齐己
++++闭门
正是闭门争合闭，大家开处不须开。
还防朗月清风夜，有个诗人相访来。
+++齐己
++++勉送吴国三五新戒归
法王遗制付仁王，难得难持劫数长。
努力只须坚守护，三千八万是垣墙。
+++齐己
++++夏日寄清溪道者
老病不能求药饵，朝昏只是但焚烧。
不知谁为收灰骨，垒石栽松傍寺桥。
+++齐己
++++送惠空北游
君向岘山游圣境，我将何以记多才。
叮咛堕泪碑前过，写取斯文寄我来。
+++齐己
++++寄怀归州马判官
三年为倅兴何长，归计应多事少忙。
又见秋风霜裛树，满山椒熟水云香。
+++齐己
++++观荷叶露珠
霏微晓露成珠颗，宛转田田未有风。
任器方圆性终在，不妨翻覆落池中。
+++齐己
++++苦热怀玉泉寺寄仁上人
火云如烧接苍梧，原野烟连大泽枯。
谩费葛衫葵扇力，争禁泉石润肌肤。
+++齐己
++++观盆池白莲
素萼金英喷露开，倚风凝立独徘徊。
应思潋滟秋池底，更有归天伴侣来。
+++齐己
++++折杨柳词四首
凤楼高映绿阴阴，凝重多含雨露深。
莫谓一枝柔软力，几曾牵破别离心。
馆娃宫畔响廊前，依托吴王养翠烟。
剑去国亡台殿毁，却随红树噪秋蝉。
秾低似中陶潜酒，软极如伤宋玉风。
多谢将军绕营种，翠中闲卓战旗红。
高僧爱惜遮江寺，游子伤残露野桥。
争似著行垂上苑，碧桃红杏对摇摇。
+++齐己
++++答长沙丁秀才书
月月便车奔帝阙，年年贡士过荆台。
如何三度槐花落，未见故人携卷来。
+++齐己
++++戒小师
不肯吟诗不听经，禅宗异岳懒游行。
他年白首当人问，将底言谈对后生。
+++齐己
++++题旧拄杖
亲采匡庐瀑布西，层崖悬壁更安梯。
携行三十年吟伴，未有诗人□□□。
+++齐己
++++酬欧阳秀才卷
三十篇多十九章，□声风力撼疏篁。
不堪更有精搜处，谁见萧萧雨夜堂。
+++齐己
++++闻雁
潇湘浦暖全迷鹤，逻逤川寒只有雕。
谁向孤舟忆兄弟，坐看连雁度横桥。
+++齐己
++++送高丽二僧南游
日边乡井别年深，中国灵踪欲遍寻。
何处碧山逢长老，分明认取祖师心。
+++齐己
++++谢猿皮
贵向猎师家买得，携来乞与坐禅床。
不知摘月秋潭畔，曾对何人啼断肠。
+++齐己
++++酬光上人
禅言难后到诗言，坐石心同立月魂。
应记前秋会吟处，五更犹在老松根。
+++齐己
++++送僧归日本
日东来向日西游，一钵闲寻遍九州。
却忆鸡林本师寺，欲归还待海风秋。
+++齐己
++++庚午岁十五夜对月
海澄空碧正团圆，吟想玄宗此夜寒。
玉兔有情应记得，西边不见旧长安。
+++齐己
++++红蔷薇花
晴日当楼晓香歇，锦带盘空欲成结。
莺声渐老柳飞时，狂风吹落猩猩血。
+++齐己
++++贻九华上人
一法传闻继老能，九华闲卧最高层。
秋钟尽后残阳暝，门掩松边雨夜灯。
+++齐己
++++寄赓匡图兄弟
僧外闲吟乐最清，年登八十丧南荆。
风骚作者为商确，道去碧云争几程。
+++齐己
++++句
春晴游寺客，花落闭门僧。（见《西清诗话》）
香传天下口，□贵火前名。
角开香满室，炉动绿凝铛。（《咏茶》）
园林将向夕，风雨更吹花。（以下见《吟窗杂录》）
相思坐溪石，□□□山风。
夕照背高台，残钟残角催。（《落照》）
五老峰前相见时，两无言语各扬眉。
高人爱惜藏岩里，白甀封题寄火前。（《咏茶》，见《三山老人语录》）

++下卷八百四十八
  
+++尚颜
++++言兴
矻矻被吟牵，因师贾浪仙。
江山风月处，一十二三年。
雅颂在于此，浮华致那边。
犹惭功未至，谩道近千篇。
+++尚颜
++++江上秋思（一作尚志诗）
到来江上久，谁念旅游心。
故国无秋信，邻家有夜砧。
坐遥翻不睡，愁极却成吟。
即恐髭连鬓，还为白所侵。
+++尚颜
++++匡山居
无才加性拙，道理合藏踪。
是处非深远，其山已万重。
经时邻境战，独夜隔云舂。
昨日泉中见，常鱼亦化龙。
+++尚颜
++++夷陵即事
不难饶白发，相续是滩波。
避世嫌身晚，思家乞梦多。
暑衣经雪着，冻砚向阳呵。
岂谓临岐路，还闻圣主过。
+++尚颜
++++紫阁隐者
天高紫阁侵，隐者信沈沈。
道长年兼长，云深草复深。
如非禅客见，即是猎人寻。
北笑长安道，埃尘古到今。
+++尚颜
++++与陈陶处士
钟陵城外住，喻似玉沈泥。
道直贫嫌杀，神清语亦低。
雪深加酒债，春尽减诗题。
记得曾邀宿，山茶独自携。
+++尚颜
++++与王嵩隐
一生吟兴僻，方见业精微。
事若终难得，乡应不易归。
乱收西日叶，双掩北风扉。
合国诸卿相，皆曾着布衣。
+++尚颜
++++怀陆龟蒙处士
布褐东南隐，相传继谢敷。
高谭夫子道，静看海山图。
事免伤心否，棋逢敌手无。
关中花数内，独不见菖蒲。
+++尚颜
++++寄华阴司空侍郎
剑佩已深扃，茅为岳面亭。
诗犹少绮美，画肯爱丹青。
换笔修僧史，焚香阅道经。
相邀来未得，但想鹤仪形。
+++尚颜
++++送陆肱入关
舟行复陆行，始得到咸京。
准拟何人口，吹嘘六义名。
乱山遥减翠，丛菊早含英。
衣锦还乡日，他时有此荣。
+++尚颜
++++送刘必先
力进凭诗业，心焦阙问安。
远行无处易，孤立本来难。
楚月船中没，秦星马上残。
明年有公道，更以命推看。
+++尚颜
++++寄方干处士
格外缀清诗，诗名独得知。
闲居公道日，醉卧牡丹时。
海鸟和涛望，山僧带雪期。
仍闻称处士，圣主肯相违。
+++尚颜
++++寄刘逸士
无愁无累者，偶向市朝游。
此后乘孤艇，依前入乱流。
高眠歌圣日，下钓坐清秋。
道不离方寸，而能混俗求。
+++尚颜
++++送独孤处士
万里去非忙，惟携贮药囊。
山家消夜景，酒肆过年光。
立鹤洲侵浪，喧蛩壁近床。
谁人临上路，乞得变髭方。
+++尚颜
++++早春送人归岳阳
久食主人鱼，春来复旧居。
远无千里浪，轻有半船书。
过片晴云淡，消残暮雪虚。
岳阳多异境，搜思勿令疏。
+++尚颜
++++冬暮送人
长安冬欲尽，又送一遗贤。
醉后情浑可，言休理不然。
射衣秦岭雪，摇月汉江船。
亦过春兼夏，回期信有蝉。
+++尚颜
++++送徐道人东游
长安人扰扰，独自有闲心。
海上山中去，风前月下吟。
引猿秋果熟，藏鹤晓云深。
易姓更名数，难教弟子寻。
+++尚颜
++++自纪
诸机忘尽未忘诗，似向诗中有所依。
远境等闲支枕觅，空山容易杖藜归。
清猿一一居林叫，白鸟双双避钓飞。
欲画净名居士像，焚香愿见陆探微。
+++尚颜
++++怀智栖上人
临水登山自有期，不同游子暮何之。
闲眠默坐身堪赏，已去还来事可知。
林鸟隔云飞一饷，草虫和雨叫多时。
思君最易令人老，倚槛空吟所寄诗。
+++尚颜
++++峡中酬荆南郑准
山斋西向蜀江濆，四载安居复有群。
风雁势高犹可见，雪猿声苦不堪闻。
新诗写出难胜宝，破衲披行却类云。
每喜溯流宾客说，元瑜刀笔润雄军。
+++尚颜
++++寄荆门郑准
传衣传钵理难论，绮靡销磨二雅尊。
不许姓名留月观，终携瓶锡去云门。
窗间挂烛通宵在，竹上题诗隔岁存。
珍重荆门郑从事，十年同受景升恩。
+++尚颜
++++将欲再游荆渚留辞岐下司徒
竹锡铜瓶配衲衣，殷公楼畔偶然离。
白莲几看从开日，明月长吟到落时。
活计本无桑柘润，疏慵寻有水云资。
今朝回去精神别，为得头厅宰相诗。
+++尚颜
++++赠村公
绸衣木突此乡尊，白尽须眉眼未昏。
醉舞神筵随鼓笛，闲歌圣代和儿孙。
黍苗一顷垂秋日，茅栋三间映古原。
也笑长安名利处，红尘半是马蹄翻。
+++尚颜
++++秋夜吟
梧桐雨畔夜愁吟，抖擞衣裾藓色侵。
枉道一生无系着，湘南山水别人寻。
+++尚颜
++++读齐己上人集（一作栖蟾诗）
诗为儒者禅，此格的惟仙。
雅如周颂，清和甚舜弦。
冰生听瀑句，香发早梅篇。
想得吟成夜，文星照楚天。
+++尚颜
++++除夜（一作栖蟾诗）
九冬三十夜，寒与暖分开。
坐到四更后，身添一岁来。
鱼灯延腊火，兽炭化春灰。
青帝今应老，迎新见几回。
+++尚颜
++++送人归乡
多才与命违，末路忆柴扉。
白发何人问，青山一剑归。
晴烟独鸟没，野渡乱花飞。
寂寞长亭外，依然空落晖。
+++尚颜
++++述怀
青门聊极望，何事久离群。
芳草失归路，故乡空暮云。
信回陵树老，梦断灞流分。
兄弟正南北，鸿声堪独闻。
五城初罢构，海上忆闲行。
触雪麻衣静，登山竹锡轻。
天寒岳寺出，日晚岛泉清。
坐与幽期遇，何湖心渺冥。
+++尚颜
++++宿寿安甘棠馆
行人方倦役，到此似还乡。
流水来关外，青山近洛阳。
溪云归洞鹤，松月半轩霜。
坐恐晨钟动，天涯道路长。
山空蕙气香，乳管折云房。
愿值壶中客，亲传肘后方。
三更礼星斗，寸匕服丹霜。
默坐树阴下，仙经横石床。
+++尚颜
++++送朴山人归新罗
浩渺行无极，扬帆但信风。
云山过海半，乡树入舟中。
波定遥天出，沙平远岸穷。
离心寄何处，目击曙霞东。
+++尚颜
++++宿清远峡山寺
寺近朝天路，多闻玉佩音。
鉴人开慧眼，归鸟息禅心。
磬接星河曙，窗连夏木深。
此中能宴坐，何必在云林。
+++尚颜
++++松山岭
平生闲放久，野鹿许为群。
居止邻西岳，轩窗度白云。
斋心饭松子，话道接茅君。
汉主恩情去，空山起夕氛。
+++尚颜
++++句
浸浸三楚白，渺渺九江寒。（《雪》，见《吟窗杂录》）
+++虚中
++++泊洞庭
槐柳未知秋，依依馆驿头。
客心俱念远，时雨自相留。
浪没货鱼市，帆高卖酒楼。
夜来思展转，故里在南州。
+++虚中
++++善卷坛
耕荒凿原时，高趣在希夷。
大舜欲逊国，先生空敛眉。
五溪清不足，千古美无亏。
纵遣亡淳者，何人投所思。
+++虚中
++++石城金谷
晋祚一倾摧，骄奢去不回。
只应荆棘地，犹作绮罗灰。
狐兔闲生长，樵苏静往来。
踟蹰意无尽，寒日又西颓。
+++虚中
++++庾楼
郡楼名甚远，几换见楼人。
庾亮魂应在，清风到白蘋。
晴轩分楚汉，夜酒揖星辰。
何必匡山上，独言无世尘。
+++虚中
++++经贺监旧居
不恋明皇宠，归来镜水隅。
道装汀鹤识，春醉钓人扶。
逐朵云如吐，成行雁侣驱。
兰亭名景在，踪迹未为孤。
+++虚中
++++献郑都官
早晚辞班列，归寻旧隐峰。
代移家集在，身老诏书重。
药秘仙都诀，茶开蜀国封。
何当答群望，高蹑傅岩踪。
+++虚中
++++寄华山司空图二首
门径放莎垂，往来投刺稀。
有时开御札，特地挂朝衣。
岳信僧传去，仙香鹤带归。
他年二南化，无复更衰微。
逍遥短褐成，一剑动精灵。
白昼梦仙岛，清晨礼道经。
黍苗侵野径，桑椹污闲庭。
肯要为邻者，西南太华青。
+++虚中
++++赠屏风岩栖蟾上人
岩房高且静，住此几寒暄。
鹿嗅安禅石，猿啼乞食村。
朝阳生树罅，古路透云根。
独我闲相觅，凄凉碧洞门。
+++虚中
++++赠秀才
筠阳多胜致，夫子纵游遨。
凤鸟瑞不见，鲈鱼价转高。
门开沙觜静，船系树根牢。
谁解伊人趣，村沽对郁陶。
+++虚中
++++送迁客
倏忽堕鹓行，天南去路长。
片言曾不谄，获罪亦何伤。
象恋藏牙浦，人贪卖子乡。
此心终合雪，去已莫思量。
+++虚中
++++哭悼朝贤
前昨回私第，旋闻寝疾终。
四邻方响绝，二月牡丹空。
冢已迁名境，碑仍待至公。
只应遗爱理，长在楚南风。
+++虚中
++++悼方干处士
先生在世日，只向镜湖居。
明主未巡狩，白头闲钓鱼。
烟莎一径小，洲岛四邻疏。
独有为儒者，时来吊旧庐。
+++虚中
++++听轩辕先生琴
诀妙与功精，通宵膝上横。
一堂风冷淡，千古意分明。
坐客神魂凝，巢禽耳目倾。
酷哉商纣世，曾不遇先生。
+++虚中
++++芳草
绵绵芳草绿，何处动深思。
金谷人亡后，沙场日暖时。
龙鳞藏有瑞，风雨洒无私。
欲采兰兼蕙，清香可赠谁。
+++虚中
++++句
喜鱼在深处，幽鸟立多时。（《马侍中池亭》，《纪事》）
菖蒲花不艳，鸲鹆性多灵。（《古今诗话》）
盘中是祥瑞，天下恰炎蒸。（卖冰者，以下《吟窗杂录》）
待暖还须去，门前有路岐。（《夜坐》）
春雨无高下，花枝有短长。（《春诗》）
老负峨眉月，闲看云水心。（《赠齐己》，《五代史补》）
+++栖蟾
++++短歌行
蟾光堪自笑，浮世懒思量。
身得几时活，眼开终日忙。
千门无寿药，一镜有愁霜。
早向尘埃外，光阴任短长。
+++栖蟾
++++除夜（一作尚颜诗）
九冬三十夜，寒与暖分开。
坐到四更后，身添一岁来。
鱼灯延腊火，兽炭化春灰。
青帝今应老，迎新见几回。
+++栖蟾
++++宿巴江
江声五十里，泻碧急于弦。
不觉日又夜，争教人少年。
一汀巫峡月，两岸子规天。
山影似相伴，浓遮到晓船。
+++栖蟾
++++游边
边云四顾浓，饥马嗅枯丛。
万里八九月，一身西北风。
偷营天正黑，战地雪多红。
昨夜东归梦，桃花暖色中。
+++栖蟾
++++居南岳怀沈彬
石房开竹扉，茗外独支颐。
万木还无叶，百年能几时。
隔云闻狖过，截雨见虹垂。
因忆岳南客，晏眠吟好诗。
+++栖蟾
++++南中怀友生
荔枝江上立，望北几思量。
隔海无书札，前年在汉阳。
瘴村人起早，铜柱象揩光。
居此成何事，寻君过碧湘。
+++栖蟾
++++赠南岳玄泰布衲
曹溪入室人，终老甚难群。
四十馀年内，青山与白云。
松和巢鹤看，果共野猿分。
海外僧来说，名高自小闻。
+++栖蟾
++++寄问政山聂威仪
先生卧碧岑，诸祖是知音。
得道无一法，孤云同寸心。
岚光薰鹤诏，茶味敌人参。
苦向壶中去，他年许我寻。
+++栖蟾
++++送迁客
谏频甘得罪，一骑入南深。
若顺吾皇意，即无臣子心。
织花蛮市布，捣月象州砧。
蒙雪知何日，凭楼望北吟。
+++栖蟾
++++读齐己上人集（一作尚颜诗）
诗为儒者禅，此格的惟仙。
雅如周颂，清和甚舜弦。
冰生听瀑句，香发早梅篇。
想得吟成夜，文星照楚天。
+++栖蟾
++++牧童
牛得自由骑，春风细雨飞。
青山青草里，一笛一蓑衣。
日出唱歌去，月明抚掌归。
何人得似尔，无是亦无非。
+++栖蟾
++++再宿京口禅院
滩声依旧水溶溶，岸影参差对梵宫。
楚树七回凋旧叶，江人两至宿秋风。
蟾蜍竹老摇疏白，菡萏池干落碎红。
多病支郎念行止，晚年生计转如蓬。

++下卷八百四十九
  
+++可朋
++++耕田鼓诗
农舍田头鼓，王孙筵上鼓。
击鼓兮皆为鼓，一何乐兮一何苦。
上有烈日，下有焦土。
愿我天翁，降之以雨。
令桑麻熟，仓箱富。
不饥不寒，上下一般。
+++可朋
++++赋洞庭
周极八百里，凝眸望则劳。
水涵天影阔，山拔地形高。
贾客停非久，渔翁转几遭。
飒然风起处，又是鼓波涛。
+++可朋
++++赠方干
盛名传出自皇州，一举参差便缩头。
月里岂无攀桂分，湖中刚爱钓鱼休。
童偷诗藁呈邻叟，客乞书题谒郡侯。
独泛短舟何限景，波涛西接洞庭秋。
+++可朋
++++桐花鸟
五色毛衣比凤雏，深花丛里只如无。
美人买得偏怜惜，移向金钗重几铢。
+++可朋
++++句
来多不似客，坐久却垂帘。（见《纪事》）
虹收千嶂雨，潮展半江天。（见《刘公诗话》）
诗因试客分题僻，棋为饶人下著低。
伤心尽日有啼鸟，独步残春空落花。（《杜甫旧居》）
唯陪北楚三千客，多话东林十八贤。
乍当暖景飞仍慢，欲就芳丛舞更高。（蝶，见《偶谈》）
+++昙域
++++宿郑谏议山居
堂开星斗边，大谏采薇还。
禽隐石中树，月生池上山。
凉风吹咏思，幽语隔禅关。
莫拟归城计，终妨此地闲。
+++昙域
++++怀齐己
鬓髯秋景两苍苍，静对茅斋一炷香。
病后身心俱澹泊，老来朋友半凋伤。
峨眉山色侵云直，巫峡滩声入夜长。
犹喜深交有支遁，时时音信到松房。
+++昙域
++++赠岛云禅师
远庵枯叶满，群鹿亦相随。
顶骨生新发，庭松长旧枝。
禅高太白月，行出祖师碑。
乱后潜来此，南人总不知。
+++栖一
++++垓下怀古
缅想咸阳事可嗟，楚歌哀怨思无涯。
八千子弟归何处，万里鸿沟属汉家。
弓指阵前争日月，血流垓下定龙蛇。
拔山力尽乌江水，今古悠悠空浪花。
+++栖一
++++武昌怀古
战国城池尽悄然，昔人遗迹遍山川。
笙歌罢吹几多日，台榭荒凉七百年。
蝉响夕阳风满树，雁横秋岛雨漫天。
堪嗟世事如流水，空见芦花一钓船。
+++处默
++++圣果寺
路自中峰上，盘回出薜萝。
到江吴地尽，隔岸越山多。
古木丛青霭，遥天浸白波。
下方城郭近，钟磬杂笙歌。
+++处默
++++送僧游西域
一盂兼一锡，只此度流沙。
野性虽为客，禅心即是家。
寺披云峤雪，路入晓天霞。
自说游诸国，回应岁月赊。
+++处默
++++远烟
霭霭前山上，凝光满薜萝。
高风吹不尽，远树得偏多。
翠与晴云合，轻将淑气和。
正堪流野目，朱阁意如何。
+++处默
++++萤
熠熠与娟娟，池塘竹树边。
乱飞如拽火，成聚却无烟。
微雨洒不灭，轻风吹欲燃。
昔时书案上，频把作囊悬。
+++处默
++++忆庐山旧居
粗衣粝食老烟霞，勉把衰颜惜岁华。
独鹤只为山客伴，闲云常在野僧家。
丛生嫩蕨粘松粉，自落干薪带藓花。
明月清风旧相得，十年归恨可能赊。
+++处默
++++题栖霞寺僧房
名山不取买山钱，任构花宫近碧巅。
松桧老依云里寺，楼台深锁洞中天。
风经绝嶂回疏雨，石倚危屏挂落泉。
欲结茅庵共师住，肯饶多少薜萝烟。
+++处默
++++山中作
席帘高卷枕高欹，门掩垂萝蘸碧溪。
闲把史书眠一觉，起来山日过松西。
+++处默
++++织妇
蓬鬓蓬门积恨多，夜阑灯下不停梭。
成缣犹自陪钱纳，未直青楼一曲歌。
+++处默
++++句
太平时节无人看，雪刃闲封满匣尘。（《剑》，见王正字《诗格》）
+++修睦
++++秋日闲居
是事不相关，谁人似此闲。
卷帘当白昼，移榻对青山。
野鹤眠松上，秋苔长雨间。
岳僧频有信，昨日得书还。
+++修睦
++++宿岳阳开元寺
竟夕凭虚槛，何当兴叹频。
往来人自老，今古月常新。
风逆沈鱼唱，松疏露鹤身。
无眠钟又动，几客在迷津。
+++修睦
++++送边将
人尽有离别，而君独可嗟。
言将身报国，敢望禄荣家。
战思风吹野，乡心月照沙。
归期定何日，塞北树无花。
+++修睦
++++雪中送人北游
然知心去速，其奈雪飞频。
莫喜无危道，虽平更陷人。
远郊光接汉，旷野色通秦。
此去迢遥极，却回应过春。
+++修睦
++++落叶
雨过闲田地，重重落叶红。
翻思向春日，肯信有秋风。
几处随流水，河边乱暮空。
只应松自立，而不与君同。
+++修睦
++++落花
一片又一片，等闲苔面红。
不能延数日，开亦是春风。
公子歌声歇，诗人眼界空。
遥思故山下，经雨两三丛。
+++修睦
++++题田道者院
入门空寂寂，真个出家儿。
有行鬼不见，无心人谓痴。
古岩寒柏对，流水落花随。
欲别一何懒，相从所恨迟。
+++修睦
++++东林寺
欲去不忍去，徘徊吟绕廊。
水光秋澹荡，僧好语寻常。
碑古苔文叠，山晴钟韵长。
翻思南岳上，欠此白莲香。
+++修睦
++++寄贯休上人
常语亦关诗，常流安得知。
楚郊来未久，吴地住多时。
立月无人近，归林有鹤随。
所居浑不远，相识偶然迟。
+++修睦
++++喜僧友到
十年消息断，空使梦烟萝。
嵩岳几时下，洞庭何日过。
瓶干离涧久，衲坏卧云多。
意欲相留住，游方肯舍么。
+++修睦
++++怀虚中上人
檐雨滴更残，思君安未安。
湘川闻不远，道路去寻难。
吟鬓霜应蚀，禅衣雪渐寒。
倚松因独立，一鸟下江干。
+++修睦
++++简寂观
正同高士坐烟霞，思著闲忙又是嗟。
碧岫观中人似鹤，红尘路上事如麻。
石肥滞雨添苍藓，松老涵风落翠花。
莫道此间无我分，遗民长在惠持家。
+++修睦
++++睡起作
长空秋雨歇，睡起觉精神。
看水看山坐，无名无利身。
偈吟诸祖意，茶碾去年春。
此外谁相识，孤云到砌频。
+++修睦
++++卖松者
求利有何限，将松入市来。
直饶人买去，也向柳边栽。
细叶犹粘雪，孤根尚惹苔。
君用心错，举世重花开。
+++修睦
++++思齐己上人
同人与流俗，相谓好襟灵。
有口不他说，长年自诵经。
水声秋后石，山色晚来庭。
客问修何法，指松千岁青。
+++修睦
++++送玄泰禅师
去去去何住，一盂兼一瓶。
水边寒草白，岛外晚峰青。
宿处林闻虎，行时天有星。
回期谁可定，浮世重看经。
+++修睦
++++三生石
圣迹谁会得，每到亦徘徊。
一尚不可得，三从何处来。
清宵寒露滴，白昼野云隈。
应是表灵异，凡情安可猜。
+++修睦
++++题僧梦微房
东海日未出，九衢人已行。
吾师无事坐，苔藓入门生。
雨过闲花落，风来古木声。
天台频说法，石壁欠题名。
+++修睦
++++秋台作
独上高楼上，客情何物同。
孤云无定处，长日信秋风。
兄弟多年别，关河此夕中。
到头归去是，免使叹洪濛。
+++修睦
++++怀故园
故园归未得，此日意何伤。
独坐水边草，水流春日长。
+++无作
++++谢武肃王
云鹤性孤单，争堪名利关。
衔恩虽入国，辞命却归山。
+++清尚
++++哭僧
道力自超然，身亡同坐禅。
水流元在海，月落不离天。
溪白葬时雪，风香焚处烟。
世人频下泪，不见我师玄。
+++乾康
++++投谒齐己
隔岸红尘忙似火，当轩青嶂冷如冰。
烹茶童子休相问，报道门前是衲僧。
+++乾康
++++赋残雪
六出奇花已住开，郡城相次见楼台。
时人莫把和泥看，一片飞从天上来。
+++乾康
++++句
镜湖中有月，处士后无人。
荻笋抽高节，鲈鱼跃老鳞。（《经方干旧居》甚为齐己所称）

++下卷八百五十
  
+++昙翼
++++招隐
连峰数千里，修林带平津。
云起远山翳，风至□荒榛。
茅茨隐不见，鸡鸣知有人。
蹑磴践其迹，处处见遗薪。
乃知百代下，固有上皇民。
+++隐求
++++石桥琪树
山上天将近，人间路渐遥。
谁当云里见，知欲渡仙桥。
+++智远
++++律僧
滤水与龛灯，长长护有情。
自从青草出，便不下阶行。
北阙应无梦，南山旧有名。
将何喻浮世，惟指浪沤轻。
+++无闷
++++暮春送人
折柳亭边手重携，江烟澹澹草萋萋。
杜鹃不解离人意，更向落花枝上啼。
+++无闷
++++寒林石屏
草堂无物伴身闲，惟有屏风枕簟间。
本向他山求得石，却于石上看他山。
+++尚志
++++江上秋志
到来江上久，谁念旅游心。
故国无秋信，邻家有暮砧。
坐遥翻不睡，愁极却成吟。
即恐髭连鬓，还为白所侵。
+++玄宝
++++路
南北东西去，茫茫万古尘。
关河无尽处，风雪有行人。
险极山通蜀，平多地入秦。
营营名利者，来往岂辞频。
+++怀浦
++++赠智舟三藏
壮岁心难伏，师心伏岂难。
寻常独在院，行坐不离坛。
岳雪当禅暝，松声入咒寒。
更因文字外，多把史书看。
+++怀浦
++++初冬旅舍早怀
枕上角声微，离情未息机。
梦回三楚寺，寒入五更衣。
月没栖禽动，霜晴冻叶飞。
自惭行役早，深与道相违。
+++亚栖
++++对御书后一绝
通神笔法得玄门，亲入长安谒至尊。
莫怪出来多意气，草书曾悦圣明君。
+++亚栖
++++题英禅师
将知德行异寻常，每见持经在道场。
欲识用心精洁处，一瓶秋水一炉香。
+++惟审
++++别友人
一身无定处，万里独销魂。
芳草迷归路，春衣滴泪痕。
几时休旅食，向夜宿江村。
欲识异乡苦，空山啼暮猿。
+++惟审
++++赋得闻晓莺啼
卷帘清梦后，芳树引流莺。
隔叶传春意，穿花送晓声。
未调云路翼，空负桂枝情。
莫尽关关兴，羁愁正厌生。
+++惟审
++++春日旅怀呈知己
生涯万事有苍苍，应任流萍便越乡。
春水独行人渐远，故园归梦夜空长。
一声隔浦猿啼处，数滴惊心泪满裳。
不为知音皆鲍叔，信谁江上去茫茫。
+++慕幽
++++剑客
去住知何处，空将一剑行。
杀人虽取次，为事爱公平。
戟立嗔髭鬓，星流忿眼睛。
晓来湘市说，拂曙别辽城。
+++慕幽
++++酬和友人见寄（一作冬日淮上别文上人）
劳歌好自看，终久偶齐桓。
五字若教易，一名争得难。
侵窗红树老，荫砌雪花残。
莫效齐僚属，东归剪钓竿。
+++慕幽
++++冬日淮上别文上人（一作酬和友人见寄）
家国各万里，同吟六七年。
可堪随北雁，迢递向南天。
水共行人远，山将落日连。
春淮有双鲤，莫忘尺书传。
+++慕幽
++++柳
今古凭君一赠行，几回折尽复重生。
五株斜傍渊明宅，千树低垂太尉营。
临水带烟藏翡翠，倚风兼雨宿流莺。
隋皇堤畔依依在，曾惹当时歌吹声。
+++慕幽
++++三峡闻猿
谁向兹来不恨生，声声都是断肠声。
七千里外一家住，十二峰前独自行。
瘴雨晚藏神女庙，蛮烟寒锁夜郎城。
凭君且听哀吟好，会待青云道路平。
+++慕幽
++++灯
钟断危楼鸟不飞，荧荧何处最相宜。
香然水寺僧开卷，笔写春帏客著诗。
忽尔思多穿壁处，偶然心尽断缨时。
孙康勤苦谁能念，少减馀光借与伊。
+++释彪
++++宝琴
吾有一宝琴，价重双南金。
刻作龙凤象，弹为山水音。
星从徽里发，风来弦上吟。
钟期不可遇，谁辨曲中心。
+++法轮
++++观大驾出叙事寄怀（见《文苑英华》）
紫台宵漏竭，青门曙鼓通。
轻霞照复道，徐吹转相风。
玉鸾光万骑，金舆郁五戎。
鸣笳犹度阙，清跸尚喧宫。
云旗乱陌紫，羽旆杂尘红。
百城归北丽，两汉久惭雄。
吾曹陋薄技，馀庆洽微躬。
平源已起洛，印手亦还丰。
得奉衣冠盛，仍观书轨同。
犹言待封告，未忍向华嵩。
+++尚能
++++中秋旅怀
所畜惟骚雅，兼之得固穷。
望乡连北斗，听雨带西风。
稼穑村坊远，烟波路径通。
冥搜清绝句，恰似有神功。
+++尚能
++++句
霜洲枫落尽，月馆竹生寒。（见《万花谷》）
+++常雅
++++题伍相庙
苍苍古庙映林峦，漠漠烟霞覆古坛。
精魄不知何处在，威风犹入浙江寒。
+++沧浩
++++怀旧山（一作别嘉兴知己）
一坐西林寺，从来未下山。
不因寻长者，无事到人间。
宿雨愁为客，寒花笑未还。
空怀旧山月，童子诵经闲。
+++若水
++++题慧山泉
石脉绽寒光，松根喷晓凉。
注瓶云母滑，漱齿茯苓香。
野客偷煎茗，山僧借净床。
安禅何所问，孤月在中央。
+++文鉴
++++题马迹山
瀛洲西望沃洲山，山在平湖缥缈间。
常说使君千里马，至今龙迹尚堪攀。

++下卷八百五十一
  
+++慈恩寺沙门
++++和御制游慈恩寺
皇风扇祇树，至德茂禅林。
仙华曜日彩，神幡曳远阴。
绮殿笼霞影，飞阁出云心。
细草希慈泽，恩光重更深。
+++水心寺僧
++++赠贾松先辈
嵯峨山上石，岁岁色长新。
若使尽成宝，谁为知己人。
+++无名释
++++古梅
火虐风饕水渍根，霜皴雪皱古苔痕。
东风未肯随寒暑，又蘖清香与返魂。
+++南唐失名僧
++++月
徐徐东海出，渐渐上天衢。
此夜一轮满，清光何处无。
+++吴越僧
++++武肃王有旨，石桥设斋会，进一诗，共六首
南有天台事可尊，孕灵含秀独超群。
重重曲涧侵危石，步步层岩踏碎云。
金雀每从云里现，异香多向夜深闻。
当知此界非凡界，一道幽奇各自分。
仙源佛窟有天台，今古嘉名遍九垓。
石磴嵌空神匠出，瀑泉雄壮雨声来。
景强偏感高僧上，地胜能令远思开。
一等翘诚依此处，自然灵贶作梯媒。
智泉福海莫能逾，亲自王恩运睿谟。
感现尽冥心境界，资持全固道根株。
石梁低翥红鹦鹉，烟岭高翔碧鹧鸪。
胜妙重重惟祷祝，永资军庶息灾虞。
凌晨迎请倍精诚，亲散鲜花异处清。
罗汉攀枝呈梵相，岩僧倚树现真形。
神幡双出红霞动，宝塔全开白气生。
都为王心标意切，满空盈月瑞分明。
幡花宝盖满青川，祈祷迎来圣半千。
莫道胜缘无影响，须知嘉会有因缘。
空中长似闻天乐，岩畔常疑有地仙。
何必更寻兜率去，重重灵应事昭然。
登云步岭涉烟程，好景随心次第生。
圣者已符祥瑞事，地灵全副祷祈情。
洞深重叠拖云湿，滩浅潺湲漱水清。
愿满事圆归去路，便风相送片帆轻。
+++唐末僧
++++题户诗
枕有思乡泪，门无问疾人。
尘埋床下履，风动架头巾。
+++神迥
++++句
鸦鸣东牖曙，草秀南湖春。（见《诗式》）
+++可隆
++++句
万般思后行，一失废前功。（《观棋》）
+++尔鸟
++++句
鲸目光烧半海红，鳌头浪蹙掀天白。（见《诗话总龟》）
+++元础
++++句
寺隔残潮去。
采药过泉声。
林塘秋半宿，风雨夜深来。
+++悟清
++++句
鸟归花影动，鱼没浪痕圆。
+++契盈
++++句
三千里外一条水，十二时中两度潮。（见《五代史补》）
+++淡然
++++句
到处自凿井，不能饮常流。
+++庭实
++++句
吟中双鬓白，笑里一生贫。（见《诗史》）
+++知业
++++句
接岸桥通何处路，倚栏人是阿谁家。（见《葆光录》）
+++云容
++++句
木末上明星。
+++玄幽
++++句
三万莲经三十春，半生不蹋院门尘。
+++志定
++++句
惟有樽前今夜月，当时曾照堕楼人。
梧桐叶老蝉声死，一夜洞庭波上风。（见张为《主客图》）
+++灵准
++++句
晴看汉水广，秋觉岘山高。
+++荆州僧
++++句
犬熟护邻房。

++下卷八百五十二
  
+++司马承祯
++++答宋之问
时既暮兮节欲春，山林寂兮怀幽人。
登奇峰兮望白云，怅缅邈兮象欲纷。
白云悠悠去不返，寒风飕飕吹日晚。
不见其人谁与言，归坐弹琴思逾远。
+++张氲
++++醉吟三首
去岁无田种，今春乏酒材。
从他花鸟笑，佯醉卧楼台。
下调无人睬，高心又被瞋。
不知时俗意，教我若为人。
入市非求利，过朝不为名。
有时随俗物，相伴且营营。
+++司马退之
++++洗心
不践名利道，始觉尘土腥。
不味稻粱食，始觉精神清。
罗浮奔走外，日月无短明。
山瘦松亦劲，鹤老飞更轻。
逍遥此中客，翠发皆长生。
草木多古色，鸡犬无新声。
君有出俗志，不贪英雄名。
傲然脱冠带，改换人间情。
去矣丹霄路，向晓云冥冥。
+++裴翛然
++++夜醉卧街（开元中，夜醉卧街犯禁，乃为此诗）
遮莫冬冬动，须倾满满杯。
金吾如借问，但道玉山颓。
+++轩辕弥明
++++谒尧帝庙（桂州尧庙有开元二年弥明谒尧诗，自宋镌石）
祖龙开国尽遐荒，庙建唐尧镇此邦。
山卷白云朝帝座，林疏红日列仙幢。
巍巍圣迹陵松峤，荡荡恩波洽桂江。
瞻仰威灵共回首，紫霞深处锁轩窗。
+++陈寡言
++++山居
照水冰如鉴，扫雪玉为尘。
何须问今古，便是上皇人。
醉卧茅堂不闭关，觉来开眼见青山。
松花落处宿猿在，麋鹿群群林际还。
+++陈寡言
++++临化示弟子
我本无形暂有形，偶来人世逐营营。
轮回债负今还毕，搔首翛然归上清。
+++李升
++++元白席上作（一作吕岩遇钟离先生作）
生在儒家遇太平，悬缨垂带布衣轻。
谁能世路趋名利，臣事玉皇归上清。
+++范尧佐
++++一字至七字诗 书（同王起诸公送白居易分司东都作）
书。
凭雁，寄鱼。
出王屋，入匡庐。
文生益智，道著清虚。
葛洪一万卷，惠子五车馀。
银钩屈曲索靖，题桥司马相如。
别后莫暌千里信，数封缄送到闲居。
+++徐灵府
++++言志献浙东廉访辞召
野性歌三乐，皇恩出九重。
那烦紫宸命，远下白云峰。
多愧书传鹤，深惭纸画龙。
将何佐明主，甘老在岩松。
+++徐灵府
++++自咏二首
寂寂凝神太极初，无心应物等空虚。
性修自性非求得，欲识真人只是渠。
学道全真在此生，何须待死更求生。
今生不了无生理，纵复生知那处生。
+++吴子来
++++留观中诗二首
终日草堂间，清风常往还。
耳无尘事扰，心有玩云闲。
对酒惟思月，餐松不厌山。
时时吟内景，自合驻童颜。
此生此物当生涯，白石青松便是家。
对月卧云如野鹿，时时买酒醉烟霞。

++下卷八百五十三
  
+++吴筠
++++游仙二十四首
启册观往载，摇怀考今情。
终古已寂寂，举世何营营。
悟彼众仙妙，超然含至精。
凝神契冲玄，化服凌太清。
心同宇宙广，体合云霞轻。
翔风吹羽盖，庆霄拂霓旌。
龙驾朝紫微，后天保令名。
岂如寰中士，轩冕矜暂荣。
鸾凤栖瑶林，雕鹗集平楚。
饮啄本殊好，翱翔终异所。
吾方遗喧嚣，立节慕高举。
解兹区中恋，结彼霄外侣。
谁谓天路遐，感通自无阻。
愍俗从迁谢，寻仙去沦没。
三元有真人，与我生道骨。
凌晨吸丹景，入夜饮黄月。
百关弥调畅，方寸益清越。
栖神合虚无，洞览周恍惚。
不觉随玉皇，焚香诣金阙。
西龟初定箓，东华已校名。
三官无遗谴，七祖升云輧。
体妙尘累隔，心微玄化并。
一朝出天地，亿载犹童婴。
使我齐浩劫，萧萧宴玉清。
怡神在灵府，皎皎含清澄。
仙经不吾欺，轻举信有征。
畴昔希道念，而今果天矜。
岂非阴功著，乃致白日升。
焉用过洞府，吾其越朱陵。
高真诚寥邈，道合不我遗。
孰谓姑射远，神人可同嬉。
结驾从之游，飘飘出天垂。
不理人自化，神凝物无疵。
因知至精感，足以和四时。
碧海广无际，三山高不极。
金台罗中天，羽客恣游息。
霞液朝可饮，虹芝晚堪食。
啸歌自忘心，腾举宁假翼。
保寿同三光，安能纪千亿。
将过太帝宫，暂诣扶桑处。
真童已相迓，为我清宿雾。
海若宁洪涛，羲和止奔驭。
五云结层阁，八景动飞舆。
青霞正可挹，丹椹时一遇。
留我宴玉堂，归轩不令遽。
欲超洞阳界，试鉴丹极表。
赤帝跃火龙，炎官控朱鸟。
导我升绛府，长驱出天杪。
阳灵赫重晖，四达何皎皎。
为尔流飘风，群生遂无夭。
予因诣金母，飞盖超西极。
遂入素中天，停轮太蒙侧。
若华拂流影，不使白日匿。
倾曦复亭午，六合无暝色。
道化随感迁，此理谁能测。
九龙何蜿蜿，载我升云纲。
临睨怀旧国，风尘混苍茫。
依依远人寰，去去迩帝乡。
上超星辰纪，下视日月光。
倏已过太微，天居焕煌煌。
停骖太仪侧，整服金阙前。
肃肃承上帝，锵锵会群仙。
鸿炉发灵香，广庑张钧天。
玉醴洽中座，霞膏充四筵。
良期无终极，俯仰移亿年。
峻朗妙门辟，澄微真鉴通。
琼林九霞上，金阁三天中。
飞虬跃庆云，翔鹤抟灵风。
郁彼玉京会，仙期六合同。
予升至阳元，欲憩明霞馆。
飘飘琼轮举，晔晔金景散。
结虚成万有，高妙咸可玩。
玉山郁嵯峨，琅海杳无岸。
暂赏过千椿，遐龄谁复算。
招携紫阳友，合宴玉清台。
排景羽衣振，浮空云驾来。
灵幡七曜动，琼障九光开。
凤舞龙璈奏，虬轩殊未回。
高升紫极上，宴此玄都岑。
玉藻散奇香，琼柯流雅音。
灵风生太漠，习习吹人襟。
体混希微广，神凝空洞深。
萧然宇宙外，自得乾坤心。
晨登千仞岭，俯瞰四人居。
原野间城邑，山河分里闾。
眇彼埃尘中，争奔声利途。
百龄宠辱尽，万事皆为虚。
自昔无成功，安能与尔俱。
将期驾云景，超迹升天衢。
骨炼体弥清，鉴明尘已绝。
恬夷宇宙泰，焕朗天光彻。
羽服参烟霄，童颜皎冰雪。
隐符千魔骇，鸣玉万帝悦。
遂使区宇中，祅气永沦灭。
朝逾弱水北，夕憩钟山顶。
颛顼清玄宫，禺强扫幽境。
烛龙发神曜，阴野弥焕炳。
导达三气和，驱除六天静。
玉楼互相晖，烟客何秀颖。
一举流霞津，千年在俄顷。
扬盖造辰极，乘烟游阆风。
上元降玉闼，王母开琳宫。
天人何济济，高会碧堂中。
列侍奏云歌，真音满太空。
千年紫柰熟，四劫灵瓜丰。
斯乐异荒宴，陶陶殊未终。
整驾辞五岳，排烟凌九霄。
纷然太虚中，羽旆更相招。
且盼蓬壶近，谁言昆阆遥。
悠悠竟安适，仰赴三天朝。
予招三清友，迥出九天上。
挠挑绝漠中，差池遥相望。
大空含常明，八外无隐障。
鸾凤有逸翮，泠然恣飘飏。
寥寥唯玄虚，至乐在神王。
纵身太霞上，眇眇虚中浮。
八威先启行，五老同我游。
灵景何灼灼，祥风正寥寥。
啸歌振长空，逸响清且柔。
遨嬉无迹赏，顾眄皆真俦。
不疾而自速，万天俄已周。
返视太初先，与道冥至一。
空洞凝真精，乃为虚中实。
变通有常性，合散无定质。
不行迅飞电，隐曜光白日。
玄栖忘玄深，无得固无失。
+++吴筠
++++览古十四首
圣人重周济，明道欲救时。
孔席不暇暖，墨突何尝缁。
兴言振颓纲，将以有所维。
君臣恣淫惑，风俗日凋衰。
三代业遽陨，七雄遂交驰。
庶物坠涂炭，区中若棼丝。
秦皇燎儒术，方册靡孑遗。
大汉历五叶，斯文复崇推。
乃验经籍道，与世同屯夷。
弛张固天意，设教安能持。
兴亡道之运，否泰理所全。
奈何淳古风，既往不复旋。
三皇已散朴，五帝初尚贤。
王业与霸功，浮伪日以宣。
忠诚及狙诈，淆混安可甄。
馀智入九霄，守愚沦重泉。
永怀巢居时，感涕徒泫然。
栋宇代巢穴，其来自三皇。
迹生固为累，经始增百王。
瑶台既灭夏，琼室复陨汤。
覆车世不悟，秦氏兴阿房。
继踵迷反正，汉家崇建章。
力役弊万人，瑰奇殚八方。
徇志仍未极，促龄已云亡。
侈靡竟何在，荆榛生庙堂。
闲居览前载，恻彼商与秦。
所残必忠良，所宝皆凶嚚。
昵谀方自圣，不悟祸灭身。
箕子作周辅，孙通为汉臣。
洪范及礼仪，后王用经纶。
吾观采苓什，复感青蝇诗。
谗佞乱忠孝，古今同所悲。
奸邪起狡猾，骨肉相残夷。
汉储殒江充，晋嗣灭骊姬。
天性犹可间，君臣固其宜。
子胥烹吴鼎，文种断越铍。
屈原沈湘流，厥戚咸自贻。
何不若范蠡，扁舟无还期。
尝稽真仙道，清寂祛众烦。
秦皇及汉武，焉得游其藩。
情扰万机屑，位骄四海尊。
既欲先宇宙，仍规后乾坤。
崇高与久远，物莫能两存。
矧乃恣所欲，荒淫伐灵根。
金膏恃延期，玉色复动魂。
征战穷外域，杀伤被中原。
天鉴谅难诬，神理不可谖。
安期返蓬莱，王母还昆仑。
异术终莫告，悲哉竟何言。
鲁侯祈政术，尼父从弃捐。
汉主思英才，贾生被排迁。
始皇重韩子，及睹乃不全。
武帝爱相如，既征复忘贤。
贵远世咸尔，贱今理共然。
方知古来主，难以效当年。
食其昔未偶，落魄为狂生。
一朝君臣契，雄辩何纵横。
运筹康汉业，凭轼下齐城。
既以智所达，还为智所烹。
岂若终贫贱，酣歌本无营。
晁错抱远策，为君纳良规。
削彼诸侯权，永用得所宜。
奸臣负旧隙，乘衅谋相危。
世主竟不辨，身戮宗且夷。
汉景称钦明，滥罚犹如斯。
比干与龙逢，残害何足悲。
绛侯成大绩，赏厚位仍尊。
一朝对狱吏，荣辱安可论。
苏生佩六印，奕奕为殃源。
父食五鼎，昭昭成祸根。
李斯佐二辟，巨衅钟其门。
霍孟翼三后，伊戚及后昆。
天人忌盈满，兹理固永存。
方知得意者，何必乘朱轮。
灭景栖远壑，弦歌对清樽。
二疏返海滨，蒋诩归林园。
萧洒去物累，此谋诚足敦。
至人顺通塞，委命固无疵。
吾观太史公，可谓识道规。
留滞焉足愤，感怀殄生涯。
吾叹龚夫子，秉义确不移。
晦迹一何晚，天年夭当时。
薰膏自销铄，楚老空馀悲。
达者贵量力，至人尚知几。
京房洞幽赞，神奥咸发挥。
如何嫉元恶，不悟祸所归。
谋物暗谋已，谁言尔精微。
玄元明知止，大雅尚保躬。
茂先洽闻者，幽赜咸该通。
弱年赋鹪鹩，可谓达养蒙。
晚节希鸾鹄，长飞戾曾穹。
知进不知退，遂令其道穷。
伊昔辨福初，胡为迷祸终。
方验嘉遁客，永贞天壤同。
圣人垂大训，奥义不苟设。
天道殃顽凶，神明祐懿哲。
斯言犹影响，安得复回穴。
鲧瞍诞英睿，唐虞育昏孽。
盗跖何延期，颜生乃短折。
鲁隐全克让，祸机遂潜结。
楚穆肆巨逆，福柄奚赫烈。
田常弑其主，祚国久罔缺。
管仲存霸功，世祖成诡说。
汉氏方版荡，群阉恣邪谲。
謇謇陈蕃徒，孜孜抗忠节。
誓期区宇静，爰使凶丑绝。
谋协事靡从，俄而反诛灭。
来若兹类，纷扰难尽列。
道遐理微茫，谁为我昭晰。
吾将询上帝，寥廓讵跻彻。
已矣勿用言，忘怀庶自悦。
+++吴筠
++++步虚词十首
众仙仰灵范，肃驾朝神宗。
金景相照曜，逶迤升太空。
七玄已高飞，火炼生珠宫。
馀庆逮天壤，平和王道融。
八威清游气，十绝舞祥风。
使我跻阳源，其来自阴功。
逍遥太霞上，真鉴靡不通。
逸辔登紫清，乘光迈奔电。
阆风隔三天，俯视犹可见。
玉闼摽敞朗，琼林郁葱蒨。
自非挺金骨，焉得谐夙愿。
真朋何森森，合景恣游宴。
良会忘淹留，千龄才一眄。
三宫发明景，朗照同郁仪。
纷然驰飙欻，上采空清蕤。
令我洞金色，后天耀琼姿。
心协太虚静，寥寥竟何思。
玄中有至乐，淡泊终无为。
但与正真友，飘飖散遨嬉。
禀化凝正气，炼形为真仙。
忘心符元宗，返本协自然。
帝一集绛宫，流光出丹玄。
元英与桃君，朗咏长生篇。
六府焕明霞，百关罗紫烟。
飙车涉寥廓，靡靡乘景迁。
不觉云路远，斯须游万天。
扶桑诞初景，羽盖凌晨霞。
倏欻造西域，嬉游金母家。
碧津湛洪源，灼烁敷荷花。
煌煌青琳宫，粲粲列玉华。
真气溢绛府，自然思无邪。
俯矜区中士，夭浊良可嗟。
琼台劫万仞，孤映大罗表。
常有三素云，凝光自飞绕。
羽幢泛明霞，升降何缥缈。
鸾凤吹雅音，栖翔绛林标。
玉虚无昼夜，灵景何皎皎。
一睹太上京，方知众天小。
灼灼青华林，灵风振琼柯。
三光无冬春，一气清且和。
回首迩结灵，倾眸亲曜罗。
豁落制六天，流铃威百魔。
绵绵庆不极，谁谓椿龄多。
高情无侈靡，遇物生华光。
至乐无箫歌，金玉音琅琅。
或登明真台，宴此羽景堂。
杳霭结宝云，霏微散灵香。
天人诚遐旷，欢泰不可量。
爰从太微上，肆觐虚皇尊。
腾我八景舆，威迟入天门。
既登玉宸庭，肃肃仰紫轩。
敢问龙汉末，如何辟乾坤。
怡然辍云璈，告我希夷言。
幸闻至精理，方见造化源。
二气播万有，化机无停轮。
而我操其端，乃能出陶钧。
寥寥大漠上，所遇皆清真。
澄莹含元和，气同自相亲。
绛树结丹实，紫霞流碧津。
以兹保童婴，永用超形神。
+++吴筠
++++登北固山望海
此山镇京口，迥出沧海湄。
跻览何所见，茫茫潮汐驰。
云生蓬莱岛，日出扶桑枝。
万里混一色，焉能分两仪。
愿言策烟驾，缥缈寻安期。
挥手谢人境，吾将从此辞。
+++吴筠
++++听尹炼师弹琴
至乐本太一，幽琴和乾坤。
郑声久乱雅，此道稀能尊。
吾见尹仙翁，伯牙今复存。
众人乘其流，夫子达其源。
在山峻峰峙，在水洪涛奔。
都忘迩城阙，但觉清心魂。
代乏识微者，幽音谁与论。
+++吴筠
++++题龚山人草堂
世人负一美，未肯甘陆沉。
独抱匡济器，能怀真隐心。
结庐迩城郭，及到云木深。
灭迹慕颍阳，忘机同汉阴。
启户面白水，凭轩对苍岑。
但歌考槃诗，不学梁父吟。
兹道我所适，感君齐素襟。
勖哉龚夫子，勿使嚣尘侵。
+++吴筠
++++游庐山五老峰
彭蠡隐深翠，沧波照芙蓉。
日初金光满，景落黛色浓。
云外听猿鸟，烟中见杉松。
自然符幽情，潇洒惬所从。
整策务探讨，嬉游任从容。
玉膏正滴沥，瑶草多蘴茸。
羽人栖层崖，道合乃一逢。
挥手欲轻举，为余扣琼钟。
空香清人心，正气信有宗。
永用谢物累，吾将乘鸾龙。
+++吴筠
++++登庐山东峰观九江合彭蠡湖
百川灌彭蠡，秋水方浩浩。
九派混东流，朝宗合天沼。
写心陟云峰，纵目还缥缈。
宛转众浦分，差池群山绕。
江妃弄明霞，仿佛呈窈窕。
而我临长风，飘然欲腾矫。
昔怀沧洲兴，斯志果已绍。
焉得忘机人，相从洽鱼鸟。
+++吴筠
++++建业怀古
炎精既失御，宇内为三分。
吴王霸荆越，建都长江滨。
爰资股肱力，以静淮海民。
魏后欲济师，临流遽旋军。
岂惟限天堑，所忌在有人。
惜哉归命侯，淫虐败前勋。
衔璧入洛阳，委躬为晋臣。
无何覆宗社，为尔含悲辛。
俄及永嘉末，中原塞胡尘。
五马浮渡江，一龙跃天津。
此时成大业，实赖贤缙绅。
辟土虽未远，规模亦振振。
谢公佐王室，仗节扫伪秦。
谁为吴兵孱，用之在有伦。
荏苒宋齐末，斯须变梁陈。
绵历已六代，兴亡互纷纶。
在德不在险，成败良有因。
高堞复于隍，广殿摧于榛。
王风久泯灭，胜气犹氤氲。
皇家一区域，玄化通无垠。
常言宇宙泰，忽遘云雷屯。
极目梁宋郊，茫茫晦妖氛。
安得倚天剑，斩兹横海鳞。
徘徊江山暮，感激为谁申。
+++吴筠
++++经羊角哀墓作
祇召出江国，路傍旌古坟。
伯桃葬角哀，墓近荆将军。
神道不相得，称兵解其纷。
幽明信难知，胜负理莫分。
长呼遂刎颈，此节古未闻。
两贤结情爱，骨肉何足云。
感子初并粮，我心正氛氲。
迟回驻征骑，不觉空林醺。
+++吴筠
++++过天门山怀友
举帆遇风劲，逸势如飞奔。
缥缈凌烟波，崩腾走川原。
两山夹沧江，豁尔开天门。
须臾轻舟远，想象孤屿存。
归路日已近，怡然慰心魂。
所经多奇趣，待与吾友论。
一日如三秋，相思意弥敦。
+++吴筠
++++舟中遇柳伯存归潜山，因有此赠
浇风久成俗，真隐不可求。
何悟非所冀，得君在扁舟。
目击道已存，一笑遂忘言。
况观绝交书，兼睹箴隐文。
见君浩然心，视世如浮空。
君归潜山曲，我复庐山中。
形间心不隔，谁能嗟异同。
他日或相访，无辞驭冷风。
+++吴筠
++++舟中夜行
榜人识江路，挂席从宵征。
莫辨洲渚状，但闻风波惊。
阴云正飘飖，落月无光晶。
岂不畏艰险，所凭在忠诚。
何时达遥夜，伫见初日明。
+++吴筠
++++晚到湖口见庐山作呈诸故人
夜舟达湖口，渐近庐山侧。
高高标横天，隐隐何峻极。
石镜启晨晖，垆烟凝寒色。
旅泊将休暇，归心已隮陟。
虚名久为累，使我辞逸域。
良愿道不违，幽襟果兹得。
故人在云峤，乃复同晏息。
鸿飞入青冥，虞氏罢缯弋。
+++吴筠
++++苦春霖作寄友
应龙迁南方，霪雨备江干。
俯望失平陆，仰瞻隐崇峦。
阴风敛暄气，残月凄已寒。
时鸟戢好音，众芳亦微残。
万流注江湖，日夜增波澜。
数君旷不接，悄然无与欢。
对酒聊自娱，援琴为谁弹。
弹为愁霖引，曲罢仍永叹。
此叹因感物，谁能识其端。
写怀寄同心，词极意未殚。
+++吴筠
++++酬叶县刘明府避地庐山言怀诒郑录事昆季苟尊师兼见赠之
明哲良罕遇，遇君辄思齐。
挺生著天爵，自可析人珪。
河洛初沸腾，方期扫虹霓。
时命竟未合，安能亲鼓鼙。
从此罢飞凫，投簪辞割鸡。
驱车适南土，忠孝两不暌。
庐岳镇江介，于焉惬林栖。
入门披彩服，出谷杖红藜。
隐令旧闾里，而今复成跻。
郑公解簪绂，华萼曜松谿。
贤哉苟征君，灭迹为圃畦。
顾已成非薄，忝兹忘筌蹄。
相观对绿樽，逸思凌丹梯。
道泰我长往，时清君勿迷。
王孙且无归，芳草正萋萋。
+++吴筠
++++高士咏 混元皇帝
玄元九仙主，道冠三气初。
应物方佐命，栖真亦归居。
贻篇训终古，驾景还太虚。
孔父叹犹龙，谁能知所如。
+++吴筠
++++高士咏 广成子
广成卧云岫，缅邈逾千龄。
轩辕来顺风，问道修神形。
至言发玄理，告以从杳冥。
三光入无穷，寂默返太宁。
+++吴筠
++++高士咏 许先生
大名贤所尚，宝位圣所珍。
皎皎许仲武，遗之若纤尘。
弃瓢箕山下，洗耳颍水滨。
物外两寂寞，独与玄冥均。
+++吴筠
++++高士咏 樊先生
巢父志何远，潜精人莫知。
耻闻让王事，饮犊方见移。
不欲散大朴，焉能为尧师。
炼真自轻举，浮世何足遗。
+++吴筠
++++高士咏 柏成子高
大禹受禅让，子高辞诸侯。
退躬适外野，放浪夫何求。
万乘造中亩，一言良见酬。
俋俋耕不顾，斯情邈难俦。
+++吴筠
++++高士咏 臧丈人
臧叟隐中壑，垂纶心浩然。
文王感昔梦，授政道斯全。
一遵无为术，三载淳化宣。
功成遂不处，遁迹符冲玄。
+++吴筠
++++高士咏 伯夷叔齐
夷齐互崇让，弃国从所钦。
聿来及宗周，乃复非其心。
世浊不可处，冰清首阳岑。
采薇咏羲农，高义越古今。
+++吴筠
++++高士咏 南华真人
南华源道宗，玄远故不测。
动与造化游，静合太和息。
放旷生死外，逍遥神明域。
况乃资九丹，轻举归太极。
+++吴筠
++++高士咏 冲虚真人
冲虚冥至理，体道自玄通。
不受子阳禄，但饮壶丘宗。
泠然竟何依，挠挑游大空。
未知风乘我，为是我乘风。
+++吴筠
++++高士咏 洞灵真人
亢仓致虚极，潜迹依远岫。
智去愚独留，日亏岁方就。
乡人谋尸祝，不欲闻俎豆。
尚贤非至理，尧舜固为陋。
+++吴筠
++++高士咏 通玄真人
通玄贵阴德，利物非市朝。
悠然大江上，散发挥轻桡。
已陈缁帷说，复表沧浪谣。
灭迹竟何往，遗文独昭昭。
+++吴筠
++++高士咏 文始真人
文始通道源，含光隐关吏。
遥欣紫气浮，果验真人至。
玄诰已云锡，世荣何足累。
高步三清境，超登九仙位。
+++吴筠
++++高士咏 荣启期
荣期信知止，带索无所求。
外物非我尚，琴歌自优游。
三乐通至道，一言醉孔丘。
居常以待终，啸傲夫何忧。
+++吴筠
++++高士咏 长沮桀溺
贤哉彼沮溺，避世全其真。
孔父栖栖者，征途方问津。
行藏既异迹，语默岂同伦。
耦耕长林下，甘与鸟雀群。
+++吴筠
++++高士咏 颜阖
世情矜宠誉，效节徼当时。
颜阖遵无名，饭牛聊自怡。
逃聘鄙束帛，凿坏欣茅茨。
托聘嚣尘表，放浪世莫知。
+++吴筠
++++高士咏 老莱夫妻
莱氏道已远，懿妻德弥清。
一遁嚣烦趣，永契云壑情。
禄位非所重，拂衣遂遐征。
杳然从我愿，岂为物所撄。
+++吴筠
++++高士咏 楚狂接舆夫妻
接舆耽冲玄，伉俪亦真逸。
傲然辞征聘，耕绩代禄秩。
凤歌诫文宣，龙德遂隐密。
一游峨嵋上，千载保灵术。
+++吴筠
++++高士咏 郑商人弦高
卓哉弦高子，商隐独摽奇。
效谋全郑国，矫命犒秦师。
赏神义不受，存公灭其私。
虚心贵无名，远迹居九夷。
+++吴筠
++++高士咏 柳下惠
展禽抱纯粹，灭迹和光尘。
高情遗轩冕，降志救世人。
百行既无点，三黜道弥真。
信谓德超古，岂惟言中伦。
+++吴筠
++++高士咏 荷蓧晨门
荷蓧隐耕艺，晨门潜抱关。
道尊名可贱，理惬心弥闲。
混迹是非域，纵怀天地间。
同讥孔宣父，匿景杳不还。
+++吴筠
++++高士咏 汉阴丈人
野哉汉阴叟，好古遂忘机。
抱瓮诚亦勤，守朴全道微。
子贡初不达，听言识其非。
已为风波人，怳惘失所依。
+++吴筠
++++高士咏 於陵夫妻
皎皎於陵子，己贤妻亦明。
安兹道德重，顾彼浮华轻。
琴书不为务，禄位不可荣。
逃迹终灌园，谁能达世情。
+++吴筠
++++高士咏 项橐
太项冥虚极，微远不可究。
禀量合太初，返形寄童幼。
孔父惭至理，颜生赖真授。
泛然同万流，无迹世莫觏。
+++吴筠
++++高士咏 太伯延陵
太伯全至让，远投蛮夷间。
延陵嗣高风，去国不复还。
尊荣比蝉翼，道义侔崇山。
元规与峻节，历世无能攀。
+++吴筠
++++高士咏 壶丘子
壶丘道为量，玄虚固难知。
季咸曜浅术，御寇初深疑。
至人忘祸福，感变靡定期。
太冲杳无朕，元化谁能知。
+++吴筠
++++高士咏 段干木
干木布衣者，守道杜衡门。
德光义且富，肯易王侯尊。
魏主钦其贤，轼庐情亦敦。
秦兵遂不举，高卧为国藩。
+++吴筠
++++高士咏 鲁仲连
仲连秉奇节，释难含道情。
一言却秦围，片札降聊城。
辞金义何远，让禄心益清。
处世功已立，拂衣蹈沧溟。
+++吴筠
++++高士咏 颜歜
高哉彼颜歜，逸气陵齐宣。
道尊义不屈，士重王来前。
荣禄安可诱，保和从自然。
放情任所尚，长揖归山泉。
+++吴筠
++++高士咏 周丰
周丰贵隐耀，静默尊无名。
鲁侯询政体，喻以治道精。
莅人在忠悫，疑叛由会盟。
一言达至义，千载良为程。
+++吴筠
++++高士咏 师金
圣人贵素朴，礼义非玄同。
师金告颜生，可谓达化宗。
夫子饰刍狗，自然道斯穷。
应物方矫行，俯仰靡不通。
+++吴筠
++++高士咏 南郭子綦
子綦方隐几，冥寂久灰心。
悟来应颜游，清义杳何深。
含响尽天籁，有言同鷇音。
是非不足辩，安用劳神襟。
+++吴筠
++++高士咏 黔娄先生
黔娄蕴雅操，守约遗代华。
淡然常有怡，与物固无瑕。
哲妻配明德，既没辩正邪。
辞禄乃馀贵，表谥良可嘉。
+++吴筠
++++高士咏 原宪
原生何淡漠，观妙自怡性。
蓬户常晏如，弦歌乐天命。
无财方是贫，有道固非病。
木赐钦高风，退惭车马盛。
+++吴筠
++++高士咏 商山四皓
万方厌秦德，战伐何纷纷。
四皓同无为，丘中卧白云。
自汉成帝业，一来翼储君。
几道可尚，隐括成元勋。
+++吴筠
++++高士咏 河上公
邈邈河上叟，无名契虚冲。
灵关畅玄旨，万乘趋道风。
宠辱不可累，飘然在云空。
独与造化友，谁能测无穷。
+++吴筠
++++高士咏 东方曼倩
东方禀易象，玩世隐廊庙。
栖心抱清微，混迹秘光耀。
玄览寄数术，纳规在谈笑。
卖药五湖中，还从九仙妙。
+++吴筠
++++高士咏 严君平
汉皇举遗逸，多士咸已宁。
至德不可拔，严君独湛冥。
卜筮训流俗，指归畅玄经。
闭关动元象，何必游紫庭。
+++吴筠
++++高士咏 司马季主
季主超常伦，沉迹寄卜筮。
宋贾二大夫，停车试观艺。
高谈哂朝列，洪辩不可际。
终秉鸾凤心，翛然已遐逝。
+++吴筠
++++高士咏 郑子真张仲蔚
子真岩石下，仲蔚蓬蒿居。
礼聘终不屈，清贫长晏如。
心情在耕艺，养寿资玄虚。
至乐非外物，道冥欢有馀。
+++吴筠
++++高士咏 严子陵
汉皇敦故友，物色访严生。
三聘迨深泽，一来遇帝庭。
紫宸同御寝，玄象验客星。
禄位终不屈，云山乐躬耕。
+++吴筠
++++高士咏 向子平
子平好真隐，清净玩老易。
探玄乐无为，观象验损益。
常抱方外心，且纡人间迹。
一朝毕婚娶，五岳遂长适。
+++吴筠
++++高士咏 韩康
伯休抱遐心，隐括自为美。
卖药不二价，有名反深耻。
安能受玄纁，秉愿终素履。
逃遁从所尚，萧萧绝尘轨。
+++吴筠
++++高士咏 台佟管宁
吾嘉台孝威，乐道隐岩穴。
吾尚管幼安，栖真养高节。
采药聊自给，观书任所悦。
风尘不可混，真素比松雪。
+++吴筠
++++高士咏 高凤
吾观时人趣，矫迹务驰声。
独有高文通，讼田求翳名。
公车徒见累，爵禄非所荣。
隐身乐鱼钓，世网不可撄。
+++吴筠
++++高士咏 庞德公
庞公栖鹿门，绝迹远城市。
超然风尘外，自得丘壑美。
耕凿勤厥躬，耘锄课妻子。
保兹永无患，轩冕何足纪。
+++吴筠
++++高士咏 玄晏先生
士安逾弱冠，落魄未修饰。
一朝因感激，志学忘寝食。
著书穷天人，辞聘守玄默。
薄葬信昭俭，可为将来则。
+++吴筠
++++高士咏 孙公和
孙登好淳古，卉服从穴居。
弹琴合天和，读易见象初。
终日无愠色，恬然在玄虚。
贻言诫叔夜，超迹安所如。
+++吴筠
++++高士咏 董威辇
董京依白社，散发咏玄风。
心出区宇外，迹参城市中。
嚣尘不能杂，名位安可笼。
匿影留雅什，精微信难穷。
+++吴筠
++++高士咏 郭文举
郭生在童稚，已得方外心。
绝迹遗世务，栖真入长林。
元和感异类，猛兽怀德音。
不忆固无情，斯言微且深。
+++吴筠
++++高士咏 陶征君
吾重陶渊明，达生知止足。
怡情在樽酒，此外无所欲。
彭泽非我荣，折腰信为辱。
归来北窗下，复采东篱菊。
+++吴筠
++++元日言怀，因以自励，诒诸同志
驰光无时憩，加我五十年。
非慕伯玉，读易宗文宣。
经世匪吾事，庶几唯道全。
谁言帝乡远，自古多真仙。
馀滓永可涤，秉心方杳然。
孰能无相与，灭迹俱忘筌。
安用感时变，当期升九天。
+++吴筠
++++同刘主簿承介建昌江泛舟作
吾友从吏隐，和光心杳然。
鸣琴正多暇，啸侣浮清川。
风霁远澄映，昭昭涵洞天。
坐惊众峰转，乃觉孤舟迁。
崖屿非一状，差池过目前。
徘徊白日暮，月色江中鲜。
真兴殊未已，滔滔且溯沿。
时歌沧浪曲，或诵逍遥篇。
酣畅迷夜久，迟迟方告旋。
此时无相与，其旨在忘筌。
+++吴筠
++++缑山庙
朝吾自嵩山，驱驾遵洛汭。
逶迟轘辕侧，仰望缑山际。
王子谢时人，笙歌此宾帝。
仙材夙所禀，宝位焉足系。
为迫丹霄期，阙流苍生惠。
高踪邈千载，遗庙今一诣。
肃肃生风云，森森列松桂。
大君弘至道，层构何壮丽。
稽首环金坛，焚香陟瑶砌。
伊余超浮俗，尘虑久已闭。
况复清夙心，萧然叶真契。
+++吴筠
++++胡无人行
剑头利如芒，恒持照眼光。
铁骑追骁虏，金羁讨黠羌。
高秋八九月，胡地早风霜。
男儿不惜死，破胆与君尝。
+++吴筠
++++别章叟
平昔同邑里，经年不相思。
今日成远别，相对心凄其。
+++吴筠
++++题缙云岭永望馆
人惊此路险，我爱山前深。
犹恐佳趣尽，欲行且沉吟。
+++吴筠
++++题华山人所居
故人住南郭，邀我对芳樽。
欢畅日云暮，不知城市喧。

++下卷八百五十四
  
+++杜光庭
++++初月
始看东上又西浮，圆缺何曾得自由。
照物不能长似镜，当天多是曲如钩。
定无列宿敢争耀，好伴晴河相映流。
直使奔波急于箭，只应白尽世间头。
+++杜光庭
++++题仙居观
往岁真人朝玉皇，四真三代住繁阳。
初开九鼎丹华熟，继蹑五云天路长。
烟锁翠岚迷旧隐，池凝寒镜贮秋光。
时从白鹿岩前往，应许潜通不死乡。
+++杜光庭
++++题鸿都观
亡吴霸越已功全，深隐云林始学仙。
鸾鹤自飘三蜀驾，波涛犹忆五湖船。
双溪夜月明寒玉，众岭秋空敛翠烟。
也有扁舟归去兴，故乡东望思悠然。
+++杜光庭
++++题都庆观
三仙一一驾红鸾，仙去云闲绕古坛。
炼药旧台空处所，挂衣乔木两摧残。
清风岭接猿声近，白石溪涵水影寒。
二十四峰皆古隐，振缨长往亦何难。
+++杜光庭
++++赠将军
□□□□□□□，□□□□□□□。
八表顺风惊雨露，四溟随剑息波涛。
手扶北极鸿图永，云卷长天圣日高。
未会汉家青史上，韩彭何处有功劳。
+++杜光庭
++++题鹤鸣山
五气云龙下泰清，三天真客已功成。
间回首山川小，天上凌云剑佩轻。
花拥石坛何寂寞，草平辙迹自分明。
鹿裘高士如相遇，不待岩前鹤有声。
+++杜光庭
++++题空明洞
窅然灵岫五云深，落翮标名振古今。
芝朮迎风香馥馥，松柽蔽日影森森。
从师只拟寻司马，访道终期谒奉林。
欲问空明奇胜处，地藏方石恰如金。
+++杜光庭
++++题北平沼
桐柏真人曾此居，焚香厓下诵灵书。
朝回时宴三山客，涧尽闲飞五色鱼。
天柱一峰凝碧玉，神灯千点散红蕖。
宝芝常在知谁得，好驾金蟾入太虚。
+++杜光庭
++++题平盖沼
势压长江空八阵，吴都仙客此修真。
寒江向晚波涛急，深洞无风草木春。
江上玉人应可见，洞中仙鹿已来驯。
龙车凤辇非难遇，只要尘心早出尘。
+++杜光庭
++++题本竹观
楼阁层层冠此山，雕轩朱槛一跻攀。
碑刊古篆龙蛇动，洞接诸天日月闲。
帝子影堂香漠漠，真人丹涧水潺潺。
扫空双竹今何在，只恐投波去不还。
+++杜光庭
++++题福唐观二首
盘空蹑翠到山巅，竹殿云楼势逼天。
洞草深微有路，旧碑文灭不知年。
八州物象通檐外，万里烟霞在目前。
自是人间轻举地，何须蓬岛访真仙。
曾随云水此山游，行尽层峰更上楼。
九月登临须有意，七年岐路亦堪愁。
树红树碧高低影，烟淡烟浓远近秋。
暂熟炉香不须去，伫陪天仗入神州。
+++杜光庭
++++题莫公台
奇绝巍台峙浊流，古来人号小瀛洲。
路通霄汉云迷晚，洞隐鱼龙月浸秋。
举首摘星河有浪，自天图画笔无钩。
将军悟却希夷诀，赢得清名万古流。
+++杜光庭
++++读书台
山中犹有读书台，风扫晴岚画障开。
华月冰壶依旧在，青莲居士几时来。
+++杜光庭
++++赠人
静神凝思仰青冥，此夕长天降瑞星。
海上昨闻鹏羽翼，人间初见鹤仪形。
+++杜光庭
++++赠蜀州刺史
再扶日月归行殿，却领山河镇梦刀。
从此雄名压寰海，八溟争敢起波涛。
+++杜光庭
++++题剑门
谁运乾坤陶冶功，铸为双剑倚苍穹。
题诗曾驻三天驾，碍日长含八海风。
+++杜光庭
++++题龙鹄山
抽得闲身伴瘦筇，乱敲青碧唤蛟龙。
道人扫径收松子，缺月初圆天柱峰。
+++杜光庭
++++富贵曲（一作郑遨诗）
美人梳洗时，满头间珠翠。
岂知两片云，戴却数乡税。
+++杜光庭
++++咏西施（一作郑遨诗）
素面已云妖，更著花钿饰。
脸横一寸波，浸破吴王国。
+++杜光庭
++++伤时（一作郑遨诗）
帆力劈开沧海浪，马蹄踏破乱山青。
浮名浮利过于酒，醉得人心死不醒。
+++杜光庭
++++题霍山秦尊师（一作郑遨诗）
老鹤玄猿伴采芝，有时长叹独移时。
翠娥红粉婵娟剑，杀尽世人人不知。
+++杜光庭
++++偶题（一作郑遨诗）
似鹤如云一个身，不忧家国不忧贫。
拟将枕上日高睡，卖与世间荣贵人。
+++杜光庭
++++思山咏（一作郑遨诗）
因卖丹砂下白云，鹿裘惟惹九衢尘。
不如将耳入山去，万是千非愁杀人。
+++杜光庭
++++景福中作（一作郑遨诗）
闷见戈鋋匝四溟，恨无奇策救生灵。
如何饮酒得长醉，直到太平时节醒。
+++杜光庭
++++招友人游春（一作郑遨诗）
难把长绳系日乌，芳时偷取醉功夫。
任堆金璧磨星斗，买得花枝不老无。
+++杜光庭
++++山居三首（一作郑遨诗）
闷见有人寻，移庵更入深。
落花流涧水，明月照松林。
醉劝头陀酒，闲教孺子吟。
身同云外鹤，断得世尘侵。
冥心栖太室，散发浸流泉。
采柏时逢麝，看云忽见仙。
夏狂冲雨戏，春醉戴花眠。
绝顶登云望，东都一点烟。
不求朝野知，卧见岁华移。
采药归侵夜，听松饭过时。
荷竿寻水钓，背局上岩棋。
祭庙人来说，中原正乱离。
+++杜光庭
++++纪道德
道，德。
清虚，玄默。
生帝先，为圣则。
听之不闻，抟之不得。
至德本无为，人中多自惑。
在洗心而息虑，亦知白而守黑。
百姓日用而不知，上士勤行而必克。
既鼓铸于乾坤品物，信充仞乎东西南北。
三皇高拱兮任以自然，五帝垂衣兮修之不忒。
以心体之者为四海之主，以身弯之者为万夫之特。
有皓齿青娥者为伐命之斧，蕴奇谋广智者为盗国之贼。
曾未若轩后顺风兮清静自化，曾未若皋陶迈种兮温恭允塞。
故可以越圆清方浊兮不始不终，何止乎居九流五常兮理家理国。
岂不闻乎天地于道德也无以清宁，岂不闻乎道德于天地也有逾绳墨。
语不云乎仲尼有言朝闻道夕死可矣，所以垂万古历百王不敢离之于顷刻。
+++杜光庭
++++怀古今
古，今。
感事，伤心。
惊得丧，叹浮沈。
风驱寒暑，川注光阴。
始衒朱颜丽，俄悲白发侵。
嗟四豪之不返，痛七贵以难寻。
夸父兴怀于落照，田文起怨于鸣琴。
雁足凄凉兮传恨绪，凤台寂寞兮有遗音。
朔漠幽囚兮天长地久，潇湘隔别兮水阔烟深。
谁能绝圣韬贤餐芝饵术，谁能含光遁世炼石烧金。
君不见屈大夫纫兰而发谏，君不见贾太傅忌鵩而愁吟。
君不见四皓避秦峨峨恋商岭，君不见二疏辞汉飘飘归故林。
胡为乎冒进贪名践危途与倾辙，胡为乎怙权恃宠顾华饰与雕簪。
吾所以思抗迹忘机用虚无为师范，吾所以思去奢灭欲保道德为规箴。
不能劳神效苏子张生兮于时而纵辩，不能劳神效杨朱墨翟兮挥涕以沾襟。
+++杜光庭
++++句
铜壶滴滴禁漏起，三十六宫争卷帘。（《月》，以下《锦绣万花谷》）
斜阳古岸归鸦晚，红蓼低沙宿雁愁。
霜雕曲径寒芜白，雁下遥村落照黄。
恩威欲寄黄丞相，仁信先闻郭细侯。
兵气此时来世上，文星今日到人间。
降因天下思姚宋，出为儒门继孔颜。

丹灶河车休矻矻，蚌胎龟息且绵绵。
驭景必能趋日域，骑箕终拟蹑星躔。
返朴还淳皆至理，遗形忘性尽真铨。（《山居百韵》，见《鉴戒录》）

++下卷八百五十五
  
+++郑遨
++++山居（一作杜光庭诗）
闷见有人寻，移庵更入深。
落花流涧水，明月照松林。
醉劝头陀酒，闲教孺子吟。
身同云外鹤，断得世尘侵。
冥心栖太室，散发浸流泉。
采柏时逢麝，看云忽见山。
夏狂冲雨戏，春醉戴花眠。
绝顶登云望，东都一点烟。
不求朝野知，卧见岁华移。
采药归侵夜，听松饭过时。
荷竿寻水钓，背局上岩棋。
祭庙人来说，中原正乱离。
+++郑遨
++++茶诗
嫩芽香且灵，吾谓草中英。
夜臼和烟捣，寒炉对雪烹。
惟忧碧粉散，常见绿花生。
最是堪珍重，能令睡思清。
+++郑遨
++++哭张道古
曾陈章疏忤昭皇，扑落西南事可伤。
岂使谏臣终屈辱，直疑天道恶忠良。
生前卖卜居三蜀，死后驰名遍大唐。
谁是后来修史者，言君力死正颓纲。
+++郑遨
++++富贵曲（一作杜光庭诗）
美人梳洗时，满头间珠翠。
岂知两片云，戴却数乡税。
+++郑遨
++++伤农
一粒红稻饭，几滴牛颔血。
珊瑚枝下人，衔杯吐不歇。
+++郑遨
++++咏西施（一作杜光庭诗）
素面已云妖，更著花钿饰。
脸横一寸波，浸破吴王国。
+++郑遨
++++思山咏（一作杜光庭诗）
因卖丹砂下白云，鹿裘惟惹九衢尘。
不如将耳入山去，万是千非愁杀人。
+++郑遨
++++招友人游春（一作杜光庭诗）
难把长绳系日乌，芳时偷取醉工夫。
任堆金璧磨星斗，买得花枝不老无。
+++郑遨
++++宿洞庭
月到君山酒半醒，朗吟疑有水仙听。
无人识我真闲事，赢得高秋看洞庭。
+++郑遨
++++题病僧寮
佛前香印废晨烧，金锡当门照寂寥。
童子不知师病困，报风吹折好芭蕉。
+++郑遨
++++题霍山秦尊师（一作杜光庭诗）
老鹤玄猿伴采芝，有时长叹独移时。
翠娥红粉浑如剑，杀尽世人人不知。
+++郑遨
++++偶题（前首一作杜光庭诗）
似鹤如云一个身，不忧家国不忧贫。
拟将枕上日高睡，卖与世间荣贵人。
帆力劈开沧海浪，马蹄踏破乱山青。
浮名浮利浓于酒，醉得人心死不醒。
+++郑遨
++++景福中作（一作杜光庭诗）
闷见戈鋋匝四溟，恨无奇策救生灵。
如何饮酒得长醉，直到太平时节醒。
+++郑遨
++++题中条静观（侯道华上升处）
松顶留衣上玉霄，永传异迹在中条。
不知揖遍诸仙否，欲请还丹问昨宵。
+++虞有贤
++++送卧云道士（一作鱼又玄，题云题柳公权书度人经后）
卧云道士来相辞，相辞倏忽何所之。
紫阁春深烟霭霭，东风花柳折枝枝。
药成酒熟有时节，寒食恐失松间期。
冥鸿一见伤弓翼，高飞展转心无疑。
满酌数杯酒，狂吟几首诗。
留不住，去不悲，醯鸡蜉蝣安得知。
+++程紫霄
++++示守庚申众
不守庚申亦不疑，此心常与道相依。
玉皇已自知行止，任汝三彭说是非。
+++舒道纪
++++兰溪灵瑞观
澄心坐清境，虚白生林端。
夜静笑声出，月明松影寒。
绛霞封药灶，碧窦溅斋坛。
海树几回老，先生棋未残。
+++舒道纪
++++题赤松宫（今兰溪县之赤松山。王初平亦称赤松子）
松老赤松原，松间庙宛然。
皆有兄弟，谁得共神仙。
双鹤冲天去，群羊化石眠。
至今丹井水，香满北山边。
+++彭晓
++++参同契明镜图诀诗二首
造化潜施迹莫穷，簇成真诀指蒙童。
三篇秘列八环内，万象门开一镜中。
离女驾龙为木婿，坎男乘虎作金翁。
同人好道宜精究，究得长生路便通。
至道希夷妙且深，烧丹先认大还心。
日爻阴耦生真汞，月卦阳奇产正金。
女妊朱砂男孕雪，北藏荧惑丙含壬。
两端指的铅金祖，莫向诸般取次寻。
+++鱼又玄
++++题柳公权书度人经后（一作虞有贤，题云送卧云道士）
卧云道士来相辞，相辞倏忽何所之。
紫阁当春凝烟霭，东风吹岸花枝枝。
药成酒熟有时节，寒食恐失松间期。
冥鸿复见伤弓翼，高飞展转心无疑。
满泻数杯酒，狂吟几首诗。
留不住，去不悲，醯鸡蜉蝣可得知。

++下卷八百五十六
  
+++吕岩
++++呈钟离云房
生在儒家遇太平，悬缨重滞布衣轻。
谁能世上争名利，臣事玉皇归上清。
+++吕岩
++++献郑思远施真人二仙
万劫千生到此生，此生身始觉飞轻。
抛家别国云山外，炼魄全魂日月精。
比见至人论九鼎，欲穷大药访三清。
如今获遇真仙面，紫府仙扉得姓名。
+++吕岩
++++得火龙真人剑法
昔年曾遇火龙君，一剑相传伴此身。
天地山河从结沫，星辰日月任停轮。
须知本性绵多劫，空向人间历万春。
昨夜钟离传一语，六天宫殿欲成尘。
+++吕岩
++++七言
周行独力出群伦，默默昏昏亘古存。
无象无形潜造化，有门有户在乾坤。
色非色际谁穷处，空不空中自得根。
此道非从它外得，千言万语谩评论。
通灵一颗正金丹，不在天涯地角安。
讨论穷经深莫究，登山临水杳无看。
光明暗寄希夷顶，赫赤高居混沌端。
举世若能知所寓，超凡入圣弗为难。
落魄红尘四十春，无为无事信天真。
生涯只在乾坤鼎，活计惟凭日月轮。
八卦气中潜至宝，五行光里隐元神。
桑田改变依然在，永作人间出世人。
独处乾坤万象中，从头历历运元功。
纵横北斗心机大，颠倒南辰胆气雄。
鬼哭神号金鼎结，鸡飞犬化玉炉空。
如何俗士寻常觅，不达希夷不可穷。
谁信华池路最深，非遐非迩奥难寻。
九年采炼如红玉，一日圆成似紫金。
得了永祛寒暑逼，服之应免死生侵。
劝君门外修身者，端念思惟此道心。
水府寻铅合火铅，黑红红黑又玄玄。
气中生气肌肤换，精里含精性命专。
药返便为真道士，丹还本是圣胎仙。
出神入定虚华语，徒费功夫万万年。
九鼎烹煎九转砂，区分时节更无差。
精神气血归三要，南北东西共一家。
天地变通飞白雪，阴阳和合产金花。
终期凤诏空中降，跨虎骑龙谒紫霞。
凭君子后午前看，一脉天津在脊端。
金阙内藏玄谷子，玉池中坐太和官。
只将至妙三周火，炼出通灵九转丹。
直指几多求道者，行藏莫离虎龙滩。
返本还元道气平，虚非形质转分明。
水中白雪微微结，火里金莲渐渐生。
圣汞论时非有体，真铅穷看亦无名。
吾今为报修行者，莫向烧金问至精。
安排鼎灶炼玄根，进退须明卯酉门。
绕电奔云飞日月，驱龙走虎出乾坤。
一丸因与红颜驻，九转能烧白发痕。
此道幽微知者少，茫茫尘世与谁论。
醍醐一盏诗一篇，暮醉朝吟不记年。
乾马屡来游九地，坤牛时驾出三天。
白龟窟里夫妻会，青凤巢中子母圆。
提挈灵童山上望，重重叠叠是金钱。
认得东西木与金，自然炉鼎虎龙吟。
但随天地明消息，方识阴阳有信音。
左掌南辰攀鹤羽，右擎北极剖龟心。
神仙亲口留斯旨，何用区区向外寻。
一本天机深更深，徒言万劫与千金。
三冬大热玄中火，六月霜寒表外阴。
金为浮来方见性，木因沈后始知心。
五行颠倒堪消息，返本还元在己寻。
虎将龙军气宇雄，佩符持甲去匆匆。
铺排剑戟奔如电，罗列旌旗疾似风。
活捉三尸焚鬼窟，生禽六贼破魔宫。
河清海晏乾坤净，世世安居道德中。
我家勤种我家田，内有灵苗活万年。
花似黄金苞不大，子如白玉颗皆圆。
栽培全赖中宫土，灌溉须凭上谷泉。
直候九年功满日，和根拔入大罗天。
寻常学道说黄芽，万水千山觅转差。
有畛有园难下种，无根无脚自开花。
九三鼎内烹如酪，六一炉中结似霞。
不日成丹应换骨，飞升遥指玉皇家。
四六关头路坦平，行人到此不须惊。
从教犊驾轰轰转，尽使羊车轧轧鸣。
渡海经河稀阻滞，上天入地绝欹倾。
功成直入长生殿，袖出神珠彻夜明。
九六相交道气和，河车昼夜迸金波。
呼时一一关头转，吸处重重脉上摩。
电激离门光海岳，雷轰震户动婆娑。
思量此道真长远，学者多迷溺爱河。
金丹不是小金丹，阴鼎阳炉里面安。
尽道东山寻汞易，岂知西海觅铅难。
玄珠窟里行非远，赤水滩头去便端。
认得灵竿真的路，何劳礼月步星坛。
古今机要甚分明，自是众生力量轻。
尽向有中寻有质，谁能无里见无形。
真铅圣汞徒虚费，玉室金关不解扃。
本色丹瓢推倒后，却吞丸药待延龄。
浮名浮利两何堪，回首归山味转甘。
举世算无心可契，谁人更与道相参。
寸犹未到甘谈尺，一尚难明强说三。
经卷葫芦并拄杖，依前担入旧江南。
本来无作亦无行，行着之时是妄情。
老氏语中犹未决，瞿昙言下更难明。
灵竿有节通天去，至药无根得地生。
今日与君无吝惜，功成只此是蓬瀛。
解将火种种刀圭，火种刀圭世岂知。
山上长男骑白马，水边少女牧乌龟。
无中出有还丹象，阴里生阳大道基。
颠倒五行凭匠手，不逢匠手莫施为。
三千馀法论修行，第一烧丹路最亲。
须是坎男端的物，取他离女自然珍。
烹成不死砂中汞，结出长生水里银。
九转九还功若就，定将衰老返长春。
欲种长生不死根，再营阴魄及阳魂。
先教玄母归离户，后遣空王镇坎门。
虎到甲边风浩浩，龙居庚内水温温。
迷途争与轻轻泄，此理须凭达者论。
闭目存神玉户观，时来火候递相传。
云飞海面龙吞汞，风击岩巅虎伏铅。
一旦炼成身内宝，等闲探得道中玄。
刀圭饵了丹书降，跳出尘笼上九天。
千日功夫不暂闲，河车搬载上昆山。
虎抽白汞安炉里，龙发红铅向鼎间。
仙府记名丹已熟，阴司除籍命应还。
彩云捧足归何处，直入三清谢圣颜。
解匹真阴与正阳，三年功满结成霜。
神龟出入庚辛位，丹凤翱翔甲乙方。
九鼎先辉双瑞气，三元中换五毫光。
尘中若有同机者，共住烟霄不死乡。
修生一路就中难，迷者徒将万卷看。
水火均平方是药，阴阳差互不成丹。
守雌勿失雄方住，在黑无亏白自乾。
认得此般真妙诀，何忧风雨妒衰残。
才吞一粒便安然，十二重楼九曲连。
庚虎循环餐绛雪，甲龙夭乔迸灵泉。
三三上应三千日，九九中延九万年。
须得有缘方可授，未曾轻泄与人传。
谁知神水玉华池，中有长生性命基。
运用须凭龙与虎，抽添全藉坎兼离。
晨昏点尽黄金粉，顷刻修成玉石脂。
斋戒饵之千日后，等闲轻举上云梯。
九天云净鹤飞轻，衔简翩翩别太清。
身外红尘随意换，炉中白石立时成。
九苞凤向空中舞，五色云从足下生。
回首便归天上去，愿将甘雨救焦氓。
婴儿迤逦降瑶阶，手握玄珠直下来。
半夜紫云披素质，几回赤气掩桃腮。
微微笑处机关转，拂拂行时户牖开。
此是吾家真一子，庸愚谁敢等闲猜。
水得天符下玉都，三千日里积功夫。
祷祈天地开金鼎，收拾阴阳锁玉壶。
便觉凡躯能变化，深知妙道不虚图。
时来试问尘中叟，这个玄机世有无。
谁识寰中达者人，生平解法水中银。
一条拄杖撑天地，三尺昆吾斩鬼神。
大醉醉来眠月洞，高吟吟去傲红尘。
自从悟里终身后，赢得蓬壶永劫春。
红炉迸溅炼金英，一点灵珠透室明。
摆动乾坤知道力，逃移生死见功程。
逍遥四海留踪迹，归去三清立姓名。
直上五云云路稳，紫鸾朱凤自来迎。
时人若要学长生，先是枢机昼夜行。
恍惚中间专志气，虚无里面固元精。
龙交虎战三周毕，兔走乌飞九转成。
炼出一炉神圣药，五云归去路分明。
亦无得失亦无言，动即施功静即眠。
驱遣赤牛耕宇宙，分张玉粒种山川。
栽培不惮劳千日，服食须知活万年。
今日示君君好信，教君见世作神仙。
不须两两与三三，只在昆仑第一岩。
逢润自然情易伏，遇炎常恐性难降。
有时直入三元户，无事还归九曲江。
世上有人烧得住，寿齐天地更无双。
本末无非在玉都，亦曾陆地作凡夫。
吞精食气先从有，悟理归真便入无。
水火自然成既济，阴阳和合自相符。
炉中炼出延年药，溟渤从教变复枯。
无名无利任优游，遇酒逢歌且唱酬。
数载未曾经圣阙，千年唯只在仙州。
寻常水火三回进，真个夫妻一处收。
药就功成身羽化，更抛尘坌出凡流。
杳杳冥冥莫问涯，雕虫篆刻道之华。
守中绝学方知奥，抱一无言始见佳。
自有物如黄菊蕊，更无色似碧桃花。
休将心地虚劳用，煮铁烧金转转差。
还丹功满未朝天，且向人间度有缘。
拄杖两头担日月，葫芦一个隐山川。
诗吟自得闲中句，酒饮多遗醉后钱。
若问我修何妙法，不离身内汞和铅。
半红半黑道中玄，水养真金火养铅。
解接往年三寸气，还将运动一周天。
烹煎尽在阴阳力，进退须凭日月权。
只此功成三岛外，稳乘鸾凤谒诸仙。
返本还元已到乾，能升能降号飞仙。
一阳生是兴功日，九转周为得道年。
炼药但寻金里水，安炉先立地中天。
此中便是还丹理，不遇奇人誓莫传。
飞龙九五已升天，次第还当赤帝权。
喜遇汞珠凝正午，幸逢铅母结重玄。
狂猿自伏何须炼，野马亲调不着鞭。
炼就一丸天上药，顿然心地永刚坚。
举世何人悟我家，我家别是一荣华。
盈箱贮积登仙录，满室收藏伏火砂。
顿饮长生天上酒，常栽不死洞中花。
凡流若问吾生计，遍地纷纷五彩霞。
津能充渴气充粮，家住三清玉帝乡。
金鼎炼来多外白，玉虚烹处彻中黄。
始知青帝离宫住，方信金精水府藏。
流俗要求玄妙理，参同契有两三行。
紫诏随鸾下玉京，元君相命会三清。
便将金鼎丹砂饵，时拂霞衣驾鹤行。
天上双童持珮引，月中娇女执幡迎。
此时功满参真后，始信仙都有姓名。
修修修得到乾乾，方号人间一醉仙。
世上光阴催短景，洞中花木任长年。
形飞峭壁非凡骨，神在玄宫别有天。
唯愿先生频一顾，更玄玄外问玄玄。

++下卷八百五十七
  
+++吕岩
++++七言
金丹一粒定长生，须得真铅炼甲庚。
火取南方赤凤髓，水求北海黑龟精。
鼎追四季中央合，药遣三元八卦行。
斋戒兴功成九转，定应入口鬼神惊。
功满来来际会难，又闻东去上仙坛。
杖头春色一壶酒，顶上云攒五岳冠。
饮酒龟儿人不识，烧山符子鬼难看。
先生去后身须老，乞与贫儒换骨丹。
碧潭深处一真人，貌似桃花体似银。
鬓发未斑缘有术，红颜不老为通神。
蓬莱要去如今去，架上黄衣化作云。
任彼桑田变沧海，一丸丹药定千春。
炉养丹砂鬓不斑，假将名利住人间。
已逢志士传神药，又喜同流动笑颜。
老子道经分付得，少微星许共相攀。
幸蒙上士甘捞摝，处世输君一个闲。
谁解长生似我哉，炼成真气在三台。
尽知白日升天去，刚逐红尘下世来。
黑虎行时倾雨露，赤龙耕处产琼瑰。
只吞一粒金丹药，飞入青霄更不回。
乱云堆里表星都，认得深藏大丈夫。
绿酒醉眠闲日月，白蘋风定钓江湖。
长将气度随天道，不把言词问世徒。
山水路遥人不到，茅君消息近知无。
鹤为车驾酒为粮，为恋长生不死乡。
地脉尚能缩得短，人年岂不展教长。
星辰往往壶中见，日月时时衲里藏。
若欲时流亲得见，朝朝不离水银行。
灵芝无种亦无根，解饮能餐自返魂。
但得烟霞供岁月，任他乌兔走乾坤。
婴儿只恋阳中母，姹女须朝顶上尊。
一得不回千古内，更无冢墓示儿孙。
世上何人会此言，休将名利挂心田。
等闲倒尽十分酒，遇兴高吟一百篇。
物外烟霞为伴侣，壶中日月任婵娟。
他时功满归何处，直驾云车入洞天。
玄门帝子坐中央，得算明长感玉皇。
枕上山河和雨露，笛中日月混潇湘。
坎男会遇逢金女，离女交腾嫁木郎。
真个夫妻齐守志，立教牵惹在阴阳。
遥指高峰笑一声，红霞紫雾面前生。
每于廛市无人识，长到山中有鹤行。
时弄玉蟾驱鬼魅，夜煎金鼎煮琼英。
他时若赴蓬莱洞，知我仙家有姓名。
堪笑时人问我家，杖担云物惹烟霞。
眉藏火电非他说，手种金莲不自夸。
三尺焦桐为活计，一壶美酒是生涯。
骑龙远出游三岛，夜久无人玩月华。
九曲江边坐卧看，一条长路入天端。
庆云捧拥朝丹阙，瑞气裴回起白烟。
铅汞此时为至药，坎离今日结神丹。
功能济命长无老，只在人心不是难。
玄门玄理又玄玄，不死根元在汞铅。
是一般真个术，调和六一也同天。
玉京山上羊儿闹，金水河中石虎眠。
妙要能生觉本体，勤心到处自如然。
公卿虽贵不曾酬，说著仙乡便去游。
为讨石肝逢蜃海，因寻甜雪过瀛洲。
山川醉后壶中放，神鬼闲来匣里收。
据见目前无个识，不如杯酒混凡流。
曾邀相访到仙家，忽上昆仑宴月华。
玉女控拢苍獬豸，山童提挈白虾蟆。
时斟海内千年酒，惯摘壶中四序花。
今在人寰人不识，看看挥袖入烟霞。
火种丹田金自生，重重楼阁自分明。
三千功行百旬见，万里蓬莱一日程。
羽化自应无鬼录，玉都长是有仙名。
今朝得赴瑶池会，九节幢幡洞里迎。
因看崔公入药镜，令人心地转分明。
阳龙言向离宫出，阴虎还于坎位生。
二物会时为道本，五方行尽得丹名。
修真道士如知此，定跨赤龙归玉清。
浮生不实为轻忽，衲服深藏奇异骨。
非是尘中不染尘，焉得物外通无物。
共语难兮情兀兀，独自行时轻拂拂。
一点刀圭五彩生，飞丹走入神仙窟。
莫怪爱吟天上诗，盖缘吟得世间稀。
惯餐玉帝宫中饭，曾著蓬莱洞里衣。
马踏日轮红露卷，凤衔月角擘云飞。
何时再控青丝辔，又掉金鞭入紫微。
黄芽白雪两飞金，行即高歌醉即吟。
日月暗扶君甲子，乾坤自与我知音。
精灵灭迹三清剑，风雨腾空一弄琴。
的当南游归甚处，莫交鹤去上天寻。
云鬓双明骨更轻，自言寻鹤到蓬瀛。
日论药草皆知味，问著神仙自得名。
簪冷夜龙穿碧洞，枕寒晨虎卧银城。
来春又拟携筇去，为忆轩辕海上行。
龙精龟眼两相和，丈六男儿不奈何。
九盏水中煎赤子，一轮火内养黄婆。
月圆自觉离天网，功满方知出地罗。
半醉好吞龙凤髓，劝君休更认弥陀。
强居此境绝知音，野景虽多不合吟。
诗句若喧卿相口，姓名还动帝王心。
道袍薜带应慵挂，隐帽皮冠尚懒簪。
除此更无馀个事，一壶村酒一张琴。
华阳山里多芝田，华阳山叟复延年。
青松岩畔攀高干，白云堆里饮飞泉。
不寒不热神荡荡，东来西去气绵绵。
三千功满好归去，休与时人说洞天。
天生不散自然心，成败从来古与今。
得路应知能出世，迷途终是任埋沈。
身边至药堪攻炼，物外丹砂且细寻。
咫尺洞房仙景在，莫随波浪没光阴。
自隐玄都不记春，几回沧海变成尘。
玉京殿里朝元始，金阙宫中拜老君。
闷即驾乘千岁鹤，闲来高卧九重云。
我今学得长生法，未肯轻传与世人。
北帝南辰掌内观，潜通造化暗相传。
金槌袖里居元宅，玉户星宫降上玄。
举世尽皆寻此道，谁人空里得玄关。
明明道在堪消息，日月滩头去又还。
日影元中合自然，奔雷走电入中原。
长驱赤马居东殿，大启朱门泛碧泉。
怒拔昆吾歌圣化，喜陪孤月贺新年。
方知此是生生物，得在仁人始受传。
六龙齐驾得升乾，须觉潜通造化权。
真道每吟秋月澹，至言长运碧波寒。
昼乘白虎游三岛，夜顶金冠立古坛。
一载已成千岁药，谁人将袖染尘寰。
五岳滩头景象新，仁人方达杳冥身。
天纲运转三元净，地脉通来万物生。
自晓谷神通此道，谁将理性欲修真。
明明说向中黄路，霹雳声中自得神。
欲陪仙侣得身轻，飞过蓬莱彻上清。
朱顶鹤来云外接，紫鳞鱼向海中迎。
姮娥月桂花先吐，王母仙桃子渐成。
下瞰日轮天欲晓，定知人世久长生。
四海皆忙几个闲，时人口内说尘缘。
君有道来山上，何似无名住世间。
十二楼台藏秘诀，五千言内隐玄关。
方知鼎贮神仙药，乞取刀圭一粒看。
割断繁华掉却荣，便从初得是长生。
曾于锦水为蝉蜕，又向蓬莱别姓名。
三住住来无否泰，一尘尘在世人情。
不知功满归何处，直跨虬龙上玉京。
当年诗价满皇都，掉臂西归是丈夫。
万顷白云独自有，一枝丹桂阿谁无。
闲寻渭曲渔翁引，醉上莲峰道士扶。
他日与君重际会，竹溪茅舍夜相呼。
金锤灼灼舞天阶，独自骑龙去又来。
高卧白云观日窟，闲眠秋月擘天开。
离花片片乾坤产，坎蕊翻翻造化栽。
晚醉九岩回首望，北邙山下骨皑皑。
结交常与道情深，日日随他出又沈。
若要自通云外鹤，直须勤炼水中金。
丹成只恐乾坤窄，饵了宁忧疾患侵。
未去瑶台犹混世，不妨杯酒喜闲吟。
因携琴剑下烟萝，何幸今朝喜暂过。
貌相本来犹自可，针医偏更效无多。
仙经已读三千卷，古法曾持十二科。
些小道功如不信，金阶舍手试看么。
倾侧华阳醉再三，骑龙遇晚下南岩。
眉因拍剑留星电，衣为眠云惹碧岚。
金液变来成雨露，玉都归去老松杉。
曾将铁镜照神鬼，霹雳搜寻火满潭。
铁镜烹金火满空，碧潭龙卧夕阳中。
麒麟意合乾坤地，獬豸机关日月东。
三尺剑横双水岸，五丁冠顶百神宫。
闲铺羽服居仙窟，自著金莲造化功。
随缘信业任浮沈，似水如云一片心。
两卷道经三尺剑，一条藜杖七弦琴。
壶中有药逢人施，腹内新诗遇客吟。
一嚼永添千载寿，一丸丹点一斤金。
琴剑酒棋龙鹤虎，逍遥落托永无忧。
闲骑白鹿游三岛，闷驾青牛看十洲。
碧洞远观明月上，青山高隐彩云流。
时人若要还如此，名利浮华即便休。
紫极宫中我自知，亲磨神剑剑还飞。
先差玉子开南殿，后遣青龙入紫微。
九鼎黄芽栖瑞凤，一躯仙骨养灵芝。
蓬莱不是凡人处，只怕愚人泄世机。
向身方始出埃尘，造化功夫只在人。
早使亢龙抛地网，岂知白虎出天真。
绵绵有路谁留我，默默忘言自合神。
击剑夜深归甚处，披星带月折麒麟。
春尽闲闲过落花，一回舞剑一吁嗟。
常忧白日光阴促，每恨青天道路赊。
本志不求名与利，元心只慕水兼霞。
世间万种浮沉事，达理谁能似我家。
日为和解月呼丹，华夏诸侯肉眼看。
仁义异如胡越异，世情难似泰衡难。
八仙炼后钟神异，四海磨成照胆寒。
笑指不平千万万，骑龙抚剑九重关。
别来洛汭六东风，醉眼吟情慵不慵。
摆撼乾坤金剑吼，烹煎日月玉炉红。
杖摇楚甸三千里，鹤翥秦烟几万重。
为报晋成仙子道，再期春色会稽峰。
发头滴血眼如镮，吐气云生怒世间。
争耐不平千古事，须期一诀荡凶顽。
蛟龙斩处翻沧海，暴虎除时拔远山。
为灭世情兼负义，剑光腥染点痕斑。
雨雪霏霏天已暮。
金钟满劝抚焦桐。
诗吟席上未移刻，剑舞筵前疾似风。
何事行杯当午夜，忽然怒目便腾空。
不知谁是亏忠孝，携个人头入坐中。
未炼还丹且炼心，丹成方觉道元深。
每留客有钱酤酒，谁信君无药点金。
洞里风雷归掌握，壶中日月在胸襟。
神仙事业人难会，养性长生自意吟。
铁牛耕地种金钱，刻石时童把贯穿。
一粒粟中藏世界，二升铛内煮山川。
白头老子眉垂地，碧眼胡儿手指天。
若向此中玄会得，此玄玄外更无玄。
箕星昴宿下长天，凡景宁教不愕然。
龙出水来鳞甲就，鹤冲天气羽毛全。
尘中教化千人眼，世上人知尔雅篇。
自是凡流福命薄，忍教微妙略轻传。
闲来掉臂入天门，拂袂徐徐撮彩云。
无语下窥黄谷子，破颜平揖紫霞君。
拟登瑶殿参金母，回访瀛洲看日轮。
恰值嫦娥排宴会，瑶浆新熟味氤氲。
曾随刘阮醉桃源，未省人间欠酒钱。
一领布裘权且当，九天回日却归还。
凤茸袄子非为贵，狐白裘裳欲比难。
只此世间无价宝，不凭火里试烧看。
因思往事却成憨，曾读仙经第十三。
武氏死时应室女，陈王没后是童男。
两轮日月从他载，九个山河一担担。
尽日无人话消息，一壶春酒且醺酣。
垂袖腾腾傲世尘，葫芦携却数游巡。
利名身外终非道，龙虎门前辨取真。
一觉梦魂朝紫府，数年踪迹隐埃尘。
华阴市内才相见，不是寻常卖药人。
万卷仙经三尺琴，刘安闻说是知音。
杖头春色一壶酒，炉内丹砂万点金。
闷里醉眠三路口，闲来游钓洞庭心。
相逢相遇人谁识，只恐冲天没处寻。
曾战蚩尤玉座前，六龙高驾振鸣銮。
如来车后随金鼓，黄帝旂傍戴铁冠。
醉捋黑须三岛黯，怒抽霜剑十洲寒。
轩辕世代横行后，直隐深岩久觅难。
头角苍浪声似钟，貌如冰雪骨如松。
匣中宝剑时频吼，袖里金锤逞露风。
会饮酒时为伴侣，能行诗句便参同。
来年定赴蓬莱会，骑个生狞九色龙。
神仙暮入黄金阙，将相门关白玉京。
可是洞中无好景，为怜天下有众生。
心琴际会闲随鹤，匣剑时磨待断鲸。
进退两楹俱未应，凭君与我指前程。
九鼎烹煎一味砂，自然火候放童花。
星辰照出青莲颗，日月能藏白马牙。
七返返成生碧雾，九还还就吐红霞。
有人夺得玄珠饵，三岛途中路不赊。
天生一物变三才，交感阴阳结圣胎。
龙虎顺行阴鬼去，龟蛇逆往火龙来。
婴儿日吃黄婆髓，姹女时餐白玉杯。
功满自然居物外，人间寒暑任轮回。
星辰聚会入离乡，日月盈亏助药王。
三候火烧金鼎宝，五符水炼玉壶浆。
乾坤反覆龙收雾，卯酉相吞虎放光。
入室用机擒捉取，一丸丹点体纯阳。
+++吕岩
++++真人行巴陵市太守怒其不避使案吏具其罪真人…诗曰
暂别蓬莱海上游，偶逢太守问根由。
身居北斗星杓下，剑挂南宫月角头。
道我醉来真个醉，不知愁是怎生愁。
相逢何事不相认，却驾白云归去休。
+++吕岩
++++仙乐侑席
曾经天上三千劫，又在人间五百年。
腰下剑锋横紫电，炉中丹焰起苍烟。
才骑白鹿过苍海，复跨青牛入洞天。
小技等闲聊戏尔，无人知我是真仙。
+++吕岩
++++题桐柏山黄先生庵门
吾有玄中极玄语，周游八极无处吐。
云輧飘泛到凝阳，一见君兮在玄浦。
君本是孤云客，拟话希夷生恍惚。
无为大道本根源，要君亲见求真物。
其中有一分三五，本自无名号丹母。
寒泉沥沥气绵绵，上透昆仑还紫府。
浮沈升降入中宫，四象五行齐见土。
驱青龙，擒白虎，起祥风兮下甘露。
铅凝真汞结丹砂，一派火轮真为主。
既修真，须坚确，能转乾坤泛海岳。
运行天地莫能知，变化鬼神应不觉。
千朝炼就紫金身，乃致全神归返朴。
黄秀才，黄秀才，既修真，须且早，人间万事何时了。
贪名贪利爱金多，为他财色身衰老。
我今劝子心悲切，君自思兮生猛烈。
莫教大限到身来，又是随流入生灭。
留此片言，用表其意。
他日相逢，必与汝决。
莫退初心，善爱善爱。


++下卷八百五十八
  
+++吕岩
++++五言
悟了长生理，秋莲处处开。
金童登锦帐，玉女下香阶。
虎啸天魂住，龙吟地魄来。
有人明此道，立使返婴孩。
姹女住南方，身边产太阳。
蟾宫烹玉液，坎户炼琼浆。
过去神仙饵，今来到我尝。
一杯延万纪，物外任翱翔。
顿悟黄芽理，阴阳禀自然。
乾坤炉里炼，日月鼎中煎。
木产长生汞，金烹续命铅。
世人明此道，立便返童颜。
宇宙产黄芽，经炉煅作砂。
阴阳烹五彩，水火炼三花。
鼎内龙降虎，壶中龟遣蛇。
功成归物外，自在乐烟霞。
要觅长生路，除非认本元。
都来一味药，刚道数千般。
丹鼎烹成汞，炉中炼就铅。
依时服一粒，白日上冲天。
姹女住瑶台，仙花满地开。
金苗从此出，玉蕊自天来。
凤舞长生曲，鸾歌续命杯。
有人明此道，海变已千回。
古往诸仙子，根元占甲庚。
水中闻虎啸，火里见龙行。
进退穷三候，相吞用八纮。
冲天功行满，寒暑不能争。
我悟长生理，太阳伏太阴。
离宫生白玉，坎户产黄金。
要主君臣义，须存子母心。
九重神室内，虎啸与龙吟。
灵丹产太虚，九转入重炉。
浴就红莲颗，烧成白玉珠。
水中铅一两，火内汞三铢。
吃了瑶台宝，升天任海枯。
姹女住离宫，身边产雌雄。
炉中七返毕，鼎内九还终。
悟了鱼投水，迷因鸟在笼。
耄年服一粒，立地变冲童。
盗得乾坤祖，阴阳是本宗。
天魂生白虎，地魄产青龙。
运宝泥丸在，搬精入上宫。
有人明此法，万载貌如童。
要觅金丹理，根元不易逢。
三才七返足，四象九还终。
浴就微微白，烧成渐渐红。
一丸延万纪，物外去冲冲。
个个觅长生，根元不易寻。
要贪天上宝，须去世间琛。
炼就水中火，烧成阳内阴。
祖师亲有语，一味水中金。
万物皆生土，如人得本元。
青龙精是汞，白虎水为铅。
悟者子投母，迷应地是天。
将来物外客，个个补丹田。
二十四神清，三千功行成。
寒云连地转，圣日满天明。
玉子偏宜种，金田岂在耕。
此中真妙理，谁道不长生。
妙妙妙中妙，玄玄玄更玄。
动言俱演道，语默尽神仙。
在掌如珠异，当空似月圆。
他时功满后，直入大罗天。
+++吕岩
++++绝句
捉得金晶固命基，日魂东畔月华西。
于中炼就长生药，服了还同天地齐。
莫怪瑶池消息稀，只缘尘事隔天机。
若人寻得水中火，有一黄童上太微。
混元海底隐生伦，内有黄童玉帝名。
白虎神符潜姹女，灵元镇在七元君。
三亩丹田无种种，种时须藉赤龙耕。
曾将此种教人种，不解铅池道不生。
闪灼虎龙神剑飞，好凭身事莫相违。
传时须在乾坤力，便透三清入紫微。
不用梯媒向外求，还丹只在体中收。
莫言大道人难得，自是功夫不到头。
饮酒须教一百杯，东浮西泛自梯媒。
日精自与月华合，有个明珠走上来。
不负三光不负人，不欺神道不欺贫。
有人问我修行法，只种心田养此身。
时人若拟去瀛洲，先过巍巍十八楼。
自有电雷声震动，一池金水向东流。
瓶子如金玉子黄，上升下降续神光。
三元一会经年净，这个天中日月长。
学道须教彻骨贫，囊中只有五三文。
有人问我修行法，遥指天边日月轮。
我自忘心神自悦，跨水穿云来相谒。
不问黄芽肘后方，妙道通微怎生说。
肘传丹篆千年术，口诵黄庭两卷经。
鹤观古坛松影里，悄无人迹户长扃。
独上高峰望八都，黑云散后月还孤。
茫茫宇宙人无数，几个男儿是丈夫。
天下都游半日功，不须跨凤与乘龙。
偶因博戏飞神剑，摧却终南第一峰。
朝游北越暮苍梧，袖里青蛇胆气粗。
三入岳阳人不识，朗吟飞过洞庭湖。
趯倒葫芦掉却琴，倒行直上卧牛岑。
水飞石上迸如雪，立地看天坐地吟。
吾家本住在天齐，零落白云锁石梯。
来往八千消半日，依前归路不曾迷。
莲峰道士高且洁，不下莲宫经岁月。
星辰夜礼玉簪寒，龙虎晓开金鼎热。
东山东畔忽相逢，握手丁宁语似钟。
剑术已成君把去，有蛟龙处斩蛟龙。
朝泛苍梧暮却还，洞中日月我为天。
匣中宝剑时时吼，不遇同人誓不传。
偎岩拍手葫芦舞，过岭穿云拄杖飞。
来往八千须半日，金州南畔有松扉。
养得儿形似我形，我身枯悴子光精。
生生世世常如此，争似留神养自身。
精养灵根气养神，此真之外更无真。
神仙不肯分明说，迷了千千万万人。
不事王侯不种田，日高犹自抱琴眠。
起来旋点黄金买，不使人间作业钱。
天涯海角人求我，行到天涯不见人。
忠孝义慈行方便，不须求我自然真。
莫道幽人一事无，闲中尽有静工夫。
闭门清昼读书罢，扫地焚香到日晡。
先生先生貌狞恶，拔剑当空气云错。
连喝三回急急去，欻然空里人头落。
剑起星奔万里诛，风雷时逐雨声粗。
人头携处非人在，何事高吟过五湖。
粗眉卓竖语如雷，闻说不平便放杯。
仗剑当空千里去，一更别我二更回。
先生先生莫外求，道要人传剑要收。
今日相逢江海畔，一杯村酒劝君休。
庞眉斗竖恶精神，万里腾空一踊身。
背上匣中三尺剑，为天且示不平人。
+++吕岩
++++徽宗斋会
高谈阔论若无人，可惜明君不遇真。
陛下问臣来日事，请看午未丙丁春。
+++吕岩
++++七夕
四海孤游一野人，两壶霜雪足精神。
坎离二物君收得，龙虎丹行运水银。
野人本是天台客，石桥南畔有旧宅。
父子生来有两口，多好歌笙不好拍。
+++吕岩
++++赠李德成（德成善医）
九重天子寰中贵，五等诸侯门外尊。
争似布衣狂醉客，不教性命属乾坤。
+++吕岩
++++牧童（一作令牧童答钟弱翁）
草铺横野六七里，笛弄晚风三四声。
归来饱饭黄昏后，不脱蓑衣卧月明。
+++吕岩
++++潭州鹤会
这回相见不无缘，满院风光小洞天。
一剑当空又飞去，洞庭惊起老龙眠。
+++吕岩
++++绍兴道会
偶乘青帝出蓬莱，剑戟峥嵘遍九垓。
我在目前人不识，为留一笠莫沉埋。
+++吕岩
++++赠曹先生
鹤不西飞龙不行，露干云破洞箫清。
少年仙子说闲事，遥隔彩云闻笑声。
+++吕岩
++++海上相逢赵同
南宫水火吾须济，北阙夫妻我自媒。
洞里龙儿娇郁律，山前童子喜徘徊。
+++吕岩
++++题凤翔府天庆观
得道年来八百秋，不曾飞剑取人头。
玉皇未有天符至，且货乌金混世流。
+++吕岩
++++剑画此诗于襄阳雪中
岘山一夜玉龙寒，凤林千树梨花老。
襄阳城里没人知，襄阳城外江山好。
+++吕岩
++++洞庭湖君山颂
午夜君山玩月回，西邻小圃碧莲开。
天香风露苍华冷，云在青霄鹤未来。
+++吕岩
++++秦州北山观留诗
石池清水是吾心，刚被桃花影倒沉。
一到邽山宫阙内，销闲澄虑七弦琴。
+++吕岩
++++题永康酒楼
鲸吸鳌吞数百杯，玉山谁起复谁颓。
醒时两袂天风冷，一朵红云海上来。
+++吕岩
++++赠滕宗谅
华州回道人，来到岳阳城。
别我游何处，秋空一剑横。
+++吕岩
++++赠江州太平观道士
落魄薛高士，年高无白髭。
云中闲卧石，山里冷寻碑。
夸我饮大酒，嫌人说小诗。
不知甚么汉，一任辈流嗤。
+++吕岩
++++宋朝张天觉为相之日有褴缕道人及门求施…留诗于案上云
捏土为香事有因，世间宜假不宜真。
皇朝宰相张天觉，天下云游吕洞宾。
+++吕岩
++++赠陈处士
青霄一路少人行，休话兴亡事不成。
金榜因何无姓字，玉都必是有仙名。
云归入海龙千尺，云满长空鹤一声。
深谢宋朝明圣主，解书丹诏诏先生。
+++吕岩
++++哭陈先生
天网恢恢万象疏，一身亲到华山区。
寒云去后留残月，春雪来时问太虚。
六洞真人归紫府，千年鸾鹤老苍梧。
自从遗却先生后，南北东西少丈夫。
+++吕岩
++++化江南简寂观道士侯用晦磨剑（一作磨剑赠侯道士）
欲整锋铓敢惮劳，凌晨开匣玉龙嗥。
手中气概冰三尺，石上精神蛇一条。
奸血默随流水尽，凶豪今逐渍痕消。
削平浮世不平事，与尔相将上九霄。
+++吕岩
++++熙宁元年八月十九日过湖州东林沈山用石榴…自号回山人
西邻已富忧不足，东老虽贫乐有馀。
白酒酿来缘好客，黄金散尽为收书。
+++吕岩
++++大云寺茶诗
玉蕊一枪称绝品，僧家造法极功夫。
兔毛瓯浅香云白，虾眼汤翻细浪俱。
断送睡魔离几席，增添清气入肌肤。
幽丛自落溪岩外，不肯移根入上都。
+++吕岩
++++别诗二首
无心独坐转黄庭，不逐时流入利名。
救老只存真一气，修生长遣百神灵。
朝朝炼液归琼垄，夜夜朝元养玉英。
莫笑老人贫里乐，十年功满上三清。
时人受气禀阴阳，均体乾坤寿命长。
为重本宗能寿永，因轻元祖遂沦亡。
三宫自有回流法，万物那无运用方。
咫尺昆仑山上玉，几人知是药中王。
+++吕岩
++++赠罗浮道士
罗浮道士谁同流，草衣木食轻王侯。
世间甲子管不得，壶里乾坤只自由。
数着残棋江月晓，一声长啸海山秋。
饮馀回首话归路，遥指白云天际头。
+++吕岩
++++宿州天庆观殿门留赠符离道士
秋景萧条叶乱飞，庭松影里坐移时。
云迷鹤驾何方去，仙洞朝元失我期。
+++吕岩
++++题黄鹤楼石照
黄鹤楼前吹笛时，白蘋红蓼满江湄。
衷情欲诉谁能会，惟有清风明月知。
+++吕岩
++++答僧见
三千里外无家客，七百年来云水身。
行满蓬莱为别馆，道成瓦砾尽黄金。
待宾榼里常存酒，化药炉中别有春。
积德求师何患少，由来天地不私亲。
+++吕岩
++++与潭州智度寺慧觉诗
达者推心兼济物，圣贤传法不离真。
请师开说西来意，七祖如今未有人。
+++吕岩
++++参黄龙机悟后呈偈
弃却瓢囊摵碎琴，如今不恋□中金。
自从一见黄龙后，始觉从前错用心。
+++吕岩
++++题僧房绝句
唐朝进士，今日神仙。
足蹑紫雾，却返洞天。
+++吕岩
++++赐齐州李希遇诗
少饮欺心酒，休贪不义财。
福因慈善得，祸向巧奸来。
+++吕岩
++++六言
春暖群花半开，逍遥石上徘徊。
独携玉律丹诀，闲踏青莎碧苔。
洞眠来九载，流霞饮几千杯。
逢人莫话他事，笑指白云去来。
+++吕岩
++++明胎息
密室静存神，阴阳重一斤。
炼成离女液，咽尽坎男津。
渐变逍遥体，超然自在身。
更修功业满，旌鹤引朝真。
+++吕岩
++++警世
二八佳人体似酥，腰间仗剑斩凡夫。
虽然不见人头落，暗里教君骨髓枯。
+++吕岩
++++通道
通道复通玄，名留四海传。
交亲一拄杖，活计两空拳。
要果逡巡种，思茶逐旋煎。
岂知来混世，不久却回天。
+++吕岩
++++为贾师雄发明古铁镜
手内青蛇凌白日，洞中仙果艳长春。
须知物外烟霞客，不是尘中磨镜人。
+++吕岩
++++题全州道士蒋晖壁
醉舞高歌海上山，天瓢承露结金丹。
夜深鹤透秋空碧，万里西风一剑寒。
+++吕岩
++++谒石守道
高心休拟凤池游，朱绂银章宠已优。
欲待祸来名欲灭，林泉养法预为谋。
+++吕岩
++++题广陵妓屏二首
嫫母西施共此身，可怜老少隔千春。
他年鹤发鸡皮媪，今日玉颜花貌人。
花开花落两悲欢，花与人还事一般。
开在枝间妨客折，落来地上请谁看。
+++吕岩
++++题东都妓馆壁
一吸鸾笙裂太清，绿衣童子步虚声。
玉楼唤醒千年梦，碧桃枝上金鸡鸣。
+++吕岩
++++崔中举进士游岳阳遇真人录沁园春词诘其姓名…留诗于壁
腹内婴儿养已成，且居廛市暂娱情。
无端措大刚饶舌，却入白云深处行。
+++吕岩
++++题诗紫极宫
宫门一闲入，临水凭栏立。
无人知我来，朱顶鹤声急。
+++吕岩
++++闲题
独自行来独自坐，无限世人不识我。
惟有城南老树精，分明知道神仙过。
+++吕岩
++++山隐
松枯石老水萦回，个里难教俗客来。
抬眼试看山外景，纷纷风急障黄埃。
+++吕岩
++++绝句
息精息气养精神，精养丹田气养身。
有人学得这般术，便是长生不死人。
斗笠为帆扇作舟，五湖四海任遨游。
大千沙界须臾至，石烂松枯经几秋。
或为道士或为僧，混俗和光别有能。
苦海翻成天上路，毗卢常照百千灯。
+++吕岩
++++劝世
一毫之善，与人方便。
一毫之恶，劝君莫作。
衣食随缘，自然快乐。
算是甚命，问什么卜。
欺人是祸，饶人是福。
天眼昭昭，报应甚速。
谛听吾言，神钦鬼伏。
+++吕岩
++++窑头坯歌
窑头坯，随雨破，只是未曾经水火。
若经水火烧成砖，留向世间住万年。
棱角坚完不复坏，扣之声韵堪磨镌。
凡水火，尚成功，坚完万物谁能同。
修行路上多少人，穷年炼养费精神。
不道未曾经水火，无常一旦临君身。
既不悟，终不悔，死了犹来借精髓。
持正念大艰辛，一失人身为异类。
君不见洛阳富郑公，说与金丹如盲聋。
执迷不悟修真理，焉知潜合造化功。
又不见九江张尚书，服药失明神气枯。
不知还丹本无质，翻饵金石何太愚。
又不见三衢赵枢密，参禅作鬼终不识。
修完外体在何边，辩捷语言终不实。
窑头坯，随雨破，便似修行这几个。
大丈夫，超觉性，了尽空门不为证。
伏羲传道至于今，穷理尽性至于命。
了命如何是本元，先认坎离并四正。
坎离即是真常家，见者超凡须入圣。
坎是虎，离是龙，二体本来同一宫。
龙吞虎啖居其中，离合浮沈初复终。
剥而复，否而泰，进退往来定交会。
弦而望，明而晦，消长盈虚相匹配。
神仙深入水晶宫，时饮醍醐清更醲。
饵之千日功便成，金筋玉骨身已轻。
此个景象惟自身，上升早得朝三清。
三清圣位我亦有，本来只夺乾坤精。
饮凡酒，食膻腥，补养元和冲更盈。
自融结，转光明，变作珍珠飞玉京。
须臾六年肠不馁，血化白膏体难毁。
不食方为真绝粮，真气薰蒸肢体强。
既不食，超百亿，口鼻都无凡喘息。
真人以踵凡以喉，从此真凡两边立。
到此遂成无漏身，胎息丹田涌真火。
老氏自此号婴儿，火候九年都经过。
留形住世不知春，忽尔天门顶中破。
真人出现大神通，从此天仙可相贺。
圣贤三教不异门，昧者劳心休恁么。
有识自爱生，有形终不灭。
叹愚人，空驾说。
愚人流荡无则休，落趣循环几时彻。
学人学人细寻觅，且须研究古金碧。
金碧参同不计年，妙中妙兮玄中玄。


++下卷八百五十九
  
+++吕岩
++++赠刘方处士
六国愁看沉与浮，携琴长啸出神州。
拟向烟霞煮白石，偶来城市见丹丘。
受得金华出世术，期于紫府驾云游。
年来摘得黄岩翠，琪树参差连地肺。
露飘香陇玉苗滋，月上碧峰丹鹤唳。
洞天消息春正深，仙路往还俗难继。
忽因乘兴下白云，与君邂逅于尘世。
尘世相逢开口希，共论太古同流志。
瑶琴宝瑟与君弹，琼浆玉液劝我醉。
醉中亦话兴亡事，云道总无珪组累。
浮世短景倏成空，石火电光看即逝。
韶年淑质曾非固，花面玉颜还作土。
芳樽但继晓复昏，乐事不穷今与古。
何如识个玄玄道，道在杳冥须细考。
壶中一粒化奇物，物外千年功力奥。
但能制得水中华，水火翻成金丹灶。
丹就人间不久居，自有碧霄元命诰。
玄洲旸谷悉可居，地寿天龄永相保。
鸾车鹤驾逐云飞，迢迢瑶池应易到。
耳闻争战还倾覆，眼见妍华成枯槁。
唐家旧国尽荒芜，汉室诸陵空白草。
蜉蝣世界实足悲，槿花性命莫迟迟。
珠玑溢屋非为福，罗绮满箱徒自危。
志士戒贪昔所重，达人忘欲宁自期。
刘方刘方审听我，流光迅速如飞过。
阴媱果决用心除，尸鬼因循为汝祸。
八琼秘诀君自识，莫待铅空车又破。
破车坏铅须震惊，直遇伯阳应不可。
悠悠忧家复忧国，耗尽三田元宅火。
咫尺玄关若要开，凭君自解黄金锁。
+++吕岩
++++寄白龙洞刘道人
玉走金飞两曜忙，始闻花发又秋霜。
徒夸篯寿千来岁，也是云中一电光。
一电光，何太疾，百年都来三万日。
其间寒暑互煎熬，不觉童颜暗中失。
纵有儿孙满眼前，却成恩爱转牵缠。
及乎精竭身枯朽，谁解教伊暂驻颜。
延年之道既无计，不免将身归逝水。
但看古往圣贤人，几个解留身在世。
身在世，也有方，只为时人误度量。
竞向山中寻草药，伏铅制汞点丹阳。
点丹阳，事迥别，须向坎中求赤血。
取来离位制阴精，配合调和有时节。
时节正，用媒人，金翁姹女结亲姻。
金翁偏爱骑白虎，姹女常驾赤龙身。
虎来静坐秋江里，龙向潭中奋身起。
两兽相逢战一场，波浪奔腾如鼎沸。
黄婆丁老助威灵，撼动乾坤走神鬼。
须臾战罢云气收，种个玄珠在泥底。
从此根芽渐长成，随时灌溉抱真精。
十月脱胎吞入口，忽觉凡身已有灵。
此个事，世间稀，不是等闲人得知。
宿世若无仙骨分，容易如何得遇之。
金液丹，宜便炼，大都光景急如箭。
要取鱼，须结筌，何不收心炼取铅。
莫教烛被风吹灭，六道轮回难怨天。
近来世上人多诈，尽著布衣称道者。
问他金木是何般，噤口不言如害哑。
却云服气与休粮，别有门庭道路长。
岂不见阴君破迷歌里说，太乙含真法最强。
莫怪言词太狂劣，只为时人难鉴别。
惟君心与我心同，方敢倾心与君说。
+++吕岩
++++赠乔二郎
与君相见皇都里，陶陶动便经年醉。
醉中往往爱藏真，亦不为他名与利。
劝君休恋浮华荣，直须奔走烟霞程。
烟霞欲去如何去，先须肘后飞金晶。
金晶飞到上宫里，上宫下宫通光明。
当时玉汞涓涓生，奔归元海如雷声。
从此夫妻相际会，欢娱踊跃情无外。
水火都来两半间，卦候翻成地天泰。
一浮一沈阳炼阴，阴尽方知此理深。
到底根元是何物，分明只是水中金。
乔公乔公急下手，莫逐乌飞兼兔走。
何如修炼作真人，尘世浮生终不久。
人道长生没得来，自古至今有有有。
+++吕岩
++++鄂渚悟道歌
纵横天际为闲客，时遇季秋重阳节。
阴云一布遍长空，膏泽连绵滋万物。
因雨泥滑门不出，忽闻邻舍语丹术。
试问邻公可相传，一言许肯更无难。
数篇奇怪文入手，一夜挑灯读不了。
晓来日早才看毕，不觉自醉如恍惚。
恍惚之中见有物，状如日轮明突屼。
自言便是丹砂精，宜向鼎中烹凡质。
凡质本来不化真，化真须得真中物。
不用铅，不用汞，还丹须向炉中种。
玄中之玄号真铅，及至用铅还不用。
或名龙，或名虎，或号婴儿并姹女。
丹砂一粒名千般，一中有一为丹母。
火莫燃，水莫冻，修之炼之须珍重。
直待虎啸折颠峰，骊龙夺得玄珠弄。
龙吞玄宝忽升飞，飞龙被我捉来骑。
一翥上朝归碧落，碧落广阔无东西。
无晓无夜无年月，无寒无暑无四时。
自从修到无为地，始觉奇之又怪之。
+++吕岩
++++又记
数载乐幽幽，欲逃寒暑逼。
不求名与利，犹恐身心役。
苦志慕黄庭，殷勤求道迹。
阴功暗心修，善行长日积。
世路果逢师，时人皆不识。
我师机行密，怀量性孤僻。
解把五行移，能将四象易。
传余造化门，始悟希夷则。
服取两般真，从头路端的。
烹煎日月壶，不离乾坤侧。
至道眼前观，得之元咫尺。
真空空不空，真色色非色。
推倒玉葫芦，迸出黄金液。
紧把赤龙头，猛将骊珠吸。
吞归脏腑中，夺得神仙力。
妙号一黍珠，延年千万亿。
同途听我吟，与道相亲益。
未晓真黄芽，徒劳游紫陌。
把住赤乌魂，突出银蟾魄。
未省此中玄，常流容易测。
三天应有路，九地终无厄。
守道且藏愚，忘机要混迹。
群生莫相轻，已是蓬莱客。
+++吕岩
++++秘诀歌
求之不见，来即不见。
不见不见，君之素面。
火里曾飞，水中亦见。
道路非遥，身心不恋。
又不知有返阴之龟，回阳之雁。
遇即遇真人，达即达其神。
一万二千甲子，这一壶流霞长春。
流霞流霞，本性一家。
饥餐日精，渴饮月华。
将甲子丁丑之岁，与君决破东门之大瓜。
+++吕岩
++++勉牛生、夏侯生
二秀才，二秀才兮非秀才，非秀才兮是仙才。
中华国里亲遭遇，仰面观天笑眼开。
鹤形兮龟骨，龙吟兮虎颜。
我有至言相劝勉，愿君兮勿猜勿猜。
但煦日吹月，咽雨呵雷。
火寄冥宫，水济丹台。
金木交而土归位，铅汞分而丹露胎。
赤血换而白乳流，透九窍兮动百骸。
然然卷，然然舒，哀哀咍咍。
孩儿喘而不死，腹空虚兮长斋。
酬名利兮狂歌醉舞，酬富贵兮麻裰莎鞋。
甲子问时休记，看桑田变作黄埃。
青山白云好居住，劝君归去来兮归去来。
+++吕岩
++++题四明金鹅寺壁
方丈有门出不钥，见个山童露双脚。
问伊方丈何寂寥，道是虚空也不著。
闻此语，何欣欣，主翁岂是寻常人。
我来谒见不得见，谒心耿耿生埃尘。
归去也，波浩渺，路入蓬莱山杳杳。
相思一上石楼时，雪晴海阔千峰晓。
+++吕岩
++++谷神歌
我有一腹空谷虚，言之道有又还无。
言之无兮不可舍，言之有兮不可居。
谷兮谷兮太玄妙，神兮神兮真大道。
保之守之不死名，修之炼之仙人号。
神得一以灵，谷得一以盈。
若人能守一，只此是长生。
本不远离，身还不见。
炼之功若成，自然凡骨变。
谷神不死玄牝门，出入绵绵道若存。
修炼还须夜半子，河车般载上昆仑。
龙又吟，虎又啸，风云际会黄婆叫。
火中姹女正含娇，回观水底婴儿俏。
婴儿姹女见黄婆，儿女相逢两意和。
金殿玉堂门十二，金翁木母正来过。
重门过后牢关锁，点检斗牛先下火。
进火消阴始一阳，千岁仙桃初结果。
曲江东岸金乌飞，西岸清光玉兔辉。
乌兔走归峰顶上，炉中姹女脱青衣。
脱却青衣露素体，婴儿领入重帏里。
十月情浓产一男，说道长生永不死。
劝君炼，劝君修，谷神不死此中求。
此中悟取玄微处，与君白日登瀛洲。
+++吕岩
++++修身诀
人命急如线，上下来往速如箭。
认得是元神，子后午前须至炼。
随意出，随意入，天地三才人得一。
既得一，勿遗失，失了永求无一物。
堪叹荒郊冢墓中，自古灭亡不知屈。

+++吕岩
++++长短句
落魄且落魄，夜宿乡村，朝游城郭。
闲来无事玩青山，困来街市货丹药。
卖得钱，不算度，酤美酒，自斟酌。
醉后吟哦动鬼神，任意日头向西落。
+++吕岩
++++直指大丹歌
三清宫殿隐昆巅，日月光浮起紫烟。
池沼泓泓翻玉液，楼台叠叠运灵泉。
青龙乘火铅为汞，白虎腾波汞作铅。
欲得坎男求匹偶，须凭离女结因缘。
黄婆设尽千般计，金鼎开成一朵莲。
列女擎乌当左畔，将军戴兔镇西边。
黑龟却伏红炉下，朱雀还栖华阁前。
然后澄神窥见影，三周功就驾云輧。

+++吕岩
++++渔父词一十八首 入定
闭目藏真神思凝，杳冥中里见吾宗。
无边畔，迥朦胧，玄景观来觉尽空。
+++吕岩
++++渔父词一十八首 初九
大道从来属自然。
空堂寂坐守机关。
三田宝，镇长存，赤帝分明坐广寒。
+++吕岩
++++渔父词一十八首 玄用
日月交加晓夜奔，昆仑顶上定乾坤。
真镜里，实堪论，叆叆红霞晓寂门。
+++吕岩
++++渔父词一十八首 神效
恍惚擒来得自然，偷他造化在其间。
神鼎内，火烹煎，尽历阴阳结作丹。
+++吕岩
++++渔父词一十八首 沐浴
卯酉门中作用时，赤龙时蘸玉清池。
云薄薄，雨微微，看取妖容露雪肌。
+++吕岩
++++渔父词一十八首 延寿
子午常餐日月精，玄关门户启还扃。
长如此，过平生，且把阴阳子细烹。
+++吕岩
++++渔父词一十八首 瑞鼎
会合都从戊巳家，金铅水汞莫须夸。
只此物，结丹砂，反覆阴阳色转华。
+++吕岩
++++渔父词一十八首 活得
位立三才属五行，阴阳合处便相生。
龙飞踊，虎狌狞，吐个神珠各战争。
+++吕岩
++++渔父词一十八首 灿烂
四象分明八卦周，乾坤男女论绸缪。
交会处，更娇羞，转觉情深玉体柔。
+++吕岩
++++渔父词一十八首 炼质
运本还元于此寻，周流金鼎虎龙吟。
身不老，俗难侵，貌返童颜骨变金。
+++吕岩
++++渔父词一十八首 神异
还返初成立变童，瑞莲开处色辉红。
金鼎内，迥朦胧，换骨添筋处处通。
+++吕岩
++++渔父词一十八首 知路
那个仙经述此方，参同大易显阴阳。
须穷取，莫颠狂，会者名高道自昌。
+++吕岩
++++渔父词一十八首 朝帝
九转功成数尽乾，开炉拨鼎见金丹。
餐饵了，别尘寰，足蹑青云突上天。
+++吕岩
++++渔父词一十八首 方契理
举世人生何所依，不求自己更求谁。
绝嗜欲，断贪痴，莫把神明暗里欺。
+++吕岩
++++渔父词一十八首 自无忧
学道初从此处修，断除贪爱别娇柔。
长守静，处深幽，服气餐霞饱即休。
+++吕岩
++++渔父词一十八首 作甚物
贪贵贪荣逐利名，追游醉后恋欢情。
年不永，代君惊，一报身终那里生。
+++吕岩
++++渔父词一十八首 疾瞥地
万劫千生得个人，须知先世种来因。
速觉悟。
出迷津，莫使轮回受苦辛。
+++吕岩
++++渔父词一十八首 常自在
闭目寻真真自归，玄珠一颗出辉辉。
终日玩，莫抛离，免使阎王遣使追。
+++吕岩
++++口占
非神亦非仙，非术亦非幻。
天地有终穷，桑田几迁变。
身固非我有，财亦何足恋。
曷不从吾游，骑鲸腾汗漫。
+++吕岩
++++敲爻歌
汉终唐国飘蓬客，所以敲爻不可测。
纵横逆顺没遮栏，静则无为动是色。
也饮酒，也食肉，守定胭花断淫欲。
行歌唱咏胭粉词，持戒酒肉常充腹。
色是药，酒是禄，酒色之中无拘束。
只因花酒误长生，饮酒带花神鬼哭。
不破戒，不犯淫，破戒真如性即沈。
犯淫坏失长生宝，得者须由道力人。
道力人，真散汉，酒是良朋花是伴。
花街柳巷觅真人，真人只在花街玩。
摘花戴饮长生酒，景里无为道自昌。
一任群迷多笑怪，仙花仙酒是仙乡。
到此乡，非常客，姹女婴儿生喜乐。
洞中常采四时花，时花结就长生药。
长生药，采花心，花蕊层层艳丽春。
时人不达花中理，一诀天机直万金。
谢天地，感虚空，得遇仙师是祖宗。
附耳低言玄妙旨，提上蓬莱第一峰。
第一峰，是仙物，惟产金花生恍惚。
口口相传不记文，须得灵根骨髓坚。
□骨髓，炼灵根，片片桃花洞里春。
七七白虎双双养，八八青龙总一斤。
真父母，送元宫，木母金公性本温。
十二宫中蟾魄现，时时地魄降天魂。
铅初就，汞初生，玉炉金鼎未经烹。
一夫一妇同天地，一男一女合乾坤。
庚要生，甲要生，生甲生庚道始萌。
拔取天根并地髓，白雪黄芽自长成。
铅亦生，汞亦生，生汞生铅一处烹。
烹炼不是精和液，天地乾坤日月精。
黄婆匹配得团圆，时刻无差口付传。
八卦三元全藉汞，五行四象岂离铅。
铅生汞，汞生铅，夺得乾坤造化权。
杳杳冥冥生恍惚，恍恍惚惚结成团。
性须空，意要专，莫遣猿猴取次攀。
花露初开切忌触，锁居上釜勿抽添。
玉炉中，文火烁，十二时中惟守一。
此时黄道会阴阳，三性元宫无漏泄。
气若行，真火炼，莫使玄珠离宝殿。
加添火候切防危，初九潜龙不可炼。
消息火，刀圭变，大地黄芽都长遍。
五行数内一阳生，二十四气排珠宴。
火足数，药方成，便有龙吟虎啸声。
三铅只得一铅就，金果仙芽未现形。
再安炉，重立鼎，跨虎乘龙离凡境。
日精才现月华凝，二八相交在壬丙。
龙汞结，虎铅成，咫尺蓬莱只一程。
坤铅乾汞金丹祖，龙铅虎汞最通灵。
达此理，道方成，三万神龙护水晶。
守时定日明符刻，专心惟在意虔诚。
黑铅过，采清真，一阵交锋定太平。
三车搬运珍珠宝，送归宝藏自通灵。
天神佑，地祇迎，混合乾坤日月精。
虎啸一声龙出窟，鸾飞凤舞出金城。
朱砂配，水银停，一派红霞列太清。
铅池迸出金光现，汞火流珠入帝京。
龙虎媾，外持盈，走圣飞灵在宝瓶。
一时辰内金丹就，上朝金阙紫云生。
仙桃熟。
摘取饵，万化来朝天地喜。
戒等候一阳生，便进周天参同理。
参同理，炼金丹，水火薰蒸透百关。
养胎十月神丹结，男子怀胎岂等闲。
内丹成，外丹就，内外相接和谐偶。
结成一块紫金丸，变化飞腾天地久。
丹入腹，非寻常，阴阳剥尽化纯阳。
飞升羽化三清客，各遂功成达上苍。
三清客，驾琼舆，跨凤腾霄入太虚。
似此逍遥多快乐，遨游三界最清奇。
太虚之上修真士，朗朗圆成一物无。
一物无，唯显道，五方透出真人貌。
仙童仙女彩云迎，五明宫内传真诰。
传真诰，话幽情，只是真铅炼汞精。
声闻缘觉冰消散，外道修罗缩项惊。
点枯骨，立成形，信道天梯似掌平。
九祖先灵得超脱，谁羡繁华贵与荣。
寻烈士，觅贤才，同安炉鼎化凡胎。
若是悭财并惜宝，千万神仙不肯来。
修真士，不妄说，妄说一句天公折。
万劫尘沙道不成，七窍眼睛皆迸血。
贫穷子，发誓切，待把凡流尽提接。
同越蓬莱仙会中，凡景煎熬无了歇。
尘世短，更思量，洞里乾坤日月长。
坚志苦心三二载，百千万劫寿弥疆。
达圣道，显真常，虎兕刀兵更不伤。
水火蛟龙无损害，拍手天宫笑一场。
这些功，真奇妙，分付与人谁肯要。
愚徒死恋色和财，所以神仙不肯召。
真至道，不择人，岂论高低富与贫。
且饶帝子共王孙，须去繁华锉锐分。
嗔不除，憨不改，堕入轮回生死海。
堆金积玉满山川，神仙冷笑应不采。
名非贵，道极尊，圣圣贤贤显子孙。
腰间跨玉骑骄马，瞥见如同隙里尘。
隙里尘，石中火，何在留心为久计。
苦苦煎熬唤不回，夺利争名如鼎沸。
如鼎沸，永沈沦，失道迷真业所根。
有人平却心头棘，便把天机说与君。
命要传，性要悟，入圣超凡由汝做。
三清路上少人行，畜类门前争入去。
报贤良，休慕顾，性命机关须守护。
若还缺一不芳菲，执著波查应失路。
只修性，不修命，此是修行第一病。
只修祖性不修丹，万劫阴灵难入圣。
达命宗，迷祖性，恰似鉴容无宝镜。
寿同天地一愚夫，权物家财无主柄。
性命双修玄又玄，海底洪波驾法船。
生擒活捉蛟龙首，始知匠手不虚传。

+++吕岩
++++三字诀
这个道，非常道。
性命根，生死窍。
说著丑，行着妙。
人人憎，个个笑。
大关键，在颠倒。
莫厌秽，莫计较。
得他来，立见效。
地天泰，为朕兆。
口对口，窍对窍。
吞入腹，自知道。
药苗新，先天兆。
审眉间，行逆道。
滓质物，自继绍。
二者馀，方绝妙。
要行持，令人叫。
气要坚，神莫耗。
若不行，空老耄。
认得真，老还少。
不知音，莫语要。
些儿法，合大道。
精气神，不老药。
静里全，明中报。
乘凤鸾，听天诏。
+++吕岩
++++百字碑
养气忘言守，降心为不为。
动静知宗祖，无事更寻谁。
真常须应物，应物要不迷。
不迷性自住，性住气自回。
气回丹自结，壶中配坎离。
阴阳生返复，普化一声雷。
白云朝顶上，甘露洒须弥。
自饮长生酒，逍遥谁得知。
坐听无弦曲，明通造化机。
都来二十句，端的上天梯。
+++吕岩
++++句
莫道神仙无学处，古今多少上升人。（《景福寺题》）

++下卷八百六十
  
+++孙思邈
++++四言诗
取金之精，合石之液。
列为夫妇，结为魂魄。
一体混沌，两精感激。
河车覆载，鼎候无忒。
洪炉烈火，烘焰翕赫。
烟未及黔，焰不假碧。
如畜扶桑，若藏霹雳。
姹女气索，婴儿声寂。
透出两仪，丽于四极。
壁立几多，马驰一驿。
宛其死矣，适然从革。
恶黜善迁，情回性易。
紫色内达，赤芒外射。
熠若火生，乍疑血滴。
号曰中环，退藏于密。
雾散五内，川流百脉。
骨变金植，颜驻玉泽。
阳德乃敷，阴功□积。
南宫度名，北斗落籍。
+++叶法善
++++留诗
昔在禹馀天，还依太上家。
忝以掌仙录，去来乘烟霞。
暂下宛利城，渺然思金华。
自此非久住，云上登香车。
适向人间世，时复济苍生。
度人初行满，辅国亦功成。
但念清微乐，谁忻下界荣。
门人好住此，翛然云上征。
退仙时此地，去俗久为荣。
今日登云天，归真游上清。
泥丸空示世，腾举不为名。
为报学仙者，知余朝玉京。
+++张果
++++题登真洞
修成金骨炼归真，洞锁遗踪不计春。
野草谩随青岭秀，闲花长对白云新。
风摇翠筱敲寒玉，水激丹砂走素鳞。
自是神仙多变异，肯教踪迹掩红尘。
+++许宣平
++++负薪行
负薪朝出卖，沽酒日西归。
路人莫问归何处，穿入白云行翠微。

+++许宣平
++++庵壁题诗
隐居三十载，石室南山巅。
静夜玩明月，清朝饮碧泉。
樵人歌垄上，谷鸟戏岩前。
乐矣不知老，都忘甲子年。
+++许宣平
++++见李白诗又吟
一池荷叶衣无尽，两亩黄精食有馀。
又被人来寻讨著，移庵不免更深居。
+++成真人
++++题壁
蜀路南行，燕师北至。
本拟白日升天，且看黑龙饮渭。
+++朱子真
++++对赵颍歌
人间几日变桑田，谁识神仙洞里天。
短促共知有□异，且须欢醉在生前。
+++申欢
++++兜玄国怀归诗
风软景和煦，异香馥林塘。
登高一长望，信美非吾乡。
+++李遐周
++++题壁
燕市人皆去，函关马不归。
若逢山下鬼，环上系罗衣。
+++赵惠宗
++++遗简诗
生我于虚，置我于无。
至精为神，元气为躯。
散阳为明，合阴为符。
形为灰土，神为仙居。
众垢将毕，万事永除。
吾驾时马，日月为卫。
洞耀九霄，上谒天帝。
明明我众，及我门人。
伪道养形，真道养神。
懋哉懋哉，馀无所陈。
+++栾清
++++遇莲叶二客诗
得饮摅公酒，复登摅公舟。
便得神体清，超遥旷无忧。
++++附：莲叶二客诗
行时云作伴，坐即酒为侣。
腹以元化充，衣将云霞补。
纣虐与尧仁，可惜皆朽腐。
楫棹无所假，超然信萍查。
朝浮旭日辉，夕荫清月华。
营营功业人，朽骨成泥沙。
+++韩湘
++++言志
青山云水窟，此地是吾家。
后夜流琼液，凌晨咀绛霞。
琴弹碧玉调，炉炼白朱砂。
宝鼎存金虎，元田养白鸦。
一瓢藏世界，三尺斩妖邪。
解造逡巡酒，能开顷刻花。
有人能学我，同去看仙葩。
+++韩湘
++++答从叔愈
举世都为名利醉，伊予独向道中醒。
他时定是飞升去，冲破秋空一点青。
+++侯道华
++++题院诗
帖里大还丹，多年色不移。
前宵盗吃却，今日碧空飞。
惭愧深珍重，珍重邓天师。
他年炼得药，留著与内芝。
吾师知此术，速炼莫为迟。
三清专相待，大罗的有期。
+++裴航
++++赠樊夫人诗
向为胡越犹怀想，况遇天仙隔锦屏。
傥若玉京朝会去，愿随鸾鹤入青冥。
+++樊夫人
++++附：樊夫人答裴航
一饮琼浆百感生，玄霜捣尽见云英。
蓝桥便是神仙窟，何必崎岖上玉清。
+++钟离权
++++题长安酒肆壁三绝句
坐卧常携酒一壶，不教双眼识皇都。
乾坤许大无名姓，疏散人中一丈夫。
得道高僧不易逢，几时归去愿相从。
自言住处连沧海，别是蓬莱第一峰。
莫厌追欢笑语频，寻思离乱好伤神。
闲来屈指从头数，得见清平有几人。
+++钟离权
++++赠吕洞宾
知君幸有英灵骨，所以教君心恍惚。
含元殿上水晶宫，分明指出神仙窟。
大丈夫，遇真诀，须要执持心猛烈。
五行匹配自刀圭，执取龟蛇颠倒诀。
三尸神，须打彻，进退天机明六甲。
此三要万神归，来驾火龙离九阙。
九九道至成真日，三界四府朝元节。
气翱翔兮神烜赫，蓬莱便是吾家宅。
群仙会饮天乐喧，双童引入升玄客。
道心不退故传君，立誓约言亲洒血。
逢人兮莫乱说，遇友兮不须诀。
莫怪频发此言辞，轻慢必有阴司折。
执手相别意如何，今日为君重作歌。
说尽千般玄妙理，未必君心信也么。
子后分明说与汝，保惜吾言上大罗。

++下卷八百六十一
  
+++马湘
++++登杭州秦望山
太乙初分何处寻，空留历数变人心。
九天日月移朝暮，万里山川换古今。
风动水光吞远峤，雨添岚气没高林。
秦皇谩作驱山计，沧海茫茫转更深。
+++马湘
++++题龙兴观壁
世有无穷事，生知遂百春。
问程方外路，宜是上清人。
+++马湘
++++又诗一首
昔日曾随魏伯阳，无端醉卧紫金床。
东君谓我多情赖，罚向人间作酒狂。
+++马湘
++++又诗二首
省悟前非一息间，更抛闲事弃尘寰。
徒夸美酒如琼液，休恋娇娥似玉颜。
含笑谩教情面厚，多愁还使鬓毛斑。
云中幸有堪归路，无限青山是我山。
何用烧丹学驻颜，闹非城市静非山。
时人若觅长生药，对景无心是大还。
+++张辞
++++题壁（人有以炉火药术为事者，辞大哂之，命笔题其壁）
争那金乌何，头上飞不住。
红炉漫烧药，玉颜安可驻。
今年花发枝，明年叶落树。
不如且饮酒，莫管流年度。
+++张辞
++++上盐城令述德诗
门风常有蕙兰馨，鼎族家传霸国名。
容貌静悬秋月彩，文章高振海涛声。
讼堂无事调琴轸，郡阁何妨醉玉觥。
今日东渐桥下水，一条从此镇常清。
+++张辞
++++谢令学道诗
何用梯媒向外求，长生只合内中修。
莫言大道人难得，自是行心不到头。
+++张辞
++++别令诗
张辞张辞自不会，天下经书在腹内。
身即腾腾处世间，心即逍遥出天外。
+++陆禹臣
++++赠吴生
露下瑶簪湿，云生石室寒。
星坛鸾鹤舞，丹灶虎龙蟠。
+++李真
++++丈人山诗
春冻晓鞯露重，夜寒幽枕云生。
岂是与山无素，丈人著帽相迎。
+++殷七七
++++醉歌
琴弹碧玉调，药炼白朱砂。
解酝顷刻酒，能开非时花。
+++殷七七
++++阳春曲
愁见唱阳春，令人离肠结。
郎去未归家，柳自飘香雪。
+++张令问
++++寄杜光庭
试问朝中为宰相，何如林下作神仙。
一壶美酒一炉药，饱听松风清昼眠。
+++吴涵虚
++++上升歌
玉皇有诏登仙职，龙吐云兮凤著力。
眼前蓦地见楼台，异草奇花不可识。
我向大罗观世界，世界即如指掌大。
当时不为上升忙，一时提向瀛洲卖。
+++李梦符
++++答常学士
罢修儒业罢修真，养拙藏愚春复春。
到老不疏林里鹿，平生难见日边人。
洞桃深处千林锦，岩雪铺时万草新。
深谢名贤远相访，求闻难博凤为邻。
+++李梦符
++++渔父引二首
村寺钟声度远滩，半轮残月落山前。
徐徐拨棹却归湾，浪叠朝霞锦绣翻。
渔弟渔兄喜到来，波官赛却坐江隈。
椰榆杓子木瘤杯，烂煮鲈鱼满案堆。
+++李梦符
++++察考取状答
插花饮酒何妨事，樵唱渔歌不碍时。
+++沈廷瑞
++++答高安宰
何须问我道成时，紫府清都自有期。
手握药苗人不识，体含金骨俗争知。
+++沈廷瑞
++++赠僧昭莹
南北东西路，人生会不无。
早曾依阁皂，又却上玄都。
云片随天阔，泉声落石孤。
何期早相遇，乐共煮菖蒲。
+++沈廷瑞
++++寄袁州陈智周
名山相别后，别后会难期。
金鼎销红日，丹田老紫芝。
访君虽有路，怀我岂无诗。
休羡繁华事，百年能几时。
+++沈廷瑞
++++垄穴遗诗
虚劳营殡玉山前，殡后那知已脱蝉。
应是元神归洞府，更与遗魄在黄泉。
灵台已得修真诀，尘世空留悟道篇。
堪叹浮生今古事，北邙山下草芊芊。
+++谭峭
++++大言诗
线作长江扇作天，靸鞋抛向海东边。
蓬莱信道无多路，只在谭生拄杖前。
+++谭峭
++++句
云外星霜如走电，世间娱乐似抛砖。
+++伊用昌
++++望江南词咏鼓
江南鼓，梭肚两头栾。
钉著不知侵骨髓，打来只是没心肝，空腹被人谩。

+++伊用昌
++++题茶陵县门
茶陵一道好长街，两畔栽柳不栽槐。
夜后不闻更漏鼓，只听锤芒织草鞋。
+++伊用昌
++++题酒楼壁
此生生在此生先，何事从玄不复玄。
已在淮南鸡犬后，而今便到玉皇前。
+++伊用昌
++++题游帷观真君殿后
日日祥云瑞气连，侬家应作大神仙。
笔头洒起风雷力，剑下驱驰造化权。
更无戎夷添礼乐，永教胡虏绝烽烟。
列仙功业只如此，直上三清第一天。
+++伊用昌
++++留题阁皂观
花洞门前吠似雷，险声流断俗尘埃。
雨喷山脚毒龙起，月照松梢孤鹤回。
萝幕秋高添碧翠，画帘时卷到楼台。
两坛诗客何年去，去后门关更不开。
+++伊用昌
++++湖南闯斋吟
谁人能识白元君，上士由来尽见闻。
避世早空南火宅，植田高种北山云。
鸡能抱卵心常听，蝉到成形壳自分。
学取大罗些子术，免教松下作孤坟。
+++许坚
++++游溧阳霞泉寺限白字
近枕吴溪与越峰，前朝恩赐云泉额。
竹林晴见雁塔高，石室曾栖几禅伯。
荒碑字没莓苔深，古池香泛荷花白。
客有经年别故林，落日啼猿情脉脉。
+++许坚
++++幽栖观
仙翁上升去，丹井寄晴壑。
山色接天台，湖光照寥廓。
玉洞绝无人，老桧犹栖鹤。
我欲掣青蛇，他时冲碧落。
+++许坚
++++题茅山观
尝恨清风千载郁，洞天今得恣游遨。
松楸一色古坛静，鸾鹤不来青汉高。
茅氏井寒丹已化，玄宗碑断梦仍劳。
分明有个长生路，休向红尘叹二毛。
+++许坚
++++题扇
哦吟但写胸中妙，饮酒能忘身后名。
但愿长闲有诗酒，一溪风月共清明。
+++许坚
++++上徐舍人铉
几宵烟月锁楼台，欲寄侯门荐祢才。
满面尘埃人不识，谩随流水出山来。
+++许坚
++++句
道既学不得，仙从何处来。
卧久似慵伸雪项，立迟犹未整霜衣。（《病鹤》，见《吟窗杂录》）
+++许碏
++++醉吟
阆苑花前是醉乡，踏翻王母九霞觞。
群仙拍手嫌轻薄，谪向人间作酒狂。
+++许碏
++++题南岳招仙观壁上（题此诗后数日上升）
洪炉烹锻人性命，器用不同分皆定。
妖精鬼魅斗神通，只自干邪不干正。
黄口小儿初学行，唯知日月东西生。
还为万灵威圣力，移月在南日在北。
玉为玉兮石是石，蕴弃深泥终不易。
邓通饿死严陵贫，帝王岂是无人力。
丈夫未达莫相侵，攀龙附凤捐精神。
+++张白
++++武陵春色
武陵春色好，十二酒家楼。
大醉方回首，逢人不举头。
是非都不采，名利混然休。
戴个星冠子，浮沈逐世流。
+++张白
++++赠酒店崔氏
武陵城里崔家酒，地上应无天上有。
南游道士饮一斗，卧向白云深洞口。
+++张白
++++哭陆先生
六亲恸哭还复苏，我笑先生泪个无。
脱履定归天上去，空坟留入武陵图。
+++段穀
++++市中狂吟
一间茅屋，尚自修治。
任狂风吹，连檐破碎。
枓栱斜欹，看著倒也。
墙壁作散土一堆，主人翁永不来归。
+++赵自然
++++诗
常欲栖山岛，闲眠玉洞寒。
丹哥时引舞，来去跨云鸾。
+++李浩
++++大丹诗四首
混沌未分我独存，包含四象立乾坤。
还丹须向此中觅，得此方为至妙门。
煮石烹金炼太元，神仙不肯等闲传。
人能认得其中理，夺尽乾坤造化权。
百首荒辞义亦深，因传同道决疑心。
华池本是真神水，神水元来是白金。
取将白金为鼎器，鼎成潜伏汞来侵。
汞入金鼎终年尽，产出灵砂似太阴。
+++徐钓者
++++自吟
曾见秦皇架石桥，海神忙迫涨惊潮。
蓬莱隔海虽难到，直上三清却不遥。
+++蓝采和
++++踏歌
踏歌踏歌蓝采和，世界能几何。
红颜三春树，流年一掷梭。
混混去不返，今人纷纷来更多。
朝骑鸾凤到碧落，暮见桑田生白波。
长景明晖在空际，金银宫阙高嵯峨。


++下卷八百六十二
  
+++清远道士
++++同沈恭子游虎丘寺有作
我本长殷周，遭罹历秦汉。
四渎与五岳，名山尽幽窜。
及此寰区中，始有近峰玩。
近峰何郁郁，平湖渺瀰漫。
吟俯川之阴，步上山之岸。
山川共澄澈，光彩交凌乱。
白云蓊欲归，青松忽消半。
客去川岛静，人来山鸟散。
谷深中见日，崖幽晓非旦。
闻子盛游遨，风流足词翰。
嘉兹好松石，一言常累叹。
勿谓余鬼神，忻君共幽赞。
+++春台仙
++++游春台诗
玉幢亘碧虚，此乃真人居。
裴回仍未进，邪省犹难除。
日落烟水黯，骊珠色岂昏。
寒光射万里，霜缟遍千门。
玉魄东方开，嫦娥逐影来。
洗心兼涤目，怳若游春台。
清波滔碧天，乌藏黯黮连。
二仪不辨处，忽吐清光圆。
乌沈海西岸，蟾吐天东头。
凤凰三十六，碧天高太清。
元君夫人蹋云语，冷风飒飒吹鹅笙。

+++酒肆布衣
++++醉吟
阳春时节天气和，万物芳盛人如何。
素秋时节天地肃，荣秀丛林立衰促。
有同人世当少年，壮心仪貌皆俨然。
一旦形羸又发白，旧游空使泪连连。
+++酒肆布衣
++++又吟
有形皆朽孰不知，休吟春景与秋时。
争如且醉长安酒，荣华零悴总奚为。
+++嵩岳诸仙
++++嫁女诗
劝君酒，为君悲且吟。
自从频见市朝改，无复瑶池宴乐心。
奉君酒，休叹市朝非。
早知无复瑶池兴，悔驾骅骝草草归。
八马回乘汗漫风，犹思往事憩昭宫。
宴移玄圃情方洽，乐奏钧天曲未终。
斜汉露凝残月冷，流霞杯泛曙光红。
昆仑回首不知处，疑是酒酣魂梦中。
一曲笙歌瑶水滨，曾留逸足驻征轮。
间甲子周千岁，灵境杯觞初一巡。
玉兔银河终不夜，奇花好树镇长春。
悄知碧海饶词句，歌向俗流疑误人。
珠露金风下界秋，汉家陵树冷修修。
当时不得仙桃力，寻作浮尘飘陇头。
五十馀年四海清，自亲丹药得长生。
若言尽是仙桃力，看取神仙簿上名。
月照骊山露泣花，似悲先帝早升遐。
至今犹有长生鹿，时绕温泉望翠华。
幽蓟烟尘别九重，贵妃汤殿罢歌钟。
中宵扈从无全仗，大驾苍黄发六龙。
妆匣尚留金翡翠，暖池犹浸玉芙蓉。
荆榛一闭朝元路，唯有悲风吹晚松。
上清神女，玉京仙郎。
乐此今夕，和鸣凤凰。
凤凰和鸣，将翱将翔。
与天齐休，庆流无央。
玉为质兮花为颜，蝉为鬓兮云为鬟。
何劳傅粉兮施渥丹，早出娉婷兮缥缈间。
水晶帐开银烛明，风摇珠珮连云清。
休匀红粉饰花态，早驾双鸾朝玉京。
三星在天银河回，人间曙色东方来。
玉苗琼蕊亦宜夜，莫使一花冲晓开。
饵柏身轻叠嶂间，是非无意到尘寰。
冠裳暂备论浮世，一饷云游碧落间。
谁知古是与今非，闲蹑青霞与翠微。
箫管秦楼应寂寂，彩云空惹薜萝衣。
+++希道
++++授炙毂子歌二首
木津天魂，金液地魄。
坎离运行宽无成，金木有数秦晋合。
近效宜六旬，远期三载阔。
魄微入魂牝牡结，阳呴阴滋神鬼灭。
千歌万赞皆未决，古往今来抛日月。
+++隐者
++++李泌庭黑石诗
神真炼形年未足，化为我子功相续。
丞相瘗之刻玄玉，仙路何长死何促。
+++广陵道士
++++戏吟
无事到扬州，相携上酒楼。
药囊为赠别，千载更何求。
+++黄冠野夫
++++授马氏女诗
女是寄生枝，男是冬青木。
冬青驾白鹅，寄生跨黄鹿。
若遇寇相凌，稳便抛家族。
早早上三清，莫候丹砂熟。
+++蜀酒阁道人
++++歌
尾闾不禁沧溟竭，九转神丹都谩说。
惟有班龙顶上珠，能补玉堂关下穴。
+++章江书生
++++吟
西去长沙东上船，思量此事已千年。
长春殿掩无人扫，满眼梨花哭杜鹃。
+++萼岭书生
++++示边洞元
邂逅相逢萼岭边，对倾浮蚁共谈玄。
拟将剑法亲传授，却为迷人未有缘。
+++成都醉道士
++++示胡二郎歌
欲究丹砂理，幽玄无处寻。
不离铅与汞，无出水中金。
金欲炼时须得水，水遇土兮终不起。
但知火候不参差，自得还丹微妙旨。
世分明知有死，刚只留心恋朱紫。
岂知光景片时间，将谓人生长似此。
何不回心师至道，免逐年光虚自老。
临樽只解醉醺酣，对镜方知渐枯槁。
二郎切切听我语，仙乡咫尺无寒暑。
与君说尽只如斯，莫恋娇奢不肯去。
感君恩义言方苦，火急回心求出路。
吟成数句赠君辞，不觉便成今与古。
+++樵夫
++++贻白永年诗
清秋无所事，乘露出遥天。
凭仗樵人语，相期白永年。
+++李公佐仆
++++留诗
我有衣中珠，不嫌衣上尘。
我有长生理，不厌有生身。
江南神仙窟，吾当混其真。
不嫌市井喧，来救世间人。
苏子迹已往，颛蒙事可亲。
莫言东海变，天地有长春。
+++李公佐仆
++++木客
酒尽君莫沽，壶倾我当发。
城市多嚣尘，还山弄明月。
+++许大
++++西山吟
自从明府归仙后，出入尘寰直至今。
不是藏名混时俗，卖药沽酒要安心。
+++许学士
++++东洛货丹
三千功满去升天，一住人间数百年。
华表他时却归日，沧溟应恐变桑田。
+++许学士
++++天关回到世吟
九霄云路奇哉险，曾把冲身入太和。
今日东归浑似梦，望崖回首隔天波。
+++紫微孙处士
++++送青城丈人酒
深羡青城好洞天，白龙一觉已千年。
铺云枕石长松下，朝退看书尽日眠。
+++紫微孙处士
++++送王懿昌酒
将知骨分到仙乡，酒饮金华玉液浆。
莫道人间只如此，回头已是一年强。
+++青城丈人
++++送太乙真君酒
峨嵋仙府静沈沈，玉液金华莫厌斟。
凡客欲知真一洞，剑门西北五云深。
+++太乙真君
++++送紫微处士酒
此中何必羡青城，玉树云栖不记名。
闷即乘龙游紫府，北辰南斗逐君行。
+++方壶居士
++++题法云寺双桧
谢郎双桧绿于云，昏晓浓阴色未分。
若并亳宫仙鹿迹，定知高峭不如君。
+++方壶居士
++++隋堤词
尝忆江都大业秋，曾随銮跸戏龙舟。
伤心一觉兴亡梦，堤柳无情识世愁。
+++太白山玄士
++++画地吟
学得丹青数万年，人间几度变桑田。
桑田虽变丹青在，谁向丹青合得仙。
+++邻道场人
++++货丹吟
寻仙何必三山上，但使神存九窍清。
炼得绵绵元气定，自然不食亦长生。
+++无名氏
++++灵响词
此响非俗响，心知是灵仙。
不曾离耳里，高下如秋蝉。
入夜声则厉，在昼声则微。
神灵斥众恶，与我作风威。
妙响无住时，昼夜常轮回。
那是偶然事，上界特使来。
何以辨灵应，事须得梯媒。
自从灵响降，如有真人来。
存念长在心，展转无停音。
可怜清爽夜，静听秋蝉吟。
+++无名氏
++++度世古玄歌
始青之下月与日，两半同升合为一。
大如弹丸甘如蜜，出彼玉堂入金室，子若得之慎勿失。

+++刘道昌
++++鬻丹砂醉吟
心田但使灵芝长，气海常教法水朝。
功满自然留不住，更将何物驭丹霄。
+++刘道昌
++++龟市告别
还丹功满气成胎，九百年来混俗埃。
自此三山一归去，无因重到世间来。
+++李太玄
++++摘紫芝
偶游洞府到芝田，星月茫茫欲曙天。
虽则似离尘世了，不知何处偶真仙。
+++李太玄
++++玉女舞霓裳
舞势随风散复收，歌声似磬韵还幽。
千回赴节填词处，娇眼如波入鬓流。
+++曲龙山仙
++++玩月诗
曲龙桥顶玩瀛洲，凡骨空陪汗漫游。
不假丹梯蹑霄汉，水晶盘冷桂花秋。
月砌瑶阶泉滴乳，玉箫催凤和烟舞。
青城丈人何处游，玄鹤唳天云一缕。
造化天桥碧海东，玉轮还过辗晴虹。
霓襟似拂瀛洲顶，颢气潜消橐籥中。
危桥横石架云端，跨鹿登临景象宽。
颢魄洗烟澄碧落，桂花低拂玉簪寒。
+++陈复休
++++句
夜坐空庭月色微，一树寒梅发两枝。
+++郑冠卿
++++句
不缘过去行方便，安得今朝会碧虚。（栖霞洞遇日华月华君）
+++陈蓬
++++句
竹篱疏见浦，茅屋漏通星。（题松山）
+++伊梦昌
++++句
惟有松杉空弄月，更无云鹤暗迷人。（题攸县司空观仙台）
露凝金盏滴残酒，檀点佳人喷异香。（题黄蜀葵）

++下卷八百六十三
  
+++张云容
++++与薛昭合婚诗
脸花不绽几含幽，今夕阳春独换秋。
我守孤灯无白日，寒云陇上更添愁。
幽谷啼莺整羽翰，犀沈玉冷自长叹。
月华不向扃泉户，露滴松枝一夜寒。
韶光不见分成尘，曾饵金丹忽有神。
不意薛生携旧律，独开幽谷一枝春。
误入宫垣漏网人，月华静洗玉阶尘。
自疑飞到蓬莱顶，琼艳三枝半夜春。
+++崔少玄
++++留别卢陲
得之一元，匪受自天。
太老之真，无上之仙。
光含影藏，形于自然。
真安匪求，神之久留。
淑美其真，体性刚柔。
丹霄碧虚，上圣之俦。
百岁之后，空馀坟丘。
+++戚逍遥
++++歌
笑看沧海欲成尘，王母花前别众真。
千岁却归天上去，一心珍重世间人。
+++卓英英
++++锦城春望
和风装点锦城春，细雨如丝压玉尘。
漫把诗情访奇景，艳花浓酒属闲人。
+++卓英英
++++理笙
频倚银屏理凤笙，调中幽意起春情。
因思往事成惆怅，不得缑山和一声。
+++卓英英
++++游福感寺答少年
牡丹未及开时节，况是秋风莫近前。
留待来年二三月，一枝和露压神仙。
+++卓英英
++++答玄士
数载幽栏种牡丹，裹香包艳待神仙。
神仙既有丹青术，携取何妨入洞天。
+++眉娘
++++和卓英英锦城春望
蚕市初开处处春，九衢明艳起香尘。
世间总有浮华事，争及仙山出世人。
+++眉娘
++++和卓英英理笙
但于闺阁熟吹笙，太白真仙自有情。
他日丹霄骖白凤，何愁子晋不闻声。
+++眉娘
++++附：太白山玄士画地吟
学得丹青数万年，人间几度变桑田。
桑田虽变丹青在，谁向丹青合得仙。
+++洛川仙女
++++答张郁歌
彩云入帝乡，白鹤又回翔。
久留深不可，蓬岛路遐长。
空爱长生术，不是长生人。
今日洛川别，可惜洞中春。
+++洛川仙女
++++附：张郁洛川沿步吟
浮生如梦能几何，浮生复更忧患多。
无人与我长生术，洛川春日且长歌。
+++南溟夫人
++++题玉壶赠元柳二子
来从一叶舟中来，去向百花桥上去。
若到人间扣玉壶，鸳鸯自解分明语。
+++云台峰女仙
++++会真诗（杨敬真）
人世徒纷扰，其生似梦华。
谁言今昔里，俯首视云霞。
+++云台峰女仙
++++会真诗（马信真）
几劫澄烦思，今身仅小成。
誓将云外隐，不向世间存。
+++云台峰女仙
++++会真诗（徐湛真）
绰约离尘世，从容上太清。
云衣无绽日，鹤驾没遥程。
+++云台峰女仙
++++会真诗（郭修真）
华岳无三尺，东瀛仅一杯。
入云骑彩凤，歌舞上蓬莱。
+++云台峰女仙
++++会真诗（夏守真）
共作云山侣，俱辞世界尘。
静思前日事，抛却几年身。
+++吴清妻
++++仙诗五首
道启真心觉渐清，天教绝粒应精诚。
云外仙歌笙管合，花间风引步虚声。
□□□□□□□，□君隐处当一星。
□□莲花山头饭，黄精仙人掌上经。
飞鸟莫到人莫攀，一隐十年不下山。
袖中短书谁为达，华山道士卖药还。
日落焚香坐醮坛，庭花露湿渐更阑。
净水仙童调玉液，春宵羽客化金丹。
摄念精思引彩霞，焚香虚室对烟花。
道合云霄游紫府，湛然真境瑞皇家。
+++上元夫人
++++赠封陟
谪居蓬岛别瑶池，春媚烟花有所思。
为爱君心能洁白，愿操箕帚奉屏帏。
+++上元夫人
++++再赠
弄玉有夫皆得道，刘纲兼室尽登仙。
君能仔细窥朝露，须逐云车拜洞天。
+++上元夫人
++++留别
萧郎不顾凤楼人，云涩回车泪脸新。
愁想蓬瀛归去路，难窥旧苑碧桃春。
+++慈恩院女仙
++++题寺廊柱
皇子陂头好月明，忘却华筵到晓行。
烟收山低翠黛横，折得荷花远恨生。
湖水团团夜如镜，碧树红花相掩映。
北斗阑干移晓柄，有似佳期常不定。
+++蜀宫群仙
++++后土夫人
偶引群仙到世间，熏风殿里醉华筵。
等闲贪赏不归去，愁杀韦郎一觉眠。
+++蜀宫群仙
++++王母
沧海成尘几万秋，碧桃花发长春愁。
不来便是数千载，周穆汉皇何处游。
+++蜀宫群仙
++++麻姑
世间何事不潸然，得失人情命不延。
适向蔡家厅上饮，回头已见一千年。
+++蜀宫群仙
++++上元夫人
思量往事一愁容，阿母曾邀到汉宫。
城阙不存人不见，茂陵荒草恨无穷。
+++蜀宫群仙
++++弄玉
采凤飞来到禁闱，便随王母驻瑶池。
如今记得秦楼上，偷见萧郎恼妾时。
+++蜀宫群仙
++++太真
春梦悠扬生下界，一堪成笑一堪悲。
马嵬不是无情地，自遇蓬莱睡觉时。
+++织女
++++赠郭翰二首
河汉虽云阔，三秋尚有期。
情人终已矣，良会更何时。
朱阁临清溪，琼宫衔紫房。
佳情期在此，只是断人肠。
+++织女
++++附：郭翰酬织女
人世将天上，由来不可期。
谁知一回顾，更作两相思。
赠枕犹香泽，啼衣尚泪痕。
玉颜霄汉里，空有往来魂。
+++嵩山女
++++书任生案
我本籍上清，谪居游五岳。
以君无俗累，来劝神仙学。
葛洪还有妇，王母亦有夫。
神仙尽灵匹，君意合何如。
+++嵩山女
++++临去书赠
君子既执迷，无由达情素。
明月海山上，秋风独归去。
+++青童
++++与赵旭叩柱歌
白云飘飘星汉斜，独行窈窕浮云车。
仙郎独邀青童君，结情罗帐连心花。
+++观梅女仙
++++题壁
南枝向暖北枝寒，一种春花有两般。
凭仗高楼莫吹笛，大家留取倚阑看。
+++吴彩鸾
++++歌
若能相伴陟仙坛，应得文箫驾彩鸾。
自有绣襦并甲帐，瑶台不怕雪霜寒。
+++王氏女
++++临化绝句
玩水登山无足时，诸仙频下听吟诗。
此心不恋居人世，唯见天边双鹤飞。
+++毛女正美
++++赠华山游人
药苗不满笥，又更上危巅。
回首归去路，相将入翠烟。
曾折松枝为宝栉，又编栗叶代罗襦。
有时问却秦宫事，笑撚山花望太虚。
+++桃花夫人
++++在紫霄夫人席上作
昔时训子西河上，汉使经过问妾缘。
自到仙山不知老，凡间唤作几千年。
+++王仙仙
++++答孙玄照
鸳鸯相见不相随，笼里笼前整羽衣。
但得他时人放去，水中长作一双飞。
+++王仙仙
++++附：孙玄照琴中歌赠王仙仙
相如曾作凤兮吟，昔被文君会此音。
今日孤鸾还独语，痛哉仙子不弹琴。
+++杨损
++++临刑赋
圣主何曾识仲都，可嗟社稷在须臾。
市东便是神仙窟，何必乘舟泛五湖。
+++妙女
++++别遥见诗
手攀桥柱立，滴泪天河满。

++下卷八百六十四
  
+++洞庭龙君
++++宴柳毅诗
大天苍苍兮大地茫茫，人各有志兮何可思量。
狐神鼠圣兮薄社依墙，雷霆一发兮其孰敢当。
荷贞人兮信义长，令骨肉兮还故乡，永言惭愧兮何时忘。
上天配合兮生死有途，此不当妇兮彼不当夫。
腹心辛苦兮泾水之隅，风霜满鬓兮雨雪罗襦。
赖明公兮引素书，令骨肉兮家如初，永言珍重兮无时无。
碧云悠悠兮泾水东流，伤嗟美人兮雨泣花愁。
尺书远达兮以解君忧，哀冤果雪兮还处其休。
荷君和雅兮感甘羞，山家寂寞兮难久留，欲将辞去兮悲绸缪。
+++龙护老人
++++铸镜歌
盘龙盘龙，隐于镜中。
分野有象，变化无穷。
兴云吐雾，行雨生风。
上清仙子，来献圣聪。
+++冥吏
++++示韦泛禄命
前阳复后杨，后杨年年强，七月之节归玄乡。
+++滕传胤
++++赠僧
卓立不求名出家，长怀片志在青霞。
今日英雄气冲盖，谁能久坐宝莲花。
+++滕传胤
++++赠人
平生才不足，立身信有馀。
自叹无大故，君子莫相疏。
+++滕传胤
++++郑锋宅神诗
浦口潮来初淼漫，莲舟摇飏采花难。
春心不惬空归去，会待潮回更折看。
忽然湖上片云飞，不觉舟中雨湿衣。
折得莲花浑忘却，空将荷叶盖头归。
+++水府君
++++与郑德璘奇遇诗
物触轻舟心自知，风恬烟静月光微。
夜深江上解愁思，拾得红蕖香惹衣。
纤手垂钩对水窗，红蕖秋色艳长江。
既能解佩投交甫，更有明珠乞一双。
湖面狂风且莫吹，浪花初绽月光微。
沈潜暗想横波泪，得共鲛人相对垂。
洞庭风软荻花秋，新没青娥细浪愁。
泪滴白蘋君不见，月明江上有轻鸥。
昔日江头菱芡人，蒙君数饮松醪春。
活君家室以为报，珍重长沙郑德璘。
+++李序
++++笑巫诗
魍魉何曾见，头旋即下神。
图他衫子段，诈道大王嗔。
+++水神
++++霅溪夜宴诗（诸神命丽玉唱公无渡河歌）
浊波扬扬兮凝晓雾，公无渡河兮公竟渡。
风号水激兮呼不闻，提衣看入兮中流去。
浪排衣兮随步没，沉尸深入兮蛟螭窟。
蛟螭尽醉兮君血干，推出黄沙兮泛君骨。
当时君死兮妾何适，遂就波澜兮合魂魄，愿持精卫衔石心，穷断河源塞泉脉。

+++水神
++++霅溪夜宴诗（命曹娥唱怨江波三叠）
悲风淅淅兮波绵绵，芦花万里兮凝苍烟。
虬螭窟宅兮渊且玄，排波叠浪兮沈我天。
所覆不全兮身宁全，溢眸恨血兮徒涟涟。
誓将柔荑抉锯牙之喙，空水府而藏其腥涎。
青娥翠黛兮沈江壖，碧云斜月兮空婵娟。
吞声饮恨兮语无力，徒扬哀怨兮登歌筵。
+++水神
++++霅溪夜宴诗（太湖神歌）
白露漙兮西风高，碧波万里兮翻洪涛。
莫言天下至柔者，载舟覆舟皆我曹。
+++水神
++++霅溪夜宴诗（松江神歌）
君不见夜来渡口拥千艘，中载万姓之脂膏。
当楼船泛泛于叠浪，恨珠贝又轻于鸿毛。
又不见朝来津亭维一舠，中有一士青其袍。
赴宰邑之良日，任波吼而风号。
是知溺名溺利者，不免为水府之腥臊。

+++水神
++++霅溪夜宴诗（霅溪神歌）
山势萦回水脉分，水光山色翠连云。
四时尽入诗人咏，役杀吴兴柳使君。
+++水神
++++霅溪夜宴诗（湘江神歌）
渺渺烟波接九疑，几人经此泣江蓠。
年年绿水青山色，不改重华南狩时。
+++水神
++++霅溪夜宴诗（范相国献境会夜宴诗）
浪阔波澄秋气凉，沈沈水殿夜初长。
自怜休退五湖客，何幸追陪百谷王。
香袅碧云飘几席，觥飞白玉艳椒浆。
酒酣独泛扁舟去，笑入琴高不死乡。
+++水神
++++霅溪夜宴诗（徐处士衍献境会夜宴诗，并简范相国）
珠光龙耀火燑燑，夜接朝云宴渚宫。
凤管清吹凄极浦，朱弦间奏冷秋空。
论心幸遇同归友，揣分惭无辅佐功。
云雨各飞真境后，不堪波上起悲风。
+++水神
++++霅溪夜宴诗（屈大夫歌）
凤鶱鶱以降瑞兮，患山鸡之杂飞。
玉温温以呈器兮，因碔砆之争辉。
当侯门之四辟兮，墐嘉谟之重扉。
既瑞器而无庸兮，宜昏暗之相微。
徒刳石以为舟兮，顾沿流而志违。
将刻木而作羽兮，与超腾之理非。
矜孑孑于空江兮，靡群援之可依。
血淋淋而滂流兮，顾江鱼之腹而将归。
西风萧萧兮湘水悠悠，白芷芳歇兮江蓠秋。
日晼晼兮川云收，棹四起兮悲风幽。
羁魂汩没兮我名永浮，碧波虽涸兮厥誉长流。
向使甘言盛行于曩昔，岂今日居君王之座头。
是知贪名徇禄而随世磨灭者，虽正寝之死乎无得与吾俦。
当鼎足之嘉会兮，获周旋于君侯。
雕盘玉豆兮罗珍羞，金卮琼斝兮方献酬。
敢写心兮歌一曲，无诮余持杯以淹留。
+++水神
++++霅溪夜宴诗（申屠先生献境会夜宴诗）
行殿秋未晚，水宫风初凉。
谁言此中夜，得接朝宗行。
灵鼍振冬冬，神龙耀煌煌。
红楼压波起，翠幄连云张。
玉箫冷吟秋，瑶瑟清含商。
贤臻江湖叟，贵列川渎王。
谅予衰俗人，无能振颓纲。
分辞皆乱世，乐寐蛟螭乡。
栖迟幽岛间，几见波成桑。
尔来尽流俗，难与倾壶觞。
今日登华筵，稍觉神扬扬。
方欢沧浪侣，遽恐白日光。
海人瑞锦前，岂敢言文章。
聊歌灵境会，此会诚难忘。
+++水神
++++霅溪夜宴诗（鸱夷君歌）
雪集大野兮血波汹汹，玄黄交战兮吴无全陇。
既霸业之将坠，宜嘉谟之不从。
国步颠蹶兮吾道遘凶，处鸱夷之大困，入渊泉之九重。
上帝愍余之非辜兮，俾大江鼓怒其冤踪。
所以鞭浪山而疾驱波岳，亦粗足展余拂郁之心胸。
当灵境之良宴兮，谬尊俎之相容，击箫鼓兮撞歌钟。
吴讴越舞兮欢未极，遽军城晓鼓之冬冬。
愿保上善之柔德，何行乐之地兮难相逢。
+++辅国将军
++++为刘洪作
乌乌在虚飞，玄驹遂野依。
名今编户籍，翠过叶生稀。
个树枝条朽，三花五面啼。
移家朝度日，谁觉□□□。
+++太白山神
++++语
三珠并一珠，驴马没人驱。
岁月甲庚午，中兴戊己土。
+++瀵水神
++++月夜吟
夜月明皎皎，绿波空悠悠。
+++湘中蛟女
++++答郑生歌
溯青山兮江之隅，拖湘波兮褭绿裾。
荷拳拳兮情未舒，匪同归兮将焉如。
+++湘中蛟女
++++风光词
隆佳秀兮昭盛时，播薰绿兮淑华归。
故里荑与处萼兮，潜重房以饰姿。
见雅态之韶华兮，蒙长霭以为帏。
醉融光兮渺渺瀰瀰，迷千里兮涵烟眉。
晨陶陶兮暮熙熙，舞袅娜之秾条兮，娉盈盈以披迟。
酡游颜兮倡蔓卉縠，流倩电兮石发髓施。
+++湘中蛟女
++++附：郑生诗
情无垠兮水汤汤，怀佳期兮属三湘。
+++龙女
++++感怀诗
海门连洞庭，每去三千里。
十载一归来，辛苦潇湘水。
+++广利王女
++++寄张无颇
羞解明珰寻汉渚，但凭春梦访天涯。
红楼日暮莺飞去，愁杀深宫落砌花。
燕语春泥堕锦筵，情愁无意整花钿。
寒闺欹枕不成梦，香炷金炉自褭烟。
++++与崔渥冥会杂诗
万里同心别九重，定知涉历此相逢。
谁人翻向群峰路，不得苍梧徇玉容。
春鸟交交引思浓，岂期尘迹拜仙宫。
鸾歌凤舞飘珠翠，疑是阳台一梦中。
鸾舆昔日出蒲关，一去苍梧更不还。
若是不留千古恨，湘江何事竹犹斑。
愁闻黄鸟夜关关，沩汭春来有梦还。
遗美代移刊勒绝，唯闻留得泪痕斑。
方承恩宠醉金杯，岂为干戈骤到来。
亡国破家皆有恨，捧心无语泪苏台。
桃花流水两堪伤，洞口烟波月渐长。
莫道仙家无别恨，至今垂泪忆刘郎。
泾阳平野草初春，遥望家乡泪滴频。
当此不知多少恨，至今空忆在灵姻。
目断魂销正惘然，九疑山际路漫漫。
何人知得心中恨，空有湘江竹万竿。
常说仙家事不同，偶陪花月此宵中。
锦屏银烛皆堪恨，惆怅纱窗向晓风。
++++又湘妃诗四首（一作女仙题湘妃庙诗）
渺渺三湘万里程，泪篁幽石助芳贞。
孤云目断苍梧野，不得攀龙到玉京。
碧杜红蘅缥缈香，冰丝弹月弄清凉。
峰峦一一俱相似，九处堪疑九断肠。
玉辇金根去不回，湘川秋晚楚弦哀。
自从泣尽江蓠血，夜夜愁风怨雨来。
少将风月怨平湖，见尽扶桑水到枯。
相约杏花坛上去，画阑红子斗摴蒱。
+++何光远
++++与何光远赠答诗（何光远伤春吟）
檐上檐前燕语新，花开柳发自伤神。
谁能将我相思意，说与江隈解佩人。
+++龙女
++++与何光远赠答诗（龙女赠光远）
坐久风吹绿绮寒，九天月照水精盘。
不思却返沈潜去，为惜春光一夜欢。
+++何光远
++++与何光远赠答诗（光远答龙女）
澹荡春光物象饶，一枝琼艳不胜娇。
若能许解相思佩，何羡星天渡鹊桥。
+++何光远
++++与何光远赠答诗（催妆二首）
玉漏涓涓银汉清，鹊桥新架路初成。
催妆既要裁篇咏，凤吹鸾歌早会迎。
宝车辗驻彩云开，误到蓬莱顶上来。
琼室既登花得折，永将凡骨逐风雷。
+++龙女
++++与何光远赠答诗（龙女留别光远）
负妾当时寤寐求，从兹粉面阻绸缪。
宫空月苦瑶云断，寂寞巴江水自流。
+++黄陵美人
++++寄紫盖阳居士
落叶栖鸦掩庙扉，菟丝金缕旧罗衣。
渡头明月好携手，独自待郎郎不归。
+++吴兴神女
++++赠谢府君
玉钗空中堕，金钏色已歇。
独泣谢春风，秋夜伤明月。

++下卷八百六十五
  
+++慕容垂
++++冢上答太宗
我昔胜君昔，君今胜我今。
荣华各异代，何用苦追寻。
+++释明解
++++遗画工诗
握手不能别，抚膺聊自伤。
痛矣时阴短，悲哉泉路长。
松林惊野吹，荒隧落寒霜。
言离何以赠，留心内典章。
+++巴峡鬼
++++夜吟
秋径填黄叶，寒摧露草根。
猿声一叫断，客泪数重痕。
+++河湄鬼
++++愧谢诗
我本邯郸士，祇役死河湄。
不得家人哭，劳君行路悲。
+++介胄鬼
++++掷裴武公诗
屡策羸骖历乱峋，丛岚映日昼如曛。
长桥驾险浮天汉，危栈通岐触岫云。
却念淮阴空得计，又嗟忠武不堪闻。
废兴尽系前生数，休衒英雄勇冠军。
+++李叔霁
++++死后诗
忽作无期别，沈冥恨有馀。
长安虽不远，无信可传书。
+++窦裕
++++洋州馆夜吟
门依楚水岸，身寄洋州馆。
望月独相思，尘襟泪痕满。
+++书生
++++献元载
城东城西旧居处，城里飞花乱如絮。
海燕衔泥欲下来，屋里无人却飞去。
+++虎丘石壁鬼
++++诗二首
高松多悲风，萧萧清且哀。
南山接幽垄，幽垄空崔嵬。
白日徒昭昭，不照长夜台。
虽知生者乐，魂魄安能回。
况复念所亲，恸哭心肝摧。
恸哭更何言，哀哉复哀哉。
神仙不可学，形化空游魂。
白日非我朝，青松为我门。
虽复隔幽显，犹知念子孙。
何以遣悲惋，万物归其根。
寄语世上人，莫厌临芳尊。
庄生问枯骨，三乐成虚言。
+++虎丘石壁鬼
++++祭后见石上诗
幽明虽异路，平昔忝攻文。
欲知潜昧处，山北两孤坟。
+++陆凭
++++咏浮云
虚虚复空空，瞬息天地中。
假合成此像，吾亦非吾躬。
+++韩弇
++++呈李续
我有敌国雠，无人可为雪。
每至秦陇头，游魂自呜咽。
+++尉佗
++++和崔侍御
千岁荒台隳路隅，一烦太守重椒涂。
感君拂拭意何极，赠尔美妇与明珠。
+++刘溉
++++赠窦丞
冥路杳杳人不知，不用苦说使人悲。
喜得逢君传家信，后会茫茫何处期。
+++郑琼罗
++++叙幽冤
痛填心兮不能语，寸断肠兮诉何处。
春生万物妾不生，更恨香魂不相遇。
+++沈青箱
++++过台城感旧
六代旧山川，兴亡几百年。
繁华今寂寞，朝市昔喧阗。
夜月琉璃水，春风卵色天。
伤时与怀古，垂泪国门前。
+++襄阳举人
++++诗
流水涓涓芹努芽，织乌西飞客还家。
荒村无人作寒食，殡宫空对棠梨花。
+++河中鬼
++++踏歌
河水流溷溷，山头种荞麦。
两个胡孙门底来，东家阿嫂决一百。

+++萧微
++++题少陵别墅
新构茅斋野涧东，松楸交影足悲风。
人间岁月如流水，何事频行此路中。
+++张省躬
++++梦张垂赠诗
戚戚复戚戚，秋堂百年色。
而我独茫茫，荒郊遇寒食。
+++商山三丈夫
++++秋月联句
秋月圆如镜，--王步兵
秋风利似刀。--萧中郎
秋云轻比絮，--梁璟
秋草细如毛。--诸葛长史
++++天明联句
幽树高高影，--萧中郎
山花寂寂香。--王步兵
山天遥历历，--诸葛长史
山水急汤汤。--梁璟
+++郑適
++++赠张珽
昔为吟风啸月人，今为吟风啸月身。
冢坏路边吟啸罢，安知今日又劳神。
+++甘露寺鬼
++++西轩诗
赵壹能为赋，邹阳解献书。
可惜西江水，不救辙中鱼。
伟哉横海鳞，壮矣垂天翼。
一旦失风水，翻为蝼蚁食。
功遂侔昔人，保退无智力。
既涉太行险，兹路信难陟。
握里龙蛇纸上鸾，逡巡千幅不将难。
顾云已往罗隐耄，更有何人逞笔端。
+++邵谒
++++降巫诗
青山山下少年郎，失意当时别故乡。
惆怅不堪回首望，隔溪遥见旧书堂。
+++石恪
++++赠雷殿直
衡阳去此正三年，一路程途甚坦然。
深邃门墙三楚外，清风池馆五峰前。
西边市井来商客，东岸汀洲簇钓船。
公退只应无别事，朱陵后洞看神仙。
+++富春沙际鬼
++++吟
陊江三十年，潮打形骸朽。
家人都不知，何处奠杯酒。
+++富春沙际鬼
++++又吟
莫问我姓名，向君言亦空。
潮生沙骨冷，魂魄悲秋风。
+++赵𤰳
++++献高骈
我昔胜君昔，君今胜我今。
生一世事，何用苦相侵。

++下卷八百六十六
  
+++九华山白衣
++++吟
涧水潺潺声不绝，溪垄茫茫野花发。
自去自来人不知，归时唯对空山月。
+++田达诚宅鬼
++++诗
天然与我一灵通，还与人间事不同。
要识吾家真姓字，天地南头一段红。
+++长安中鬼
++++秋夜吟
六街鼓歇行人绝，九衢茫茫室有月（吟）。
九衢生人何劳劳，长安土尽槐根高（和）。
+++隔窗鬼
++++题窗上诗
何人窗下读书声，南斗阑干北斗横。
千里思家归不得，春风肠断石头城。
+++巴陵馆鬼
++++柱上诗
爷娘送我青枫根，不记青枫几回落。
当时手刺衣上花，今日为灰不堪著。
+++徐侃
++++留别安凤
君寄长安久，耻不还故乡。
我别长安去，切在慰高堂。
不意与离恨，泉下亦难忘。
+++安凤
++++附：安凤赠别徐侃
一自离乡国，十年在咸秦。
泣尽卞和血，不逢一故人。
今日旧友别，羞此漂泊身。
离情吟诗处，麻衣掩泪频。
泪别各分袂，且及来年春。
+++商山客死生
++++述怀
家住驿北路，百里无四邻。
往来不相问，寂寂山家春。
南冈夜萧萧，青松与白杨。
家人应有梦，远客已无肠。
白草寒露里，乱山明月中。
是夕苦吟罢，寒烛与君同。
+++冢中人
++++续郑郊吟
冢上两竿竹，风吹常袅袅。--郑郊
下有百年人，长眠不知晓。--冢中人
+++崇圣寺鬼
++++题壁
禁烟佳节同游此，正值酴醿夹岸香。
缅首十年前往事，强吟风景乱愁肠。
策马暂寻原上路，落花芳草尚依然。
家亡国破一场梦，惆怅又逢寒食天。
+++任彦思家鬼
++++血书诗
物类易迁变，我行人不见。
珍重任彦思，相别日已远。
+++峡中白衣
++++赠马植
截竹为筒作笛吹，凤凰池上凤凰飞。
劳君更向黔南去，即是陶钧万类时。
+++张仁宝
++++题芭蕉叶上
寒食家家尽禁烟，野棠风坠小花钿。
如今空有孤魂梦，半在嘉陵半锦川。
+++崔常侍
++++官坡馆联句
床头锦衾班复班，架上朱衣殷复殷。
空庭朗月闲复闲，夜长路远山复山。
+++李煜
++++亡后见形诗
异国非所志，烦劳殊清闲。
惊涛千万里，无乃见钟山。
+++庞德公
++++同鹿门少年马绍隆冥游诗 同望荆门
千年故国岁华奔，一柱高台已断魂。
唯有岘亭清夜月，与君长啸学苏门。
+++庞德公
++++同鹿门少年马绍隆冥游诗 忆荆南
高名宋玉遗闲丽，作赋兰成绝盛才。
谁似辽东千岁鹤，倚天华表却归来。
+++朱均
++++贻常夷诗
平生游城郭，殂没委荒榛。
自我辞人世，不知秋与春。
牛羊久来牧，松柏几成薪。
分绝车马好，甘随狐兔群。
何处清风至，君子幸为邻。
烈烈盛名德，依依伫良宾。
千年何旦暮，一室动人神。
乔木如在望，通衢良易遵。
高门傥无隔，向与析龙津。
+++夷陵女郎
++++空馆夜歌
明月清风，良宵会同。
星河易翻，欢娱不终。
绿樽翠杓，为君斟酌。
今夕不饮，何时欢乐。
杨柳杨柳，袅袅随风急。
西楼美人春梦长，绣帘斜卷千条入。

玉户金缸，愿陪君王。
邯郸宫中，金石丝簧。
卫女秦娥，左右成行。
纨缟缤纷，翠眉红妆。
王欢顾盼，为王歌舞。
愿得君欢，常无灾苦。
+++孔氏
++++赠夫诗三首
不忿成故人，掩涕每盈巾。
死生今有隔，相见永无因。
匣里残妆粉，留将与后人。
黄泉无用处，恨作冢中尘。
有意怀男女，无情亦任君。
欲知肠断处，明月照孤坟。
+++张氏
++++答夫诗二首（唐晅妻张氏）
不分殊幽显，那堪异古今。
阴阳徒自隔，聚散两难心。
兰阶兔月斜，银烛半含花。
自怜长夜客，泉路以为家。
+++唐晅
++++附：唐晅悼妻诗
寝室悲长簟，妆楼泣镜台。
独悲桃李节，不共夜泉开。
魂兮若有感，仿佛梦中来。
常时华堂静，笑语度更筹。
恍惚人事改，冥寞委荒丘。
阳原歌薤露，阴壑惜藏舟。
清夜妆台月，空想画眉愁。
+++唐晅
++++赠妻诗
峄阳桐半死，延津剑一沈。
如何宿昔内，空负百年心。
+++韦璜
++++赠姊
修短各有分，浮华亦非真。
断肠泉壤下，幽忧难具陈。
凄凄白杨风，日暮堪愁人。
+++韦璜
++++赠夫二首（题云泉台客韦璜）
不得长相守，青春夭蕣华。
旧游今永已，泉路却为家。
早知离别切人心，悔作从来恩爱深。
黄泉冥寞虽长逝，白日屏帷还重寻。
+++韦璜
++++赠嫂（序云阿嫂相疑留诗）
赤心用尽为相知，虑后防前只定疑。
案牍可申生节目，桃符虽圣欲何为。
+++临淄县主
++++与独孤穆冥会诗
江都昔丧乱，阙下多构兵。
豺虎恣吞噬，干戈日纵横。
逆徒自外至，半夜开重城。
膏血浸宫殿，刀枪倚檐楹。
今知从逆者，乃是公与卿。
白刃污黄屋，邦家遂因倾。
疾风知劲草，世乱识忠臣。
哀哀独孤公，临死乃结缨。
天地既板荡，云雷时未亨。
今者二百载，幽怀犹未平。
山河风月古，陵寝露烟青。
君子秉祖德，方垂忠烈名。
华轩一惠顾，土室以为荣。
丈夫立志操，存没感其情。
求义若可托，谁能抱幽贞。（县主赠穆）
皇天昔降祸，隋室若缀旒。
患难在双阙，干戈连九州。
出门皆凶竖，所向多逆谋。
白日忽然暮，颓波不可收。
望夷既结衅，宗社亦贻羞。
温室兵始合，宫闱血已流。
悯哉吹箫子，悲啼下凤楼。
霜刃徒见逼，玉笄不可求。
罗襦遗侍者，粉黛成仇雠。
邦国已沦覆，馀生誓不留。
英英将军祖，独以社稷忧。
丹血溅黼扆，丰肌染戈矛。
今来见禾黍，尽日悲宗周。
玉树已寂寞，泉台千万秋。
感兹一顾重，愿以死节酬。
幽显傥不昧，终焉契绸缪。（穆答县主）
平阳县中树，久作广陵尘。
不意何郎至，黄泉重见春。（来家歌人诗）
金闺久无主，罗袂坐生尘。
愿作吹箫伴，同为骑凤人。（穆讽县主就礼）
朱轩下长路，青草启孤坟。
犹胜阳台上，空看朝暮云。（县主许穆诗）
露草芊芊，颓茔未迁。
自我居此，于今几年。
与君先祖，畴昔恩波。
死生契阔，忽此相过。
谁谓佳期，寻当别离。
俟君之北，携手同归。（县主请迁葬诗）
伊彼维扬，在天一方。
驱马悠悠，忽来异乡。
情通幽显，获此相见。
义感畴昔，言存缱绻。
清江桂洲，可以遨游。
惟子之故，不遑淹留。（穆答县主）
+++王氏妇
++++与李章武赠答诗
怨鸯绮，知结几千丝。
别后寻交颈，应伤未别时。（章武赠王氏鸳鸯绮）
捻指环，相思见环重相忆。
愿君永持玩，循环无终极。（王氏答李章武白玉指环）
河汉已倾斜，神魂欲超越。
愿郎更回抱，终天从此诀。（王氏赠别李章武）
分从幽显隔，岂谓有佳期。
宁辞重重别，所叹去何之。（章武答王氏）
昔辞怀后会，今别便终天。
新悲与旧恨，千古闭穷泉。（王氏再赠章武）
后期杳无约，前恨已相寻。
别路无行信，何因得寄心。（章武再答王氏）
水不西归月暂圆，令人惆怅古城边。
萧条明早分岐路，知更相逢何岁年。（章武怀念王氏）
+++李助
++++附：李助为章武赋
石沈辽海阔，剑别楚天长。
会合知无日，离心满夕阳。
+++王丽真
++++与曾季衡冥会诗
五原分袂真吴越燕拆莺离芳草歇年少烟花处处春北邙空恨清秋月
莎草青青雁欲归玉腮珠泪洒临岐云鬟飘去香风尽愁见莺啼红树枝
+++客户里女子
++++赠段何
乐广清羸经几年，姹娘相托不论钱。
轻盈妙质归何处，惆怅碧楼红玉钿。
+++密陀僧
++++湖城厅吟
黄帝上天时，鼎湖元在兹。
七十二玉女，化作黄金芝。
+++西施
++++谢王轩
妾自吴宫还越国，素衣千载无人识。
当时心比金石坚，今日为君坚不得。
+++王轩
++++附：王轩题西施石诗
岭上千峰秀，江边细草春。
今逢浣纱石，不见浣纱人。
+++王轩
++++附：轩诗
佳人去千载，溪山久寂寞。
野水浮白烟，岩花自开落。
猿鸟旧清音，风月闲楼阁。
无语立斜阳，幽情入天幕。
+++西施
++++西施诗
高花岩外晓相鲜，幽鸟雨中啼不歇。
红云飞过大江西，从此人间怨风月。
+++王轩
++++附：轩诗
当时计拙笑将军，何事安邦赖美人。
一自仙葩入吴国，从兹越国更无春。
+++西施
++++西施诗
云霞出没群峰外，鸥鸟浮沈一水间。
一自越兵齐振地，梦魂不到虎丘山。
+++甄后
++++与萧旷冥会诗（甄后留别萧旷）
玉箸凝腮忆魏宫，朱弦一弄洗清风。
明晨追赏应愁寂，沙渚烟销翠羽空。
+++织绡女
++++与萧旷冥会诗（织绡女诗）
织绡泉底少欢娱，更劝萧郎尽酒壶。
愁见玉琴弹别鹤，又将清泪滴真珠。
+++萧旷
++++与萧旷冥会诗（萧旷答诗）
红兰吐艳间夭桃，自喜寻芳数已遭。
珠珮鹊桥从此断，遥天空恨碧云高。
+++沙碛女子
++++五原夜吟
云鬟消尽转蓬稀，埋骨穷荒失所依。
牧马不嘶沙月白，孤魂空逐雁南飞。
+++陈宫妃嫔
++++与颜濬冥会诗
秋草荒台响夜蛩，白杨凋尽减悲风。
彩笺曾擘欺江总，绮阁尘消玉树空。
宝阁排云称望仙，五云高艳拥朝天。
清溪犹有当时月，应照琼花绽绮筵。
素魄初圆恨翠娥，繁华浓艳竟如何。
南朝唯有长江水，依旧门前作逝波。
箫管清吟怨丽华，秋江寒月绮窗斜。
惭非后主题笺客，得见临春阁上花。
+++湘中女子
++++驿楼诵诗
红树醉秋色，碧溪弹夜弦。
佳期不可再，风雨杳如年。
+++薛涛
++++赠杨蕴中
玉漏声长灯耿耿，东墙西墙时见影。
月明窗外子规啼，忍使孤魂愁夜永。
+++张太华
++++葬后见形诗
独卧经秋堕鬓蝉，白杨风起不成眠。
寻思往日椒房宠，泪湿夜襟损翠钿。
+++张太华
++++谢李若冲
符吏匆匆叩夜扃，便随金简出幽冥。
蒙师荐拔恩非浅，领得生神九过经。
+++安邑坊女
++++幽恨诗
卜得上峡日，秋江风浪多。
巴陵一夜雨，肠断木兰歌。
+++韦检亡姬
++++和检诗
春雨濛濛不见天，家家门外柳和烟。
如今肠断空垂泪，欢笑重追别有年。
+++韦检
++++附：检悼亡姬诗
宝剑化龙归碧落，嫦娥随月下黄泉。
一杯酒向青春晚，寂寞书窗恨独眠。
+++韦检
++++梦后自题
白浪漫漫去不回，浮云飞尽日西颓。
始皇陵上千年树，银鸭金凫也变灰。
+++苏检妻
++++与夫同咏诗
楚水平如镜，周回白鸟飞。
金陵几多地，一去不知归。
+++苏检
++++与夫同咏诗
还吴东去过澄城，楼上清风酒半醒。
想得到家春已暮，海棠千树已凋零。
+++宫嫔
++++冥会诗
争不逢人话此身，此身长夜不知春。
自从国破家亡后，陇上惟添芳草新。
休说人间恨恋多，况逢佳客此相过。
堂中纵有千般乐，争及阳春一曲歌。
幽谷穷花似妾身，纵怀香艳吐无因。
多情公子能相访，应解回风暂借春。
恩情未足晓光催，数朵眠花未得开。
却羡一双金扼臂，得随人世出将来。
+++金车美人
++++与谢翱赠答诗
阳台后会杳无期，碧树烟深玉漏迟。
半夜香风满庭月，花前空赋别离诗。
相思无路莫相思，风里花开只片时。
惆怅金闺却归去，晓莺啼断绿杨枝。
一纸华笺洒碧云，馀香犹在墨犹新。
空添满目凄凉事，不见三山缥缈人。
斜月照衣今夜梦，落花啼鸟去年春。
红闺更有堪愁处，窗上虫丝几上尘。
惆怅佳期一梦中，武陵春色尽成空。
欲知离别偏堪恨，只为音尘两不通。
愁态上眉凝浅绿，泪痕侵脸落轻红。
双轮暂与王孙驻，明日西驰又向东。
+++魏朋妻
++++赠朋诗
孤坟临清江，每睹白日晚。
松影摇长风，蟾光落岩甸。
故乡千里馀，亲戚罕相见。
望望空云山，哀哀泪如霰。
恨为泉台客，复此异乡县。
愿言敦畴昔，勿以弃疵贱。
+++刘氏亡妇
++++题明月堂二首
蝉鬓惊秋华发新，可怜红隙尽埃尘。
西山一梦何年觉，明月堂前不见人。
玉钩风急响丁东，回首西山似梦中。
明月堂前人不到，庭前一夜老秋风。
+++故台城妓
++++诗（金陵黄进士梦遇台城故妓，自云今为吴神乐部）
歌罢玉楼月，舞残金缕衣。
匀钿收迸节，敛黛别重闱。
网断蛛犹织，梁春燕不归。
那堪回首处，江步野棠飞。
+++故台城妓
++++金陵词
宫中细草香红湿，宫内纤腰碧窗泣。
唯有虹梁春燕雏，犹傍珠帘玉钩立。
+++无名女鬼
++++示宋善威
月落三株树，日映九重天。
良夜欢宴罢，暂别庚申年。
+++无名鬼
++++诗
江上樯竿一百尺，山中楼台十二重。
山僧楼上望江上，指点樯竿笑杀侬。
仙人未必便仙去，还在人间人不知。
手把白须从两鹿，相逢却问姓名谁。
+++秾华
++++句
柏堂新成乐未央，回来回去绕裴郎。
+++张守中
++++句
薄命苏秦频去国，多情潘岳旋兴悲。
今夜若栖芳草径，为传幽意达王孙。（咏蝶）
+++无名鬼
++++句
芫花半落，松风晚清。

++下卷八百六十七
  
+++浑家门客
++++联句
自与浑家邻，馨香遂满身。无心好清静，人用去灰尘。--麻大
终朝每去依烟火，春至还归养子孙。--和且耶
曾向苻王笔端坐，尔来求食浑家门。--和且耶
+++长须国驸马
++++长须国驸马咏妻
花无叶不妍，女无须亦丑。
丈人试遣惣无，未必不如惣有。
+++原陵老翁
++++原陵老翁吟
野田荆棘春，闺阁绮罗新。
出没头上日，生死眼前人。
欲知我家在何处，北邙松柏正为邻。
洛阳女儿罗绮多，无奈孤翁老去何，奈尔何。
正色鸿焘，神思化伐。
穹施后承，光负玄设。
呕沦吐萌，垠倪散截。
迷肠郗曲，䨴零霾曀。
雀毁龟水，健驰御屈。
拿尾研动。
袾袾哳哳。
曶用秘功，以岭以穴。
柂薪伐药，莽榤万茁。
呕律则祥，佛伦惟萨。
牡虚无有，颐咽蕊屑。
肇素未来，晦明兴灭。（狐书一）
五行七曜，成此闰馀。
上帝降灵，岁且涒徐。
蛇蜕其皮，吾亦神摅。
九九六六，束身天除。
何以充喉，吐纳太虚。
何以蔽踝，霞袂云袽。
哀尔浮生，栉比荒墟。
吾复丽气，还形之初。在帝左右，道济忽诸。（狐书二）
+++严含质
++++述怀
昔为仙子今为虎，流落阴崖足风雨。
更将斑毳被余身，千载空山万般苦。
+++严含质
++++题壁
下玄八千亿甲子，丹飞先生严含质。
谪下中天被斑革，六千甲子。
血食涧饮厕猿狖，下浊界。
景云元纪升太一。
+++李微
++++无题
偶因狂疾成殊类，灾患相仍不可逃。
今日爪牙谁敢敌，当时声迹共相高。
我为异物蓬茅下，君已乘轺气势豪。
此夕溪山对明月，不成长啸但成嗥。
+++维扬空庄四怪
++++联句
齐纨鲁缟如霜雪，寥亮高声予所发。--故杵
嘉宾良会清夜时，煌煌灯烛我能持。--灯台
清冷之泉候朝汲，桑绠相牵常出入。--水桶
爨薪贮泉相煎熬，充他口腹我为劳。--破铛
+++柳藏经
++++柳藏经二绝句
寒水停园沼，秋池满败荷。
杜门穷典籍，所得事今多。
谁谓三才贵，余观万化同。
心虚嫌蠹食，年老怯狂风。
+++太白山魔诳道士诗
++++三秋稽颡叩真
三秋稽颡叩真灵，龙虎交时金液成。
绛雪既凝身可度，蓬壶顶上彩云生。
+++金缶魅诗
++++色分蓝叶
色分蓝叶青，声比磬中鸣。
七月初七夜，吾当示汝形。
+++东阳夜怪诗
++++安智高咏聚雪为山
谁家扫雪满庭前，万壑千峰在一拳。
吾心不觉侵衣冷，曾向此中居几年。
+++东阳夜怪诗
++++安智高病中自述二首
拥褐藏名无定踪，流沙千里度衰容。
传得南宗心地后，此身应便老双峰。
为有阎浮珍重因，远离西国赴咸秦。
自从无力休行道，且作头陀不系身。
+++东阳夜怪诗
++++卢倚马寄同侣二首
长安城东洛阳道，车轮不息尘浩浩。
争利贪前竞著鞭，相逢尽是尘中老。
日晚长川不计程，离群独步不能鸣。
赖有青青河畔草，春来犹得慰羁情。
+++东阳夜怪诗
++++敬去文咏雪献曹州房
爱此飘飖六出公，轻琼冷絮舞长空。
当时正逐秦丞相，腾踯川原喜北风。
+++东阳夜怪诗
++++敬去文言志二首
事君同乐义同忧，那校糟糠满志休。
不是守株空待兔，终当逐鹿出林丘。
少年长负饥鹰用，内顾曾无宠鹤心。
秋草驱除思去宇，平原毛血兴从禽。
+++东阳夜怪诗
++++奚锐金近作三首
舞镜争鸾彩，临场定鹘拳。
正思仙仗日，翘首仰楼前。
养斗形如木，迎春质似泥。
信如风雨在，何惮迹卑栖。
为脱田文难，常怀纪渻恩。
欲知疏野态，霜晓叫荒村。
+++东阳夜怪诗
++++乱鲁负虚
乱鲁负虚名，游秦感宁生。
候惊丞相喘，用识葛卢鸣。
黍稷滋农具，轩车乏道情。
近来筋力退，一志在归耕。
+++东阳夜怪诗
++++为惭食肉主恩
为惭食肉主恩深，日晏蟠蜿卧锦衾。
且学志人知白黑，那将好爵动吾心。
+++东阳夜怪诗
++++胃藏瓠题旧业诗
鸟鼠是家川，周王昔猎贤。
一从离子卯，应见海桑田。
+++田四郎求婚联句
++++一点红裳出翠
一点红裳出翠微，秋天云静月离离。--田四郎
天曹使者徒回首，何不从他九族卑。--（堂上人）
+++黑驹别卢传素诗
++++既食丈人粟
既食丈人粟，又饱丈人刍。
今日相偿了，永离三恶途。
+++笔精诗
++++昔荷蒙恬惠
昔荷蒙恬惠，寻遭仲叔投。
夫君不指使，何处觅银钩。
学问从君有，诗书自我传。
须知王逸少，名价动千年。
能令音信通千里，解致龙蛇运八行。
惆怅江生不相赏，应缘自负好文章。
+++二斑与宁茵赋诗
++++晓读云水
晓读云水静，夜吟山月高。焉能履虎尾，岂用学牛刀。--宁茵
但得居林啸，焉能当路蹲。渡河何所适，终是怯刘琨。--斑寅
无非悲甯戚，终是怯庖丁。若遇龚为守，蹄涔向北溟。--斑特
+++白田獭魅别村女诗
++++潮来逐潮上
潮来逐潮上，潮落在空滩。
有来终有去，情易复情难。
肠断肠中子，明月秋江寒。
+++铁铫
++++邢君才旧宅三怪诗
昔日炎炎徒自知，今无烽灶欲何为。
可怜国柄全无用，曾见家人下第时。
+++破笛
++++邢君才旧宅三怪诗
当时得意气填心，一曲君前直万金。
今日不如庭下竹，风来犹得学龙吟。
+++秃帚
++++邢君才旧宅三怪诗
头焦鬓秃但心存，力尽尘埃不复论。
莫笑今来同腐草，曾经终日扫朱门。
+++孟氏
++++维扬少年与孟氏赠答诗（孟氏游家园作）
可惜春时节，依然独自游。
无端两行泪，长只对花流。
+++孟氏
++++维扬少年与孟氏赠答诗（孟氏赠答少年）
谁家少年儿，心中暗自欺。
不道终不可，可即恐郎知。
+++少年
++++维扬少年与孟氏赠答诗（少年答孟氏）
神女得张硕，文君遇长卿。
逢时两相得，聊足慰多情。
+++胡志忠题户
++++恃勇祸必婴
恃勇祸必婴，恃强势必倾。
胡为万金子，而与恶物争。
休将逝魄趋府庭，止于此馆归冥冥。
+++高侍郎诗
++++危冠高袖楚宫妆
危冠高袖楚宫妆，独步闲庭逐夜凉。
自把玉簪敲砌竹，清歌一曲月如霜。
+++吕氏宅妖誓师词
++++天马斜飞度三止
天马斜飞度三止，上将横行击四方。
辎车直入无回翔，六甲次第不乖行。
+++袁少年诗
++++猿
风波千里阔，台榭半天高。
此兴将何比，身知插羽毛。
峰峦多秀色，松桂足清声。
自有山林趣，全忘城阙情。
罗浮南海外，昔日已闻之。
千里来游览，幽情我自知。
+++东柯院妖谑杜令
++++虽共蒿兰伍
虽共蒿兰伍，南朝有宗祖。
莫打绿袍人，空中且歌舞。
堪怜木边土，非儿不似女。
瘦马上高山，登临何自苦。
+++嵩山小儿吟
++++我本长生深山内
我本长生深山内，更何入他不二门。
争如访取旧时伴，休更朝夕劳神魂。
+++鱼腹丹书
++++九登龙门山
九登龙门山，三饮太湖水。
毕竟不成龙，命负张胡子。
+++鱼身字
三度过海
三度过海，两度上汉。
行至勒漠，命属柏君。
+++马作人语
++++芦荻花
芦荻花，此花开后路无家。
+++孙长史女
++++孙长史女与焦封赠答诗
妾失鸳鸯伴，君方萍梗游。
少年欢醉后，只恐苦相留。
心常名宦外，终不耻狂游。
误入桃源里，仙家争肯留。
鹊桥织女会，也是不多时。
今日送君处，羞言连理枝。
但保同心结，无劳织锦诗。
苏秦求富贵，自有一回时。
+++石瓮寺灯魅诗
++++凉风暮起骊山空
凉风暮起骊山空，长生殿锁霜叶红。
朝来试入华清宫，分明忆得开元中。
金殿不胜秋，月斜石楼冷。
谁是相顾人，褰帷吊孤影。
烟灭石楼空，悠悠永夜中。
虚心怯秋雨，艳质畏飘风。
向壁残花碎，侵阶坠叶红。
还如失群鹤，饮恨在雕笼。
+++洛下女郎歌
++++红裳人
皎洁玉颜胜白雪，况乃当年对风月。
沈吟不敢怨春风，自叹容华暗消歇。
+++洛下女郎歌
++++白衣人
绛衣披拂露盈盈，淡染胭脂一朵轻。
自恨红颜留不住，莫怨春风道薄情。
+++袁长官女诗
++++摘萱草吟
彼见是忘忧，此看同腐草。
青山与白云，方展我怀抱。
+++袁长官女诗
++++题峡山僧壁
刚被恩情役此心，无端变化几湮沈。
不如逐伴归山去，长笑一声烟雾深。
+++真符女与申屠澄赠和诗
++++澄赠
一尉惭梅福，三年愧孟光。
此情何所喻，川上有鸳鸯。
+++真符女与申屠澄赠和诗
++++女和
琴瑟情虽重，山林志自深。
常忧时节变，辜负百年心。
+++夭桃诗
++++铅华久御向人间
铅华久御向人间，欲舍铅华更惨颜。
纵有青丘吟夜月，无因重照旧云鬟。
+++青衣春条诗
++++幽室锁妖艳
幽室锁妖艳，无人兰蕙芳。
春风三十载，不尽罗衣香。
+++明器婢诗
++++独持巾栉掩玄关
独持巾栉掩玄关，小帐无人烛影残。
昔日罗衣今化尽，白杨风起陇头寒。
+++妙香词
++++劝君酒莫辞
劝君酒莫辞，花落抛旧枝。
只有北邙山下月，清光到死也相随。

+++庐山女赠朱朴
++++鲤鱼
但持冰洁心，不识风霜冷。
任是怀礼容，无人顾形影。
知君久积池塘梦，遣我方思变动来。
操执若同颜叔子，今宵宁免泪盈腮。
+++青萝帐女赠穆郎
++++榕树
团圆今夕色光辉，结了同心翠带垂。
此后莫教尘点染，他年长照岁寒姿。
+++褰帐
++++揉蓝绿色曲尘开
揉蓝绿色曲尘开，静见三星入坐来。
桂影已圆攀折后，子孙长作栋梁材。
+++题碧花笺
++++珠露素中书缱绻
珠露素中书缱绻，青萝帐里寄鸳鸯。
自怜孤影清秋夕，洒泪裴回滴冷光。
+++白蘋洲碧衣女子吟
++++碧水色堪染
碧水色堪染，白莲香正浓。
分飞俱有恨，此别几时逢。
藕隐玲珑玉，花藏缥缈容。
何当假双翼，声影暂相从。
+++新林驿女吟示欧阳训
++++生飞虫
月明阶悄悄，影只腰身小。
谁是鶱翔人，愿为比翼鸟。
+++击盘歌送欧阳训酒
++++飞燕身轻未是轻
飞燕身轻未是轻，枉将弱质在岩扃。
今来不得同鸳枕，相伴神魂入杳冥。
+++白衣女子木叶上诗
++++桃花洞口开
桃花洞口开，香蕊落莓苔。
佳景虽堪玩，萧郎殊未来。
+++席上歌
++++洞府深沈春日长
洞府深沈春日长，山花无主自芬芳。
凭阑寂寂看明月，欲种桃花待阮郎。
+++凤凰台怪和歌四首
++++深闺闲锁难成梦
深闺闲锁难成梦，那得同衾共绣床。
一自与郎江上别，霜天更自觉宵长。
愁听黄莺唤友声，空闺曙色梦初成。
窗间总有花笺纸，难寄妾心字字明。
寂静璇闺度岁年，并头莲叶又如钱。
愁人独处那堪此，安得君来独枕眠。
卧病匡床香屡添，夜深犹有一丝烟。
怀君无计能成梦，更恨砧声到枕边。

++下卷八百六十八
  
+++李亨
++++梦丹书
厥不云乎，惟其惟时。
上天所保，福禄不亏。
+++李豫
++++梦黄衣童子歌
中五之德方峨峨，胡胡呼呼何奈何。
+++刘禹锡
++++梦扬州乐妓和诗
花作婵娟玉作妆，风流争似旧徐娘。
夜深曲曲湾湾月，万里随君一寸肠。
+++邢凤
++++梦中美人歌
长安少女踏春阳，何处春阳不断肠。
舞袖弓弯浑忘却，罗衣空换九秋霜。
+++石季武
++++梦中诗
耸辔排金阙，乘轩上汉槎。
浮名何足恋，高举入烟霞。
+++王炎
++++葬西施挽歌
西望吴王国，云书凤字牌。
连江起珠帐，择地葬金钗。
满地红心草，三层碧玉阶。
春风无处所，凄恨不胜怀。
+++沈亚之
++++秦梦诗三首 挽公主
泣葬一枝红，生同死不同。
金钿坠芳草，香绣满春风。
旧日闻箫处，高楼当月中。
梨花寒食夜，深闭翠微宫。
+++沈亚之
++++秦梦诗三首 别穆公
击髆舞，恨满烟光无处所。
泪如雨，欲拟著辞不成语。
金凤衔红旧绣衣，几度宫中同看舞。
间春日正欢乐，日暮东风何处去。

+++沈亚之
++++秦梦诗三首 题宫门
君王多感放东归，从此秦宫不复期。
春景似伤秦丧主，落花如雨泪燕脂。
+++卢献卿
++++梦中诗
卜筑郊原古，青山无四邻。
扶疏绕屋树，寂寞独归人。
+++刘景复
++++梦为吴泰伯作胜儿歌
繁弦已停杂吹歇，胜儿调弄逻娑拨。
四弦拢撚三五声，唤起边风驻明月。
大声嘈嘈奔淈淈，浪蹙波翻倒溟渤。
小弦切切怨飔飔，鬼哭神悲秋窸窣。
倒腕斜挑掣流电，春雷直戛腾秋鹘。
汉妃徒得端正名，秦女虚夸有仙骨。
我闻天宝十年前，凉州未作西戎窟。
麻衣右衽皆汉民，不省胡尘暂蓬勃。
太平之末狂胡乱，犬豕崩腾恣唐突。
玄宗未到万里桥，东洛西京一时没。
汉土民皆没为虏，饮恨吞声空嗢咽。
时看汉月望汉天，怨气冲星成彗孛。
国门之西八九镇，高城深垒闭闲卒。
河湟咫尺不能收，挽粟推车徒兀兀。
今朝闻奏凉州曲，使我心神暗超忽。
胜儿若向边塞弹，征人泪血应阑干。
+++郭仁表
++++梦中辞
飘风暴雨可思惟，鹤望巢门敛翅飞。
吾道之宗正可依，万物之先数在兹，不能行此欲何为。

+++国邵南
++++梦崔嘏妻诗
莫以真留妾，从他理管弦。
容华难久驻，知得几多年。
+++卢绛
++++梦白衣妇人歌词
玉京人去秋萧索，画檐鹊起梧桐落。
欹枕悄无言，月和残梦圆。
背灯惟暗泣，甚处砧声急。
眉黛小山攒，芭蕉生暮寒。

清风明月夜深时，箕帚卢郎恨已迟。
他日孟家坡上约，再来相见是佳期。
+++张生
++++梦舜抚琴歌
南风薰薰兮草芊芊，妙有之音兮归清弦。
荡荡之教兮由自然，熙熙之化兮吾道全，薰薰兮思何传。
+++漳郡守
++++梦康仙示诗
卖药因循未得还，却因耽酒到人间。
有心只恋琵琶坂，无意更登山上山。
+++白氏
++++梦中歌
今夕何夕，存耶没耶？
良人去兮天之涯，园树伤心兮三见花。
+++张生妻
++++梦中歌
叹衰草，络纬声切切。
良人一去不复还，今夕坐愁鬓如雪。（为长须人歌）
劝君酒，君莫辞。
落花徒绕枝，流水无返期。
莫恃少年时，少年能几时。（为白面少年歌）
怨空闺，秋日亦难暮。
夫婿断音书，遥天雁空度。（为紫衣人歌）
切切夕风急，露滋庭草湿。
良人去不回，焉知掩闺泣。（为黑衣胡人歌）
萤火穿白杨，悲风入荒草。
疑是梦中游，愁迷故园道。（为绿衣少年歌）
花前始相见，花下又相送。
何必言梦中，人生尽如梦。（长须人歌答）
+++张氏女
++++梦王尚书口授吟
鬟梳闹扫学宫妆，独立闲庭纳夜凉。
手把玉簪敲砌竹，清歌一曲月如霜。
+++病狂人
++++歌
踏阳春，人间三月雨和尘。
阳春踏，秋风起，肠断人间白发人。

五灵华，晓玲珑，天府由来汝府中。
惆怅此情言不尽，一丸萝卜火吾宫。

+++陈季卿
++++题禅窟兰若
霜钟鸣时夕风急，乱鸦又望寒林集。
此时辍棹悲且吟，独向莲华一峰立。
+++陈季卿
++++题潼关普通院门
度关悲失志，万绪乱心机。
下坂马无力，扫门尘满衣。
计谋多不就，心口自相违。
已作羞归计，还胜羞不归。
+++陈季卿
++++江亭晚望题书斋
立向江亭满目愁，十年前事信悠悠。
田园已逐浮云散，乡里半随逝水流。
川上莫逢诸钓叟，浦边难得旧沙鸥。
不缘齿发未迟暮，吟对远山堪白头。
+++陈季卿
++++别妻
月斜寒露白，此夕去留心。
酒至添愁饮，诗成和泪吟。
离歌凄凤管，别鹤怨瑶琴。
明夜相思处，秋风吹半衾。
+++陈季卿
++++别兄弟
谋身非不早，其奈命来迟。
旧友皆霄汉，此身犹路岐。
北风微雪后，晚景有云时。
惆怅清江上，区区趁试期。
+++周延翰
++++梦中句
紫髯之伴有丹砂。
+++任玠
++++梦中和句
故国路遥归去来（山叟），春风天远望不尽。（玠）
+++杜牧
++++梦中语
辞春不及秋，昆脚与皆头。
+++胥偃
++++梦中诗
昔作树头花，今为冢中骨。
+++曾崇范妻
++++梦中语
田头有鹿迹，由尾著日炙。
+++张孜
++++纪梦句
上天知我忆其人，使向人间梦中见。

++下卷八百六十九
  
+++李渊
++++嘲苏世长
名长意短，口正心邪。
弃忠贞于郑国，忘信义于吾家。
+++李旦
++++戏题画
唤出眼，何用苦深藏。
缩却鼻，何畏不闻香。
+++欧阳询
++++嘲萧瑀射
急风吹缓箭，弱手驭强弓。
欲高翻复下，应西还更东。
十回俱著地，两手并擎空。
借问谁为此，乃应是宋公。
+++长孙无忌
++++与欧阳询互嘲（无忌嘲询）
耸膊成山字，埋肩不出头。
谁家麟角上，画此一猕猴。
+++欧阳询
++++与欧阳询互嘲（询嘲无忌）
索头连背暖，漫裆畏肚寒。
只因心浑浑，所以面团团。
+++裴略
++++为温仆射嘲竹
竹，风吹青肃肃。
凌冬叶不凋，经春子不熟。
虚心未得待国士，皮上何须生节目。
+++裴略
++++又嘲屏墙
高下八九尺，东西六七步。
突兀当厅坐，几许遮贤路。
+++省吏
++++嘲崔左丞
崔子曲如钩，随例得封侯。
髆上全无项，胸前别有头。
+++选人
++++嘲高士廉木履
刺鼻何曾嚏，蹋面不知嗔。
高生两个齿，自谓得胜人。
+++裴玄智
++++书化度藏院壁
将肉遣狼守，置骨向狗头。
自非阿罗汉，焉能免得偷。
+++窦昉
++++嘲许子儒
不能专习礼，虚心强觅阶。
一年辞爵弁，半岁履麻鞋。
瓦恶频蒙𢸗，墙虚屡被叉。
映树便侧睡，过匮即放乖。
岁暮良工毕，言是越朋侪。
今日纶言降，方知愚计喎。
+++梁宝
++++与赵神德互嘲
赵神德，天上既无云，闪电何以无准则？--梁宝
向者入门来，案后惟见一挺墨。--赵神德
官里料朱砂，半眼供一国。--梁宝
磨公小拇指，涂得太社北。--赵神德
+++释元康
++++与讲师互谑
甘桃不结实，苦李压低枝。--释元康
轮王千个子，巷伯勿孙儿。--讲师
+++李荣
++++咏兴善寺佛殿灾
道善何曾善，言兴且不兴。
如来烧赤尽，惟有一群僧。
+++张元一
++++叙可笑事
朱前疑著绿，逯仁杰著朱。
阎知微骑马，马吉甫骑驴。
将名作姓李千里，将姓作名吴栖梧。
左台胡御史，右台御史胡。

+++张元一
++++嘲武懿宗
长弓短度箭，蜀马临阶骗。
去贼七百里，隈墙独自战。
忽然逢著贼，骑猪向南趣。
+++张元一
++++又嘲
裹头极草草，掠鬓不菶菶。
未见桃花面皮，漫作杏子眼孔。
+++张元一
++++咏静乐县主
马带桃花锦，裙衔绿草罗。
定知帏帽底，仪容似大哥。
+++杜易简
++++嘲格辅元
有耻宿龙门，精彩先瞰浑。
眼瘦呈近店，睡响彻遥林。
埒囊将旧识，制被异新婚。
谁言骢马使，翻作蛰熊蹲。
+++石抱忠
++++始平谐诗
平明发始平，薄暮至何城。
库塔朝云上，晃池夜月明。
略彴桥头逢长史，棂星门外揖司兵。
一群县尉驴骡骤，数个参军鹅鸭行。
+++梁载言
++++咏傅岩监祠
闻道监中霤，初言是大祠。
很傍索传马，偬动出安徽。
卫司无帟幕，供膳乏鲜肥。
形容消瘦尽，空往复空归。
+++刘行敏
++++嘲崔生
崔生犯夜行，武候正严更。
幞头拳下落，高髻掌中擎。
杖迹胸前出，绳文腕后生。
愁人不惜夜，随意晓参横。
+++刘行敏
++++又嘲杨文瓘
武陵敬爱客，终宴不知疲。
遣共浑王饮，错宴延陀儿。
始被鸿胪识，终蒙御史知。
精神既如此，长叹复何为。
+++刘行敏
++++嘲李叔慎、贺兰僧伽、杜善贤（善贤长安令三人皆黑）
叔慎骑乌马，僧伽把漆弓。
唤取长安令，共猎北山熊。
+++陆子
++++嘲父
陆馀庆，笔头无力觜头硬。
一朝受辞讼，十日判不竟。（先是人有嘲陆者云：说事则喙长三寸，判事则手重五斤）
+++杨廷玉
++++回波词
回波尔时廷玉，打獠取钱未足。
阿姑婆见作天子，傍人不得枨触。
+++中宗朝优人
++++回波词
回波尔时栲栳，怕妇也是大好。
外边只有裴谈，内里无过李老。
+++崔日用
++++乞金鱼词
台中鼠子直须谙，信足跳梁上壁龛。
倚翻灯脂污张五，还来啮带报韩三。
莫浪语，直王相。
大家必若赐金龟，卖却猫儿相报赏。

+++崔日用
++++又赐宴自歌
东馆总是鹓鸾，南台自多杞梓。
日用读书万卷，何忍不蒙学士。
墨制帘下出来，微臣眼看喜死。
+++吴人
++++咏痴
榆儿复榆妇，造屋兼造车。
十七八九夜，还书复借书。
+++封抱一
++++歇后
面作天地玄，鼻有雁门紫。
既无左达承，何劳罔谈彼。
+++麹崇裕
++++送司功入京
崇裕有幸会，得遇明流行。
司士向京去，旷野哭声哀。
+++权龙褒
++++岭南归后献诗
龙褒有何罪，天恩放岭南。
敕知无罪过，追来与将军。
+++权龙褒
++++初到沧州呈州官
遥看沧海城，杨柳郁青青。
中央一群汉，聚坐打杯觥。
+++权龙褒
++++秋日述怀
檐前飞七百，雪白后园强。
饱食房里侧，家粪集野螂。
+++权龙褒
++++喜雨
暗去也没雨，明来也没云。
日头赫赤出，地上绿氤氲。
+++权龙褒
++++皇太子夏日赐宴诗
严霜白浩浩，明月赤团团。
+++崔泰之
++++哭李峤诗
台阁神仙地，衣冠君子乡。
昨朝犹对坐，今日忽云亡。
魂随司命鬼，魄逐见阎王。
此时罢欢笑，无复向朝堂。
+++苏颋
++++咏尹字（颋幼年，有京兆尹过父瑰命咏尹字）
丑虽有足，甲不全身。
见君无口，知伊少人。
+++张敬忠
++++咏王主敬
有意嫌兵部，专心望考功。
谁知脚踜蹬，却落省墙东。
+++韦铿
++++嘲邵景、萧嵩
一双胡子著绯袍，一个须多一鼻高。
相对厅前捺且立，自惭身品世间毛。
+++邵景
++++嘲韦铿
飘风忽起团团旋，倒地还如著脚䭔。
莫怪殿上空行事，却为元非五品才。
+++李休烈
++++咏毁天枢
天门街上倒天枢，火急先须卸火珠。
计合一条麻线挽，何劳两县索人夫。
+++石惠泰
++++与李全交诗（全交，监察御史）
御史非常任，参军不久居。
待君迁转后，此职还到余。
+++黄幡绰
++++嘲刘文树
可怜好个刘文树，髭须共颏颐别住。
文树面孔不似猢狲，猢狲面孔强似文树。
+++祖咏
++++尚书省门吟
落去他，两两三三戴帽子。
日暮祖侯吟一声，长安竹柏皆枯死。
+++王昌龄
++++上马当山神
青骢一匹昆仑牵，奏上大王不取钱。
直为猛风波滚骤，莫怪昌龄不下船。
+++张怀庆
++++窃李义府诗
生情镂月为歌扇，出性裁云作舞衣。
照镜自怜回雪影，来时好取洛川归。
+++贺知章
++++答朝士
鈒镂银盘盛蛤蜊，镜湖莼菜乱如丝。
乡曲近来佳此味，遮渠不道是吴儿。
+++顾况
++++和知章诗
鈒镂银盘盛炒虾，镜湖莼菜乱如麻。
汉儿女嫁吴儿妇，吴儿尽是汉儿爷。
+++顾况
++++续茅山秀才吟
驻马上山阿（茅山秀才），风来屎气多。
+++史思明
++++樱桃子诗
樱桃子，半赤半已黄。
一半与怀王，一半与周至。

++下卷八百七十
  
+++高亭
++++讥元载诗
上元官吏务剥削，江淮之人皆白著。
+++贺遂涉
++++嘲赵谦光
员外由来美，郎中望亦优。
宁知粉署里，翻作土山头。
+++赵谦光
++++答贺遂涉（时遂涉为户部员外，谦光答此）
锦帐随情设，金炉任意熏。
唯愁员外置，不应列星文。
+++孔颙
++++上浙东孟尚书
有个将军不得名，唯教健卒喝书生。
尚书近日清如镜，天子官街不许行。
+++吕温
++++嘲柳州柳子厚
柳州柳刺史，种柳柳江边。
柳管依然在，千秋柳拂天。
+++吕温
++++嘲黔南观察南卓（一云卓故人效吕温作）
终南南太守，南郡在云南。
闲向南亭醉，南风变俗谈。
+++张祜
++++戏简朱坛诗
昔人有玉碗，击之千里鸣。
今日睹斯文，碗有当时声。
+++张祜
++++戏颜郎官骑猎诗
忽闻射猎出军城，人著戎衣马带缨。
倒把角弓呈一箭，满山狐兔当头行。
+++朱冲和
++++嘲张祜
白在东都元已薨，兰台凤阁少人登。
冬瓜堰下逢张祜，牛屎堆边说我能。
+++崔涯
++++嘲妓
虽得苏方木，犹贪玳瑁皮。
怀胎十个月，生下昆仑儿。
布袍披袄火烧毡，纸补箜篌麻接弦。
更著一双皮屐子，纥梯纥榻出门前。
+++崔涯
++++嘲李端端
黄昏不语不知行，鼻似烟窗耳似铛。
独把象牙梳插鬓，昆仑山上月初明。
觅得黄骝鞁绣鞍，善和坊里取端端。
扬州近日浑成差，一朵能行白牡丹。
+++李宣古
++++咏崔云娘
何事最堪悲，云娘只首奇。
瘦拳抛令急，长啸出歌迟。
只见肩侵鬓，唯忧骨透皮。
不须当户立，头上有钟馗。
+++杜牧
++++嘲妓（牧罢宣州幕，经陕，有酒纠妓肥硕，牧赠此诗）
盘古当时有远孙，尚令今日逞家门。
一车白土将泥项，十幅红旗补破裈。
瓦官寺里逢行迹，华岳山前见掌痕。
不须惆怅忧难嫁，待与将书问乐坤。
+++卢肇
++++嘲游使君
白帝城头二月时，忍教清醒看花枝。
莫言世上无袁许，客子由来是相师。
+++韦蟾
++++嘲李玚题名
渭水秦山照眼明，希仁何事寡诗情。
只因学得虞姬婿，书字才能记姓名。
+++严震
++++闻鹿鸣互谑
釜戴山中鹿又鸣，--中表
此际多应到表兄。--严震
表兄不是严家子，合是三兄与四兄。--中表
+++章孝标
++++及第后寄李绅
及第全胜十政官，金鞍镀了出长安。
马头渐入扬州郭，为报时人洗眼看。
+++李绅
++++答章孝标
假金只用真金镀，若是真金不镀金。
十载长安得一第，何须空腹用高心。
+++杨汝士
++++戏柳棠
文章漫道能吞凤，杯酒何曾解吃鱼。
今日梓州张社会，应须遭这老尚书。
+++柳棠
++++答杨尚书
未向燕台逢厚礼，幸因社会接馀欢。
一鱼吃了终无愧，鲲化为鹏也不难。
+++柳棠
++++又忤杨尚书诗
莫言名位未相俦，风月何曾阻献酬。
前辈不须轻后辈，靖安今日在衡州。
+++朱泽
++++嘲郭凝素
三春桃李本无言，苦被残阳鸟雀喧。
借问东邻效西子，何如郭素拟王轩。
+++郑光业
++++纪中表试案
新糊案子，其白如银。
入试出试，千春万春。
+++郑愚
++++醉题广州使院
数年百姓受饥荒，太守贪残似虎狼。
今日海隅鱼米贱，大须惭愧石榴黄。
+++郑愚
++++拟权龙褒体赠鄠县李令及寄朝右（李令因之休官）
鄠县李长官，横琴膝上弄。
不闻有政声，但见手子动。
+++郑仁表
++++题沧浪峡榜
分峡东西路正长，行人名利火然汤。
路傍著板沧浪峡，真是将闲搅撩忙。
+++胡曾
++++戏妻族语不正
呼十却为石，唤针将作真。
忽然云雨至，总道是天因。
+++李昌符
++++婢仆诗
春娘爱上酒家楼，不怕归迟总不忧。
推道那家娘子卧，且留教住待梳头。
不论秋菊与春花，个个能噇空腹茶。
无事莫教频入库，一名闲物要些些。
+++孙子多
++++嘲郑傪妓
相公经文复经武，常侍好今兼好古。
昔人曾闻阿武婆，今日亲见阿婆舞。
+++薛能
++++嘲赵璘
巡关每傍摴蒲局，望月还登乞巧楼。
第一莫教娇太过，缘人衣带上人头。
不知原在鞍轿里，将谓空驮席帽归。
火炉床上平身立，便与夫人作镜台。
+++薛能
++++口号
素脊鸣秋杖，乌靴响暮厅。--薛能
刃飞三尺雪，白日落文星。--秦宗权
+++皮日休
++++嘲归仁绍龟诗
硬骨残形知几秋，尸骸终是不风流。
顽皮死后钻须遍，都为平生不出头。
+++皮日休
++++咏螃蟹呈浙西从事
未游沧海早知名，有骨还从肉上生。
莫道无心畏雷电，海龙王处也横行。
+++郑綮
++++题中书壁
侧坡蛆蜫蜦，蚁子竞来拖。
一朝白雨中，无钝无喽罗。
+++郑綮
++++别庐州郡人
唯有两行公廨泪，一时洒向渡头风。
+++徐彦若
++++戏答成汭
南海黄茅瘴，不死成和尚。
+++崔立言
++++醉中谑浙江廉使
山夫留意向丹梯，连帅邀来出药畦。
常见浙东夸镜水，镜湖元在浙江西。
+++韦鹏翼
++++戏题盱眙邵明府壁
岂肯闲寻竹径行，却嫌丝管好蛙声。
自从煮鹤烧琴后，背却青山卧月明。
+++姚嵘
++++题大梁临汴驿
近日侯门不重才，莫将文艺拟为媒。
相逢若要如胶漆，不是红妆即拨灰。
+++李日新
++++题仙娥驿
商山食店大悠悠，陈鹖䭔锣古䭃头。
更有台中牛肉炙，尚盘数脔紫光球。
+++柳逢
++++嘲染家
紫绿终朝染，因何不识非。
莆田竹木贵，背负十柴归。
+++黎瓘
++++赠漳州崔使君乡饮翻韵诗
惯向溪边折柳杨，因循行客到州漳。
无端触忤王衙押，不得今朝看饮乡。
+++张保胤
++++示妓榜子
绿罗裙下标三棒，红粉腮边泪两行。
叉手向前咨大使，这回不敢恼儿郎。
+++张保胤
++++又留别同院
忆昔当年富贵时，如今头脑尚依稀。
布袍破后思宫内，锦袴穿时忆御衣。
鹘子背钻高力士，婵娟翻画太真妃。
如今憔悴离南海，恰似当时幸蜀时。
+++陆岩梦
++++桂州筵上赠胡予女
自道风流不可攀，却堪蹙额更颓颜。
眼睛深却湘江水，鼻孔高于华岳山。
舞态固难居掌上，歌声应不绕梁间。
孟阳死后欲千载，犹在佳人觅往还。
+++李都
++++戏答朝士
华缄千里到荆门，章草纵横任意论。
应笑钟张虚用力，却教羲献枉劳魂。
惟堪爱惜为珍宝，不敢传留误子孙。
深荷故人相厚处，天行时气许教吞。
+++荆人
++++嘲僧惟恭
灵岿作尽业，惟恭继其迹。
地狱千万重，莫厌排头入。
+++冯道幕客
++++题酒户修孔庙状
槐影参差覆杏坛，儒门子弟尽高官。
却教酒户重修庙，觅我惭惶也不难。
+++李花开
++++孔庙口号
破落三间屋，萧条一旅人。
不知负何事，生死厄于陈。
+++冯晖
++++答妻
休说办不办，且看瓮里飞出雁。
+++李涛
++++题僧院
走却坐禅客，移将不动尊。
世间颠倒事，八万四千门。
+++杨苎萝
++++咏垂丝蜘蛛嘲云辨僧
吃得肚婴撑，寻思绕寺行。
空中设罗网，只待杀众生。
+++冯涓
++++自嘲绝句
取水郎中何日了，破柴员外几时休。
早知蜀地区娵与，悔不长安大比丘。
+++卢延让
++++哭亡将诗
自是硇砂发，非干骇石伤。
牒高身上职，碗大背边创。
+++蒋贻恭
++++咏王给事
厥父元非道郡奴，允光何事太侏儒。
可中与个皮裈著，擎得天王左脚无。
+++蒋贻恭
++++咏金刚
扬眉斗目恶精神，捏合将来恰似真。
刚被时流借拳势，不知身自是泥人。
+++蒋贻恭
++++咏伛背子
出得门来背拄天，同行难可与差肩。
若教倚向闲窗下，恰似箜篌不著弦。
+++蒋贻恭
++++咏安仁宰捣蒜
安仁县令好诛求，百姓脂膏满面流。
半破磁缸成醋酒，死牛肠肚作馒头。
帐生岁取餐三顿，乡老盘庚犯五瓯。
半醉半醒齐出县，共伤涂炭不胜愁。
+++蒋贻恭
++++五门街望有题
我皇开国十馀年，一辈超升炙手欢。
闲向五门楼下望，衙官骑马使衙官。
+++蒋贻恭
++++谢郎中惠茶
三斤绿茗赐贻恭，一种颁沾事不同。
想料肠怀无答处，披毛戴角谢郎中。
+++蒋贻恭
++++咏虾蟆
坐卧兼行总一般，向人努眼太无端。
欲知自己形骸小，试就蹄涔照影看。
+++蒋贻恭
++++住名山日陈情上府主高太保
名山主簿实堪愁，难咬他家大骨头。
米纳功南钱纳府，只看江面水东流。
+++李贞白
++++咏刺猬
行似针毡动，卧若栗球圆。
莫欺如此大，谁敢便行拳。
+++李贞白
++++谒贵公子，不礼，书格子屏风
道格何曾格，言糊又不糊。
浑身总是眼，还解识人无。
+++李贞白
++++咏月
当涂当涂见，芜湖芜湖见。
八月十五夜，一似没柄扇。
+++李贞白
++++咏狗蚤
与虱都来不较多，㩧挑筋斗太喽罗。
忽然管著一篮子，有甚心情那你何。
+++李贞白
++++咏罂粟子
倒排双陆子，希插碧牙筹。
既似牺牛乳，又如铃马兜。
鼓捶并瀑箭，直是有来由。
+++李贞白
++++咏蟹
蝉眼龟形脚似蛛，未曾正面向人趋。
如今饤在盘筵上，得似江湖乱走无。
+++郫城令
++++示女诗
深宫富贵事风流，莫忘生身老骨头。
因与太师欢笑处，为吾方便觅彭州。
+++李令
++++寄女
有人教我向衡阳，一度思归欲断肠。
为报艳妻兼少女，与吾觅取朗州场。
+++太守
++++讽刘炎索贿诗
未到桃源时，长忆出家景。
及到桃源了，还似鉴中影。
+++刘炎
++++被按自悔诗
早知太守如狼虎，猎取膏粱以啖之。

++下卷八百七十一
  
+++甘洽
++++与王仙客互嘲（二人相友善，互以姓相嘲）
王，计尔应姓田。为你面拨獭，抽却你两边。--甘洽
甘，计尔应姓丹。为你头不曲，回脚向上安。--仙客
+++阎敬爱
++++题濠州高塘馆（敬爱为御史，过宿处）
借问襄王安在哉，山川此地胜阳台。
今宵寓宿高塘馆，神女何曾入梦来。
+++李和风
++++题敬爱诗后
高唐不是这高塘，淮畔荆南各异方。
若向此中求荐枕，参差笑杀楚襄王。
+++归氏子
++++答日休皮字诗
八片尖裁浪作球，火中燖了水中揉。
一包闲气如长在，惹踢招拳卒未休。
+++张鲁封
++++谑池亳二州宾佐兼寄宣武军掌书记李昼
杜叟学仙轻蕙质，韦公事佛畏青娥。
乐营却是闲人管，两地风情日渐多。
+++李昼
++++戏酬张鲁封
秋浦亚卿颜叔子，谯都中宪老桑门。
如今柳巷通车马，唯恐他时立棘垣。
+++杨鸾
++++即事
白日苍蝇满饭盘，夜间蚊子又成团。
每到更深人静后，定来头上咬杨鸾。
+++座客
++++嘲周颛
龙津掉尾十年劳，声价当时斗月高。
惟有红妆回舞手，似持霜刀向猿猱。
+++周颛
++++和座客
十载文场敢惮劳，宋都回鶂为风高。
今朝甘被花枝笑，任道尊前爱缚猱。
+++张鷟
++++答或人
宁可且将朱唇饮酒，谁能逐你黑齿常之。
+++施肩吾
++++嘲崔嘏
二十九人及第，五十七眼看花。
+++苏芸
++++岭南诗句
郭里多榕树，街中足使君。
+++包贺
++++谐诗逸句
雾是山巾子，船为水靸鞋。
棹摇船掠鬓，风动水槌胸。
苦竹笋抽青橛子，石榴树挂小瓶儿。
+++蔡押衙
++++题洞庭湖
可怜洞庭湖，恰到三冬无髭须。
+++温庭筠
++++戏令狐相
自从元老登庸后，天下诸胡悉带铃。
+++顾云
++++与罗隐互谑
青蝇被扇扇离席，--顾云
白泽遭钉钉在门。--罗隐
+++孙光宪
++++引自落便宜句
窗下有时留客宿，室中无事伴僧眠。
+++商则
++++嘲廪丘令丞
令丞俱动手，县尉止回身。
+++罗颖
++++题汉祖庙
项羽英雄犹不惧，可怜容得辟阳侯。
+++陈峤
++++自赋催妆诗
彭祖尚闻年八百，陈郎犹是小孩儿。
+++何承裕
++++戏为举子对句
晓来犬吠张三妇，日暮猿啼吕四妻。
+++李涛
++++答弟妇歇后语
惭无窦建，愧作梁山。
+++程紫霄
++++与释惠江互谑
僧录琵琶腿，--程紫霄
先生觱栗头。--释惠江
+++僧法轨
++++与李荣互谑
姓李应须礼，言荣又不荣。--僧法轨
身长三尺半，头毛犹未生。--李荣

++下卷八百七十二
  
+++无名氏
++++广州三樵歌
奉敕追三樵，随侯傍道走。
回头语李郎，唤取尔朱九。
+++无名氏
++++三御史咏
韦子凝而密，任生直且狂。
可怜元福庆，也学坐凝床。
+++无名氏
++++台中里行咏
柱下虽为史，台中未是官。
何时闻必也，早晚见任端。
+++无名氏
++++讥裴休
赵氏儿皆尼氏女，师翁儿即晋公儿。
却教术士难推算，胎月分张与阿谁。
+++无名氏
++++嘲四相（宣宗时曹确、杨收、徐商、路岩同秉政）
确确无馀事，钱财总被收。
商人都不管，货赂几时休。
+++无名氏
++++放榜诗（太和八年放榜，进士多贫士）
乞儿还有大通年，三十三人碗杖全。
薛庶准前骑瘦马，范酂依旧盖番毡。
+++无名氏
++++改魏扶诗
叶落满庭阴，朱门试院深。
昔年辛苦地，今日负前心。
+++无名氏
++++嘲举子骑驴
今年敕下尽骑驴，短轴长鞦满九衢。
清瘦儿郎犹自可，就中愁杀郑昌图。
+++无名氏
++++嘲崔垂休
慈恩塔下亲泥壁，滑腻光华玉不如。
何事博陵崔四十，金陵腿上逞欧书。
+++无名氏
++++嘲主司崔澹
主司何事厌吾王，解把黄巢比武王。
+++无名氏
++++朝士戏任毂
云林应讶鹤书迟，自入京来探事宜。
从此见山须合眼，被山相赚已多时。
+++无名氏
++++题房鲁题名后
姚家新婿是房郎，未解芳颜意欲狂。
见说正调穿羽箭，莫教射破寺家墙。
+++无名氏
++++洛阳人嘲跋异
赫赫洛下，唯说异画。
张氏出头，跋异无价。
+++无名氏
++++又嘲
李生来，跋君怕。
不意今日却增价，不画罗汉画驼马。
+++无名氏
++++蜀选人嘲韩昭
嘉眉邛蜀，侍郎骨肉。
导江青城，侍郎情亲。
果阆二州，侍郎自留。
巴蓬集壁，侍郎不识。
+++无名氏
++++嘲伛偻人
拄杖欲似乃，播笏还似及。
逆风荡雨行，面干顶额湿。
著衣床上坐，肚缓脊皮急。
城门尔许高，故自匍匐入。
+++无名氏
++++曲中唱语
张公吃酒李公颠，盛六生儿郑九怜。
舍下雄鸡伤一德，南头小凤纳三千。
+++无名氏
++++改唱
张公吃酒李公颠，盛六生儿郑九怜。
舍下雄鸡失一足，街头小福拉三拳。
+++无名氏
++++街中又唱
莫将庞大作荍团，庞大皮中的不干。
不怕凤凰当额打，更将鸡脚用筋缠。
+++无名氏
++++吹火诗（前首邻人作，后首效作）
吹火朱唇动，添薪玉腕斜。
遥看烟里面，大似雾中花。
吹火青唇动，添薪黑腕斜。
遥看烟里面，恰似鸠盘荼。
+++无名氏
++++刘黑闼解嘲人语
水恶，头如镰杓尾如凿，河里搦鱼无僻错。（嘲水恶鸟）
骆驼，项曲绿蹄，被他负物多。（嘲骆驼）
+++无名氏
++++村人学解嘲人语
绵绢，割两耳，只有面。
+++无名氏
++++嘲刘师老
大府朝天升穆老，尚书倒地落刘郎。
+++无名氏
++++嘲郑薰
主司头脑太冬烘，错认颜标作鲁公。
+++无名氏
++++嘲蒋蟠金丹
张鹄只消千驮绢，蒋蟠惟用一丸丹。
+++无名氏
++++注苗张二进士题名
一双前进士，两个阿孩儿。
+++无名氏
++++袁州人谑彭伉
湛贲及第，彭伉落驴。
+++无名氏
++++洛中人语
昔娄师德园，今袁德师楼。
+++无名氏
++++嘲毛炳、彭会
彭生作赋茶三片，毛氏传诗酒半升。
+++无名氏
++++右威卫嘲语
门缘御史塞，厅被校书侵。
+++无名氏
++++南唐伶人献先主词
惟愿普天多瑞庆，柳条结絮鹅双生。
+++无名氏
++++闽伶官戏主延政语
只闻有泗州和尚，不见有五县天子。
+++无名氏
++++言志
腰缠十万贯，骑鹤上扬州。

++下卷八百七十三
  
+++李兼
++++题洛阳县壁
猾吏畏服，县妖破胆。
好录政声，闻于御览。
+++杜兼
++++题书卷后语
倩俸写来手自校，汝曹读之知圣道，坠之鬻之为不孝。
+++舒元舆
++++题李阳冰玉箸篆词
斯去千年，冰生唐时。
冰复去矣，后来者谁？
后千年有人，谁能待之。
后千年无人，篆止于斯。
呜呼主人，为吾宝之。
+++裴谞
++++判误书纸背
这畔似那畔，那畔似这畔。
我也不辞与你判，笑杀门前著靴汉。
+++裴谞
++++又判争猫儿状
猫儿不识主，傍家搦老鼠。
两家不须争，将来与裴谞。
+++李翱
++++断僧通状
上岁童子，二十受戒。
君王不朝，父母不拜。
口称贫道，有钱放债。
量决十下，牒出东界。
+++韩滉
++++判僧云晏五人聚赌喧诤语
正法何曾执贝，空门不积馀财。
白日既能赌博，通宵必醉尊罍。
强说天堂难到，又言地狱长开。
并付江神收管，波中便是泉台。
+++皇甫大夫
++++判道士黄山隐
道士黄山隐，轻人复重财。
太山将比甑，东海只容杯。
绿绶藏云帔，乌巾换鹿胎。
黄泉六个鬼，今夜待君来。
+++罗绍威
++++碾驴鞍判
邺城大道甚宽，何故驾车碾鞍？
领鞴驴汉子科决，待驾车汉子喜欢。
+++萧结
++++批州符
秧开五叶，蚕长三眠。
皆忙迫，划甚闲船。
+++王鲁
++++判部民诉主簿牒
汝虽打草，吾已惊蛇。
+++伶人
++++戏为冥吏判
焦湖百里，一任作獭。
+++张翱
++++自状
有张翱兮，寓止淮阴。
来绮席兮，放恣胸襟。
+++赵武建
++++刺左右膊诗
野鸭滩头宿，朝朝被鹘梢。
忽惊飞入水，留命到今朝。
+++宋元素
++++刺左臂膊诗
昔日已前家未贫，苦将钱物结交亲。
如今失路寻知己，行尽关山无一人。
+++张幹
++++刺左右膊句
生不怕京兆尹（左），死不畏阎罗王（右）。

++下卷八百七十四
  
+++廉州人歌
++++廉州颜有道
廉州颜有道，性行同庄老。
爱民如赤子，不杀非时草。
+++沧州百姓歌
++++新河得通舟楫利
新河得通舟楫利，直达沧海鱼盐至。
昔日徒行今骋驷，美哉薛公德滂被。
+++薛将军歌
++++将军三箭定天山
将军三箭定天山，战士长歌入汉关。
+++郢州人歌
++++父母育我田使君
父母育我田使君，精神为人上天闻。
田中致雨山出云，但愿常在不患贫。
+++雒县舆人诵
++++我有圣帝抚令君
我有圣帝抚令君，遭暴昏椽惸寡纷。
民户流散日月曛，君去来兮惠我仁，百姓苏矣见阳春。

+++黄獐歌
++++黄獐黄獐草里藏
黄獐黄獐草里藏，弯弓射尔伤。
+++桑条歌
++++桑条韦也
桑条韦也，女时韦也乐。
+++景龙中嘲宰相歌
++++礼贤不解开东阁
礼贤不解开东阁，燮理惟能闭北门。
+++选人歌
++++今年选数恰相当
今年选数恰相当，都由座主无文章。
案后一腔冻猪肉，所以名为姜侍郎。
+++鲁城民歌
++++鲁地抑种稻
鲁地抑种稻，一概被水沫。
年年索蟹夫，百姓不可活。
+++王法曹歌
++++前得尹佛子
前得尹佛子，后得王癞獭。
判事驴咬瓜，唤人牛嚼沫。
见钱满面喜，无镪从头喝。
常逢饿夜叉，百姓不可活。
+++得体歌
++++得体纥那也
得体纥那也，纥囊得体那。
潭里船车闹，扬州铜器多。
三郎当殿坐，听唱得体歌。
+++得宝歌
++++得宝耶
得宝耶，弘农耶？
弘农耶，得宝耶？
+++崔成甫翻得宝歌
++++得宝弘农野
得宝弘农野，弘农得宝那。
潭里船车闹，扬州铜器多。
三郎当殿坐，听唱得宝歌。
+++袁仁敬歌
++++天不恤冤人兮
天不恤冤人兮，何夺我慈亲兮。
有理无申兮，痛哉安诉陈兮。

+++京兆二尹歌
++++前尹赫赫
前尹赫赫，具瞻允若。
后尹熙熙，具瞻允斯。
+++黄州左公歌
++++我欲逃乡里
我欲逃乡里，我欲去坟墓。
左公今既来，谁忍弃之去。
+++又歌
++++吾乡有鬼巫
吾乡有鬼巫，惑人人不知。
天子正尊信，左公能杀之。
+++舒州人歌
++++邻邑谷不登
邻邑谷不登，我土丰粢盛。
禾稼美如云，实系我使君。
+++建州人歌
++++令我州郡泰
令我州郡泰，令我户口裕，令我活计大，陆员外。
令我家不分，令我马成群，令我稻满囷，陆使君。
+++吴人歌
++++朝判长洲暮判吴
朝判长洲暮判吴，道不拾遗人不孤。
+++汴州人歌
++++浊流洋洋
浊流洋洋，有辟其郛。
阗道嚾呼，公来之初。
今公之归，公在丧车。
公既来止，东人以完。
今公殁矣，人谁与安？
+++建昌民歌
++++我有父
我有父，何易于。
昔无储，今有馀。
+++巴州薛刺史歌
++++日出而耕
日出而耕，日入而归。
吏不到门，夜不掩扉。
有孩有童，愿以名垂。
何以字之，薛孙薛儿。
+++高苑令歌
++++高苑之树枯已荣
高苑之树枯已荣，淄川之水浑已澄，邹邑之民仆已行。
+++九龙帐歌
++++谁谓九龙帐
谁谓九龙帐，惟贮一归郎。
+++伪蜀鸳鸯树歌
++++愿作坟上鸳鸯
愿作坟上鸳鸯，来作双飞，去作双归。
+++曲江游人歌
++++春光且莫去
春光且莫去，留与醉人看。
+++蜥蜴求雨歌
++++蜥蜴蜥蜴
蜥蜴蜥蜴，兴云吐雾。
雨若滂沱，放汝归去。
+++挽歌
++++红轮决定沈西去
红轮决定沈西去，未委魂灵往那方。

++下卷八百七十五
  
+++唐受命谶
++++法律存
法律存，道德在，白旗天子出东海。
桃李子，莫浪语。
黄鹄绕山飞，宛转花园里。
桃花园，宛转属旌幡。
桃李子，鸿鹄绕阳山，宛转花林里。
莫浪语，谁道许。
桃李子，洪水绕杨山。
江南杨柳树，江北李花荣。
杨柳飞绵何处去，李花结果自然成。

+++劝进疏引谶
++++东海十八子
东海十八子，八井唤三军。
手持双白雀，头上戴紫云。
丁丑语甲子，深藏八堂里。
何意坐堂里，中央有天子。
西北天火照，龙山昭童子。
赤光连北斗，童子木上悬白幡。
胡兵纷纷满前后，拍手唱堂堂，驱羊向南走。
胡兵未济汉不整，治中都护有八井。
兴伍伍，仁义行武。
得九九，得声名。
童子木底百丈水，东家井里五色星。
我语不可信，问取卫先生。
戌亥君臣乱，子丑破城隍。
寅卯如欲定，龙蛇伏四方。
十八成男子，洪水主刀傍。
市朝义归政，人宁俱不荒。
人言有恒性，也复道非常。
为君好思量，何□□禹汤。
桃源花□□，李树起堂堂。
只看寅卯岁，深水没黄杨。
+++符凤引谶
++++黑衣神孙披天裳
黑衣神孙披天裳。
+++安禄山古谶
++++两角女子绿衣裳
两角女子绿衣裳，端坐太行邀君王，一止之月必消亡。
+++普满题潞州佛舍
++++此水连泾水
此水连泾水，双珠血满川。
青牛将赤虎，还号太平年。
+++南省北街人吟
++++放榜只应三月暮
放榜只应三月暮，登科又校一年迟。
+++卢求榜谶
++++裴头黄尾
裴头黄尾，三求六李。
+++清僧示赵宗儒
++++梨花发后杏花初
梨花发后杏花初，甸邑南来庆有馀。
+++又示段文昌
++++去日既逢梅蕊绽
去日既逢梅蕊绽，来时应见杏花开。
+++洛城五凤楼中歌
++++天津桥畔火光起
天津桥畔火光起，魏王堤上看洪水。
+++延和阁诗
++++延和高阁上干云
延和高阁上干云，小语犹疑太乙闻。
烧尽降真无一事，开门迎得毕将军。
+++唐旧谶
++++兔子上金床
兔子上金床。
+++越中狂生题旗亭
++++日日草重生
日日草重生，悠悠傍素城。
诸侯逐兔白，夏满镜湖平。
+++清泰三年歌
++++丙申年
丙申年，数在五楼前。
但看八九月，胡虏乱中原。
+++蜀王氏谶文
++++李祜西王逢吉昌
李祜西王逢吉昌，上德兑兴丹莫当。
+++黄万祜题蜀宫壁
++++莫交牵动青猪足
莫交牵动青猪足，动即炎炎不可扑。
鸷兽不欲两头黄，黄即其年天下哭。
+++孟蜀丐者语
++++不得登
不得登，登便倒。
+++孟蜀桃符诗
++++新年纳馀庆
新年纳馀庆，嘉节号长春。
+++上蓝和尚晋汉二代谶
++++石榴花发石榴开
石榴花发石榴开。
+++又遗钟传偈
++++但看来年二三月
但看来年二三月，柳条堪作打钟槌。
+++又报王审知十字谶
++++不怕羊入屋
不怕羊入屋，只怕钱入腹。
+++钱处士李氏谶
++++仿佛之间一倍杨
仿佛之间一倍杨。
+++孙咸题庐山神庙诗
++++独入玄宫礼至真
独入玄宫礼至真，焚香不为贱贫身。
秦淮两岸沙埋骨，湓浦千家血染尘。
庐阜烟霞谁是主，虎溪风月属何人。
九江太守勤王室，好放天兵渡要津。
+++南唐江州风坠诗
++++由来秉节世无双
由来秉节世无双，独守孤城死不降。
何似知机早回首，免教流血满长江。
+++杭州还乡和尚唱
++++还乡寂寂杳无踪
还乡寂寂杳无踪，不挂征帆水陆通。
蹋得故乡回地稳，更无南北与西东。
+++福州记
++++潮水来
潮水来，岩头没。
潮水去，矢口出。
+++黄涅槃谶
++++先打南
先打南，后打北，留取清源作佛国。
+++陈智广谶
++++骑马来
骑马来，骑马去。
+++又谶
++++功下田
功下田，力交连。
井底坐，二十年。
+++僧缄示王处厚
++++周士同成
周士同成，二王殊名。
王居一焉，百日为程。
+++任叟书授刘生
++++承欲往梁宋
承欲往梁宋，梁宋灾方重，旦夕为人讼。
承欲访郑生，郑生将有厄。
即为千里客，兼亦变衫色。
+++昌明里中谶
++++欲知修续者
欲知修续者，脚下是生毛。
+++宋善威诗
++++月落三株树
月落三株树，日映九重天。
良夜欢宴罢，暂别庚申年。
+++田承嗣诳李宝臣伪谶
++++二帝同功势万全
二帝同功势万全，将田作伴入幽燕。
+++皮日休造黄巢谶
++++欲知圣人姓
欲知圣人姓，田八二十一。
欲知圣人名，果头三屈律。
+++附：上元初嵩山石记
++++木子当天下
木子当天下，止戈龙。
李代代不移宗，中鼎显真容，基千万岁。

+++上阳铜器篆
++++长宜子孙
长宜子孙。
+++永安渠石铭
++++百年为市后为池
百年为市后为池。
+++漳泉分地神篆
++++漳泉两州
漳泉两州，分地太平。
永安龙溪，山高气清。
千年不惑，万古作程。
+++含元殿丹石隐语
++++天汉二年
天汉二年，赤光生栗。
木下有子，伤心遇酷。
+++长安空宅铭篆
++++夏天子紫金三十斤
夏天子紫金三十斤，赐有德者。
+++莆田石记
++++石敢当
石敢当，镇百鬼，压灾殃。
官吏福，百姓康。
风教盛，礼乐昌。
+++符离树穴中石篆
++++旁有水
旁有水，上有道，八百年中逢栲栳。
+++淮西池濠石铭
++++井底一竿竹
井底一竿竹，竹色深绿绿。
鸡未肥，酒未熟，障车儿郎且须缩。

+++罗池石刻
++++龙城柳
龙城柳，神所守。
驱厉鬼，山左首。
福土氓，制九丑。
+++道者遗记
++++武之在卯
武之在卯，尧王八季。
我弃其寝，我去其扆。
深深然，高高然。
不吾知，又不吾谓。
由今之后，二百馀祀。
焰焰其光，和和其始。
东方有兔，小首元尾。
经过吾道，来至吾里。
饮吾泉以醉，登吾榻而寐。
刻乎其壁，奥乎其义。
谁以辨，其东平子。
+++王璠石铭
++++山有石
山有石，石有玉。
玉有瑕，即休也。
+++玄元观栋桁记
++++山水谁无言
山水谁无言，元年有福重修。
+++天台观石简记
++++海水竭
海水竭，台山缺，皇家宝祚无休歇。
+++成都罗城北门石记
++++五五复五五
五五复五五，五五逾重数。
浮世若浮云，金石一如故。
与君相见时，杳杳非今土。
+++青羊宫砖记
++++太平平中元灾
太平平中元灾。
+++铜雀台玉板篆
++++上土巴灰除虚除
上土巴灰除虚除，伊尹东北八九馀。
秦赵多应分五玉，丝竹木子世世居。
但看六六百中外，世主难留如国如。
+++显德道宫石记
++++瑞云灵迹镇梁东
瑞云灵迹镇梁东，他日多应与古同。
岁月迁移人事改，再来闲处又兴功。
+++南唐升元殿基下石记
++++江南将亡数年前掘得此
莫问江南事，江南事可凭。
抱鸡升宝位，跨犬出金陵。
子建司南位，安仁秉夜灯。
东邻娇小女，骑虎渡河冰。
+++马殷浚城石碣篆
++++龙举头
龙举头，猳掉尾。
羊为兄，猴作弟。
羊归穴，猴离次。
+++王霸仙坛砖刻
++++树枯不用伐
树枯不用伐，坛坏不须结。
未满一千岁，自有系孙列。
后来是三皇，潮水荡祸殃。
岩逢二乍间，未免有消亡。
子孙依吾道，代代封闽疆。
+++刘龑石谶
++++人人有一
人人有一，山山值牛。
兔丝吞骨，盖海承刘。
+++南汉罗浮古剑篆文
++++丁与水同宫
丁与水同宫，王将耳口同。
尹来居口上，山岫获重重。
+++司马承祯含象鉴文
++++天地含象
天地含象，日月贞明。
写规万物，洞鉴百灵。
龟自卜，镜自照。
吉可募，光不曜。
青盖作镜大吉昌，巧工刊之成文章。
左龙右虎辟不祥，朱鸟玄武顺于旁，子孙富贵居中央。

+++景震剑文
++++撝雷电
撝雷电，运玄星。
摧凶恶，亨利贞。
乾降精，坤应灵。
日月象，岳渎形。
+++高丽镜文
++++三水中
三水中，四维下，上帝降子于辰马。
先操鸡，后搏鸭。
己年中，二龙见。
一则藏身青木中，一则见形黑金东。
+++京西市放生池墓铭
++++龟言市
龟言市，蓍言水。
+++古墓卜地词
++++尔后一千岁
尔后一千岁，此地化为泉。
赖逢邬侍御，移我向高原。
+++卫先生墓铭
++++姜师度
姜师度，更移向南三五步。
+++隐者瘗男铭
++++神真炼形年未足
神真炼形年未足，化为我子功相续。
丞相瘗之刻玄玉，仙路何长死何促。
+++乌氏葬碑
++++牛领冈头
牛领冈头，红箫笼下。
葬用两日，手板相亚。
+++岩腹棺铭
++++欲堕不堕逢王果
欲堕不堕逢王果，五百年中重收我。
+++古棺石铭
++++欲陷不陷被藤缚
欲陷不陷被藤缚，欲落不落被沙阁，五百年后遇熊博。
+++涟水古冢瓶文
++++一双青乌子
一双青乌子，飞来五两头。
借问船轻重，寄信到扬州。
+++沈彬圹篆
++++佳城今已开
佳城今已开，虽开不葬埋。
漆灯犹未灭，留待沈彬来。
+++广陵古冢石刻
++++日为箭兮月为弓
日为箭兮月为弓，四时躬人兮无穷。
但得天将明月死，不觉人随流水空。
山川秀兮碧穹窿，崇夫人墓兮直其中。
猿啼鸟啸烟濛濛，千年万年松柏风。
+++王承检掘得墓铭
++++车道之北
车道之北，邽山之阳。
深深葬玉，郁郁埋香。
刻斯贞石，焕乎遗芳。
地变陵谷，嶮列城隍。
乾德丙年，坏者合郎。
+++马希振葬地碣
++++乱石之壤
乱石之壤，绝世之冈。
谷变庚戌，马氏无王。

++下卷八百七十六
  
+++二贺诗
++++学行可师贺德基
学行可师贺德基，文质彬彬贺德仁。
+++四王语
++++宁向儋崖振白
宁向儋崖振白，不事江滕蒋虢。
+++时人为屈突语
++++宁食三斗艾
宁食三斗艾，不见屈突盖。
宁服三斗葱，不逢屈突通。
+++杨刺史语
++++宁食三斗蒜
宁食三斗蒜，不逢杨德幹。
+++万年人语
++++宁饮三斗尘
宁饮三斗尘，无逢权怀恩。
+++赞皇人语
++++太冲无兄
太冲无兄，孝端无弟。
+++高宗时语
++++左相宣威沙漠
左相宣威沙漠，右相驰誉丹青。
三馆学生放散，五台令史经明。
+++时人为李义甫语
++++今日巨唐年
今日巨唐年，还诛四凶族。
+++洛州语
++++洛州有前贾后张
洛州有前贾后张，可敌京兆三王。
+++江淮间语
++++贵如许郝
贵如许郝，富若田彭。
+++河北语
++++唯此两何
唯此两何，杀人最多。
+++李昭德为王弘义语
++++昔闻苍鹰狱吏
昔闻苍鹰狱吏，今见白兔御史。
+++京洛语
++++衣裳好
衣裳好，仪貌恶。
不姓许，即姓郝。
+++台中语
++++侯知一不伏致仕
侯知一不伏致仕，张悰自请起复。
高筠不肯作孝，张栖贞情愿遭忧。

+++吏人语
++++不畏侯卿杖
不畏侯卿杖，惟畏尹卿笔。
+++选人语
++++有钱石上好
有钱石上好，无钱刘下好，士大夫张下好。
硕学师刘子，儒生用与言。
今年柿子并遭霜，为语石榴须早摘。
+++韦氏语
++++大郎罢相
大郎罢相，小郎拜相。
+++益州人吏语
++++录事意
录事意，与天通，益州司马折威风。
+++天授中语
++++遇徐杜者必生
遇徐杜者必生，遇来侯者必死。
+++时人为邹昉语
++++萧佺驸马子
萧佺驸马子，邹昉骆驼儿。
非关道德合，只为钱相知。
+++题张昌仪门语
++++一两丝能得几时络
一两丝能得几时络。
+++时人号李知远语
++++李下无蹊
李下无蹊。
+++又号李乂语
++++李下无蹊径
李下无蹊径。
+++窦仆射语
++++窦仆射
窦仆射，前为韦氏国㸙，后作公主邑丞。
+++时人为崔无诐语
++++皇后嫁女
皇后嫁女，天子娶妇。
+++神龙中语
++++崔冉郑
崔冉郑，乱时政。
+++斜封官语
++++姚宋为相
姚宋为相，邪不如正。
太平用事，正不如邪。
+++李处郁语
++++飧若入咽
飧若入咽，百无一全。
+++景云初语
++++前有裴马
前有裴马，后有卢李。
+++先天时京中语
++++姜师度一心看地
姜师度一心看地，傅孝忠两眼相天。
+++时人号王丘、崔沔语
++++丘山岌岌连天峻
丘山岌岌连天峻，沔水澄澄彻底清。
+++吏部过官语
++++麟之口
麟之口，光庭手。
+++郇公厨语
++++人欲不饭筋骨舒
人欲不饭筋骨舒，夤缘须入郇公厨。
+++四俊语
++++令君四俊
令君四俊，苗吕崔员。
+++八友语
++++殷颜柳陆
殷颜柳陆，李萧邵赵。
+++罗吉口号
++++罗钳吉网
罗钳吉网。
+++里闾诅语
++++若违教
若违教，值三豹。
+++陕州语
++++不须赛神明
不须赛神明，不必求巫祝。
尔莫犯卢公，立便有祸福。
+++真源邑语
++++南金口
南金口，明府手。
+++称二王语
++++朝廷左相笔
朝廷左相笔，天下右丞诗。
+++代宗朝京师语
++++常无分别元好钱
常无分别元好钱，贤者愚，愚者贤。
+++戏谏司语
++++韩谏议虽分左右
韩谏议虽分左右，归拾遗莫辨存亡。
+++裴度语
++++鸡猪鱼蒜
鸡猪鱼蒜，逢著则吃。
生老病死，时至则行。
+++魏博语
++++长安天子
长安天子，魏府牙军。
+++宝历宫中语
++++宝帐香重重
宝帐香重重，一双红芙蓉。
+++京师人号牛杨语
++++太牢笔
太牢笔，少牢口，东西南北何处走。
+++又号牛李
++++门生故吏
门生故吏，不牛则李。（李谓宗闵也）
+++荆南语
++++旱不苦
旱不苦，祷而雨。
雨不愁，公出游。
+++郑仁表自语
++++天瑞有五色云
天瑞有五色云，人瑞有郑仁表。
+++湖苏二郡语
++++湖接两头
湖接两头，苏联三尾。
+++广明初都人语
++++黄贼打黑贼
黄贼打黑贼。
+++吏部旧语
++++长名以前
长名以前，选人属侍郎。
长名以后，侍郎属选人。
+++省中语
++++后行祠屯
后行祠屯，不博中行都门。
中行礼部，不博前行驾库。
+++郎吏语
++++司门水部
司门水部，入省不数。
+++谏院台省语
++++遗补相惜
遗补相惜，御史相憎，郎官相轻。
+++御史台语
++++事长如事端
事长如事端。
+++京兆府语
++++不立两县令
不立两县令，不坐两少尹。
+++翰林谏议语
++++饶道斗上坡去
饶道斗上坡去，亦须却下坡来。
+++举子语
++++槐花黄
槐花黄，举子忙。
+++明经进士语
++++三十老明经
三十老明经，五十少进士。
+++杂帖语
++++常杂鲍帖
常杂鲍帖。
+++闽人语
++++欧阳独步
欧阳独步，藻蕴横行。
+++举场语
++++欲入举场
欲入举场，先问苏张。
苏张犹可，三杨杀我。
+++大中后进士语
++++欲得命通
欲得命通，问瑝嵎都雍。
+++大中时语
++++郑杨段薛
郑杨段薛，炙手可热。
欲得命通，鲁绍瑰蒙。
+++选举人语
++++王凝裴瓚
王凝裴瓚。
舍弟安潜。
朝中无呼字，知闻厅里，绝脱靴宾客。

+++科目举人语
++++未见王窦
未见王窦，徒劳漫走。
+++戏杜审权语
++++座主审权
座主审权，门生处权。
+++崔沆放榜时人语
++++座主门生
座主门生，沆瀣一家。
+++唐末五代人语
++++及第不必读书
及第不必读书，作官何须事业。
+++号沈宋语
++++苏李居前
苏李居前，沈宋比肩。
+++号钱郎语
++++前有沈宋
前有沈宋，后有钱郎。
+++潘何诗赋语
++++潘纬十年吟古镜
潘纬十年吟古镜，何涓一夜赋潇湘。
+++魏薛草书语
++++前有虞褚
前有虞褚，后有薛魏。
+++薛稷书语
++++买褚得薛不落节
买褚得薛不落节。
+++时人为刘毕语
++++刘郎中松树孤标
刘郎中松树孤标，毕庶子松根绝妙。
+++时人为黄筌语
++++黄筌画鹤
黄筌画鹤，薛稷减价。
+++时人为杨惠之语
++++道子画
道子画，惠之塑，夺得僧繇神笔路。
+++道杰语
++++大头杰
大头杰，难杀人。
+++马周疏引俚语
++++贫不学俭
贫不学俭，富不学奢。
+++杜甫引俚语
++++城南韦杜
城南韦杜，去天尺五。
+++孙光宪《琐言》引古语
++++乘船走马
乘船走马，去死一分。
好事不出门，恶事行千里。
+++杜重威引俚语
++++逢贼得命
逢贼得命，更望复子。
+++建安语
++++龙门一半在闽川
龙门一半在闽川。
+++江陵语
++++琵琶多于饭甑
琵琶多于饭甑，措大多于鲫鱼。
+++汾晋间语
++++欲作千箱主
欲作千箱主，问取黄金母。
+++秦中儿童语
++++颠当牢守门
颠当牢守门，蠮螉寇汝无处奔。
+++沧洲语
++++不戴金莲花
不戴金莲花，不得到仙家。
+++段成式《酉阳杂俎》引古语
++++三守庚申三尸伏
三守庚申三尸伏，七守庚申七尺灭。
+++佛书引语
++++停囚长智
停囚长智。
赤脚人趁兔，著靴人吃肉。

++下卷八百七十七
  
+++中宗引谚
++++冬至长于岁
冬至长于岁。
+++贾言忠引谚
++++军无媒
军无媒，中道回。
+++李勣引谚别张文瓘
++++千里相送
千里相送，终于一别。
+++路励行引谚
++++一人在朝
一人在朝，百人缓带。
+++郝南容引谚
++++三公后
三公后，出死狗。
+++员庄谚
++++上有天堂
上有天堂，下有员庄。
+++娄师德引谚
++++卒客无卒主人
卒客无卒主人。
+++台中谚
++++免巡未推
免巡未推，只得自知。
+++宋守敬引谚
++++双陆无休势
双陆无休势。
+++雒谷谚
++++謥洞入黄泉
謥洞入黄泉。
+++三门谚
++++古无门匠墓
古无门匠墓。
+++张果引谚
++++娶妇得公主
娶妇得公主，平地生公府。
+++哥舒翰引谚
++++狐向窟嗥不祥
狐向窟嗥不祥。
+++代宗引谚
++++不痴不聋
不痴不聋，不作阿家阿翁。
+++鬼门关谚
++++鬼门关
鬼门关，十人去，九不还。
+++河北谚
++++山东一条葛
山东一条葛，无事莫撩拨。
+++李振引谚
++++百岁奴事三岁主
百岁奴事三岁主。
+++王彦章引谚
++++人死留名
人死留名，豹死留皮。
+++孙光宪《北梦琐言》引谚
++++小舅小叔
小舅小叔，相追相逐。
+++谚
++++枣子塞鼻孔
枣子塞鼻孔，悬栖阁却种。
蝉鸣蛁蟟唤，黍种糕糜断。
+++宁茵事谚
++++鹁鸠树上鸣
鹁鸠树上鸣，意在麻子地。
+++鸬鹚谚
++++鸬鹚不打脚下塘
鸬鹚不打脚下塘。
+++盐铁谚
++++扬一益二
扬一益二。
+++冯翊谚
++++苦泉羊
苦泉羊，洛水浆。
+++丹徒谚
++++生东吴
生东吴，死丹徒。
+++湖州里谚
++++放尔生
放尔生，放尔命，放尔湖州做百姓。
+++益阳谚
++++长沙益阳
长沙益阳，一时相卬。
+++昭潭谚
++++昭潭无底橘州浮
昭潭无底橘州浮。
+++江右四郡谚
++++筠袁赣吉
筠袁赣吉，脑后插笔。
+++徐闻谚
++++欲拔贫
欲拔贫，诣徐闻。
+++陇西谚
++++郎驱女驱
郎驱女驱，十马九驹。
安阳大角，十牛九犊。
+++荆棺峡谚
++++九子不葬父
九子不葬父，一女打荆棺。
+++南中谚
++++秋收稻
秋收稻，夏收头。
+++事狐神谚
++++无狐魅
无狐魅，不成村。
+++李哲家怪引谚
++++一鸡死
一鸡死，一鸡鸣。
+++俗谚
++++白日无谈人
白日无谈人，谈人则害生。
昏夜无说鬼，说鬼则怪至。
+++李白名许云封谜
++++树下彼何人
树下彼何人，不语真吾好。
语若及日中，烟霏谢成宝。
+++许氏碑阴谜
++++谈马砺毕
谈马砺毕，王田数七。
+++大明寺壁语
++++一人堂堂
一人堂堂，二曜同光。
泉深尺一，点去冰傍。
二人相连，不欠一边。
三梁四柱列火然，除却双勾两日全。
+++曹著与客谜
++++客：一物坐也坐
客：一物坐也坐，卧也坐，行也坐。（著应声曰：“在官地，在私地。”）
著：一物坐也卧，立也卧，行也卧，走也卧，卧也卧。（客不能对。著曰：“我谜吞得你谜。”客大惭）
+++客题青龙寺门
++++龛龙去东海
龛龙去东海，时日隐西斜。
敬文今不在，碎石入流沙。
+++陶穀题南唐官舍壁
++++西川狗
西川狗，百姓眼。
马包儿，御厨饭。
+++谢小娥梦盗姓名
++++车中猴
车中猴，门东草。
禾中走，一日夫。

++下卷八百七十八
  
+++牛口谣
++++豆入牛口
豆入牛口，势不得久。
+++高昌童谣
++++高昌兵马如霜雪
高昌兵马如霜雪，汉家兵马如日月。
日月照霜雪。
回首自消灭。
+++咸亨后谣
++++莫浪语
莫浪语，阿婆嗔，三叔闻时笑杀人。
+++调露初京城民谣
++++侧堂堂
侧堂堂，挠堂堂。
+++嵩岳童谣
++++嵩山凡几层
嵩山凡几层，不畏登不得，只畏不得登。
三度征兵马，傍道打腾腾。
+++李敬玄谣
++++洮河李阿婆
洮河李阿婆，鄯州王伯母。
见贼不敢斗，总由曹新妇。
+++永淳中童谣
++++新禾不入箱
新禾不入箱，新麦不入场。
迨及八九月，狗吠空垣墙。
+++杨柳谣
++++杨柳杨柳漫头驼
杨柳杨柳漫头驼。
+++裴炎谣
++++一片火
一片火，两片火，绯衣小儿当殿坐。
+++武后长寿元年民间谣
++++补阙连车载
补阙连车载，拾遗平斗量。
欔槌侍御史，碗脱侍中郎。
+++续谣
++++评事不读律
评事不读律，博士不寻章。
糊心宣抚使，眯目圣神皇。
+++天枢谣
++++一条麻索挽
一条麻索挽，天枢绝去也。
+++武后时谣
++++张公吃酒李公醉
张公吃酒李公醉。
+++武后时童谣
++++红绿复裙长
红绿复裙长，千里万里犹香。
+++神龙后乌鹊窠谣
++++山南乌鹊窠
山南乌鹊窠，山北金骆驼。
镰柯不凿孔，斧子不施柯。
+++吏部谣
++++岑愔獠子后
岑愔獠子后，崔湜令公孙。
三人相比校，莫贺咄骨浑。
+++黄犊子谣
++++黄栢犊子挽紖断
黄栢犊子挽紖断，两脚蹋地鞋𪎱断。
+++安乐寺童谣
++++可怜安乐寺
可怜安乐寺，了了树头悬。
+++鲤鱼儿谣
++++可怜圣善寺
可怜圣善寺，身著绿毛衣。
牵来河里饮，蹋杀鲤鱼儿。
+++羊头山谣
++++羊头山北作朝堂
羊头山北作朝堂。
+++金桥童谣
++++圣人执节度金桥
圣人执节度金桥。
+++天宝中京兆谣
++++欲得米麦贱
欲得米麦贱，无过追李岘。
+++天宝初语
++++义髻抛河里
义髻抛河里，黄裙逐水流。
+++杨氏谣
++++男不封侯女作妃
男不封侯女作妃，君看女却是门楣。
+++神鸡童谣
++++生儿不用识文字
生儿不用识文字。
斗鸡走马胜读书。
贾家小儿年十三，富贵荣华代不如。
能令金距期胜负，白罗绣衫随软舆。
父死长安千里外，差夫治道挽丧车。
+++燕燕谣
++++安禄山未反时有此二谣
燕燕，飞上天。
天上女儿铺白毡，毡上有千钱。
+++幽州谣
++++旧来夸戴竿
旧来夸戴竿，今日不堪看。
但看五月里，清水河边见契丹。
+++两京童谣
++++不怕上兰单
不怕上兰单，惟愁答辨难。
无钱求案典，生死任都官。
+++两头朱童谣
++++一只箸
一只箸，两头朱，五六月化为胆。
+++打麦谣
++++打麦
打麦，麦打。
三三三，舞了也。
+++张权舆作裴度伪谣
++++非衣小儿坦其腹
非衣小儿坦其腹，天上有口被驱逐。
+++马仆射谣
++++斋钟动也
斋钟动也，和尚不上堂。
+++咸通七年童谣
++++草青青
草青青，被严霜。
鹊始巢，复看颠狂。
+++咸通十四年成都谣
++++咸通癸巳
咸通癸巳，出无所之。
蛇去马来，道路稍开。
头无片瓦，地有残灰。
+++乾符六年童谣
++++八月无霜塞草青
八月无霜塞草青，将军骑马出空城。
汉家天子西巡狩，犹向江东更索兵。
+++僖宗时童谣
++++金色虾蟆争努眼
金色虾蟆争努眼，翻却曹州天下反。
+++黄巢军中谣
++++逢儒则肉师必覆
逢儒则肉师必覆。
+++中和初童谣
++++黄巢走
黄巢走，泰山东，死在翁家翁。
+++山阴老人伪谣
++++欲识圣人姓
欲识圣人姓，千里草青青。
欲识圣人名，日从日上生。
+++胡楚宾谣
++++胡楚宾
胡楚宾，李翰林。
词同三峡水，字值双南金。
+++后唐军士谣
++++除去菩萨
除去菩萨，扶立生铁。
+++周显德中齐州谣
++++蹋阳春
蹋阳春，人间二月雨和尘。
阳春蹋尽西风起，肠断人间白发人。

+++天祐中江南童谣
++++东海鲤鱼飞上天
东海鲤鱼飞上天。
+++真人谣
++++有一真人在冀川
有一真人在冀川，开口持弓向外边。
+++李后主童谣
++++索得娘来忘却家
索得娘来忘却家，后园桃李不生花。
猪儿狗儿都死尽，养得猫儿患赤瘕。
+++秦人竹𧳽谣
++++𧳽𧳽引黑牛
𧳽𧳽引黑牛，天差不自由。
但看戊寅岁，扬在蜀江头。
+++蜀人谣
++++黑牛无系绊
黑牛无系绊，棕绳一时断。
+++秦城芭蕉谣
++++花开来里
花开来里，花谢也里。
+++蜀童谣
++++我有一帖药
我有一帖药，其名曰阿魏，卖与十八子。
+++蜀中扫地和尚
++++水行仙
水行仙，怕秦川。
+++福州谣
++++骑马来
骑马来，骑马去。
+++闽人谣
++++风吹杨菜鼓山下
风吹杨菜鼓山下，不得钱郎戈不罢。
+++广州童谣
++++羊头二四
羊头二四，白天雨至。
+++桂管童谣
++++大虫来
大虫来。
+++湖南童谣
++++湖南城郭好长街
湖南城郭好长街，竟栽柳树不栽槐。
百姓奔窜无一事，只是椎芒织草鞋。
+++长沙童谣
++++鞭打马
鞭打马，马急走。
+++湘中童谣
++++马去不用鞭
马去不用鞭，咬牙过今年。
+++长沙童谣
++++三羊五马
三羊五马，马子离群，羊子无舍。
+++丹阳语
++++待钱来
待钱来，待钱来。
+++辽述律后谣
++++青牛妪
青牛妪，曾避路。

++下卷八百七十九
  
+++招手令
++++亚其虎膺
亚其虎膺，曲其松根。
以蹲鸱间虎膺之下，以钩戟差玉柱之旁。
潜虬阔玉柱三分，奇兵阔潜虬一寸。
死其三洛，生其五峰。
+++打令口号
++++送摇招
送摇招，由三方。
一圆分成四片，送在摇前。
+++龙朔中酒令
++++子母相去离
子母相去离，连台拗倒。
+++沈亚之
++++伐木丁丁
伐木丁丁，鸟鸣嘤嘤。
东行西行，遇饭遇羹（人）。
如切如磋，如琢如磨。
欺客打妇，不当娄罗（沈亚之）。
+++令狐楚、顾非熊
++++水里取一鼍
水里取一鼍，岸上取一驼。
将者驼，来驮者鼍，是为驼驮鼍。（令狐楚）
屋里取一鸽，水里取一蛤。
将者鸽，来合者蛤，是谓鸽合蛤。（顾非熊）
+++张祜
++++上水船
上水船，风大急。帆下人，须好立。（令狐綯）
上水船，船底破。好看客，莫倚柁。（张祜）
+++卢发
++++十姓胡中第六胡
十姓胡中第六胡，也曾金阙掌洪炉。
少年从事夸门第，莫向尊前气色粗。
十姓胡中第六胡，文章官职胜崔卢。
暂来关外分优寄，不称宾筵语气粗。
+++沈询
++++莫打南来雁
莫打南来雁，从他向北飞。
打时双打取，莫遣两分离。
+++姚岩杰
++++遥望渔舟
遥望渔舟，不阔尺八。（卢肇）
凭阑一呕，已觉空喉。（姚岩杰）
+++裴勋父子
++++矬人饶舌
矬人饶舌，破车饶楔。（父属醆云：“裴勋饮十分。”）
蝙蝠不自见，笑他梁上燕。（勋复父醆云：“十一郎亦饮十分。”）
+++方干、李主簿改令
++++措大吃酒点盐
措大吃酒点盐，将军吃酒点酱。
只见门外著篱，未见眼中安鄣。（方干）
措大吃酒点盐，下人吃酒点鲊。
只见半臂著襕，不见口唇开袴。（李主簿）
+++高骈、薛涛
++++口
口，有似没量斗。（高骈）
川，有似三条椽。（薛涛）
+++南唐烈祖酒令
++++雪下纷纷
雪下纷纷，便是白起。（烈祖）
著履过街，必须雍齿。（宋齐丘）
明朝日出，争奈萧何。（徐融）
+++吴越王与陶穀酒令
++++白玉石
白玉石，碧波亭上迎仙客。（吴越王）
口耳王，圣明天子要钱塘。（陶穀）
+++附：夷陵女郎鬼
++++鸾老头脑好
鸾老头脑好，好头脑鸾老。

++下卷八百八十
  
+++城阳公主卜繇
++++二火皆食
二火皆食，始同荣，末同戚。
+++冯存澄为明皇占
++++合因斩关
合因斩关，铸印乘轩。
始当果断，终得嗣天。
+++钱知微卜卖天津桥
++++两头点土
两头点土，中心虚悬。
足踏跋，不肯下钱。
+++王山人为李卫公按冥
++++位极人臣
位极人臣，寿六十四。
+++钟传客占历日包橘
++++太岁当头坐
太岁当头坐，诸神不敢当。
其中有一物，常带洞庭香。
+++马重绩占随卦繇辞
++++南瞻析木
南瞻析木，木不自续。
虚而动之，动随其覆。
+++方龟精为钱元懿卜词
++++太乙接天河
太乙接天河，金华宝贝多。
郡侯六十六，别处不经过。
+++叶简占失牛
++++占失牛
占失牛，已被家边载上州。
欲知贼姓一斤求，欲知贼名十干头。（果邻人丘甲盗之）
+++又射覆橘子
++++圆似珠
圆似珠，色如丹。
傥能擘破同分吃，争不惭愧洞庭山。
+++射覆巾子
++++近来好裹束
近来好裹束，各自竞尖新。
秤无三五两，因何号一斤。
+++射覆二鸡子
++++此物不难知
此物不难知，一雄兼一雌。
谁将打破看，方明混沌时。
+++天冲星占
++++天冲抱极泣帝前
天冲抱极泣帝前，血浊雾下天下冤。
+++占月语
++++月如弯弓
月如弯弓，少雨多风。
月如仰瓦，不求自下。
+++占雨
++++乾星照湿土
乾星照湿土，明日依旧雨。
云行西，星照泥。
朝霞不出门，暮霞行千里。
天将雨，鸠逐妇。
+++占四时甲子雨
++++春雨甲子
春雨甲子，赤地千里。
夏雨甲子，乘船入市。
秋雨甲子，禾头生耳。
冬雨甲子，牛羊冻死。
鹊巢下地，其年大水。
+++占年
++++要见麦
要见麦，见三白。
正月三白，田公笑赫赫。
+++树稼谚
++++树稼
树稼，达官怕。
+++相书语
++++张璟藏论妇人相引此
目有四白，五夫守宅。
+++葬书语
++++葬压龙角
葬压龙角，其棺必斫。
朱雀和鸣，子孙盛荣。
朱雀悲哀，棺中见灰。
安龙头，枕龙角。
不三年，自消铄。
安龙头，枕龙耳。
不三年，万乘至。
+++阴阳书语
++++乔木先枯
乔木先枯，众子必孤。
+++本草采萍时日歌
++++唐高供奉作
不在山，不在岸，采我之时七月半。
选甚瘫风与缓风，些小微风都不算。
豆淋酒内下三丸，铁幞头上也出汗。
+++和剂方补骨脂丸方诗
++++三年时节向边隅
三年时节向边隅，人信方知药力殊。
夺得春光来在手，青娥休笑白髭须。
+++李廷珪藏墨诀
++++赠尔乌玉玦
赠尔乌玉玦，泉清研须洁。
避暑悬葛囊，临风度梅月。

++下卷八百八十一
  
+++李瀚
++++蒙求
王戎简要，裴楷清通。
孔明卧龙，吕望非熊。
杨震关西，丁宽易东。
谢安高洁，王导公忠。
匡衡凿壁，孙敬闭户。
郅都苍鹰，宁成乳虎。
周嵩狼抗，梁冀跋扈。
郗超髯参，王珣短簿。
伏波标柱，博望寻河。
李陵初诗，田横感歌。
武仲不休，士衡患多。
桓谭非谶，王商止讹。
嵇吕命驾，程孔倾盖。
剧孟一敌，周处三害。
胡广补阙，袁安倚赖。
黄霸政殊，梁习治最。
墨子悲丝，杨朱泣岐。
朱博乌集，萧芝雉随。
杜后生齿，灵王出髭。
贾谊忌鵩，庄周畏牺。
燕昭筑台，郑庄置驿。
瓘靖二妙，岳湛连璧。
郄诜一枝，戴冯重席。
邹阳长裾，王符逢掖。
鸣鹤日下，士龙云间。
晋宣狼顾，汉祖龙颜。
鲍靓记井，羊祜识环。
仲容青云，叔夜玉山。
毛义捧檄，子路负米。
江革忠孝，王览友弟。
萧何定律，叔孙制礼。
葛丰刺举，息躬历诋。
管宁割席，和峤专车。
时苗留犊，羊续悬鱼。
樊哙排闼，辛毗引裾。
孙楚漱石，郝隆晒书。
枚皋诣阙，充国自赞。
王衍风鉴，许劭月旦。
贺循儒宗，孙绰才冠。
太叔辨洽，挚仲辞翰。
山涛识量，毛玠公方。
袁盎却座，卫瓘抚床。
于公高门，曹参趣装。
庶女振风，邹衍降霜。
范丹生尘，晏婴脱粟。
诘汾兴魏，鳖灵王蜀。
不疑诬金，卞和泣玉。
檀卿沐猴，谢尚鸲鹆。
泰初日月，季野阳秋。
荀陈德星，李郭仙舟。
王忳绣被，张氏铜钩。
丁公遽戮，雍齿先侯。
陈雷胶漆，范张鸡黍。
周侯山嶷，会稽霞举。
季布一诺，阮瞻三语。
郭文游山，袁宏泊渚。
黄琬对日，秦宓论天。
孟轲养素，扬雄草玄。
向秀闻笛，伯牙绝弦。
郭槐自屈，南郡犹怜。
鲁恭驯雉，宋均去兽。
广客蛇影，殷师牛斗。
元礼模楷，季彦领袖。
鲁褒钱神，崔烈铜臭。
梁竦庙食，赵温雄飞。
枚乘蒲轮，郑均白衣。
陵母伏剑，轲亲断机。
齐后破环，谢女解围。
凿齿尺牍，荀勖音律。
胡威推缣，陆绩怀橘。
罗含吞鸟，江淹梦笔。
李廞清贞，刘驎高率。
蒋诩三径，许由一瓢。
杨仆移关，杜预建桥。
寿王议鼎，杜林驳尧。
西施捧心，孙寿折腰。
灵辄扶轮，魏颗结草。
逸少倾写，平子绝倒。
澹台毁璧，子罕辞宝。
东平为善，司马称好。
公超雾市，鲁般云梯。
田单火牛，江逌爇鸡。
蔡裔殒盗，张辽止啼。
陈平多辙，李广成蹊。
陈遵投辖，山简倒载。
渊客泣珠，交甫解佩。
龚胜不屈，孙宝自劾。
吕安题凤，子猷访戴。
董宣强项，翟璜直言，纪昌贯虱，养由号猿。
冯衍归里，张昭塞门。
苏韶鬼灵，卢充幽婚。
震畏四知，秉去三惑。
柳下直道，叔敖阴德。
张汤巧诋，杜周深刻。
三王尹京，二鲍纠慝。
孙康映雪，车胤聚萤。
李充四部，井春五经。
谷永笔札，顾恺丹青。
戴逵破琴，谢敷应星。
阮宣杖头，毕卓瓮下。
文伯羞鳖，孟宗寄鲊。
史丹青蒲，张湛白马。
隐之感邻，王修辍社。
阮放八隽，江臮四凶。
华歆忤旨，陈群蹙容。
王濬悬刀，丁固生松。
姜维胆斗，卢植音钟。
桓温奇骨，邓艾大志。
杨修捷对，罗友默记。
杜康造酒，苍颉制字。
樗里智囊，边韶经笥。
滕公佳城，王果石崖。
买妻耻醮，泽室犯斋。
马后大练，孟光荆钗。
颜叔秉烛，宋弘不谐。
邓通铜山，郭况金穴。
秦彭樊辕，侯霸卧辙。
淳于炙輠，彦国吐屑。
太真玉台，武子金埒。
巫马戴星，宓贱弹琴。
郝廉留钱，雷义送金。
逢萌挂冠，胡昭投簪。
王乔双凫，华佗五禽。
程邈隶书，史籀大篆。
王承鱼盗，丙吉牛喘。
贾琮褰帷，郭贺露冕。
冯媛当熊，班女辞辇。
王充阅市，董生下帷。
平叔傅粉，弘治凝脂。
杨生黄雀，毛子白龟。
宿瘤采桑，漆室忧葵。
韦贤满籝，夏侯拾芥。
阮简旷达，袁耽俊迈。
苏武持节，郑众不拜。
郭巨将坑，董永自卖。
仲连蹈海，范蠡泛湖。
文宝缉柳，温舒截蒲。
伯道无儿，嵇绍不孤。
绿珠坠楼，文君当垆。
伊尹负鼎，甯戚叩角。
赵壹坎壈，颜驷蹇剥。
龚遂劝农，文翁兴学。
晏御扬扬，五鹿岳岳。
萧朱结绶，王贡弹冠。
庞统展骥，仇览栖鹰。
葛亮顾庐，韩信升坛。
王褒柏惨，闵损衣单。
蒙恬制笔，蔡伦造纸。
孔伋缊袍，祭遵布被。
周公握发，蔡邕倒屣。
王敦倾室，纪瞻出妓。
暴胜持斧，张纲埋轮。
灵运曲笠，林宗折巾。
屈原泽畔，渔父江滨。
魏勃扫门，潘岳望尘。
京房推律，翼奉观性。
甘宁奢侈，陆凯贵盛。
干木富义，於陵辞聘。
元凯传癖，伯英草圣。
冯异大树，千秋小车。
漂母进食，孙钟设瓜。
壶公谪天，蓟训历家。
刘玄刮席，晋惠闻蟆。
伊籍一拜，郦生长揖。
马安四至，应璩三入。
郭解借交，朱家脱急。
虞延克期，盛吉垂泣。
豫让吞炭，鉏麑触槐。
阮孚蜡屐，祖约好财。
初平起石，左慈掷杯。
武陵桃源，刘阮天台。
王俭坠车，褚渊落水。
季伦锦障，春申珠履。
甄后出拜，刘桢平视。
胡嫔争摴，晋武伤指。
石庆数马，孔光温树。
翟汤隐操，许询胜具。
优旃滑稽，落下历数。
曼容自免，子平毕娶。
师旷清耳，离娄明目。
仲文照镜，临江折轴。
栾巴噀酒，偃师舞木。
德润佣书，君平卖卜。
叔宝玉润，彦辅冰清。
卫后发鬒，飞燕体轻。
玄石沈湎，刘伶解酲。
赵胜谢躄，楚庄绝缨。
恶来多力，飞廉善走。
赵孟疵面，田骈天口。
张凭理窟，裴頠谈薮。
仲宣独步，子建八斗。
广汉钩距，弘羊心计。
卫青拜幕，去病辞第。
郦寄卖友，纪信诈帝。
济叔不痴，周兄无慧。
虞卿担簦，苏章负笈。
南风掷孕，商受斮涉。
广德从桥，君章拒猎。
应奉五行，安世三箧。
相如题柱，终军弃繻。
孙晨槁席，原宪桑枢。
端木辞金，钟离委珠。
季札挂剑，徐稚致刍。
朱云折槛，申屠断鞅。
卫玠羊车，王恭鹤氅。
管仲随马，苍舒称象。
丁兰刻木，伯瑜泣杖。
陈逵豪爽，田方简傲。
黄向访主，陈寔遗盗。
庞俭凿井，阴方祀灶。
韩寿窃香，王濛市帽。
句践投醪，陆抗尝药。
孔愉放龟，张颢堕鹊。
田豫俭素，李恂清约。
义纵攻剽，周阳暴虐。
孟阳掷瓦，贾氏如皋。
颜回箪瓢，仲蔚蓬蒿。
糜竺收资，桓景登高。
雷焕送剑，吕虔佩刀。
老莱斑衣，黄香扇枕。
王祥守奈，蔡顺分椹。
淮南食时，左思十稔。
刘惔倾酿，孝伯痛饮。
女娲补天，长房缩地。
季珪士首，长孺国器。
陆玩无人，贾诩非次。
何晏神伏，郭奕心醉。
常林带经，高凤漂麦。
孟嘉落帽，庾凯堕帻。
龙逢板出，张华台坼。
董奉活燮，扁鹊起虢。
寇恂借一，何武去思。
韩子孤愤，梁鸿五噫。
蔡琰辨琴，王粲覆棋。
西门投巫，何谦焚祠。
孟尝还珠，刘昆反火。
姜肱共被，孔融让果。
端康相代，亮陟隔坐。
赵伦鶹怪，梁孝牛祸。
桓典避马，王尊叱驭。
晁错峭直，赵禹廉倨。
亮遗巾帼，备失匕箸。
张翰适意，陶潜归去。
魏储南馆，汉相东阁。
楚元置醴，陈蕃下榻。
广利泉涌，王霸冰合。
孔融坐满，郑崇门杂。
张堪折辕，周镇漏船。
郭伋竹马，刘宽蒲鞭。
许史侯盛，韦平相延。
雍伯种玉，黄寻飞钱。
王允千里，黄宪万顷。
虞𩦎才望，戴渊锋颖。
史鱼黜殡，子囊城郢。
戴封积薪，耿恭拜井。
汲黯开仓，冯驩折券。
齐景驷千，何曾食万。
顾荣锡炙，田文比饭。
稚珪蛙鸣，彦伦鹤怨。
廉颇负荆，须贾擢发。
孔翊绝书，申嘉私谒。
渊明把菊，真长望月。
子房取履，释之结袜。
郭丹约关，祖逖誓江。
贾逵问事，许慎无双。
娄敬和亲，白起坑降。
萧史凤台，宋宗鸡窗。
王阳囊衣，马援薏苡。
刘整交质，五伦十起。
张敞画眉，谢鲲折齿。
盛彦感螬，姜诗跃鲤。
宗资主诺，成瑨坐啸。
伯成辞耕，严陵去钓。
董遇三馀，谯周独笑。
将闾仰天，王凌呼庙。
二疏散金，陆贾分橐。
慈明八龙，祢衡一鹗。
不占陨车，子云投阁。
魏舒堂堂，周舍谔谔。
无盐如漆，姑射若冰。
邾子投火，王思怒蝇。
符朗皂白，易牙淄渑。
周勃织薄。
灌婴贩缯。
马良白眉，阮籍青眼。
黥布开关，张良烧栈。
陈遗饭感，陶侃酒限。
楚昭萍实，束晰竹简。
曼倩三冬，陈思七步。
刘宠一钱，廉范五袴。
氾毓字孤，郗鉴吐哺。
苟弟转酷，严母扫墓。
洪乔掷水，陈泰挂壁。
王述忿狷。
荀粲惑溺。
宋女愈谨，敬姜犹绩。
鲍照篇翰，陈琳书檄。
浩浩万古，不可备甄。
芟繁摭华，尔曹勉旃。


++下卷八百八十二
  
+++褚亮
++++宗庙九德之歌辞
皇祖诞庆，于昭于天。
积德斯远，茂攸绪先。
维文应历，神武弘宣。
肇迹□水，成功坂泉。
道光覆载，声穆吉先。
式备牺象，用□牲牷。
礼终九献，乐展四悬。
神贶景福，遐哉永年。
+++陈叔达
++++太庙祼地歌辞
清庙既祼，郁鬯推礼。
大哉孝思，严恭祖祢。
龙衮以祭，鸾刀思启。
发德朱弦，升歌丹陛。
遥享粢盛，堂斟况齐。
降福穰穰，来仪济济。
+++王绩
++++阶前石竹
上天布甘雨，万物咸均平。
自顾微且贱，亦得蒙滋荣。
萋萋结绿枝，晔晔垂朱英。
常恐零露降，不得全其生。
叹息聊自思，此生岂我情。
昔我未生时，谁者令我萌。
弃置勿重陈，委化何所营。
+++崔善为
++++九月九日
九日重阳节，三秋季月残。
菊花催晚气，萸房辟早寒。
霜浓鹰击远，雾重雁飞难。
谁忆龙山外，萧条边兴阑。
+++许敬宗
++++奉和九月九日应制
爽气申时豫，临秋肆武功。
太液荣光发，曾城佳气融。
紫霄寒暑丽，黄山极望通。
讲艺遵先(車丸)，睹德畅宸衷。
鹫岭飞夏服，娥魄乱雕弓。
汗浃镳流赭，尘生埒散红。
饮羽惊开石，中叶遽凋丛。
雁殚云路静，乌坠日轮空。
九流参广宴，万宇抃恩隆。
+++许敬宗
++++奉和守岁应制
玉琯移玄序，金奏赏彤闱。
祥鸾歌里转，春燕舞前归。
寿爵传三礼，灯枝丽九微。
运广薰风积，恩深湛露晞。
送寒终此夜，延宴待晨晖。
+++卢照邻
++++凌晨
日掩鸿都夕，河低乱箭移。
虫飞明月户，鹊绕落花枝。
兰襟帐北壑，玉匣鼓文漪。
闻有啼莺处，暗幄晓云披。
+++宋之问
++++登北固山
京镇周天险，东南作北关。
埭横江曲路，戍入海中山。
望越心初切，思秦鬓已斑。
空怜上林雁，朝夕待春还。
+++宋之问
++++陪群公登箕山赋得群字
许由去已远，冥莫见幽坟。
世薄人不贵，兹山唯白云。
宁知三千岁，复有尧为君。
时佐激颓俗，登箕挹清芬。
高节虽旦暮，邈与洪崖群。
+++苏颋
++++人日兼立春小园宴
黄山积高次，表里望京邑。
白日最灵朝，登攀尽原隰。
年灰律象动，阳气开迎入。
烟霭长薄含，临流小溪涩。
宾朋莫我弃，词赋当春立。
更与韶物期，不孤东园集。
+++苏颋
++++和黄门舅十五夜作
闻君陌上来，歌管沸相催。
孤月连明照，千灯合暗开。
宝装游骑出，香绕看车回。
独有归闲意，春庭伴落梅。
+++薛曜
++++登绵州富乐山别李道士策
珠阙昆山远，银宫涨海悬。
送君从此路，城郭几千年。
云雾含丹景，桑麻覆细田。
笙歌未尽曲，风驭独泠然。
+++薛曜
++++九城寻山水
菊浦桃源瞰九城，鸾歌凤啸忽将迎。
千岩杂树云霞色，百道流泉风雨声。
上客由来轩盖重，幽人自觉薜萝轻。
疑是昔年栖息地，山中日暮有馀情。
+++薛曜
++++邙山古意
昔掩佳城路，曾惊壑易迁。
今接宜都里，翻疑海作田。
镂鼎名应大，生金字不传。
风飙吹白日，罗绮拭黄泉。
象凤笙留国，成龙剑上天。
长乐移新垄，咸阳失旧阡。
川流徒漫漫，神理竟绵绵。
伫见飞来鹤，沈嗟不学仙。
+++李怀远
++++凤阁南厅槐树半生死虽遇阳和终呈枯朽…缘情率尔为咏
庭槐岁月深，半死尚抽心。
叶少宁障日，枝疏不碍禽。
帷幄谅无取，栋梁非所任。
愧在龙楼侧，羞处凤池阴。
未能辞雨露，犹得款衣簪。
惜悲生意尽，空馀古木吟。
+++赵彦伯
++++和九月九日登慈恩寺浮图应制
出豫垂佳节，凭高陟梵宫。
皇心满尘界，佛迹现虚空。
日月宜长寿，天人得大通。
喜闻题宝偈，受记莫由同。
+++乔备
++++秋夜巫山
巫峡裴回雨，阳台淡荡云。
江山空窈窕，朝暮自纷氲。
萤色寒秋露，猿啼清夜闻。
谁怜梦魂远，肠断思纷纷。
+++孙逖
++++晦日与卢舍人同诣补阙城南林园
芳年正月晦，假日早朝回。
欲尽三春赏，还钦二阮才。
柳迎郊骑入，花近□庭开。
宛是人寰外，真情寓物来。
+++卢象
++++赠刘蓝田（一作王维诗）
篱中犬迎吠，出屋候柴扉。
岁晏输井税，山村人暮归。
晚田始家食，馀布成我衣。
对此能无事，劳君问是非。
+++刘长卿
++++清明日青龙寺上方（得多字）
上方偏可适，季月况堪过。
远近人都至，东西山色多。
夕阳留径草，新叶变庭柯。
已度清明节，春愁如客何。
+++萧颖士
++++羽山
九山方荡潏，三考伫良材。
夏祖何屯圮，迁殛此山隈。
空馀下泉客，谁复辨黄能。
+++萧颖士
++++游马耳山
兹山表东服，远近瞻其名。
合沓尽溟涨，浑浑连太清。
我来疑初伏，幽路无炎精。
流水出溪尽，覆萝摇风轻。
高深变气候，俯仰暮天晴。
入谷烟雨润，登崖云日明。
乾坤正含养，种植总滋荣。
草树皆秀色，雏麋乱新声。
攀岩挹桂髓，洞穴拾瑶英。
此地隐微径，何人得长生。
宿心尚葛许，弥愿栖蓬瀛。
太息宦名路，迟回忠孝情。
还丹昧远术，养素惭幽贞。
安得从此去，悠然升玉京。
+++萧颖士
++++□□□赵载同游焦湖夜归作
□□将泽国，淜腾迎淮甸。
东江输大江，别流从此县。
仙尉俯胜境，轻桡恣游衍。
自公暇有馀，微尚得所愿。
拈引间翰墨，风流尽欢宴。
稍移井邑闲，始悦登眺便。
遥岫逢应接，连塘乍回转。
划然气象分，万顷行可见。
波中峰一点，云际帆千片。
浩叹无端涯，孰知蕴虚变。
往游信不厌，毕景方未还。
兰□烟霭里，延缘蒲稗间。
势随风潮远，心与□□闲。
回见出浦月，雄光射东关。
悠然蓬壶事，□□□衰颜。
安得傲吏隐，弥年寓兹山。
+++王翰
++++龙兴观金箓建醮（景龙二年）
泰山岩岩兮凌紫氛，中有群仙兮乘白云，陈金荐璧兮□□□。
+++张鼎
++++山中松
枝耸碧云端，根侵藓壁盘。
几经良匠顾，犹作散材看。
雪积花开少，风多子落干。
空存后凋色，岁晚出林峦。
+++李白
++++庭前晚花开
西王母桃种我家，三千阳春始一花。
结实苦迟为人笑，攀折唧唧长咨嗟。
+++杜甫
++++汉州王大录事宅作
南溪老病客，相见下肩舆。
近发看乌帽，催莼煮白鱼。
宅中平岸水，身外满床书。
忆尔才名叔，含凄意有馀。
+++皇甫冉
++++田家作
卧见高原烧，闲寻空谷泉。
土膏消腊后，麦陇发春前。
药验桐君录，心齐庄子篇。
荒村三数处，衰柳百馀年。
好就山僧去，时过野舍眠。
汲流宁厌远，卜地本求偏。
向子谙樵路，陶家置黍田。
雪峰明晚景，风雁急寒天。
且复冠名鹖，宁知冕戴蝉。
问津夫子倦，荷蓧丈人贤。
顾物皆从尔，求心正傥然。
稽康懒慢性，只自恋风烟。
+++皇甫冉
++++寄刘方平
十年不出蹊林中，一朝结束甘从戎。
严子持竿心寂历，寥落荒篱遮旧宅。
终日碧湍声自喧，暮秋黄菊花谁摘。
每望南峰如对君，昨来不见多黄云。
石径幽人何所在，玉泉疏钟时独闻。
与君从来同语默，岂是悠悠但相识。
天畔三秋空复情，袖中一字无由得。
世人易合复易离，故交弃置求新知。
叹息青青长不改，岁寒霜雪贞松枝。
+++皇甫冉
++++和中丞奉使承恩，还终南旧居
轩车寻旧隐，宾从满郊园。
萧散烟霞兴，殷勤故老言。
谢公山不改，陶令菊犹存。
苔藓侵垂钓，松篁长闭门。
风霜清吏事，江海谕君恩。
祗召趋宣室，沉冥在一论。
+++皇甫冉
++++送令狐明府
行当腊候晚，共惜岁阴残。
闻道巴山远，如何蜀路难。
荒林藏积雪，乱石起惊湍。
君有亲人术，应令劳者安。
+++皇甫冉
++++同韩给事观毕给事画松石
海峤微茫那得到，楚关迢递心空忆。
夕郎善画岩间松，远意幽姿此何极。
千条万叶纷异状，虎伏螭盘争劲力。
扶疏半映晚天青，凝澹全和曙云黑。
烟笼月照安可道，雨湿风吹未曾息。
能将积雪辨晴光，每与连峰作寒色。
龙楼不竞繁花吐，骑省偏宜遥夜直。
罗浮道士访移来，少室山僧旧应识。
掖垣深沈昼无事，终日亭亭在人侧。
古槐衰柳宁足论，还对罘罳列行植。
+++皇甫冉
++++送从侄栖闲律师
能知出世法，讵有在家心。
南院开门送，东山策杖寻。
经年期故里，及夏到空林。
念远长劳望，朝朝草色深。
+++皇甫冉
++++舟中送李观
江南近别亦依依，山晚川长客伴稀。
独坐相思计行日，出门临水望君归。
+++张彪
++++敕移橘栽
南橘北为枳，古来岂虚言。
徙植期不变，阴阳感君恩。
枝条皆宛然，本土封其根。
及时望栽种，万里绕花园。
滋味岂圣心，实以忧黎元。
暂劳致力重，永感贡献烦。
是嗟草木类，禀异于乾坤。
愿为王母桃，千岁奉至尊。

++下卷八百八十三
  
+++严维
++++晚霁登王六东阁
试上江楼望，初逢山雨晴。
连空青嶂合，向晚白云生。
俊美要殊观，萧条见远情。
情来不可极，日暮水流清。
+++顾况
++++曲龙山歌
曲龙丈人冠藕花，其颜色映光明砂。
玉绳金枝有通籍，五岳三山如一家。
遥指丛霄沓灵岛，岛中晔晔无凡草。
九仙傲倪折五芝，翠凤白麟回异道。
石台石镜月长明，石洞石桥连上清。
间妻子见不识，拍云挥手升天行。
摩天截汉何潇洒，四石五云更上下。
下方小兆更拜焉，愿得骑云作车马。

子欲居九夷，乘桴浮于海。
圣人之意有所在，曲龙何在在海中。
石室玉堂窅玲珑，其下琛怪之所产，其上灵栖复无限。
无风浪顶高屋脊，有风天晴翻海眼。
愿逐刚风骑吏旋，起居按摩参寥天。
凤凰颊骨流珠佩，孔雀尾毛张翠盖。
下看人界等虫沙，夜宿层城阿母家。
+++顾况
++++柳宜城鹊巢歌
相公宅前杨柳树，野鹊飞来复飞去。
东家斫树枝，西家斫树枝。
东家西家斫树枝，发遣野鹊巢何枝。
相君处分留野鹊，一月生得三个儿。
相君长命复富贵，口舌贫穷徒尔为。

+++顾况
++++道该上人院石竹花歌
道该房前石竹丛，深浅紫，深浅红。
婵娟灼烁委清露，小枝小叶飘香风。
上人心中如镜中，永日垂帘观色空。
+++耿湋
++++九日
九日强游登藻井，发稀那敢插茱萸。
横空过雨千峰出，大野新霜万壑铺。
更望尊中菊花酒，殷勤能得几回沽。
+++窦叔向
++++青阳馆望九子山
苍翠岧峣上碧天，九峰遥落县门前。
毫芒映日千重树，涓滴垂空万丈泉。
武帝南游曾驻跸，始皇东幸亦祈年。
云祠绝迹终难访，唯有猿声到客边。
+++王季友
++++青出蓝
芳蓝滋匹帛，人力半天经。
浸润加新气，光辉胜本清。
还同冰出水，不共草为萤。
翻覆衣襟上，偏知造化灵。
+++王季友
++++皇帝移晦日为中和节
皇心不向晦，改节号中和。
淑气同风景，嘉名别咏歌。
湔裙移旧俗，赐尺下新科。
历象千年正，酺醵四海多。
花随春令发，鸿度岁阳过。
天地齐休庆，欢声欲荡波。
+++刘商
++++送刘南史往杭州拜觐别驾叔
兄弟飘零自长年，见君眉白转相怜。
清扬似玉须勤学，富贵由人不在天。
万里榛芜迷旧国，两河烽火复相连。
林中若使题书信，但问漳滨访客船。
+++杨巨源
++++和汴州令狐相公白菊
兔园春欲尽，别有一丛芳。
直似穷阴雪，全轻向晓霜。
凝晖侵桂魄，晶彩夺萤光。
素萼迎风舞，银房泫露香。
水晶帘不隔，云母扇韬铓。
纨袖呈瑶瑟，冰容启玉堂。
今来碧油下，知自白云乡。
留此非吾土，须移凤沼傍。
+++杨巨源
++++赠陈判官求子花诗（魏府出此物）
油地轻绡碧且红，须怜纤手是良工。
能生丽思千花外，善点秾姿五彩中。
子细传看临霁景，殷勤持赠及春风。
若将江上迎桃叶，一帖何妨锦绣同。
+++欧阳詹
++++同诸公过福先寺律院宣上人房
律座下朝讲，昼门犹掩关。
叨同静者来，正值高云闲。
寂尔方丈内，莹然虚白间。
千灯智慧心，片玉清羸颜。
松色落深井，竹阴寒小山。
晤言流曦晚，惆怅归人寰。
+++白居易
++++城西别元九
城西三月三十日，别友辞春两恨多。
帝里却归犹寂寞，通州独去又如何。
+++白居易
++++陈家紫藤花下赠周判官
藤花无次第，万朵一时开。
不是周从事，何人唤我来。
+++白居易
++++游小洞庭
湖山上头别有湖，芰荷香气占仙都。
夜含星斗分乾象，晓映雷云作画图。
风动绿蘋天上浪，鸟栖寒照月中乌。
若非神物多灵迹，争得长年冬不枯。
+++杨衡
++++伤蔡处士
箧中遗草是琅玕，对此令人洒泪看。
三径尚疑行迹在，数萤犹自映书残。
晨光不借泉门晓，暝色空添陇树寒。
欲问皇天天更远，有才无命说应难。
+++丘丹
++++奉使过石门瀑布
溪上望悬泉，耿耿云中见。
披榛上岩巘，绝壁正东面。
千仞泻联珠，一潭喷飞霰。
嵯潨满山响，坐觉炎氛变。
照日类虹蜺，从风似绡练。
灵奇既天造，惜处穷海甸。
吾祖昔登临，谢公亦游衍。
王程惧淹泊，下磴空延眷。
千里雷尚闻，峦回树葱蒨。
奔波恭贱役，探讨愧前彦。
永欲洗尘缨，终当惬兹愿。
+++丘丹
++++秋夕宿石门馆
暝从石门宿，摇落四岩空。
潭月漾山足，天河泻涧中。
杉松寒似雨，猿鸟夕惊风。
独卧不成寐，苍然想谢公。
+++张碧
++++庐山瀑布
谁将织女机头练，贴出青山碧云面。
造化工夫不等闲，剪破澄江凝一片。
怪来洞口流呜咽，怕见三冬昼飞雪。
石镜无光相对愁，漫漫顶上沉秋月。
争得阳乌照山北，放出青天豁胸臆。
黛花新染插天风，蓦吐中心烂银色。
五月六月暑云飞，阁门远看澄心机。
参差碎碧落岩畔，梅花乱摆当风散。

+++张碧
++++林书记蔷薇
东风折尽诸花卉，是个亭台冷如水。
黄鹂舌滑跳柳阴，教看蔷薇吐金蕊。
双成涌出琉璃宫，天香阔罩红熏笼。
西施晓下吴王殿，乱抛娇脸新匀浓。
瑶姬学绣流苏幔，绿夹殷红垂锦段。
炎洲吹落满汀云，阮瑀庭前装一半。
醉且书怀还复吟，蜀笺影里霞光侵。
秦娥晚凭栏干立，柔枝坠落青罗襟。
殷勤无波绿池水，为君作镜开妆蕊。
+++张碧
++++答友人新栽松
石门新长青龙髯，虬身宛转云光黏。
闻君爱我幽崖前，十株五株寒霜天。
越溪老僧头削雪，曾云手植当庭月。
三十年来遮火云，凉风五月生空门。
愿君栽于清涧泉，贞姿莫迓夭桃妍。
□□易开还易落，贞姿郁郁长依然。
山童懒上孤峰巅，当窗划破屏风烟。
+++陈翥
++++金钱花
袅露牵风夹瘦莎，一星星火遍窠窠。
闲门永巷新秋里，幸不伤廉莫怕多。
古藓寒芜让品流，小斋多谢伴清幽。
若教夷甫门前种，也是无多过一秋。
+++长孙佐辅
++++山居雨霁即事
结茅苍岭下，自与喧卑隔。
况值雷雨晴，郊原转岑寂。
出门看反照，绕屋残溜滴。
路绝人行，荒陂响蝼蝈。
篱崩瓜豆蔓，圃壤牛羊迹。
断续古祠鸦，高低远村笛。
喜闻东皋润，欲往未通屐。
杖策试危桥，攀萝瞰苔壁。
邻翁夜相访，缓酌聊跂石。
新月出污尊，浮云在中舄。
常隳腐儒操，谬习经邦画。
有待时未知，非关慕沮溺。
+++长孙佐辅
++++秋日登山
逐胜不怯寒，秋山闲独登。
依稀小径通，深处逢来僧。
侧石拥寒溜，欹松悬古藤。
明书问知友，兴咏将谁能。
+++窦巩
++++自京师将赴黔南
风雨荆州二月天，问人须雇峡中船。
西南一望云和水，犹道黔南有四千。
+++姚合
++++中秋夜洞庭圆月
素月闲秋景，骚人泛洞庭。
沧波正澄霁，凉叶未飘零。
练彩凝葭菼，霜容静杳冥。
晓栖河畔鹤，宵映渚边萤。
圆彩含珠魄，微飚发桂馨。
谁怜采蘋客，此夜宿孤汀。
+++李涉
++++濉阳行
黄昏日暮驱羸马，夜宿濉阳烽火下。
此地新经杀戮来，墟落无烟空碎瓦。
层冰塞断隋朝水，一道银河贯千里。
愁心翻覆梦难成，病仆呻吟呼不起。
泗水三千招义军，本是征战邀殊勋。
十年麾下蓄壮气，一朝此地为愁人。
昨日太阳回照烛，转见天心重含育。
早晚东风的发生，古堤春草年年绿。

+++李涉
++++六叹（集已载三首）
蓬莱岛边采珠客，西望人寰星汉隔。
千重叠浪耸云高，万里平沙连月白。
海中洞穴寻难极，水底鲛人半相识。
玄蚌初开影暂明，骊龙欲近威难逼。
辛苦风涛白首期，得珠却恨求珠时。
隋侯殁世几千载，只今薄俗空嗤嗤。
燕王爱贤筑金台，四方豪俊承风来。
秦王烧书杀儒客，肘腋之中千里隔。
去年八月幽并道，昭王陵边哭秋草。
今年二月游函关，秦家城外悲河山。
河上山边车马路，残日青烟五陵树。

关东病儒客梁城，五岁十回逢乱兵。
烧人之家食人肉，狼虎炽心都未足。
城里愁云不开城，城头野草春还绿。
五十馀年忠烈臣，临难守节羞谋身。
堂上英髦沉白刃，门前舆隶乘朱轮。
千古伤心汴河水，阴天落日悲风起。
+++李涉
++++却归巴陵途中走笔寄唐知言
去年腊月来夏口，黑风白浪打头吼。
橹声轧轧摇不前，看他撩乱张帆走。
逾月始到鹦鹉洲，呜呜暮角喧城头。
逡巡未得见官长，梦寝但觉生愁忧。
军中贤倅李监察，人马晓来兼手札。
教令参谒礼数全，头头要处相称掣。
唐氏一门今五龙，声华殷殷皆如钟。
就中十一最年少，别有俊气横心胸。
巧缀五言才刮骨，却怕柱天身硉矹。
后辈无劳续出头，坳塘不合窥溟渤。
君家三兄旧山侣，方寸久来常许与。
不觉淹留两月馀，风光漫烂生洲渚。
宇文文学儒家子，竹绕书斋花映水。
醉舞狂歌此地多，有时酩酊扶还起。
猥蒙方伯怜饥贫，假名许得陪诸宾。
酒家债负有填日，恣意颇敢排青缗。
余瞿二家同爱客，园蔬任遣奴人摘。
野狐泉头银叶方，一别十年今再觌。
更有风流歙奴子，能将盘帕来欺尔。
白马青袍豁眼明，许他真是查郎髓。
良会芳时难再来，隙光电影长相催。
扁舟惆怅人南去，目断江天凡几回。
+++李涉
++++山中五无奈何（诗一首见本集，题止山中二字）
无奈落叶何，纷纷满衰草。
疾来无气力，拥户不能扫。
欲访云外人，都迷上山道。
无奈涧水何，喧喧夜鸣石。
疏林透斜月，散乱金光滴。
欲访涧底人，路穷潭水碧。
无奈阿鼎何，娇啼索梨栗。
柴门正风雨，千向千回出。
欲识老病心，赖渠将过日。
无奈梅花何，满岩光似雪。
春风总未至，独自惊时节。
欲见惆怅心，又看花上月。
+++张祜
++++江南杂题
积潦池新涨，颓垣址旧高。
怒蛙横饱腹，斗雀堕轻毛。
碧瘦三棱草，红鲜百叶桃。
幽栖日无事，痛饮读离骚。
+++张祜
++++赋得福州白竹扇子（探得轻字）
金泥小扇谩多情，未胜南工巧织成。
藤缕雪光缠柄滑，篾铺银薄露花轻。
清风坐向罗衫起，明月看从玉手生。
犹赖早时君不弃，每怜初作合欢名。
+++张祜
++++润州杨别驾宅送蒋侍御收兵归扬州
冷气清金虎，兵威壮铁冠。
扬旌川色暗，吹角水风寒。
人对辎輧醉，花垂睥睨残。
羡归丞相阁，空望旧门阑。
+++张祜
++++观泗州李常侍打球
日出树烟红，开场画鼓雄。
骤骑鞍上月，轻拨镫前风。
斗转时乘势，旁捎乍迸空。
等来低背手，争得旋分騣。
远射门斜入，深排马迥通。
遥知三殿下，长恨出征东。
+++张祜
++++闲居
僻巷新苔遍，空庭弱柳垂。
井栏防稚子，盆水试鹅儿。
喜客加笾食，邀僧长路棋。
未能抛世事，除此更何为。

++下卷八百八十四
  
+++杜牧
++++渡吴江
堠馆人稀夜更长，姑苏城远树苍苍。
江湖潮落高楼迥，河汉秋归广殿凉。
月转碧梧移鹊影，露低红草湿萤光。
文园诗侣应多思，莫醉笙歌掩华堂。
+++厉玄
++++元日观朝
玉座临新岁，朝盈万国人。
火连双阙晓，仗列五门春。
瑞雪销鸳瓦，祥光在日轮。
天颜不敢视，称庆拜空频。
+++赵璜
++++六月
六月火云散，蝉声鸣树梢。
秋风岂便借，客思已萧条。
倾国三年别，烟霞一路遥。
行人断消息，更上灞陵桥。
+++喻凫
++++樊川寒食
新松□绿草，古柏翳黄沙。
珮珂客惊鸟，绮罗人间花。
蹙尘南北马，碾石去来车。
川晚悲风动，坟前碎纸斜。
+++潘咸
++++芍药
闲来竹亭赏，赏极蕊珠宫。
叶已尽馀翠，花才半展红。
媚欺桃李色，香夺绮罗风。
每到春残日，芳华处处同。
+++刘得仁
++++晚步
野步晚悠悠，山光澹早秋。
远空沦日脚，多稼没人头。
古木蝉齐噪，深塍水慢流。
幽居回不近，秋策却堪愁。
+++刘得仁
++++村晚闲步
缓步出居处，过原边雁行。
夕阳投草木，远水映苍茫。
野寺同蟾宿，云溪劚药尝。
萧条霜景暮，极目尽堪伤。
+++刘得仁
++++冬日题兴善寺崔律师院孤松
为此疏名路，频来访远公。
孤标宜雪后，每见忆山中。
静影生幽藓，寒声入迥空。
何年植兹地，晓夕动清风。
+++刘得仁
++++题新栽小松
满庭萧飒皆凡木，岂得飕飗似石溪。
雪夜枝柯疑画出，月中长短共人齐。
未知何日干天及，恐到秋来被鹤栖。
却向旧山寻得处，白云根蕟觅应迷。
+++刘得仁
++++栽松
翠色凛空庭，披衣独绕行。
取从山顶嶮，栽得道心生。
未弱幽泉韵，焉论别木声。
霜天残月在，转影入池清。
+++薛莹
++++十日菊
昨日尊前折，万人酣晓香。
今朝篱下见，满地委残阳。
得失片时痛，荣枯一岁伤。
未将同腐草，犹更有重霜。
+++贾岛
++++赴南巴留别苏台知己
人过梅岭上，岁岁北风寒。
落日孤舟去，青山万里看。
猿声湘水静，草色洞庭宽。
已料生涯事，只应持钓竿。
+++庄南杰
++++红蔷薇
九天碎霞明泽国，造化工夫潜剪刻。
翠叶长眉约细枝，殷红短刺钩春色。
明日当楼晚香歇，金带盘空已成结。
谢豹声催麦陇秋，熏风吹落猩猩血。
+++庄南杰
++++晓歌
鹍鸡哭树星河转，海上金乌翅如电。
嫦娥敛发绾云头，玉女舒霞织天面。
九土厨烟满城邑，商洛陇头车马急。
魏宫钟动绣窗明，梦娥惊对残灯立。
+++庄南杰
++++春草歌
漠漠绵绵几多思，无言领得春风意。
花裁小锦绣晴空，叶抽碧簟铺平地。
含芳吊影争芬敷，绕云恨起山蘼芜。
离人不忍到此处，泪娥滴尽双真珠。
+++庄南杰
++++古松歌
山上山下松，森沈翠盖烟。
龟鳞犀甲锁支体，泉声雨脚洗春风。
深碧麈尾扫冥濛，浅黄龙腹盘穹崇。
拏天攫地数千尺，恐作云雨归维嵩。
维嵩成大厦，莫遣邂逅逢樵者。

+++薛能
++++蒲中霁后晚望
河边霁色无人见，身带春风立岸头。
浊水茫茫有何意，日斜还向古蒲州。
+++薛能
++++龙门八韵
河浸华夷阔，山横宇宙雄。
高波万丈泻，夏禹几年功。
川迸晴明雨，林生旦暮风。
看翻进退，鸟性断西东。
气逐云归海，声驱石落空。
近身毛乍竖，当面语难通。
沸沫归何处，盘涡傍此中。
从来化鬐者，攀去路应同。
+++薛能
++++新雪
细落粗和忽复繁，顿清朝市不闻喧。
天迷皓色风何乱，地湿春泥土半翻。
香暖会中怀岳寺，樵鸣村外想家园。
闲吟只爱煎茶澹，斡破平光向近轩。
+++薛能
++++送判官赴京
阙下情偏已绝稀，天涯身远复相依。
庭花每对从容落，夜烛多同笑语归。
君子是行应柏署，鄙人何望即柴扉。
青云若遇交亲话，白璧无心待发挥。
+++朱景玄
++++溪东岑望天都山
目望浮山丘，梯云上东岑。
群峰争入冥，巉巉生太阴。
昔贤此升仙，结构穷耸深。
未晓日先照，当昼色半沉。
风泉雪霜飞，云树琼玉林。
大道非闭隔，无路不可寻。
窥镜澄夙虑，望坛起敬心。
一从呼子安，永绝金玉音。
+++许浑
++++夜行次东关逢魏扶东归
南北断蓬飘，长亭酒一瓢。
残云归太华，疏雨过中条。
树色随关迥，河声入塞遥。
劳歌此分首，风急马萧萧。
+++李频
++++南游湘汉寄友人
南去远三京，三湘五月行。
巴江雪水下，楚泽火云生。
向野聊中饮，乘凉探暮程。
离怀不可说，已近峡猿声。
+++李频
++++送刘山人归洞庭
却共孤云去，高眠最上峰。
半湖乘早月，中路入疏钟。
秋尽虫声急，夜深山雨重。
当时同隐者，分得几株松。
+++李郢
++++早发
野店星河在，行人道路长。
孤灯怜宿处，斜月厌新装。
草色多寒露，虫声似故乡。
清秋无限恨，残菊过重阳。
+++李郢
++++题惠山
乳洞阴阴碧涧连，杉松六月冷无蝉。
黄昏飞尽白蝙蝠，茶火数星山寂然。
+++李郢
++++雨中看山榴落花
山榴逼砌栽，山火一团开。
尽日风兼雨，春渠拥作堆。
+++李郢
++++寄友人乞菊栽
药阑经雨正堪锄，白菊烦君乞数株。
潘岳赋中芳思在，陶潜篱下绿英无。
移来稍及蝉鸣树，种罢长教酒满壶。
□子成仙纵难学，九秋思看集鸠雏。
+++李郢
++++江边柳
东风晴色挂阑干，眉叶初晴畏晓寒。
江上别筵终日有，绿条春在长应难。
+++李郢
++++鹅儿
腊后闲行村舍边，黄鹅清水真可怜。
何穷散乱随新草，永日淹留在野田。
无事群鸣遮水际，争来引颈逼人前。
风吹楚泽蒹葭暮，看下寒溪逐去船。
+++李郢
++++酬友人春暮寄枳花茶
昨日东风吹枳花，酒醒春晚一瓯茶。
如云正护幽人堑，似雪才分野老家。
金饼拍成和雨露，玉尘煎出照烟霞。
相如病渴今全校，不羡生台白颈鸦。
+++李郢
++++郢自街西醉归马鞭坠失崔员外、起秘书…抒短章仰酬珍锡
蜀岩阴面冷冥冥，偃雪欺霜半露青。
铦刃剪裁多鹊媚，细鞘挥拂带龙腥。
崖垂万仞知无影，藓渍千年合有灵。
兰省贵寮蓬阁吏，一时缄赠到云亭。
+++李郢
++++即目
自笑腾腾者，非憨又不狂。
何为跧似鼠，而复怯于獐。
落拓无生计，伶俜恋酒乡。
冥搜得诗窟，偶战出文场。
爱雪愁冬尽，怀人觉夜长。
石楼多爽气，柽案有馀香。
运去非关拙，时来不在忙。
平生两闲暇，孤趣满沧浪。
+++李郢
++++罗敷东馆亭下流泉云至前山拥咽经岁移时掬弄惆怅成章
看山亭下小鸣泉，呜咽难通亦可怜。
惆怅无人为疏凿，拥愁含恨过年年。
+++于武陵
++++白樱树
记得花开雪满枝，和蜂和蝶带花移。
如今花落游蜂去，空作主人惆怅诗。
+++崔橹
++++过南城县麻姑山
似前如却玉堆堆，薄带轻烟翠好裁。
斜倚兔钩孤影伴，校低仙掌一头来。
盘疑虎伏形难写，展认龙拏势未回。
惊讶昔人曾羽化，此中争不接瑶台。
诗手难题画手惭，浅青浓碧叠东南。
尘愁世界忙心在，霞伴神仙稳梦酣。
雨涕自悲看雪鬓，星冠无计整云篸。
家风负荷须名宦，可惜千峰绿似蓝。
差烟危碧半斜晖，何代仙人此羽飞。
高袖镇长寒柏暗，古祠时复彩云归。
红尘鞭马颜将换，碧落骖鸾意有违。
声利系身家系念，今生辜负六铢衣。
+++崔橹
++++和友人题僧院蔷薇花三首
何人移得在禅家，瑟瑟枝条簇簇霞。
争那寂寥埋草暗，不胜惆怅舞风斜。
无缘影对金尊酒，可惜香和石鼎茶。
看取老僧齐物意，一般抛掷等凡花。
忍委芳心此地开，似霞颜色苦低回。
风惊少女偷香去，雨认巫娥觅伴来。
今日独怜僧院种，旧山曾映钓矶栽。
三清上客知惆怅，劝我春醪一两杯。
露香如醉态如慵，斜压危阑草色中。
试问更谁过野寺，无憀徒自舞春风。
兰缸尚惜连明在，锦帐先愁入夏空。
一日几回来又去，不能容易舍深红。
+++崔橹
++++春晚泊船江村
芳草青青古渡头，渔家住处暂维舟。
残花半树悄无语，细雨满天风似愁。
家信不来春又晚，客程难尽水空流。
自怜爱失心期约，看取花时更远游。
+++崔橹
++++柳
风慢日迟迟，拖烟拂水时。
惹将千万恨，系在短长枝。
骨软张郎瘦，腰轻楚女饥。
故园归未得，多少断肠思。
+++崔橹
++++莲花
影欹晴浪势欹烟，恨态缄言日抵年。
轻雾晓和香积饭，片红时堕化人船。
间有笔应难画，雨后无尘更好怜。
何限断肠名不得，倚风娇怯醉腰偏。
+++崔橹
++++残莲花（后首一作张林诗）
倚风无力减香时，涵露如啼卧翠池。
金谷楼前马嵬下，世间殊色一般悲。
不耐高风怕冷烟，瘦红欹委倒青莲。
无人解把无尘袖，盛取残香尽日怜。
+++崔橹
++++惜莲花
半塘前日染来红，瘦尽金方昨夜风。
留样最嗟无巧笔，护香谁为惜熏笼。
缘停翠棹沈吟看，忍使良波积渐空。
魂断旧溪憔悴态，冷烟残粉楚台东。
+++崔橹
++++岳阳云梦亭看莲花
似醉如慵一水心，斜阳欲暝彩云深。
清明月照羞无语，凉冷风吹势不禁。
曾向楚台和雨看，只于吴苑弄船寻。
当时为汝题诗遍，此地依前泥苦吟。
+++崔橹
++++村路菊花
袅风惊未定，溪影晚来寒。
不得重阳节，虚将满把看。
神仙谁采掇，烟雨惜凋残。
牧竖樵童看，应教爱尔难。
+++崔橹
++++题山驿新桐花
雨馀烟腻暖香浮，影暗斜阳古驿楼。
丹凤总巢阿阁去，紫花空映楚云愁。
堪怜翠盖奇于画，更惜芳庭冷似秋。
长日老春看落尽，野禽闲哢碧悠悠。
+++崔橹
++++山路木芙蓉
不向横塘泥里栽，两株晴笑碧岩隈。
枉教绝世深红色，只向深山僻处开。
万里王孙应有恨，三年贾傅惜无才。
缘花更叹人间事，半日江边怅望回。
+++崔橹
++++新柳
无情柔态任春催，似不胜风倚古台。
多少去年今日恨，御沟颜色洞庭来。
+++崔橹
++++临川见新柳
不见江头三四日，桥边杨柳老金丝。
岸南岸北往来渡，带雨带烟深浅枝。
何处故乡牵梦想，两回他国见荣衰。
汀洲草色亦如此，愁杀远人人不知。
+++崔橹
++++南阳见柳
夜来风入最高枝，罥断愁肠几尺丝。
楚塞曾吟烟午处，曲江长忆雪晴时。
金衔细毂萦回岸，戍笛牛歌远近陂。
还把旧年惆怅意，武安城下一吟诗。
+++崔橹
++++别君山
点空夸黛妒愁眉，何必浮来结梦思。
惭愧二年青翠色，惹窗粘枕伴吟诗。
+++崔橹
++++宿寿安山阴馆闻泉
一支清急万山来，穿竹喧飞破石苔。
梦在故乡临欲到，声闻孤枕却惊回。
多愁鬓发余甘老，有限年光尔莫催。
缘忆旧游相似处，月明山响子陵台。
+++刘绮庄
++++共佳人守岁
桂华穷北陆，荆艳作东邻。
残妆欲送晓，薄衣已迎春。
举袖争流雪，分歌竞绕尘。
不应将共醉，年去远催人。

++下卷八百八十五
  
+++皮日休
++++樱桃花
婀娜枝香拂酒壶，向阳疑是不融酥。
晚来嵬峨浑如醉，惟有春风独自扶。
+++皮日休
++++夜看樱桃花
纤枝瑶月弄圆霜，半入邻家半入墙。
刘阮不知人独立，满衣清露到明香。
+++皮日休
++++咏白莲
腻于琼粉白于脂，京兆夫人未画眉。
静婉舞偷将动处，西施嚬效半开时。
通宵带露妆难洗，尽日凌波步不移。
愿作水仙无别意，年年图与此花期。
细嗅深看暗断肠，从今无意爱红芳。
折来只合琼为客，把种应须玉甃塘。
向日但疑酥滴水，含风浑讶雪生香。
吴王台下开多少，遥似西施上素妆。
+++皮日休
++++赤门堰白莲花
缟带与纶巾，轻舟漾赤门。
千回紫萍岸，万顷白莲村。
荷露倾衣袖，松风入髻根。
潇疏今若此，争不尽馀尊。
+++司空图
++++丙午岁旦
鸡报已判春，中年抱疾身。
晓催庭火暗，风带寺幡新。
多虑无成事，空休是吉人。
梅花浮寿酒，莫笑又移巡。
+++司空图
++++丁巳元日
禀朔华夷会，开春气象生。
日随行阙近，岳为寿觞晴。
作睿由稽古，昭仁事措刑。
上玄劳眷佑，高庙保忠贞。
星变当移幸，人心喜奉迎。
传呼清御道，雪涕识臣诚。
鼎饪和方济，台阶润欲平。
扶天咨协力，并日召延英。
金跃洪炉动，云驱众蛰惊。
关中留王气，席上纵奇兵。
累降搜贤诏，兼持进善旌。
短辕收骥步，直路发鹏程。
自乏匡时略，非沽矫俗名。
鹤笼何足献，蜗舍别无营。
羸带漳滨病，吟哀越客声。
移居荒药圃，耗志在棋枰。
醉忘身空老，书怜眼尚明。
偶能甘蹇分，岂是薄浮荣。
虑戒防微浅，□知近利轻。
献陵三百里，寤寐祷时清。
+++司空图
++++光启三年人日逢鹿
浮世仍逢乱，安排赖佛书。
劳生中寿少，抱疾上升疏。
日暖人逢鹿，园荒雪带锄。
非今又过，蘧瑗最怜渠。
+++司空图
++++浙上重阳
登高唯北望，菊助可□明。
离恨初逢节，贫居只喜晴。
好文时可见，学稼老无成。
莫叹关山阻，何当不阻兵。
+++司空图
++++乙巳岁愚春秋四十九辞疾拜章将免左掖重阳独登上方
雪鬓不禁镊，知非又此年。
退居还有旨，荣路免妨贤。
落落鸣蛩鸟，晴霞度雁天。
自无佳节兴，依旧菊篱边。
+++司空图
++++重阳山居
此身逃难入乡关，八度重阳在旧山。
篱菊乱来成烂熳，家僮常得解登攀。
年随历日三分尽，醉伴浮生一片闲。
满目秋光还似镜，殷勤为我照衰颜。
+++司空图
++++旅中重阳
乘时争路只危身，经乱登高有几人。
今岁节唯南至在，旧交坟向北邙新。
当歌共惜初筵乐，且健无辞后会频。
莫道中冬犹有闰，蟾声才尽即青春。
+++司空图
++++南至日
年年山□□来频，莫强孤危竞要津。
吉卦偶成开病眼，暖檐还葺寄羸身。
求仙自躁非无药，报国当材别有人。
鬓发堪伤白已遍，镜中更待白眉新。
+++司空图
++++五月九日
金石皆销铄，贤愚共网罗。
达从诗似偈，狂觉哭胜歌。
高燕凌鸿鹄，枯槎压芰荷。
此中无别境，此外是闲魔。
+++司空图
++++庚子腊月五日
复道朝延火，严城夜涨尘。
骅骝思故第，鹦鹉失佳人。
禁漏虚传点，妖星不振辰。
何当回万乘，重睹玉京春。
+++罗隐
++++中元夜看月
朦胧南溟月，汹涌出云涛。
下射长鲸眼，遥分玉兔毫。
势来牛斗动，路越宵冥高。
竟夕瞻光影，昂头把白醪。
+++唐彦谦
++++木兰
众花摇落正无憀，脉脉芳丛契后凋。
舒卷绿苞临小槛，剪裁檀的缀长条。
独当春尽情何限，尚有秋期别未遥。
桃叶近来消息绝，见君长忆渡江桡。
+++唐彦谦
++++玉蕊
玉蕊两高树，相辉松桂旁。
向来尘不杂，此夜月仍光。
秀掩丛兰色，艳吞秾李芳。
世人嫌具美，何必更清香。
+++唐彦谦
++++莲
新莲映多浦，迢递绿塘东。
静影摇波日，寒香映水风。
金尘飘落蕊，玉露洗残红。
看著馀芳少，无人问的中。
+++唐彦谦
++++望岳时贼据华夏
长路风埃隔楚氛，忽惊神岳映朝曛。
削成绝壁五千仞，高揖泥金七十君。
祝史秘辞今莫睹，从臣嘉颂久无闻。
幽人闲望封中地，好为吾皇起白云。
+++唐彦谦
++++片石
小斋庐阜石，寄自沃洲僧。
山客劳携笈，幽人自得朋。
瘦云低作段，野浪冻成云。
便可同清话，何须有物凭。
+++唐彦谦
++++柳
春风向杨柳，能事尽风流。
有意疑张绪，无情见莫愁。
依然金谷在，宁免武昌偷。
前路难回首，何须苦映楼。
+++唐彦谦
++++垂柳
垂柳碧髯茸，楼昏带雨容。
思量成昼梦，来去发春慵。
梳洗凭张敞，乘骑笑稚恭。
碧虚从转笠，红烛近高舂。
怨脸明秋水，愁眉淡远峰。
小园花尽蝶，静院酒醒蛩。
旧作琴台凤，今为药店龙。
宝奁抛掷久，一任景阳钟。
+++唐彦谦
++++紫薇花
素秋寒露重，芳事固应稀。
小槛临清昭，高丛见紫薇。
温𥂓终有思，暗淡岂无辉。
见欲迷交甫，谁能状宓妃。
妆新犹倚镜，步缓不胜衣。
恍似新相得，伥如久未归。
又疑神女过，犹佩七香帏。
还似星娥织，初临五彩机。
庆云今已集，威凤莫惊飞。
绮笔题难尽，烦君白玉徽。
+++唐彦谦
++++望中条
虞乡县西郭，改观揖中条。
第蓄终南小，交□□□遥。
崦深应有寺，峰近恐通桥。
为语前村叟，他时寄采樵。
+++唐彦谦
++++蒙穀山
蒙穀山低碧海枯，仲君闲坐说麻姑。
遥天鹤语知虚实，长夜神光竟有无。
秘祝斋心开九转，侍臣回首听三呼。
交朋漫信文成术，短烛瑶坛漏满壶。
+++唐彦谦
++++菊
雪菊金英两断肠，蝶翎蜂鼻带清香。
寒村宿雾临幽径，废苑斜晖傍短墙。
近取松筠为伴侣，远将桃李作参商。
年来病肺疏杯酒，每忆龙山似故乡。
+++方干
++++山中
爱山却把图书卖，嗜酒空教僮仆赊。
只向阶前便渔钓，那知枕上有云霞。
暗泉出石飞仍咽，小径通桥直复斜。
窗竹未抽今夏笋，庭梅曾试当年花。
姓名未及陶弘景，髭鬓白于姜子牙。
松月水烟千古在，未知终久属谁家。
+++王驾
++++次韵和卢先辈避难寺居看牡丹
乱后寄僧居，看花恨有馀。
香宜闲静立，态似别离初。
朵密红相照，栏低画不如。
狂风任吹却，最共野人疏。
+++杜荀鹤
++++春宫怨
早被婵娟误，欲妆临镜慵。
承恩不在貌，教妾若为容。
风暖鸟声碎，日高花影重。
年年越溪女，相忆采芙蓉。
+++翁承赞
++++晨兴
鼓绝天街冷雾收，晓来风景已堪愁。
槐无颜色因经雨，菊有精神为傍秋。
自爱鲜飙生户外，不教闲事住心头。
披襟徐步一萧洒，吟绕盆池想狎鸥。
+++王贞白
++++江上吟晓
一叶野人舟，长将载酒游。
夜来吟思苦，江上月华秋。
晓露满红蓼，轻波飏白鸥。
渔翁似有约，相伴钓中流。
+++王贞白
++++过商山
一宿白云根，时经采麝村。
数峰虽似蜀，当昼不闻猿。
马立溪沙浅，人争阁道喧。
明朝弃襦罢，步步入金门。
+++王贞白
++++泛镜湖□□
我泛镜湖日，未生千里莼。
时无贺宾客，谁识谪仙人。
吟对四时雪，忆游三岛春。
恶闻亡越事，洗耳大江滨。
+++王贞白
++++太湖石
谁怜孤峭质，移在太湖心。
出得风波外，任他池馆深。
不同花逞艳，多愧竹垂阴。
一片至坚操，那忧岁月侵。
+++王贞白
++++依韵和幹公题庭中太湖石二首
山立只盈寻，高奇药圃阴。
风涛打欲碎，岩穴蛰方深。
藓点晴偏绿，蛩藏晓竞吟。
岁寒终不变，堪比古人心。
徒劳水府寻，宛在玉堂阴。
兰圃安虽窄，盆池映转深。
山僧来尽爱，诗客见先吟。
若是买花者，年年不计心。
+++王贞白
++++书陶潜醉石
片石陶真性，非为麹糵昏。
争如累月醉，不笑独醒人。
积叠莓苔色，交加薜荔根。
至今重九日，犹待白衣魂。
+++王贞白
++++看天王院牡丹
前年帝里探春时，寺寺名花我尽知。
今日长安已灰烬，忍随南国对芳枝。
+++王贞白
++++芍药
芍药承春宠，何曾羡牡丹。
麦秋能几日，谷雨只微寒。
妒态风频起，娇妆露欲残。
芙蓉浣纱伴，长恨隔波澜。
+++王贞白
++++独芙蓉
方塘清晓镜，独照玉容秋。
蠹芰不相采，敛蘋空自愁。
日斜还顾影，风起强垂头。
芳意羡何物，双双鸂鶒游。
+++王贞白
++++冯氏书斋小松二首
孤根生远岳，移植翠枝添。
自秉雪霜操，任他蜂蝶嫌。
微阴连迥竹，清韵入疏帘。
耸势即空碧，时人看莫厌。
得地已经岁，清音昼夜闻。
根涵旧山土，叶间近溪云。
野鹤望长远，庭花笑不群。
须知摇落后，众木始能分。
+++张蠙
++++社日村居（一作张演诗）
鹅湖山下稻粱肥，豚阱鸡栖对掩扉。
桑柘影斜春社散，家家扶得醉人归。
+++卢延让
++++八月十六夜月
十六胜三五，中天照大荒。
只讹些子缘，应号没多光。
桂老犹全在，蟾深未煞忙。
难期一年事，到晓泥诗章。
+++卢延让
++++冬除夜书情
兀兀坐无味，思量谁与邻。
数星深夜火，一个远乡人。
雁翥天微雪，风号树欲春。
愁章自难过，不觉苦吟频。
+++卢延让
++++观新岁朝贺
龙墀初立仗，鸳鹭列班行。
元日燕脂色，朝天桦烛香。
表章堆玉案，缯帛满牙床。
三百年如此，无因及我唐。

++下卷八百八十六
  
+++曹松
++++中秋月
九十日秋色，今秋已十分。
孤光吞列宿，四面绝微云。
众木排疏影，寒流叠细纹。
遥遥望丹桂，心绪更纷纷。
+++曹松
++++寄方干
桐庐江水闲，终日对柴关。
因想别离处，不知多少山。
钓舟春岸阔，庭树晚烟还。
莫便求栖隐，桂枝堪恨颜。
+++曹松
++++宿山寺
溪山尽日行，方听远钟声。
入院逢僧定，登楼见月生。
露垂群木润，泉落一岩清。
此景关吾事，通宵寐不成。
+++曹松
++++冬日登江楼
高楼临古岸，野步晚来登。
江水因寒落，山云为雪凝。
远村虽入望，危槛不堪凭。
亲老未归去，乡愁徒自兴。
+++曹松
++++寄李处士
僧话磻溪叟，平生重赤松。
夜堂悲蟋蟀，秋水老芙蓉。
吟坐倦垂钓，闲行多倚筇。
闻名来已久，未得一相逢。
塔见移来影，钟闻过去声。
一斋唯默坐，应笑我营营。
+++曹松
++++客中立春
玉烛传佳节，阳和应此辰。
土牛呈岁稔，彩燕表年春。
腊尽星回次，寒馀月建寅。
梅花将柳色，偏思越乡人。
+++曹松
++++南塘暝兴
水色昏犹白，霞光暗渐无。
风荷摇破扇，波月动连珠。
蟋蟀啼相应，鸳鸯宿不孤。
小僮频报夜，归步尚踟蹰。
+++曹松
++++送郑谷归宜春
无成归故国，上马亦高歌。
况是飞鸣后，殊为喜庆多。
暑消嵩岳雨，凉吹洞庭波。
莫使闲吟去，须期接盛科。
+++曹松
++++送曾德迈归宁宜春
湘东山川有清辉，袁水词人得意归。
几府争驰毛义檄，一乡看侍老莱衣。
筵开灞岸临清浅，路去蓝关入翠微。
想到宜阳更无事，并将欢庆奉庭闱。
+++李洞
++++山泉
半空飞下水，势去响如雷。
静彻啼猿寺，高凌坐客台。
耳同经剑阁，身若到天台。
溅树吹成冻，凌祠触作灰。
深中试楖栗，浅处落莓苔。
半夜重城闭，潺湲枕上来。
+++卢士衡
++++松
云外千寻好性灵，伴杉陪柏事孤贞。
招呼暑气终无分，应和凉风别有声。
细雨洒时花旋落，道人食处叶重生。
如逢郢匠垂搜采，为栋为梁力不轻。
+++卢士衡
++++再游紫阳洞重题小松
仙家种此充朝食，叶叶枝枝造化力。
去年见时似鹤高，今年萧骚八九尺。
不同矮桧终委地，定向晴空倚天碧。
好期逸士统贞根，昂枝点破秋苔色。
寻思凡眼重花开，宁知此木超尘埃。
只是十年五年间，堪作大厦之宏材。
+++熊皎
++++湘江晓望
笙歌欢罢散离筵，水色朦胧蘸宿烟。
山响疏钟何处寺，火光收钓下滩船。
微云过岛侵微月，古岸平江浸远天。
归梦已阑风色动，孤帆仍要住无缘。
+++熊皎
++++早行
结束何妨早，将行四顾频。
山前犹见月，陌上未逢人。
远树动宿鸟，危桥怯病身。
渐明恒自慰，应免复迷津。
+++熊皎
++++游嵩山
独背焦桐访洞天，暂攀灵迹弃尘缘。
深逢野草皆疑药，静见樵人恐是仙。
翠木入云空自老，古碑横水莫知年。
可怜幽景堪长往，一任人间岁月迁。
+++熊皎
++++九华望庐山
九江山势尽峥嵘，惟有匡庐最得名。
万叠影遮残雪在，数峰岚带夕阳明。
冷侵醉榻铺秋色，高亚吟龙送水声。
只待丹霄酬志了，白云深处是归程。
+++熊皎
++++道傍松
偃盖当衢莫记年，独含苍翠鹤应怜。
垂阴独向笙歌地，有韵自成风雨天。
尘□路岐分夜月，烧侵根脚起残烟。
论功只合行人赏，销得烦蒸古道边。
+++熊皎
++++月中桂
断破重轮种者谁，银蟾何事便相随。
莫言望夜无攀处，却是吟人有得时。
孤影不凋清露滴，异香常在好风吹。
几回目断云霄外，未必姮娥惜一枝。
+++孙鲂
++++湖上望庐山
辍棹南湖首重回，笑青吟翠向崔嵬。
天应不许人全见，长把云藏一半来。
+++孙鲂
++++题梅岭泉
梅岭旧闻传，林亭势峞然。
登临真不易，幽胜恐无先。
楚野平千里，吴江曲一边。
标形都大别，洞府岂知焉。
飞阁横空去，征帆落面前。
南雄雉堞峻，北壮凤台连。
烂熳三春媚，参差百卉妍。
风桃诸处锦，洛竹半溪烟。
燕入晴梁语，莺从暖谷迁。
石根朝霭碧，帘际晚霞鲜。
径柳行难约，庭莎醉好眠。
清明时更异，造化意疑偏。
不独宜韶景，尤须看暑天。
药苗繁似结，萝蔓猛如编。
珠亚垂枝果，冰澄汲井泉。
粉墙蜩蜕落，丹槛雀雏颠。
炎气微茫觉，清飙左右穿。
云峰从勃起，葵叶岂劳扇。
又见秋天丽，浑将夏日悬。
红黰著霜树，香老卧池边。
菱芡谁铺绣，莓苔自学钱。
暗虫依砌响，明月逗帘圆。
小砌滋新菊，高轩噪暮蝉。
雨声寒飒飒，雁影晓联联。
释此何堪玩，深冬更可怜。
窗中看短景，树里见重川。
冈阜分明出，杉松气概全。
讴成白雪曲，吟是早梅篇。
创制谁人解，根基太守贤。
或时留皂盖，尽日簇华筵。
谁咏忧黎庶，狂游泥管弦。
交加丰玉食，来去迸金船。
侍从非常客，俳谐像列仙。
画旗张赫奕，妖妓舞婵娟。
罢宴心犹恋，将归兴尚牵。
只应愁逼夜，宁厌赏经年。
孤贱今何幸，跻攀奈有缘。
展眉惊豁达，徐步喜周旋。
讽咏虽知苦，推功靡极玄。
聊书四十韵，甘责未精专。
+++孙鲂
++++庐山瀑布
有山来便有，万丈落云端。
雾喷千岩湿，雷倾九夏寒。
图中僧写去，湖上客回看。
却羡为猿鹤，飞鸣近碧湍。
+++孙鲂
++++牡丹
意态天生异，转看看转新。
百花休放艳，三月始为春。
蝶死难离槛，莺狂不避人。
其如豪贵地，清醒复何因。
+++孙鲂
++++主人司空后亭牡丹
佳卉挺芳辰，夭容乃绝伦。
望开从隔岁，愁过即无春。
体物真英气，馀花似庶人。
蜂攒知眷恋，鸟语亦殷勤。
况在豪华地，宁同里巷尘。
酷怜应丧德，多赏奈怡神。
忌秽栽时土，尝甜折处津。
绕行那识倦，围坐岂辞频。
入梦殊巫峡，临池胜洛滨。
乐喧丝杂竹，露渍卯连寅。
饮兴尤思满，吟情自合新。
怕风惟怯夜，忧雨不经旬。
栏槛为良援，亭台是四邻。
虽非能伐性，争免碍还淳。
斗艳何惭蜀，矜繁未让秦。
私心期一日，许近看逡巡。
+++孙鲂
++++看牡丹二首
莫将红粉比秾华，红粉那堪比此花。
隔院闻香谁不惜，出栏呈艳自应夸。
北方有态须倾国，西子能言亦丧家。
输我一枝和晓露，真珠帘外向人斜。
看花长到牡丹月，万事全忘自不知。
风促乍开方可惜，雨淋将谢可堪悲。
闲年对坐浑成偶，醉后抛眠恐负伊。
也拟便休还改过，迢迢争奈一年期。
+++孙鲂
++++题未开牡丹
青苞虽小叶虽疏，贵气高情便有馀。
浑未盛时犹若此，算应开日合何如。
寻芳蝶已栖丹槛，衬落苔先染石渠。
无限风光言不得，一心留在暮春初。
+++孙鲂
++++主人司空见和未开牡丹，辄却奉和
把笔临芳不自怡，首征章句促妖期。
已惊常调言多鄙，遽捧高吟愧可知。
绝代贞名应愈重，千金方笑更难移。
狂歌狂醉犹堪羡，大拙当时是老时。
+++孙鲂
++++又题牡丹上主人司空
一年芳胜一年芳，爱重贤侯意异常。
手辟红房看阔狭，自张青幄盖馨香。
白疑美玉无多润，紫觉灵芝不是祥。
只恐梦征他日去，又须疑向凤池傍。
+++孙鲂
++++牡丹落后有作
未发先愁有一朝，如今零落更魂销。
青丛别后无多色，红线穿来已半焦。
蓄恨绮罗犹眷眷，薄情蜂蝶去飘飘。
明年虽道还期在，争奈凭栏乍寂寥。
+++孙鲂
++++柳絮咏
年年三月里，随处自悠扬。
雨过浑疑尽，风来特地狂。
入花蜂有碍，遮水燕无妨。
苦是添离思，青门道路长。
+++孙鲂
++++甘露寺紫薇花
蜀葵鄙下兼全落，菡萏清高且未开。
赫日迸光飞蝶去，紫薇擎艳出林来。
闻香不称从僧舍，见影尤思在酒杯。
谁笑晚芳为贱劣，便饶春丽已尘埃。
牵吟过夏惟忧尽，立看移时亦忘回。
惆怅寓居无好地，懒能分取一枝栽。
+++孙鲂
++++芳草
何处不相见，烟苗捧露心。
萋萋绿远水，苒苒在空林。
野吹闲摇阔，游人醉卧深。
南朝古城里，碑石又应沈。
+++孙鲂
++++春苔
底物最牵吟，秋苔独自寻。
何时连夜雨，叠翠满松阴。
湘岸荒祠静，吴宫古砌深。
侯门还可惜，长被马蹄侵。
+++孙鲂
++++老松
郁郁复苍苍，秋风韵更长。
空心应有□，老叶不知霜。
子落生深涧，阴清背夕阳。
如逢东岱雨，犹得覆秦王。
+++孙鲂
++++柳（十一首）
茏葱二月初，青软自相纡。
意态花犹少，风流木更无。
影繁晴陌上，烟重古城隅。
炀帝河声里，几番荣又枯。
数树新栽在画桥，春来犹自长长条。
东风多事刚牵引，已解纤纤学舞腰。
金堤堤上一林烟，况近清明二月天。
别有数枝遥望见，画桥南面拂秋千。
春物牵情不奈何，就中杨柳态难过。
也知是处无花去，争奈看时未觉多。
小眉初展绿条稠，露压烟濛不自由。
莫是折来偏属意，依稀相似是风流。
九衢春霁湿云凝，着地毵毵碍马行。
拟折无端抛又恋，乱穿来去羡黄莺。
千树阴阴盖御沟，雪花金穗思悠悠。
先朝事后应无也，惟是荒根逐碧流。
摇荡和风恃赖春，蘸流遮路逐年新。
颠狂絮落还堪恨，分外欺凌寂寞人。
暖催春促吐芳芽，伴雨从风处处斜。
莫道玄功无定配，不然争得见桃花。
小池前后碧江滨，窣翠抛青烂熳春。
不是和风为抬举，可能开眼向行人。
深绿依依配浅黄，两般颜色一般香。
到头袅娜成何事，只解年年断客肠。
+++孙鲂
++++看桑
簇簇互相遮，闲看实可嗟。
藉多虽是叶，栽盛不如花。
春绿暗连麦，秋干暮立鸦。
旧乡曾种得，经乱属谁家。
+++刘昭禹
++++仙都山留题
林下事无非，尘中竟不知。
白云深拥我，青石合眠谁。
山静捣灵药，夜闲论古诗。
此来亲羽客，何日变枯髭。
+++刘昭禹
++++晚霁望岳麓
湘西斜日边，峭入几寻天。
翠落重城内，屏开万户前。
崖崚危溅瀑，林罅静通仙。
谁肯功成后，相携扫石眠。
+++刘昭禹
++++石笋
千古海门石，移归吟叟居。
窍腥蛟出后，形瘦浪冲馀。
工语宁无玉，僧知忽有书。
好期仙者叱，变化向庭隅。
+++刘昭禹
++++伤雨后牡丹
废功看不已，醉起又持杯。
数日帘常卷，中宵雨忽来。
凄凉无戏蝶，零落在苍苔。
造化根难问，令人首可回。
+++刘昭禹
++++送人红花栽
世上红蕉异，因移万里根。
艰难离瘴土，潇洒入朱门。
叶战青云韵，花零宿露痕。
长安多未识，谁想动吟魂。
+++刘乙
++++晓望
地祇逃秀境，神化或殷雷。
裂汉娲补合，高峰剑跃开。
即今新定业，何世不遗才。
若是浮名道，须言有祸胎。
+++刘乙
++++山中早起
鸡调扶桑枝，秋空隐少微。
阔云霞并曜，高日月争辉。
若厥开天道，同初发帝机。
以言当代事，闲辟紫宸扉。
+++姚揆
++++晚步
陋巷贫疑本姓颜，晚来闲步出林间。
数声长笛吹沈日，一片残云点破山。
岛寺渐疏敲石磬，渔家方半掩柴关。
迟回从此搜吟久，待得溪头月上还。
+++姚揆
++++秋日江东晚行
迢迢驱马过江东，此际令人恨莫穷。
一撮秋烟堤上白，半轮残日岭头红。
路岐滋味犹如旧，乡曲声音渐不同。
含思看看到梁苑，画楼丝竹彻遥空。
+++陈光
++++题陶渊明醉石
片石露寒色，先生遗素风。
醉眠芳草合，吟起白云空。
道出乾坤外，声齐日月中。
我知彭泽后，千载与谁同。
+++陈光
++++长安新柳
九陌云初霁，皇衢柳已新。
不同天苑景，先得日边春。
色浅微含露，丝轻未惹尘。
一枝方欲折，归去及兹晨。
+++杨凝式
++++雪晴
春来冰未泮，冬至雪初晴。
为报方袍客，丰年瑞已成。

++下卷八百八十七
  
+++卢言
++++上安禄山（禄山入洛阳，大雪盈尺，言上诗）
象曰云雷屯，大君理经纶。
马上取天下，雪中朝海神。
+++裴谞
++++储潭庙（大历三年戊申岁）
江水上源急如箭，潭北转急令目眩。
中间十里澄漫漫，龙蛇若见若不见。
老农老圃望天语，储潭之神可致雨。
质明斋服躬往奠，牢醴丰洁精诚举。
女巫纷纷堂下儛，色似授兮意似与。
云在山兮风在林，风云忽起潭更深。
气霾祠宇连江阴，朝日不复照翠岑。
回溪口兮棹清流，好风带雨送到州。
吏人雨立喜再拜，神兮灵兮如献酬。
城上楼兮危架空，登四望兮暗濛濛。
不知兮千万里，惠泽愿兮与之同。
我有言兮报匪徐，车骑复往礼如初。
高垣墉兮大其门，洒扫丹雘壮神居。
使过庙者之加敬，酒食货财而有馀。
神兮灵，神兮灵。
匪享慢，享克诚。
+++任要
++++腊月中与韦户曹游发生洞裴回之际见双白蝙蝠…口号
山翠幂灵洞，洞深玄想微。
一双白蝙蝠，三度向明飞。
虽然有两翅，了自无毛衣。
若非饱石髓，那得凌□□。
偶见归堪说，殊胜不见归。
+++韦洪
++++腊月中游发生洞裴回之际见双白蝙蝠三飞洞门…口号
欲验发生洞，先开冰雪行。
窥临见二翼，色素飞无声。
状类白蝙蝠，幽感腾化精。
应知五马来，启蛰迎春荣。
露冕□之久，鸣驺还慰情。
+++马乂
++++蜀中经蛮后寄陶雍
酋马渡泸水，北来如鸟轻。
几年期凤阙，一日破龟城。
此地有征战，谁家无死生。
悲还旧里，鸟喜下空营。
弟侄意初定，交朋心尚惊。
自从经难后，吟苦似猿声。
+++张绍
++++冲佑观
大始未形，混沌无际。
上下开运，乾坤定位。
日月丽天，山川镇地。
万汇犹屯，三才始备。
肇有神化，初生蒸民。
上惟立德，下无疏亲。
皇风荡荡，黔首淳淳。
天下有道，谁非圣人。
开源嗜欲，浇漓俗盛。
贤者避世，真人华命。
八极神乡，十州异境。
翠阜丹丘，潜伏灵圣。
惟彼武夷，实曰洞天。
峰峦黛染，岩岫霞鲜。
金房玉室，羽盖云輧。
葬日风雨，会有神仙。
国步多艰，皇纲中绝。
四海九州，瓜分幅裂。
稔祸陬隅，阻兵瓯越。
寂寞玄风，荒凉绛阙。
赫赫烈祖，再造丕基。
拱揖高让，神人乐推。
明明我后，允协昌基。
功崇下武，德茂重熙。
睿哲英断，雄略神智。
拓土开疆，经天纬地。
五岭来庭，三湘清彻。
四海震威，群生怀惠。
犹劳宵旰，犹混马车。
贪狼俟静，害焉方除。
淹留骏驭，想像鹑居。
心悬真洞，梦到华胥。
乃眷名山，追惟圣迹。
内库颁金，元侯奉职。
三境求规，五灵取则。
跨谷弥冈，张霄架极。
珠宫宝殿，璇台玉堂。
凤翔高甍，龙转回廊。
错落金碧，玲珑璧珰。
云生林楚，雷绕藩墙。
七圣斯严，三君如在。
八景灵舆，九华神盖。
清霄莫胥，明霜匪对。
仿佛壶中，依稀物外。
众真之宇，拟之无伦。
会仙之类，名之惟新。
高峰为壑，区谷成坰。
皇献颂声，永绝淄磷。

+++郑露
++++彻云涧
延绵不可穷，寒光彻云际。
落石早雷鸣，溅空春雨细。
+++林披
++++秋气尚高凉
秋气尚高凉，寒笛吹万木。
故人入我庭，相照不出屋。
山川虽远观，高怀不能掬。
+++公孙杲
++++五言赠诸法师
驾鹤排朱雾，乘鸾入紫烟。
凌晨味潭菊，薄暮玩峰莲。
玉叶低梁下，金飗引窗前。
啸傲云霞际，留情鳞羽年。
+++李夐
++++恒岳晨望有怀
二仪均四序，五岳分九州。
灵造良难测，神功匪易酬。
恒山北临岱，秀崿东跨幽。
澒洞镇河朔，嵯峨冠嵩丘。
禋祠彰旧典，坛庙列平畴。
树侵云密，飞泉界道流。
从官叨佐理，衔命奉珍羞。
荐玉申诚效，锵金谅有由。
郊原照初日，林薄委徂秋。
塞近风声厉，川长雾气收。
他乡饶感激，归望切祈求。
景福如光愿，私门当复侯。
+++畅甫
++++偶宴西蜀摩诃池
珍木郁清池，风荷左右披。
浅觞宁及醉，慢舸不知移。
荫林簟光冷，照流簪影欹。
胡为独羁者，雪涕向涟漪。
+++吴士矩
++++饮后献时相
一夕心期一种欢，那知疏散负杯盘。
尊前数片朝云在，不许冯公子细看。
+++吴黔
++++失题
故国海云端，归宁便整鞍。
里荣身上蒨，省罢手中兰。
烧急平芜广，风悲古木寒。
谢公山色在，朝夕共谁观。
+++崔融
++++题惠聚寺
人莫嫌山小，僧还爱寺灵。
殿高神气力，龙活客丹青。
+++钱信
++++平望赠蚊
安得神仙术，试为施康济。
使此平望村，如吾江子汇。
+++胡传美
++++武康碧落观
仙宫碧落太微书，遗迹依然掩故居。
幢节不归天杳邈，烟霞空锁日幽虚。
不逢金简扳云洞，可惜瑶台叠藓除。
欲脱儒衣陪羽客，伤心齿发已凋疏。
+++许宏
++++白云寺
踏破苔痕一径斑，白云飞处见青山。
不知浮世尘中客，几个能知物外闲。
+++文丙
++++罗浮山
罗浮多胜境，梦到固无因。
有长生药，谁为不死人。
根虽盘地脉，势自倚天津。
未便甘休去，须栖老此身。
+++文丙
++++牡丹
万物承春各斗奇，百花分贵近亭池。
开时若也姮娥见，落日那堪公子知。
诗客筵中金盏满，美人头上玉钗垂。
不同寒菊舒重九，只拟清香泛酒卮。
+++文丙
++++藓花
寂寞人偏重，无心愧牡丹。
秋风凋不得，流水泛应难。
怪石纵教遍，幽庭一任盘。
若逢公子顾，重叠是朱栏。
+++文丙
++++新栽松
可怜同百草，况负雪霜姿。
歌舞地不尚，岁寒人自移。
阶除添冷淡，毫末入思惟。
尽道生云洞，谁知路嶮巇。
+++文丙
++++柳
何事动吟哦，长□翠色和。
垂阴千树少，送别一枝多。
带雾笼彭泽，摇风舞汴河。
只因隋帝植，民力几销磨。
+++路应
++++仙岩四瀑布即事寄上秘书包监侍郎七兄吏部李侍…十四韵
绝境久蒙蔽，芟萝方迨兹。
樵苏尚未及，冠冕谁能知。
缘崖开径小，架木度空危。
水激千雷发，珠联万贯垂。
阴晴状非一，昏旦势多奇。
井识轩辕迹，坛馀汉武基。
猿声响深洞，岩影倒澄池。
想像虬龙去，依稀羽客随。
玩奇目岂倦，寻异神忘疲。
干云松作盖，积翠薜成帷。
含意攀丹桂，凝情顾紫芝。
芸香蔼芳气，冰镜彻圆规。
胥念沧波远，徒怀魏阙期。
征黄应计日，莫鄙北山移。
+++李缜
++++奉和郎中游仙岩四瀑布寄包秘监李吏部赵婺州中…十四韵
符守分珪组，放情在丘峦。
悠然造云族，忽尔登天坛。
求古理方赜，玩奇物不殚。
晴光散崖壁，瑞气生芝兰。
中有四瀑水，奔流状千般。
风云隐岩底，雨雪霏林端。
晶晶含古色，飕飕引晨寒。
澄潭见猿饮，潜穴知龙盘。
坐憩苔石遍，仰窥杉桂攒。
幽蹊创高躅，灵药馀仙餐。
携赏喜康乐，示文惊建安。
缣缃炳珠宝，中外贻同官。
末调亦何为，辄陪高唱难。
惭非御徒者，还得依门栏。
+++戴公怀
++++奉和郎中游仙山四瀑泉兼寄李吏部包秘监赵婺州齐处州
今日永嘉守，复追山水游。
因寻莽苍野，遂得轩辕丘。
访古事难究，览新情屡周。
溪垂绿筱暗，岩度白云幽。
过石奇不尽，出林香更浮。
凭高拥虎节，搏险窥龙湫。
淙潈泻三四，奔腾千万秋。
寒惊殷雷动，暑骇繁霜流。
沫溅群鸟外，光摇数峰头。
丛崖散滴沥，近谷藏飕飗。
况此特形胜，自馀非等俦。
灵光掩五岳，仙气均十洲。
书以谢群彦，永将叙徽猷。
当思共攀陟，东南看斗牛。
+++孟翔
++++奉和郎中游仙山四瀑布兼寄李吏部、包秘监判官
昔人恣探讨，飞流称石门。
安知郡城侧，别有神泉源。
疏凿意大禹，勤求闻轩辕。
悠悠几千岁，翳荟群木繁。
奇状出蔽蔓，胜概毕讨论。
沿崖百丈落，奔注当空翻。
下如散雨足，上拟屯云根。
变态凡几处，静神竟朝昏。
渴贤寄珠玉，受馥寻兰荪。
萝茑罥紫绶，岩隈驻朱轓。
方思谢康乐，好事名空存。
+++崔耿
++++晚眺
江溶流落景，山色凝暮烟。
衰发照秋日，壮心减昔年。
愁吟长抱膝，孰诉高高天。
+++宇文鼎
++++山下泉
可致清川广，难量利物功。
涓流此山下，谁识去无穷。
+++郭密之
++++永嘉经谢公石门山作
绵境经耳目，未尝旷跻登。
一窥石门险，再涤心神懵。
洞壑閟金涧，欹崖盘石楞。
阴潭下幂幂，秀岭上层层。
千丈瀑流蹇，半溪风雨縆。
兴馀志每惬，心远道自弘。
乘轺广储峙，祗命愧才能。
辍棹周气象，扪条历骞崩。
忽如生羽翼，恍若将起腾。
谢客今已矣，我来谁与朋。
+++扈载
++++芳草
幽芳无处无，幽处恨何如。
倦客伤归思，春风满旧居。
晚烟迷杳霭，朝露健扶疏。
省傍灵光看，残阳少皞区。
+++薛光谦
++++任阆中下乡检田，登艾萧山北望
观农巡井邑，长望历山川。
拥涧开新耨，缘崖指火田。
荒村无径陌，古戍有风烟。
瓠叶萦篱长，藤花绕架悬。
岸高攒树石，水净写云天。
回首乡关路，行歌犹喟然。
+++尉迟汾
++++府尹王侍郎准制拜岳，因状嵩高灵胜，寄呈三十韵
雄雄天之中，峻极闻维嵩。
作镇盛标格，出云为雨风。
瑞时物不疠，顺泽年多丰。
加高冠四方，视秩居三公。
明朝虔昭报，颁祀岁严恭。
署祝纡御札，诏贤导宸衷。
皇皇三川守，馨德清明躬。
肃徒奉兰沐，竟夕玉华东。
星汉耿斋户，松泉寒寿宫。
具修谅蠲吉，曙色犹葱曚。
端仪大圭立，兴俛声玲珑。
挹瓒椒桂馥，奏金岩壑空。
灵歆若有答，仿佛传祝工。
卒事不遑偃，胜奇纷四丛。
朝霞破灵嶂，错落间苍红。
动息形似蚁，玄黄气如笼。
奔倾千万状，群岳安比崇。
日月襟袖捧，人天道路通。
冥搜必殚竭，跻览忘崎穹。
踏翠遍诸刹，趣绵步难终。
浮丘仙袂接，谢公屐齿穷。
龙潭应下瞰，九曲当骇容。
龙门计东豁，三台有何踪。
金象语奚应，玉人光想融。
瑶浆与石髓，清骨宜遭逢。
况是降神处，迹惟申甫同。
周翰已洽论，伊衡亦期功。
诚富东山兴，须陟中台庸。
勉促旋騑軨，未可恋云松。
散材事即异，期为卜一峰。
+++马令
++++早春陪敕使麻先生祭岳
我皇盛文物，道化天地先。
鞭挞走神鬼，玉帛礼山川。
忽下袁州使，来游紫洞前。
青羊得处所，白鹤□时年。
虔恳飞龙记，昭彰化鸟篇。
□风半山水，□气总云烟。
光抱升中日，霞明五色天。
山横翠微外，室在绿潭边。
缇幕灰初庪，焚林火欲然。
年光著草树，春色换山泉。
伊水来何日，嵩岩去几千。
山疑小天下，人是会神仙。
叶令乘凫入，浮丘驾鹤旋。
麻姑几年岁，三见海成田。

++下卷八百八十八
  
+++灵澈
++++奉和郎中题仙岩瀑布十四韵
致闲在一郡，民安已三年。
每怀贞士心，孙许犹差肩。
采异百代后，得之古人前。
扪险路坱圠，临深闻潺湲。
上有千岁树，下飞百丈泉。
清谷长雷雨，丹青凝霜烟。
遥将大壑近，暗与方壶连。
白石颜色寒，老藤花叶鲜。
轩皇自兹去，乔木空依然。
碧山东极海，明月高升天。
平野生竹柏，虽远地不偏。
永愿酬国恩，自将布金田。
穆穆早朝人，英英丹陛贤。
谁思沧洲意，方欲涉巨川。
+++贯休
++++过商山
吟缘横翠忆天台，啸狖啼猿见尽猜。
四个老人何处去，一声仙鹤过溪来。
皇城宫阙回头尽，紫阁烟霞为我开。
天际峰峰尽堪住，红尘中去大悠哉。
+++齐己
++++过西塞山
空江平野流，风岛苇飕飕。
残日衔西塞，孤帆向北洲。
边鸿渡汉口，楚树出吴头。
终日高云里，身依片石休。
+++可朋
++++中秋月
登楼仍喜此宵晴，圆魄才观思便清。
海面乍浮犹隐映，天心高挂最分明。
片云想有神仙出，回野应无鬼魅形。
曾向洞庭湖上看，君山半雾水初平。
+++修睦
++++僧院泉
澄澈照人胆，深山只一般。
来难穷处所，心去助波澜。
砌曲夜声苦，窗虚客梦阑。
无心谁肯爱，时有老僧看。
+++修睦
++++题僧院泉
何处云根新布得，归仍半日在烟萝。
莫轻竹引经窗小，须信更深入耳多。
绕砌虽然清自别，出门长恐浊相和。
从此无心恋沧海，沧海无风亦起波。
+++修睦
++++岳上作
始好步青苔，蝉声且莫催。
辛勤来到此，容易便言回。
远水月未上，四方云正开。
更堪逢道侣，特地话天台。
+++修睦
++++望西山
积翠异诸岳，令人看莫休。
有时经暮雨，独得倚高楼。
云外僧应老，林间水正秋。
到头归隐处，岂在问嵩丘。
+++修睦
++++题虎掊泉
一自虎掊得，清声四远流。
众人怜尔处，长夜洗心头。
出谷花随去，背岩猿下偷。
林边落江徼，风起雨翛翛。
+++修睦
++++松
细韵飕飕入骨凉，影兼巢鹤过高墙。
盘根一种依平地，自是梧桐不久长。
+++修睦
++++岳阳对柳
谁此种秋色，令人看莫穷。
正垂云梦雨，不奈洞庭风。
昔出长安道，独游隋苑东。
当时今日思，须信苦相同。
+++清豁
++++归山吟
聚如浮沫散如云，聚不相将散不分。
入郭当时君是我，归山今日我非君。
+++吴筠
++++游倚帝山二首
山间非吾心，物表翼所托。
振衣超烦滓，策杖追岑壑。
绝地穷㟏岈，造天究磐礴。
迩临烟霞积，逖睇宇宙廓。
俯惊白云涌，仰骇飞泉落。
苔浓鲜翠屏，松古丽丹崿。
目冀睹乔羡，心希驭龙鹤。
乃知巢由情，岂伊猿鸟乐。
兹山何独秀，万仞倚昊苍。
晨跻烟霞趾，夕憩灵仙场。
俯观海上月，坐弄浮云翔。
松风振雅音，桂露含晴光。
不出六合外，超然万累忘。
信彼古来士，岩栖道弥彰。
+++吴筠
++++翰林院望终南山
窃慕隐沦道，所欢岩穴居。
谁言忝休命，遂入承明庐。
物情不可易，幽中未尝摅。
幸见终南山，岧峣凌太虚。
青霭长不灭，白云闲卷舒。
悠然相探讨，延望空踌蹰。
迹系心无极，神超兴有馀。
何当解维絷，永托逍遥墟。
+++吴筠
++++秋日彭蠡湖中观庐山
泛舟太湖上，回瞰兹山隈。
万顷沧波中，千峰郁崔嵬。
凉烟发炉峤，秋日明帝台。
绝巅凌大漠，悬流泻昭回。
穹崇石梁引，岈豁天门开。
飞鸟屡隐见，白云时往来。
超然契清赏，目醉心悠哉。
董氏出六合，王君升九垓。
谁言旷遐祀，庶可相追陪。
从此永栖托，拂衣谢浮埃。
+++吴筠
++++秋日望倚帝山
楚服多奇山，灵表先倚帝。
孤秀白云里，青冥何崇丽。
秋天已晴朗，晚日更澄霁。
远峰列在目，杳与神襟契。
倏忽遗世间，宛如再登诣。
伊予抱斯志，代处人烟闭。
何事牵俗网，悠然负芝桂。
朅来从隐沦，式保羡门计。
+++李冶
++++蔷薇花
翠融红绽浑无力，斜倚栏干似诧人。
深处最宜香惹蝶，摘时兼恐焰烧春。
当空巧结玲珑帐，著地能铺锦绣裀。
最好凌晨和露看，碧纱窗外一枝新。
+++李冶
++++柳
最爱纤纤曲水滨，夕阳移影过青蘋。
东风又染一年绿，楚客更伤千里春。
低叶已藏依岸棹，高枝应闭上楼人。
舞腰渐重烟光老，散作飞绵惹翠裀。

++下卷八百八十九
  
+++李隆基
++++好时光
宝髻偏宜宫样，莲脸嫩，体红香。
眉黛不须张敞画，天教入鬓长。

莫倚倾国貌，嫁取个，有情郎。
彼此当年少，莫负好时光。

+++李晔
++++巫山一段云
缥缈云间质，盈盈波上身。
袖罗斜举动埃尘，明艳不胜春。
翠鬓晚妆烟重，寂寂阳台一梦。
冰眸莲脸见长新，巫峡更何人。

蝶舞梨园雪，莺啼柳带烟。
小池残日艳阳天，苎萝山又山。
青鸟不来愁绝，忍看鸳鸯双结。
春风一等少年心，闲情恨不禁。

+++李晔
++++菩萨蛮（又名子夜歌、巫山一片云、重叠金）
登楼遥望秦宫殿，茫茫只见双飞燕。
渭水一条流，千山与万丘。

远烟笼碧树，陌上行人去。
安得有英雄，迎归大内中。
飘飘且在三峰下，秋风往往堪沾洒。
肠断忆仙宫，朦胧烟雾中。

思梦时时睡，不语长如醉。
早晚是归期，苍穹知不知。
+++李存勖
++++一叶落
一叶落，搴朱箔，此时景物正萧索。
画楼月影寒，西风吹罗幕。
吹罗幕，往事思量著。
+++李存勖
++++如梦令（一名忆仙姿、宴桃源、比梅）
曾宴桃源深洞，一曲清歌舞凤。
长记别伊时，和泪出门相送。
如梦，如梦，残月落花烟重。
+++李存勖
++++阳台梦
薄罗衫子金泥缝，困纤腰怯铢衣重。
笑迎移步小兰丛，亸金翘玉凤。

娇多情脉脉，羞把同心拈弄。
楚天云雨却相和，又入阳台梦。

+++李存勖
++++歌头
赏芳春，暖风飘箔。
莺啼绿树，轻烟笼晚阁。
杏桃红，开繁萼。
灵和殿，禁柳千行斜，金丝络。
夏云多，奇峰如削。
纨扇动微凉，轻绡薄，梅雨霁，火云烁。
临水槛，永日逃繁暑，泛觥酌。
露华浓，冷高梧，凋万叶。
一霎晚风，蝉声新雨歇。
惜惜此光阴，如流水。
东篱菊残时，叹萧索。
繁阴积，岁时暮，景难留。
不觉朱颜失却，好容光。
且且须呼宾友，西园长宵。
宴云谣，歌皓齿，且行乐。
+++李璟
++++浣溪纱（一作浣纱溪、小庭花）
风压轻云贴水飞，乍晴池馆燕争泥，沈郎多病不胜衣。
沙上未闻鸿雁信，竹间时听鹧鸪啼，此情惟有落花知。
+++李璟
++++摊破浣溪沙（一名山花子）
菡萏香销翠叶残，西风愁起绿波间。
还与韶光共憔悴，不堪看。

细雨梦回鸡塞远，小楼吹彻玉笙寒。
多少泪珠何限恨，倚阑干。

手卷真珠上玉钩，依前春恨锁重楼。
风里落花谁是主，思悠悠。

青鸟不传云外信，丁香空结雨中愁。
回首渌波三峡暮，接天流。

+++李煜
++++渔父（一名渔歌子）
浪花有意千里雪，桃花无言一队春。
一壶酒，一竿身，快活如侬有几人。

一棹春风一叶舟，一纶茧缕一轻钩。
花满渚，酒满瓯，万顷波中得自由。

+++李煜
++++忆江南
（一名望江南、梦江南、江南好、梦江口、望江梅、
归塞北、谢秋娘、春去也）
多少恨，昨夜梦魂中。
还似旧时游上苑，车如流水马如龙。
花月正春风。
多少泪，沾袖复横颐。
心事莫将和泪滴，凤笙休向月明吹。
肠断更无疑。
闲梦远，南国正芳春。
船上管弦江面绿，满城飞絮混轻尘。
愁杀看花人。
闲梦远，南国正清秋。
千里江山寒色暮，芦花深处泊孤舟。
笛在月明楼。
+++李煜
++++捣练子（一名深院月）
深院静，小庭空，断续寒砧断续风。
无奈夜长人不寐，数声和月到帘栊。

云鬓乱，晚妆残，带恨眉儿远岫攒。
斜托香腮春笋懒，为谁和泪倚阑干。

+++李煜
++++相见欢（一名乌夜啼）
（又名上西楼、西楼子、月上瓜洲、秋夜月、忆真妃）
林花谢了春红，太匆匆。
无奈朝来寒雨，晚来风。
胭脂泪，相留醉，几时重。
自是人生长恨，水长东。
无言独上西楼，月如钩。
寂寞梧桐深院，锁清秋。
剪不断，理还乱，是离愁。
别是一般滋味，在心头。
+++李煜
++++长相思（一名双红豆、山渐青、忆多娇）
一重山，两重山。
山远天高烟水寒，相思枫叶丹。
菊花开，菊花残。
塞雁高飞人未还，一帘风月闲。
云一涡，玉一梭。
澹澹衫儿薄薄罗，轻颦双黛螺。
秋风多，雨如和。
帘外芭蕉三两窠，夜长人奈何。
+++李煜
++++浣溪沙
红日已高三丈透，金炉次第添香兽，红锦地衣随步皱。
佳人舞点金钗溜，酒恶时拈花蕊嗅，别殿遥闻箫鼓奏。
转烛飘蓬一梦归，欲寻陈迹怅人非，天教心愿与身违。
待月池台空逝水，荫花楼阁漫斜晖，登临不惜更沾衣。
+++李煜
++++采桑子（一名丑奴儿、罗敷媚、罗敷艳歌）
辘轳金井梧桐晚，几树惊秋。
昼雨如愁，百尺虾须上玉钩。
琼窗春断双蛾皱，回首边头。
欲寄鳞游，九曲寒波不溯流。
亭前春逐红英尽，舞态徘徊。
细雨霏微，不放双眉时暂开。
绿窗冷静芳音断，香印成灰。
可奈情怀，欲睡朦胧入梦来。
+++李煜
++++菩萨蛮
花明月暗笼轻雾，今宵好向郎边去。
刬袜步香阶，手提金缕鞋。

画堂南畔见，一晌偎人颤。
好为出来难，教君恣意怜。
蓬莱院闭天台女，画堂昼寝无人语。
抛枕翠云光，绣衣闻异香。

潜来珠锁动，惊觉鸳鸯梦。
慢脸笑盈盈，相看无限情。
铜簧韵脆锵寒竹，新声慢奏移纤玉。
眼色暗相钩，秋波横欲流。

雨云深绣户，来便谐衷素。
宴罢又成空，梦迷春睡中。
人生愁恨何能免，消魂独我情何限。
故国梦重归，觉来双泪垂。

高楼谁与上，长记秋晴望。
往事已成空，还如一梦中。
+++李煜
++++清平乐（一名忆萝月）
别来春半，触目愁肠断。
砌下落梅如雪乱，拂了一身还满。
雁来音信无凭，路遥归梦难成。
离恨却如春草，更行更远还生。

+++李煜
++++喜迁莺（一名鹤冲天、燕归来）
晓月坠，宿云微，无语枕频欹。
梦回芳草思依依，天远雁声稀。

啼莺散，馀花乱，寂寞画堂深院。
片红休扫尽从伊，留待舞人归。

+++李煜
++++阮郎归（一名醉桃源、碧桃春）
东风吹水日衔山，春来长是闲。
落花狼藉酒阑珊，笙歌醉梦间。

春睡觉，晚妆残，无人整翠鬟。
留连光景惜朱颜，黄昏独倚阑。

+++李煜
++++锦堂春（一名乌夜啼）
昨夜风兼雨，帘帏飒飒秋声。
烛残漏滴频欹枕，起坐不能平。

世事漫随流水，算来一梦浮生。
醉乡路稳宜频到，此外不堪行。

+++李煜
++++应天长
一钩初月临妆镜，蝉鬓凤钗慵不整。
重帘静，层楼迥，惆怅落花风不定。

柳堤芳草径，梦断辘轳金井。
昨夜更阑酒醒，春愁过却病。
+++李煜
++++望远行
碧砌花光照眼明，朱扉长日镇长扃。
馀寒欲去梦难成，炉香烟冷自亭亭。

辽阳月，秣陵砧，不传消息但传情。
黄金台下忽然惊，征人归日二毛生。

+++李煜
++++浪淘沙（一名卖花声）
帘外雨潺潺，春意阑珊。
罗衾不耐五更寒。
梦里不知身是客，一晌贪欢。
独自暮凭阑，无限江山。
别时容易见时难。
流水落花春去也，天上人间。
往事只堪哀，对景难排。
秋风庭院藓侵阶。
一桁珠帘闲不卷，终日谁来。
金剑已沈埋，壮气蒿莱。
晚凉天净月华开。
想得玉楼瑶殿影，空照秦淮。
+++李煜
++++木兰花（一名玉楼春、春晓曲、惜春容）
晓妆初了明肌雪，春殿嫔娥鱼贯列。
凤箫声断水云闲，重按霓裳歌遍彻。

临风谁更飘香屑，醉拍阑干情未切。
归时休放烛花红，待蹋马蹄清夜月。

+++李煜
++++虞美人
风回小院庭芜绿，柳眼春相续。
凭阑半日独无言，依旧竹声新月，似当年。

笙歌未散尊罍在，池面冰初解。
烛明香暗画楼深，满鬓清霜残雪，思难禁。

春花秋月何时了，往事知多少。
小楼昨夜又东风，故国不堪回首月明中。

雕阑玉砌应犹在，只是朱颜改。
问君能有几多愁，恰似一江春水向东流。

+++李煜
++++一斛珠（一名醉落魄）
晚妆初过，沈檀轻注些儿个。
向人微露丁香颗。
一曲清歌，暂引樱桃破。
罗袖裛残殷色可，杯深旋被香醪涴。
绣床斜凭娇无那。
烂嚼红茸，笑向檀郎唾。
+++李煜
++++临江仙
樱桃落尽春归去，蝶翻轻粉双飞。
子规啼月小楼西。
玉钩罗幕，惆怅暮烟垂。
别巷寂寥人散后，望残烟草低迷。
炉香闲袅凤凰儿。
空持罗带，回首恨依依。
+++李煜
++++蝶恋花（一名一箩金、黄金缕、明月生南浦、凤栖梧、
鹊蹋枝、卷珠帘、鱼水同欢）
遥夜亭皋闲信步。
才过清明，渐觉伤春暮。
数点雨声风约住，朦胧澹月云来去。
桃李依依香暗度。
谁在秋千，笑里轻轻语。
一片芳心千万绪，人间没个安排处。
+++李煜
++++破阵子（一名十拍子）
四十年来家国，三千里地山河。
凤阙龙楼连霄汉，玉树琼枝作烟萝，几曾识干戈。
。
一旦归为臣虏，沈腰潘鬓销磨。
最是苍黄辞庙日，教坊独奏别离歌，垂泪对宫娥。

+++王衍
++++醉妆词
者边走，那边走，只是寻花柳。
那边走，者边走，莫厌金杯酒。

+++王衍
++++甘州曲
画罗裙，能解束，称腰身。
柳眉桃脸不胜春。
薄媚足精神，可惜沦落在风尘。
+++孟昶
++++木兰花
冰肌玉骨清无汗，水殿风来暗香满。
绣帘一点月窥人，欹枕钗横云鬓乱。

起来琼户启无声，时见疏星渡河汉。
屈指西风几时来，只恐流年暗中换。


++下卷八百九十
  
+++李景伯
++++回波乐
回波尔时酒卮，微臣职在箴规。
侍宴既过三爵，喧哗窃恐非仪。

+++沈佺期
++++回波乐
回波尔时佺期，流向岭外生归。
身名已蒙齿录，袍笏未复牙绯。

+++裴谈
++++回波乐
回波尔时栲栳，怕妇也是大好。
外边只有裴谈，内里无过李老。

+++张说
++++舞马词
万玉朝宗凤扆，千金率领龙媒。
眄鼓凝骄蹀躞，听歌弄影徘徊。

天鹿遥征卫叔，日龙上借羲和。
将共两骖争舞，来随八骏齐歌。

彩旄八佾成行，时龙五色因方。
屈膝衔杯赴节，倾心献寿无疆。

帝皂龙驹沛艾，星阑骥子权奇。
腾倚骧洋应节，繁骄接迹不移。

二圣先天合德，群灵率土可封。
击石骖驔紫燕，摐金顾步苍龙。

圣君出震应箓，神马浮河献图。
足蹋天庭鼓舞，心将帝乐踟蹰。

+++崔液
++++蹋歌词
彩女迎金屋，仙姬出画堂。
鸳鸯裁锦袖，翡翠贴花黄。
歌响舞分行，艳色动流光。
庭际花微落，楼前汉已横。
金壶催夜尽，罗袖舞寒轻。
乐笑畅欢情，未半著天明。
+++李白
++++桂殿秋
仙女下，董双成，汉殿夜凉吹玉笙。
曲终却从仙官去，万户千门惟月明。

河汉女，玉炼颜，云輧往往在人间。
九霄有路去无迹，袅袅香风生佩环。

+++李白
++++清平调
云想衣裳花想容，春风拂槛露华浓。
若非群玉山头见，会向瑶台月下逢。

一枝红艳露凝香，云雨巫山枉断肠。
借问汉宫谁得似，可怜飞燕倚新妆。

名花倾国两相欢，常得君王带笑看。
解得春风无限恨，沈香亭北倚阑干。

+++李白
++++连理枝
雪盖宫楼闭，罗幕昏金翠。
斗压阑干，香心澹薄，梅梢轻倚。
喷宝猊香烬、麝烟浓，馥红绡翠被。
浅画云垂帔，点滴昭阳泪。
咫尺宸居，君恩断绝，似遥千里。
望水晶帘外、竹枝寒，守羊车未至。
+++李白
++++菩萨蛮
平林漠漠烟如织，寒山一带伤心碧。
暝色入高楼，有人楼上愁。

玉阶空伫立，宿鸟归飞急。
何处是归程，长亭更短亭。
+++李白
++++忆秦娥（一名秦楼月、碧云深、双荷叶）
箫声咽，秦娥梦断秦楼月。
秦楼月，年年柳色，灞陵伤别。
乐游原上清秋节，咸阳古道音尘绝。
音尘绝，西风残照，汉家陵阙。

+++李白
++++清平乐（一名忆萝月）
禁庭春昼，莺羽披新绣。
百草巧求花下斗，只赌珠玑满斗。
日晚却理残妆，御前闲舞霓裳。
谁道腰肢窈窕，折旋笑得君王。

禁闱秋夜，月探金窗罅。
玉帐鸳鸯喷兰麝，时落银灯香灺。
女伴莫话孤眠，六宫罗绮三千。
一笑皆生百媚，宸衷教在谁边。

烟深水阔，音信无由达。
惟有碧天云外月，偏照悬悬离别。
尽日感事伤怀，愁眉似锁难开。
夜夜长留半被，待君魂梦归来。

鸾衾凤褥，夜夜常孤宿。
更被银台红蜡烛，学妾泪珠相续。
花貌些子时光，抛人远泛潇湘。
欹枕悔听寒漏，声声滴断愁肠。

画堂晨起，来报雪花坠。
高卷帘栊看佳瑞，皓色远迷庭砌。
盛气光引炉烟，素草寒生玉佩。
应是天仙狂醉，乱把白云揉碎。

+++元结
++++欸乃曲
偶存名迹在人间，顺俗与时未安闲。
来谒大官兼问政，扁舟却入九疑山。

湘江二月春水平，满月和风宜夜行。
唱桡欲过平阳戍，守吏相呼问姓名。

千里枫林烟雨深，无朝无暮有猿吟。
倚桡静听曲中意，好似云山韶濩音。

零陵郡北湘水东，浯溪形胜满湘中。
溪口石颠堪自逸，谁能相伴作渔翁。

下泷船似入深渊，上泷船似欲升天。
泷南始到九疑郡，应绝高人乘兴船。

+++张志和
++++渔父
西塞山前白鹭飞，桃花流水鳜鱼肥。
青箬笠，绿蓑衣，斜风细雨不须归。

钓台渔父褐为裘，两两三三舴艋舟。
能纵棹，惯乘流，长江白浪不曾忧。

霅溪湾里钓鱼翁，舴艋为家西复东。
江上雪，浦边风，笑著荷衣不叹穷。

松江蟹舍主人欢，菰饭莼羹亦共餐。
枫叶落，荻花干，醉宿渔舟不觉寒。

青草湖中月正圆，巴陵渔父棹歌连。
钓车子，橛头船，乐在风波不用仙。

+++张松龄
++++渔父
乐是风波钓是闲，草堂松桧已胜攀。
太湖水，洞庭山，狂风浪起且须还。

+++韩翃
++++章台柳（寄柳氏）
章台柳，章台柳，往日依依今在否？
纵使长条似旧垂，也应攀折他人手。
+++韦应物
++++三台（或加令字，一名翠华引、开元乐）
一年一年老去，明日后日花开。
未报长安平定，万国岂得衔杯。

冰泮寒塘水绿，雨馀百草皆生。
朝来衡门无事，晚下高斋有情。

+++韦应物
++++调笑令（一名宫中调笑、转应曲、三台令）
胡马，胡马，远放燕支山下。
跑沙跑雪独嘶，东望西望路迷。
迷路，迷路，边草无穷日暮。
河汉，河汉，晓挂秋城漫漫。
愁人起望相思，塞北江南别离。
离别，离别，河汉虽同路绝。
+++王建
++++三台（宫中二首，江南四首）
鱼藻池边射鸭，芙蓉苑里看花。
日色柘袍相似，不著红鸾扇遮。

池北池南草绿，殿前殿后花红。
天子千秋万岁，未央明月清风。

扬州桥边小妇，长干市里商人。
三年不得消息，各自拜鬼求神。

青草湖边草色，飞猿岭上猿声。
万里三湘客到，有风有雨人行。

树头花落花开，道上人去人来。
朝愁暮愁即老，百年几度三台。

斗身强健且为，头白齿落难追。
准拟百年千岁，能得几许多时。

+++王建
++++调笑令（即宫中调笑）
团扇，团扇，美人并来遮面。
玉颜憔悴三年，谁复商量管弦。
弦管，弦管，春草昭阳路断。
胡蝶，胡蝶，飞上金枝玉叶。
君前对舞春风，百叶桃花树红。
红树，红树，燕语莺啼日暮。
罗袖，罗袖，暗舞春风依旧。
遥看歌舞玉楼，好日新妆坐愁。
愁坐，愁坐，一世虚生虚过。
杨柳，杨柳，日暮白沙渡口。
船头江水茫茫，商人少妇断肠。
肠断，肠断，鹧鸪夜飞失伴。
+++戴叔伦
++++调笑令（即转应曲）
边草，边草，边草尽来兵老。
山南山北雪晴，千里万里月明。
明月，明月，胡笳一声愁绝。
+++刘禹锡
++++纥那曲（二首）
杨柳郁青青，竹枝无限情。
同郎一回顾，听唱纥那声。
蹋曲兴无穷，调同辞不同。
愿郎千万寿，长作主人翁。
+++刘禹锡
++++忆江南（即春去也）
春去也，多谢洛城人。
弱柳从风疑举袂，丛兰裛露似沾巾。
独坐亦含嚬。
春去也。
共惜艳阳年。
犹有桃花流水上，无辞竹叶醉尊前。
惟待见青天。
+++刘禹锡
++++潇湘神
湘水流，湘水流，九疑云物至今愁。
若问二妃何处所，零陵芳草露中秋。

斑竹枝，斑竹枝，泪痕点点寄相思。
楚客欲听瑶瑟怨，潇湘深夜月明时。

+++刘禹锡
++++抛球乐
五色绣团圆，登君玳瑁筵。
最宜红烛下，偏称落花前。
上客如先起，应须赠一船。
春早见花枝，朝朝恨发迟。
及看花落后，却忆未开时。
幸有抛球乐，一杯君莫辞。
+++白居易
++++花非花
花非花，雾非雾。
夜半来，天明去。
来如春梦不多时，去似朝云无觅处。

+++白居易
++++忆江南
江南好，风景旧曾谙。
日出江花红胜火，春来江水绿如蓝。
能不忆江南。
江南忆，最忆是杭州。
山寺月中寻桂子，郡亭枕上看潮头。
何日更重游。
江南忆，其次忆吴宫。
吴酒一杯春竹叶，吴娃双舞醉芙蓉。
早晚得相逢。
+++白居易
++++如梦令
前度小花静院，不比寻常时见。
见了又还休，愁却等闲分散。
肠断，肠断，记取钗横鬓乱。
落月西窗惊起，好个匆匆些子。
鬒鬓亸轻松，凝了一双秋水。
告你，告你，休向人间整理。
频日雅欢幽会，打得来来越杀。
说著暂分飞，蹙损一双眉黛。
无奈，无奈，两个心儿总待。
+++白居易
++++长相思
汴水流，泗水流。
流到瓜洲古渡头，吴山点点愁。
思悠悠，恨悠悠。
恨到归时方始休，月明人倚楼。
深画眉，浅画眉。
蝉鬓鬅鬙云满衣，阳台行雨回。
巫山高，巫山低。
暮雨潇潇郎不归，空房独守时。
+++刘长卿
++++谪仙怨（集作律诗，题云苕溪酬梁耿别后见寄）
晴川落日初低，惆怅孤舟解携。
鸟向平芜远近，人随流水东西。

白云千里万里，明月前溪后溪。
独恨长沙谪去，江潭春草萋萋。

+++窦弘馀
++++广谪仙怨
胡尘犯阙冲关，金辂提携玉颜。
云雨此时萧散，君王何日归还。

伤心朝恨暮恨，回首千山万山。
独望天边初月，蛾眉犹自弯弯。

+++康骈
++++广谪仙怨
晴山碍目横天，绿叠君王马前。
銮辂西巡蜀国，龙颜东望秦川。

曲江魂断芳草，妃子愁凝暮烟。
长笛此时吹罢，何言独为婵娟。


++下卷八百九十一
  
+++杜牧
++++八六子
洞房深，画屏灯照，山色凝翠沈沈。
听夜雨，冷滴芭蕉，惊断红窗好梦。
龙烟细飘绣衾，辞恩久归长信。
凤帐萧疏，椒殿闲扃。
辇路苔侵，绣帘垂，迟迟漏传丹禁。
蕣华偷悴，翠鬟羞整。
愁坐望处，金舆渐远，何时彩仗重临。
正消魂，梧桐又移翠阴。
+++崔怀宝
++++忆江南
平生愿，愿作乐中筝。
得近玉人纤手子，砑罗裙上放娇声。
便死也为荣。
+++郑符
++++闲中好
闲中好，尽日松为侣。
此趣人不知，轻风度僧语。
+++段成式
++++闲中好
闲中好，尘务不萦心。
坐对当窗木，看移三面阴。
+++张希复
++++闲中好
闲中好，幽磬度声迟。
卷上论题肇，画中僧姓支。
+++温庭筠
++++南歌子（歌或作柯，一名春宵曲）
手里金鹦鹉，胸前绣凤凰。
偷眼暗形相，不如从嫁与，作鸳鸯。

似带如丝柳，团酥握雪花。
帘卷玉钩斜，九衢尘欲暮，逐香车。

倭堕低梳髻，连娟细扫眉。
终日两相思，为君憔悴尽，百花时。

脸上金霞细，眉间翠钿深。
欹枕覆鸳衾，隔帘莺百转，感君心。

扑蕊添黄子，呵花满翠鬟。
鸳枕映屏山，月明三五夜，对芳颜。

转盼如波眼，娉婷似柳腰。
花里暗相招，忆君肠欲断，恨春宵。

懒拂鸳鸯枕，休缝翡翠裙。
罗帐罢炉熏，近来心更切，为思君。

+++温庭筠
++++荷叶杯
一点露珠凝冷，波影，满池塘。
绿茎红艳两相乱，肠断，水风凉。

镜水夜来秋月，如雪，采莲时。
小娘红粉对寒浪，惆怅，正思惟。

楚女欲归南浦，朝雨，湿愁红。
小船摇漾入花里，波起，隔西风。

+++温庭筠
++++忆江南
千万恨，恨极在天涯。
山月不知心里事，水风空落眼前花。
摇曳碧云斜。
梳洗罢，独倚望江楼。
过尽千帆皆不是，斜晖脉脉水悠悠。
肠断白蘋洲。
+++温庭筠
++++蕃女怨
万枝香雪开已遍，细雨双燕。
钿蝉筝，金雀扇，画梁相见。
雁门消息不归来，又飞回。
碛南沙上惊雁起，飞雪千里。
玉连环，金镞箭，年年征战。
画楼离恨锦屏空，杏花红。
+++温庭筠
++++遐方怨
凭绣槛，解罗帏。
未得君书，断肠潇湘春雁飞，不知征马几时归，海棠花谢也，雨霏霏。

花半拆，雨初晴。
未卷珠帘，梦残惆怅闻晓莺，宿妆眉浅粉山横，约鬟鸾镜里，绣罗轻。

+++温庭筠
++++诉衷情（一名一丝风）
莺语，花舞，春昼午，雨霏微。
金带枕，宫锦，凤凰帷。
柳弱燕交飞，依依。
辽阳音信稀，梦中归。
+++温庭筠
++++定西番
汉使昔年离别，攀弱柳，折寒梅，上高台。
千里玉关春雪，雁来人不来。
羌笛一声愁绝，月裴回。
海燕欲飞调羽，萱草绿，杏花红，隔帘栊。
双鬓翠霞金缕，一枝春艳浓。
楼上月明三五，琐窗中。
细雨晓莺春晚，人似玉，柳如眉，正相思。
罗幕翠帘初卷，镜中花一枝。
肠断塞门消息，雁来稀。
+++温庭筠
++++思帝乡
花花，满枝红似霞。
罗袖画帘肠断，卓香车。
回面共人闲语，战篦金凤斜。
惟有阮郎春尽，不归家。
+++温庭筠
++++酒泉子
花映柳条，闲向绿萍池上。
凭栏干，窥细浪，雨萧萧。
近来音信两疏索，洞房空寂寞。
掩银屏，垂翠箔，度春宵。
日映纱窗，金鸭小屏山碧。
故乡春，烟霭隔，背兰釭。
宿妆惆怅倚高阁，千里云影薄。
草初齐，花又落，燕双飞。
楚女不归，楼枕小河春水。
月孤明，风又起，杏花稀。
玉钗斜篸云鬟重，裙上金缕凤。
八行书，千里梦，雁南飞。
罗带惹香，犹系别时红豆。
泪痕新，金缕旧，断离肠。
一双娇燕语雕梁，还是去年时节。
绿杨浓，芳草歇，柳花狂。

+++温庭筠
++++玉蝴蝶
秋风凄切伤离，行客未归时。
塞外草先衰，江南雁到迟。
芙蓉凋嫩脸，杨柳堕新眉。
摇落使人悲，断肠谁得知。
+++温庭筠
++++女冠子
含娇含笑，宿翠残红窈窕。
鬓如蝉，寒玉簪秋水，轻纱卷碧烟。

雪胸鸾镜里，琪树凤楼前。
寄语青娥伴，早求仙。
霞帔云发，钿镜仙容似雪。
画愁眉，遮语回轻扇，含羞下绣帏。

玉楼相望久，花洞恨来迟。
早晚乘鸾去，莫相遗。
+++温庭筠
++++归国遥（国一作自，遥一作谣）
香玉，翠凤宝钗垂簏簌。
钿筐交胜金粟，越罗春水绿。
画堂照帘残烛，梦馀更漏促。
谢娘无限心曲，晓屏山断续。
双脸，小凤战篦金飐艳。
舞衣无力风敛，藕丝秋色染。
锦帐绣帏斜掩，露珠清晓簟。
粉心黄蕊花靥，黛眉山两点。
+++温庭筠
++++菩萨蛮
小山重叠金明灭，鬓云欲度香腮雪。
懒起画蛾眉，弄妆梳洗迟。

照花前后镜，花面交相映。
新帖绣罗襦，双双金鹧鸪。
水精帘里颇黎枕，暖香惹梦鸳鸯锦。
江上柳如烟，雁飞残月天。

藕丝秋色浅，人胜参差剪。
双鬓隔香红，玉钗头上风。
蕊黄无限当山额，宿妆隐笑纱窗隔。
相见牡丹时，暂来还别离。

翠钗金作股，钗上蝶双舞。
心事竟谁知，月明花满枝。
翠翘金缕双鸂鶒，水文细起春池碧。
池上海棠梨，雨晴红满枝。

绣衫遮笑靥，烟草黏飞蝶。
青琐对芳菲，玉关音信稀。
杏花含露团香雪，绿杨陌上多离别。
灯在月胧明，觉来闻晓莺。

玉钩褰翠幕，妆浅旧眉薄。
春梦正关情，镜中蝉鬓轻。
玉楼明月长相忆，柳丝袅娜春无力。
门外草萋萋，送君闻马嘶。

画罗金翡翠，香烛销成泪。
花落子规啼，绿窗残梦迷。
凤凰相对盘金缕，牡丹一夜经微雨。
明镜照新妆，鬓轻双脸长。

画楼相望久，阑外垂丝柳。
音信不归来，社前双燕回。
牡丹花谢莺声歇，绿杨满院中庭月。
相忆梦难成，背窗灯半明。

翠钿金压脸，寂寞香闺掩。
远泪阑干，燕飞春又残。
满宫明月梨花白，故人万里关山隔。
金雁一双飞，泪痕沾绣衣。

小园芳草绿，家住越溪曲。
杨柳色依依，燕归君不归。
宝函钿雀金鸂鶒，沈香阁上吴山碧。
杨柳又如丝，驿桥春雨时。

画楼音信断，芳草江南岸。
鸾镜与花枝，此情谁得知。
南园满地堆轻絮，愁闻一霎清明雨。
雨后却斜阳，杏花零落香。

无言匀睡脸，枕上屏山掩。
时节欲黄昏，无憀独倚门。
夜来皓月才当午，重帘悄悄无人语。
深处麝烟长，卧时留薄妆。

当年还自惜，往事那堪忆。
花露月明残，锦衾知晓寒。
雨晴夜合玲珑日，万枝香袅红丝拂。
闲梦忆金堂，满庭萱草长。

绣帘垂簏簌，眉黛远山绿。
春水渡溪桥，凭阑魂欲消。
竹风轻动庭除冷，珠帘月上玲珑影。
山枕隐浓妆，绿檀金凤凰。

两蛾愁黛浅，故国吴宫远。
春恨正关情，画楼残点声。
玉纤弹处真珠落，流多暗湿铅华薄。
春露浥朝花，秋波浸晚霞。

风流心上物，本为风流出。
看取薄情人，罗衣无此痕。
+++温庭筠
++++清平乐
上阳春晚，宫女愁蛾浅。
新岁清平思同辇，争奈长安路远。
凤帐鸳被徒熏，寂寞花锁千门。
竞把黄金买赋，为妾将上明君。

洛阳愁绝，杨柳花飘雪。
终日行人争攀折，桥下水流呜咽。
上马争劝离觞，南浦莺声断肠。
愁杀平原年少，回首挥泪千行。

+++温庭筠
++++更漏子
柳丝长，春雨细，花外漏声迢递。
惊塞雁，起城乌，画屏金鹧鸪。

香雾薄，透帘幕，惆怅谢家池阁。
红烛背，绣帘垂，梦长君不知。

星斗稀，钟鼓歇，帘外晓莺残月。
兰露重，柳风斜，满庭堆落花。

虚阁上，倚阑望，还似去年惆怅。
春欲暮，思无穷，旧欢如梦中。

金雀钗，红粉面，花里暂时相见。
我意，感君怜，此情须问天。

香作穗，蜡成泪，还似两人心意。
山枕腻，锦衾寒，觉来更漏残。

相见稀，相忆久，眉浅淡烟如柳。
垂翠幕，结同心，待郎熏绣衾。

城上月，白如雪，蝉鬓美人愁绝。
宫树暗，鹊桥横，玉签初报明。

背江楼，临海月，城上角声呜咽。
堤柳动，岛烟昏，两行征雁分。

京口路，归帆渡，正是芳菲欲度。
银烛尽，玉绳低，一声村落鸡。

玉炉香，红蜡泪，偏照画堂秋思。
眉翠薄，鬓云残，夜长衾枕寒。

梧桐树，三更雨，不道离情正苦。
一叶叶，一声声，空阶滴到明。

+++温庭筠
++++河渎神
河上望丛祠，庙前春雨来时。
楚山无限鸟飞迟，兰棹空伤别离。

何处杜鹃啼不歇，艳红开尽如血。
蝉鬓美人愁绝，百花芳草佳节。

孤庙对寒潮，西陵风雨潇潇。
谢娘惆怅倚兰桡，泪流玉箸千条。

暮天愁听思归乐，早梅香满山郭。
回首两情萧索，离魂何处飘泊。

铜鼓赛神来，满庭幡盖裴回。
水村江浦过风雷，楚山如画烟开。

离别橹声空萧索，玉容惆怅妆薄。
青麦燕飞落落，卷帘愁对珠阁。

+++温庭筠
++++河传
江畔，相唤。
晓妆鲜，仙景个女采莲。
请君莫向那岸边。
少年，好花新满船。
红袖摇曳逐风软，垂玉腕。
肠向柳丝断。
浦南归，浦北归。
莫知，晚来人已稀。
湖上，闲望。
雨萧萧，烟浦花桥路遥。
谢娘翠蛾愁不销。
终朝，梦魂迷晚潮。
荡子天涯归棹远，春已晚。
莺语空肠断。
若耶溪，溪水西。
柳堤，不闻郎马嘶。
同伴，相唤。
杏花稀，梦里每愁依违。
仙客一去燕已飞。
不归，泪痕空满衣。
天际云鸟引情远，春已晚。
烟霭渡南苑。
雪梅香，柳带长。
小娘，转令人意伤。
+++温庭筠
++++木兰花（即春晓曲）
家临长信往来道，乳燕双双拂烟草。
油壁车轻金犊肥，流苏帐晓春鸡早。

笼中娇鸟暖犹睡，帘外落花闲不扫。
衰桃一树近前池，似惜容颜镜中老。

+++皇甫松
++++竹枝（一名巴渝辞）
槟榔花发鹧鸪啼，雄飞烟瘴雌亦飞。
木棉花尽荔支垂，千花万花待郎归。
芙蓉并蒂一心连，花侵槅子眼应穿。
筵中蜡烛泪珠红，合欢桃核两人同。
斜江风起动横波，劈开莲子苦心多。
山头桃花谷底杏，两花窈窕遥相映。
+++皇甫松
++++摘得新
酌一卮，须教玉笛吹。
锦筵红蜡烛，莫来迟。
繁红一夜经风雨，是空枝。
摘得新，枝枝叶叶春。
管弦兼美酒，最关人。
平生都得几十度，展香茵。
+++皇甫松
++++采莲子
菡萏香连十顷陂（举棹），小姑贪戏采莲迟（年少）。
晚来弄水船头湿（举棹），更脱红裙裹鸭儿（年少）。
船动湖光滟滟秋（举棹），贪看年少信船流（年少）。
无端隔水抛莲子（举棹），遥被人知半日羞（年少）。
+++皇甫松
++++抛球乐
红拨一声飘，轻裘坠越绡。
带翻金孔雀，香满绣蜂腰。
少少抛分数，花枝正索饶。
金蹙花球小，真珠绣带垂。
几回冲蜡烛，千度入香怀。
上客终须醉，觥盂且乱排。
+++皇甫松
++++忆江南
兰烬落，屏上暗红蕉。
闲梦江南梅熟日，夜船吹笛雨潇潇。
语驿边桥。
楼上寝，残月下帘旌。
梦见秣陵惆怅事，桃花柳絮满江城。
双髻坐吹笙。
+++皇甫松
++++天仙子
晴野鹭鸶飞一只，水葓花发秋江碧。
刘郎此日别天仙，登绮席，泪珠滴，十二晚峰青历历。

踯躅花开红照水，鹧鸪飞绕青山觜。
行人经岁始归来，千万里，错相倚，懊恼天仙应有以。

+++皇甫松
++++怨回纥
白首南朝女，愁听异域歌。
收兵颉利国，饮马胡卢河。
毳布腥膻久，穹庐岁月多。
雕窠城上宿，吹笛泪滂沱。
祖席驻征棹，开帆候信潮。
隔筵桃叶泣，吹管杏花飘。
船去鸥飞阁，人归尘上桥。
别离惆怅泪，江路湿红蕉。
+++司空图
++++酒泉子
买得杏花，十载归来方始坼。
假山西畔药阑东，满枝红。
旋开旋落旋成空，白发多情人更惜。
黄昏把酒祝东风，且从容。

+++韩偓
++++生查子
侍女动妆奁，故故惊人睡。
那知本未眠，背面偷垂泪。
懒卸凤凰钗，羞入鸳鸯被。
时复见残灯，和烟坠金穗。
+++韩偓
++++浣溪沙
拢鬓新收玉步摇，背灯初解绣裙腰，枕寒衾冷异香焦。
深院不关春寂寂，落花和雨夜迢迢，恨情残醉却无聊。
宿醉离愁慢髻鬟，六铢衣薄惹轻寒，慵红闷翠掩青鸾。
罗袜况兼金菡萏，雪肌仍是玉琅玕，骨香腰细更沉檀。
+++张曙
++++浣溪沙
枕障熏炉隔绣帷，二年终日苦相思，杏花明月始应知。
天上人间何处去，旧欢新梦觉来时，黄昏微雨画帘垂。
+++钟辐
++++卜算子慢
桃花院落，烟重露寒，寂寞禁烟晴昼。
风拂珠帘，还记去年时候。
惜春心，不喜闲窗绣。
倚屏山，和衣睡觉。
醺醺暗消残酒。
独倚危阑久。
把玉笋偷弹，黛蛾轻斗。
一点相思，万般自家甘受。
抽金钗，欲买丹青手。
写别来，容颜寄与，使知人清瘦。

++下卷八百九十二
  
+++韦庄
++++诉衷情
烛烬香残帘半卷，梦初惊。
花欲谢，深夜，月笼明。
何处按歌声，轻轻。
舞衣尘暗生，负春情。
碧沼红芳烟雨静，倚兰桡。
垂玉佩，交带，袅纤腰。
鸳梦隔星桥，迢迢。
越罗香暗销，坠花翘。
+++韦庄
++++天仙子
怅望前回梦里期，看花不语苦寻思。
露桃宫里小腰枝，眉眼细，鬓云垂，惟有多情宋玉知。

深夜归来长酩酊，扶入流苏犹未醒。
醺醺酒气麝兰和，惊睡觉，笑呵呵，长笑人生能几何。

蟾彩霜华夜不分，天外鸿声枕上闻。
绣衾香冷懒重熏，人寂寂，叶纷纷，才睡依前梦见君。

梦觉云屏依旧空，杜鹃声咽隔帘栊。
玉郎薄幸去无踪，一日日，恨重重，泪界莲腮两线红。

金似衣裳玉似身，眼如秋水鬓如云。
霞裙月帔一群群，来洞口，望烟分，刘阮不归春日曛。

+++韦庄
++++江城子（一名水晶帘）
恩重娇多情易伤，漏更长，解鸳鸯。
朱唇未动，先觉口脂香。
缓揭绣衾抽皓腕，移凤枕，枕檀郎。
髻鬟狼藉黛眉长，出兰房，别檀郎。
角声呜咽，星斗渐微茫。
露冷月残人未起，留不住，泪千行。
+++韦庄
++++定西番
挑尽金灯红烬，人灼灼，漏迟迟，未眠时。
斜倚银屏无语，闲愁上翠眉。
闷杀梧桐残雨，滴相思。
芳草丛生缕结，花艳艳，雨濛濛，晓庭中。
塞远久无音问，愁销镜里红。
紫燕黄鹂犹至，恨何穷。
+++韦庄
++++思帝乡
云髻坠，凤钗垂。
髻坠钗垂无力，枕函欹。
翡翠屏深月落，漏依依。
说尽人间天上，两心知。
春日游，杏花吹满头。
陌上谁家年少，足风流。
妾拟将身嫁与，一生休。
纵被无情弃，不能羞。
+++韦庄
++++上行杯
芳草灞陵春岸，柳烟深，满楼弦管。
一曲离声肠寸断。
今日送君千万，红缕玉盘金镂盏。
须劝！珍重意，莫辞满。
白马玉鞭金辔，少年郎，离别容易。
迢递去程千万里。
惆怅异乡云水，满酌一杯劝和泪。
须愧！珍重意，莫辞醉。
+++韦庄
++++酒泉子
月落星沉，楼上美人春睡。
绿云欹，金枕腻，画屏深。
子规啼破相思梦，曙色东方才动。
柳烟轻，花露重，思难任。

+++韦庄
++++女冠子
四月十七，正是去年今日。
别君时，忍泪佯低面，含羞半敛眉。

不知魂已断，空有梦相随。
除却天边月，没人知。
昨夜夜半，枕上分明梦见。
语多时，依旧桃花面，频低柳叶眉。

半羞还半喜，欲去又依依。
觉来知是梦，不胜悲。
+++韦庄
++++浣溪沙
清晓妆成寒食天，柳球斜袅间花钿，卷帘直出画堂前。
指点牡丹初绽朵，日高犹自凭朱阑，含嚬不语恨春残。
欲上秋千四体慵，拟交人送又心忪，画堂帘幕月明风。
此夜有情谁不极，隔墙梨雪又玲珑，玉容憔悴惹微红。
惆怅梦馀山月斜，孤灯照壁背红纱，小楼高阁谢娘家。
暗想玉容何所似，一枝春雪冻梅花，满身香雾簇朝霞。
绿树藏莺莺正啼，柳丝斜拂白铜鞮，弄珠江上草萋萋。
日暮饮归何处客，绣鞍骢马一声嘶，满身兰麝醉如泥。
夜夜相思更漏残，伤心明月凭阑干，想君思我锦衾寒。
咫尺画堂深似海，忆来惟把旧书看，几时携手入长安。
+++韦庄
++++归国遥
春欲暮，满地落花红带雨。
惆怅玉笼鹦鹉，单栖无伴侣。
南望去程何许，问花花不语。
早晚得同归去，恨无双翠羽。
金翡翠，为我南飞传我意。
罨画桥边春水，几年花下醉。
别后只知相愧，泪珠难远寄。
罗幕绣帏鸳被，旧欢如梦里。
春欲晚，戏蝶游蜂花烂熳。
日落谢家池馆，柳丝金缕断。
睡觉绿鬟风乱，画屏云雨散。
闲倚博山长叹，泪流沾皓腕。
+++韦庄
++++菩萨蛮
红楼别夜堪惆怅，香灯半卷流苏帐。
残月出门时，美人和泪辞。

琵琶金翠羽，弦上黄莺语。
劝我早归家，绿窗人似花。
人人尽说江南好，游人只合江南老。
春水碧于天，画船听雨眠。

垆边人似月，皓腕凝双雪。
未老莫还乡，还乡须断肠。
如今却忆江南乐，当时年少春衫薄。
骑马倚斜桥，满楼红袖招。

翠屏金屈曲，醉入花丛宿。
此度见花枝，白头誓不归。
劝君今夜须沈醉，尊前莫话明朝事。
珍重主人心，酒深情亦深。

须愁春漏短，莫诉金杯满。
遇酒且呵呵，人生能几何。
洛阳城里春光好，洛阳才子他乡老。
柳暗魏王堤，此时心转迷。

桃花春水渌，水上鸳鸯浴。
凝恨对残晖，忆君君不知。
+++韦庄
++++更漏子
钟鼓寒，楼阁暝，月照古桐金井。
深院闭，小庭空，落花香露红。

烟柳重，春雾薄，灯背水窗高阁。
闲倚户，暗沾衣，待郎郎不归。

+++韦庄
++++谒金门（一名花自落、垂杨碧、出塞）
春雨足，染就一溪新绿。
柳外飞来双羽玉，弄晴相对浴。
楼外翠帘高轴，倚遍阑干几曲。
云淡水平烟树簇，寸心千里目。

春漏促，金烬暗挑残烛。
一夜帘前风撼竹，梦魂相断续。
有个娇饶如玉，夜夜绣屏孤宿。
闲抱琵琶寻旧曲，远山眉黛绿。

空相忆，无计得传消息。
天上嫦娥人不识，寄书何处觅。
新睡觉来无力，不忍把君书迹。
满院落花春寂寂，断肠芳草碧。

+++韦庄
++++清平乐
春愁南陌，故国音书隔。
细雨霏霏梨花白，燕拂画帘金额。
尽日相望王孙，尘满衣上泪痕。
谁向桥边吹笛，驻马西望销魂。

野花芳草，寂寞关山道。
柳吐金丝莺语早，惆怅香闺暗老。
罗带悔结同心，独凭朱阑思深。
梦觉半床斜月，小窗风触鸣琴。

何处游女，蜀国多云雨。
云解有情花解语，窣地绣罗金缕。
妆成不整金钿，含羞待月秋千。
住在绿槐阴里，门临春水桥边。

莺啼残月，绣阁香灯灭。
门外马嘶郎欲别，正是落花时节。
妆成不画蛾眉，含愁独倚金扉。
去路香尘莫扫，扫即郎去归迟。

琐窗春暮，满地梨花雨。
君不归来情又去，红泪散沾金缕。
梦魂飞断烟波，伤心不奈春何。
空把金针独坐，鸳鸯愁绣双窠。

绿杨春雨，金线飘千缕。
花拆香枝黄鹂语，玉勒雕鞍何处。
碧窗望断燕鸿，翠帘睡眼溟濛。
宝瑟谁家弹罢，含悲斜倚屏风。

+++韦庄
++++喜迁莺（即鹤冲天）
人汹汹，鼓冬冬，襟袖五更风。
大罗天上月朦胧，骑马上虚空。

香满衣，云满路，鸾凤绕身飞舞。
霓旌绛节一群群，引见玉华君。

街鼓动，禁城开，天上探人回。
凤衔金榜出云来，平地一声雷。

莺已迁，龙已化，一夜满城车马。
家家楼上簇神仙，争看鹤冲天。

+++韦庄
++++应天长
绿槐阴里黄莺语，深院无人春昼午。
画帘垂，金凤舞，寂寞绣屏香一炷。

碧天云，无定处，空有梦魂来去。
夜夜绿窗风雨，断肠君信否。

别来半岁音书绝，一寸离肠千万结。
难相见，易相别，又是玉楼花似雪。

暗相思，无处说，惆怅夜来烟月。
想得此时情切，泪沾红袖黦。

+++韦庄
++++荷叶杯
绝代佳人难得，倾国，花下见无期。
一双愁黛远山眉，不忍更思惟。

闲掩翠屏金凤，残梦，罗幕画堂空。
碧天无路信难通，惆怅旧房栊。

记得那年花下，深夜，初识谢娘时。
水堂西面画帘垂，携手暗相期。

惆怅晓莺残月，相别，从此隔音尘。
如今俱是异乡人，相见更无因。

+++韦庄
++++河传
何处，烟雨，隋堤春暮。
柳色葱茏，画桡金缕，翠旗高飐香风，水光融。

青娥殿脚春妆媚，轻云里，绰约司花妓。
江都宫阙，清淮月映迷楼，古今愁。

春晚，风暖，锦城花满。
狂杀游人，玉鞭金勒寻胜，驰骤轻尘，惜良辰。

翠蛾争劝临邛酒，纤纤手，拂面垂丝柳。
归时烟里钟鼓，正是黄昏，暗销魂。
锦浦，春女，绣衣金缕。
雾薄云轻，花深柳暗，时节正是清明，雨初晴。

玉鞭魂断烟霞路，莺莺语，一望巫山雨。
香尘隐映，遥望翠槛红楼，黛眉愁。

+++韦庄
++++怨王孙（与河传、月照梨花二词同调）
锦里，蚕市，满街珠翠。
千万红妆，玉蝉金雀，宝髻花簇鸣珰，绣衣长。

日斜归去人难见，青楼远，队队行云散。
不知今夜，何处深锁兰房，隔仙乡。

+++韦庄
++++木兰花
独上小楼春欲暮，愁望玉关芳草路。
消息断，不逢人，却敛细眉归绣户。

坐看落花空叹息，罗袂湿班红泪滴。
千山万水不曾行，魂梦欲教何处觅。

+++韦庄
++++小重山
一闭昭阳春又春。
夜寒宫漏永，梦君恩。
卧思陈事暗消魂。
罗衣湿，红袂有啼痕。
歌吹隔重阍。
绕庭芳草绿，倚长门。
万般惆怅向谁论？
凝情立，宫殿欲黄昏。
+++韦庄
++++望远行
欲别无言倚画屏，含恨暗伤情。
谢家庭树锦鸡鸣，残月落边城。

人欲别，马频嘶，绿槐千里长堤。
出门芳草路萋萋，云雨别来易东西。
不忍别君后，却入旧香闺。
+++牛峤
++++忆江南
衔泥燕，飞到画堂前。
占得杏梁安稳处，体轻惟有主人怜。
堪羡好因缘。
红绣被，两两间鸳鸯。
不是鸟中偏爱尔，为缘交颈睡南塘。
全胜薄情郎。
+++牛峤
++++西溪子
捍拨双盘金凤，蝉鬓玉钗摇动。
画堂前，人不语，弦解语。
弹到昭君怨处。
翠蛾愁，不抬头。
+++牛峤
++++江城子
飞起郡城东，碧江空，半滩风。
越王宫殿，蘋叶藕花中。
帘卷水楼鱼浪起，千片雪，雨濛濛。
极浦烟消水鸟飞，离筵分手时，送金卮。
渡口杨花，狂雪任风吹。
日暮空江波浪急，芳草岸，柳如丝。
+++牛峤
++++定西番
紫塞月明千里，金甲冷，戍楼寒，梦长安。
乡思望中天阔，漏残星亦残。
画角数声呜咽，雪漫漫。
+++牛峤
++++望江怨
东风急，惜别花时手频执，罗帏愁独入。
马嘶残雨春芜湿。
倚门立，寄语薄情郎，粉香和泪泣。
+++牛峤
++++女冠子
绿云高髻，点翠匀红时世。
月如眉，浅笑含双靥，低声唱小词。

眼看惟恐化，魂荡欲相随。
玉趾回娇步，约佳期。
锦江烟水，卓女烧春浓美。
小檀霞，绣带芙蓉帐，金钗芍药花。

额黄侵腻发，臂钏透红纱。
柳暗莺啼处，认郎家。
星冠霞帔，住在蕊珠宫里。
佩丁当，明翠摇蝉翼，纤珪理宿妆。

醮坛春草昼绿，药院杏花香。
青鸟传心事，寄刘郎。
双飞双舞，春昼后园莺语。
卷罗帏，锦字书封了，银河雁过迟。

鸳鸯排宝帐，豆蔻绣连枝。
不语匀珠泪，落花时。
+++牛峤
++++酒泉子
记得去年，烟暖杏园花正发，雪飘香。
江草绿，柳丝长。
钿车纤手卷帘望，眉学春山样。
凤钗低袅翠鬟上，落梅妆。
+++牛峤
++++菩萨蛮
舞裙香暖金泥凤，画梁语燕惊残梦。
门外柳花飞，玉郎犹未归。

愁匀红粉泪，眉剪春山翠。
何处是辽阳，锦屏春昼长。
柳花飞处莺声急，晴街春色香车立。
金凤小帘开，脸波和恨来。

今宵求梦想，难到青楼上。
赢得一场愁，鸳衾谁并头。
玉钗风动春幡急，交枝红杏笼烟泣。
楼上望卿卿，窗寒新雨晴。

熏炉蒙翠被，绣帐鸳鸯睡。
何处有相知，羡他初画眉。
画屏重叠巫阳翠，楚神尚有行云意。
朝暮几般心，向他情谩深。

风流今古隔，虚作瞿塘客。
山月照山花，梦回灯影斜。
风帘燕舞莺啼柳，妆台约鬓低纤手。
钗重髻盘珊，一枝红牡丹。

门前行乐客，白马嘶春色。
故故坠金鞭，回头应眼穿。
绿云鬓上飞金雀，愁眉敛翠春烟薄。
香阁掩芙蓉，画屏山几重。

窗寒天欲曙，犹结同心苣。
啼粉涴罗衣，问郎何日归。
玉炉冰簟鸳鸯锦，粉融香汗流山枕。
帘外辘轳声，敛眉含笑惊。

柳阴烟漠漠，低鬓蝉钗落。
须作一生拌，尽君今日欢。
+++牛峤
++++更漏子
星渐稀，漏频转，何处轮台声怨。
香阁掩，杏花红，月明杨柳风。

挑锦字，记情事，惟愿两心相似。
收泪语，背灯眠，玉钗横枕边。

春夜阑，更漏促，金烬暗挑残烛。
惊梦断，锦屏深，两乡明月心。

闺草碧，望归客，还是不知消息。
孤负我，悔怜君，告天天不闻。

南浦情，红粉泪，争奈两人深意。
低翠黛，卷征衣，马嘶霜叶飞。

招手别，寸肠结，还是去年时节。
书托雁，梦归家，觉来江月斜。

+++牛峤
++++感恩多
两条红粉泪，多少香闺意。
强攀桃李枝，敛愁眉。
陌上莺啼蝶舞，柳花飞。
柳花飞，愿得郎心，忆家还早归。

自从南浦别，愁见丁香结。
近来情转深，忆鸳衾。
几度将书托烟雁，泪盈襟。
泪盈襟，礼月求天，愿君知我心。

+++牛峤
++++应天长
玉楼春望晴烟灭，舞衫斜卷金条脱。
黄鹂娇转声初歇，杏花飘尽龙山雪。

凤钗低赴节，筵上王孙愁绝。
鸳鸯对衔罗结，两情深夜月。

双眉澹薄藏心事，清夜背灯娇又醉。
玉钗横，山枕腻，宝帐鸳鸯春睡美。

别经时，无限意，虚道相思憔悴。
莫信彩笺书里，赚人肠断字。

+++牛峤
++++木兰花
春入横塘摇浅浪，花落小园空惆怅。
此情谁信为狂夫，恨翠愁红流枕上。

小玉窗前嗔燕语，红泪滴穿金线缕。
雁归不见报郎归，织成锦字封过与。


++下卷八百九十三
  
+++毛文锡
++++西溪子
昨夜西溪游赏，芳树奇花千样。
锁春光，金尊满，听弦管。
娇妓舞衫香暖。
不觉到斜晖，马驮归。
+++毛文锡
++++何满子
红粉楼前月照，碧纱窗外莺啼。
梦断辽阳音信，那堪独守空闺。
恨对百花时节，王孙绿草萋萋。
+++毛文锡
++++诉衷情（一名桃花水）
桃花流水漾纵横，春昼彩霞明。
刘郎去，阮郎行，惆怅恨难平。

愁坐对云屏，算归程。
何时携手洞边迎，诉衷情。
鸳鸯交颈绣衣轻，碧沼藕花馨。
偎藻荇，映兰汀，和雨浴浮萍。

思妇对心惊，想边庭。
何时解佩掩云屏，诉衷情。
+++毛文锡
++++中兴乐
豆蔻花繁烟艳深，丁香软结同心。
翠鬟女，相与，共淘金。
红蕉叶里猩猩语。
鸳鸯浦，镜中鸾舞。
丝雨，隔荔枝阴。
+++毛文锡
++++醉花间
休相问，怕相问，相问还添恨。
春水满塘生，鸂鶒还相趁。
昨夜雨霏霏，临明寒一阵。
偏忆戍楼人，久绝边庭信。
深相忆，莫相忆，相忆情难极。
银汉是红墙，一带遥相隔。
金盘珠露滴，两岸榆花白。
风摇玉佩清，今夕为何夕。
+++毛文锡
++++酒泉子
绿树春深，燕语莺啼声断续，惠风飘荡入芳丛，惹残红。
柳丝无力袅烟空。
金盏不辞须满酌，海棠花下思朦胧，醉春风。

+++毛文锡
++++纱窗恨
新春燕子还来至，一双飞。
垒巢泥湿时时坠，涴人衣。
后园里、看百花发，香风拂、绣户金扉。
月照纱窗，恨依依。

双双蝶翅涂铅粉，咂花心。
绮窗绣户飞来稳，画堂阴。
二三月、爱随风絮，伴落花、来拂衣襟。
更剪轻罗片，傅黄金。

+++毛文锡
++++恋情深
滴滴铜壶寒漏咽，醉红楼月。
宴馀香殿会鸳衾，荡春心。
真珠帘下晓光侵，莺语隔琼林。
宝帐欲开慵起，恋情深。
玉殿春浓花烂漫，簇神仙伴。
罗裙窣地缕黄金，奏清音。
酒阑歌罢两沉沉，一笑动君心。
永愿作鸳鸯伴，恋情深。
+++毛文锡
++++浣溪沙
七夕年年信不违，银河清浅白云微，蟾光鹊影伯劳飞。
每恨蟪蛄怜婺女，几回娇妒下鸳机，今宵嘉会两依依。
+++毛文锡
++++摊破浣溪沙
春水轻波浸绿苔，枇杷洲上紫檀开。
晴日眠沙鸂鶒稳，暖相偎。

罗袜生尘游女过，有人逢著弄珠回。
兰麝飘香初解佩，忘归来。

+++毛文锡
++++赞浦子
锦帐添香睡，金炉换夕薰。
懒结芙蓉带，慵拖翡翠裙。
正是柳夭桃媚，那堪暮雨朝云。
宋玉高唐意，裁琼欲赠君。
+++毛文锡
++++巫山一段云
雨霁巫山上，云轻映碧天。
远风吹散又相连，十二晚峰前。
暗湿啼猿树，高笼过客船。
朝朝暮暮楚江边，几度降神仙。
貌掩巫山色，才过濯锦波。
阿谁提笔上银河，月里写嫦娥。
薄薄施铅粉，盈盈挂绮罗。
菖蒲花役梦魂多，年代属元和。
+++毛文锡
++++柳含烟
隋堤柳，汴河旁。
夹岸绿阴千里，龙舟凤舸木兰香。
锦帆张。
因梦江南春景好，一路流苏羽葆。
笙歌未尽起横流，锁春愁。

河桥柳，占芳春。
映水含烟拂路，几回攀折赠行人，暗伤神。

乐府吹为横笛曲，能使离肠断续。
不如移植在金门，近天恩。

章台柳，近垂旒。
低拂往来冠盖，朦胧春色满皇州，瑞烟浮。

直与路边江畔别，免被离人攀折。
最怜京兆画蛾眉，叶纤时。

御沟柳，占春多。
半出宫墙婀娜，有时倒景醮轻罗，麴尘波。

昨日金銮巡上苑，风亚舞腰纤软。
栽培得地近皇宫，瑞烟浓。

+++毛文锡
++++更漏子
春夜阑，春恨切，花外子规啼月。
不见，梦难凭，红纱一点灯。

偏怨别，是芳节，庭下丁香千结。
宵雾散，晓霞晖，梁间双燕飞。

+++毛文锡
++++喜迁莺
芳春景，暧晴烟，乔木见莺迁。
传枝偎叶语关关，飞过绮丛间。

锦翼鲜，金毳软，百转千娇相唤。
碧纱窗晓怕闻声，惊破鸳鸯暖。

+++毛文锡
++++应天长
平江波暖鸳鸯语，两两钓船归极浦。
芦洲一夜风和雨，飞起浅沙翘雪鹭。

渔灯明远渚，兰棹今宵何处。
罗袂从风轻举，愁杀采莲女。
+++毛文锡
++++月宫春
水晶宫里桂花开，神仙探几回。
红芳金蕊绣重台，低倾玛瑙杯。

玉兔银蟾争守护，姮娥姹女戏相偎。
遥听钧天九奏，玉皇亲看来。

+++毛文锡
++++虞美人
鸳鸯对浴银塘暖，水面蒲梢短。
垂杨低拂麴尘波，蛛丝结网露珠多，滴圆荷。

遥思桃叶吴江碧，便是天河隔。
锦鳞红鬣影沉沉，相思空有梦相寻，意难任。

宝檀金缕鸳鸯枕，绶带盘宫锦。
夕阳低映小窗明，南园绿树语莺莺，梦难成。

玉炉香暖频添炷，满地飘轻絮。
珠帘不卷度沈烟，庭前闲立画秋千，艳阳天。

+++毛文锡
++++临江仙
暮蝉声尽落斜阳，银蟾影挂潇湘。
黄陵庙侧水茫茫。
楚山红树，烟雨隔高唐。
岸泊渔灯风飐碎，白蘋远散浓香。
灵娥鼓瑟韵清商。
朱弦凄切，云散碧天长。
+++毛文锡
++++接贤宾
香鞯镂襜五色骢，值春景初融。
流珠喷沫躞蹀，汗血流红。
少年公子能乘驭，金镳玉辔珑璁。
为惜珊瑚鞭不下，骄生百步千踪。
信穿花，从拂柳，向九陌追风。
+++毛文锡
++++赞成功
海棠未坼，万点深红，香包缄结一重重。
似含羞态，邀勒春风。
蜂来蝶去，任绕芳丛。
昨夜微雨，飘洒庭中，忽闻声滴井边桐。
美人惊起，坐听晨钟。
快教折取，戴玉珑璁。
+++毛文锡
++++甘州遍
春光好，公子爱闲游。
足风流。
金鞍白马，雕弓宝剑，红缨锦襜出长楸。

花蔽膝，玉衔头。寻芳逐胜欢宴，丝竹不曾休。美人唱、
揭调是甘州，醉红楼。
尧年舜日，乐圣永无忧。
秋风紧，平碛雁行低。
阵云齐。
萧萧飒飒，边声四起，愁闻戍角与征鼙。

青冢北，黑山西。沙飞聚散无定，往往路人迷。铁衣冷、
战马血沾蹄，破蕃奚。
凤凰诏下，步步蹑丹梯。
+++和凝
++++渔父
白芷汀寒立鹭鸶，蘋风轻剪浪花时。
烟幂幂，日迟迟，香引芙蓉惹钓丝。

+++和凝
++++天仙子
柳色披衫金缕凤，纤手轻拈红豆弄。
翠蛾双敛正含情，桃花洞，瑶台梦，一片春愁谁与共。
洞口春红飞蔌蔌，仙子含愁眉黛绿，阮郎何事不归来？
懒烧金，慵篆玉，流水桃花空断续。
+++和凝
++++江城子
初夜含娇入洞房，理残妆，柳眉长。
翡翠屏中，亲爇玉炉香。
整顿金钿呼小玉，排红烛，待潘郎。
竹里风生月上门，理秦筝，对云屏。
轻拨朱弦，恐乱马嘶声。
含恨含娇独自语，今夜约，太迟生。
斗转星移玉漏频，已三更，对栖莺。
历历花间，似有马蹄声。
含笑整衣开绣户，斜敛手，下阶迎。
迎得郎来入绣闱，语相思，连理枝。
鬓乱钗垂，梳堕印山眉。
娅姹含情娇不语，纤玉手，抚郎衣。
帐里鸳鸯交颈情，恨鸡声，天已明。
愁见街前，还是说归程。
临上马时期后会，待梅绽，月初生。
+++和凝
++++何满子
正是破瓜年几，含情惯得人饶。
桃李精神鹦鹉舌，可堪虚度良宵。
却爱蓝罗裙子，羡他长束纤腰。
写得鱼笺无限，其如花锁春晖。
目断巫山云雨，空教残梦依依。
却爱熏香小鸭，羡他长在屏帏。
+++和凝
++++望梅花
春草全无消息，腊雪犹馀踪迹。
越岭寒枝香自折，冷艳奇芳堪惜。
何事寿阳无处觅，吹入谁家横笛。
+++和凝
++++薄命女（一名长命女）
天欲晓，宫漏穿花声缭绕，窗里星光少。
冷露寒侵帐额，残月光沈树杪。
梦断锦帏空悄悄，强起愁眉小。

+++和凝
++++春光好（一名愁倚栏令）
纱窗暖，画屏闲，亸云鬟。
睡起四肢无力，半春间。
玉指剪裁罗胜，金盘点缀酥山。
窥宋深心无限事，小眉弯。
蘋叶软，杏花明，画船轻。
双浴鸳鸯出绿汀，棹歌声。
春水无风无浪，春天半雨半晴。
红粉相随南浦晚，几含情。
+++和凝
++++采桑子
蝤蛴领上诃梨子，绣带双垂。
椒户闲时，竞学摴蒲赌荔支。
丛头鞋子红编细，裙窣金丝。
无事嚬眉，春思翻教阿母疑。
+++和凝
++++菩萨蛮
越梅半拆轻寒里，冰清澹薄笼蓝水。
暖觉杏梢红，游丝狂惹风。

闲阶莎径碧，远梦犹堪惜。
离恨又迎春，相思难重陈。
+++和凝
++++喜迁莺
晓月坠，宿云披，银烛锦屏帷。
建章钟动玉绳低，宫漏出花迟。

春态浅，来双燕，红日渐长一线。
严妆欲罢转黄鹂，飞上万年枝。

+++和凝
++++山花子
莺锦蝉縠馥麝脐，轻裾花草晓烟迷。
鸂鶒战金红掌坠，翠云低。

星靥笑偎霞脸畔，蹙金开襜衬银泥。
春思半和芳草嫩，碧萋萋。

银字笙寒调正长，水文簟冷画屏凉。
玉腕重，金扼臂，淡梳妆。

几度试香纤手暖，一回尝酒绛唇光。
佯弄红丝绳拂子，打檀郎。

+++和凝
++++临江仙
海棠香老春江晚，小楼雾縠空濛。
翠鬟初出绣帘中，麝烟鸾佩惹蘋风。

碾玉钗摇鸂鶒战，雪肌云鬓将融。
含情遥指碧波东，越王台殿蓼花红。

披袍窣地红宫锦，莺语时转轻音。
碧罗冠子稳犀簪，凤凰双飐步摇金。

肌骨细匀红玉软，脸波微送春心。
娇羞不肯入鸳衾，兰膏光里两情深。

+++和凝
++++小重山
春入神京万木芳，禁林莺语滑、蝶飞狂。
晓花擎露妨啼妆，红日永、风和百花香。
烟锁柳丝长，御沟澄碧水、转池塘。
时时微雨洗风光，天衢远、到处引笙篁。

正是神京烂熳时，群仙初折得、郄诜枝。
乌犀白纻最相宜，精神出、御陌袖鞭垂。
柳色展愁眉，管弦分响亮、探花期。
光阴占断曲江池，新榜上、名姓彻丹墀。

+++和凝
++++麦秀两岐
凉簟铺斑竹，鸳枕并红玉。
脸莲红，眉柳绿，胸雪宜新浴。
淡黄衫子裁春縠，异香芬馥。
羞道交回烛，未惯双双宿。
树连枝，鱼比目，掌上腰如束。
娇娆不争人拳跼，黛眉微蹙。
+++牛希济
++++生查子
春山烟欲收，天澹星稀小。
残月脸边明，别泪临清晓。
语已多，情未了，回首犹重道。
记得绿罗裙，处处怜芳草。
新月曲如眉，未有团圞意。
红豆不堪看，满眼相思泪。
终日劈桃穰，人在心儿里。
两朵隔墙花，早晚成连理。
+++牛希济
++++中兴乐（即湿罗衣）
池塘暖碧浸晴晖，濛濛柳絮轻飞。
红蕊凋来，醉梦还稀。
春云空有雁归，珠帘垂。
东风寂寞，恨郎抛掷，泪湿罗衣。
+++牛希济
++++酒泉子
枕转簟凉，清晓远钟残梦。
月光斜，帘影动，旧炉香。
梦中说尽相思事，纤手匀双泪。
去年书，今日意，断人肠。
+++牛希济
++++谒金门
秋已暮，重叠关山岐路。
嘶马摇鞭何处去，晓禽霜满树。
梦断禁城钟鼓，泪滴枕檀无数。
一点凝红和薄雾，翠蛾愁不语。

+++牛希济
++++临江仙
峭碧参差十二峰，冷烟寒树重重。
瑶姬宫殿是仙踪。
金炉珠帐，香霭昼偏浓。
一自楚王惊梦断，人间无路相逢。
至今云雨带愁容。
月斜江上，征棹动晨钟。
谢家仙观寄云岑，岩萝拂地成阴。
洞房不闭白云深。
当时丹灶，一粒化黄金。
石壁霞衣犹半挂，松风长似鸣琴。
时闻唳鹤起前林。
十洲高会，何处许相寻。
渭阙宫城秦树凋，玉楼独上无憀。
含情不语自吹箫。
调清和恨，天路逐风飘。
何事乘龙人忽降，似知深意相招。
三清携手路非遥。
世间屏障，彩笔画娇饶。
江绕黄陵春庙闲，娇莺独语关关。
满庭重叠绿苔斑。
阴云无事，四散自归山。
箫鼓声稀香烬冷，月娥敛尽弯环。
风流皆道胜人间，须知狂客，判死为红颜。

素洛春光潋滟平，千重媚脸初生。
凌波罗袜势轻轻。
烟笼日照，珠翠半分明。
风引宝衣疑欲舞，鸾回凤翥堪惊。
也知心许恐无成。
陈王辞赋，千载有声名。
柳带摇风汉水滨，平芜两岸争匀。
鸳鸯对浴浪痕新。
弄珠游女，微笑自含春。
轻步暗移蝉鬓动，罗裙风惹轻尘。
水精宫殿岂无因。
空劳纤手，解佩赠情人。
洞庭波浪飐晴天，君山一点凝烟。
此中真境属神仙。
玉楼珠殿，相映月轮边。
万里平湖秋色冷，星辰垂影参然。
橘林霜重更红鲜。
罗浮山下，有路暗相连。

++下卷八百九十四
  
+++薛昭蕴
++++相见欢
罗襦绣袂香红，画堂中。
细草平沙蕃马、小屏风。
卷罗幕，凭妆阁，思无穷。
暮雨轻烟魂断、隔帘栊。
+++薛昭蕴
++++醉公子（一名四换头）
慢绾青丝发，光砑吴绫袜。
床上小熏笼，韶州新退红。
叵耐无端处，捻得从头污。
恼得眼慵开，问人闲事来。
+++薛昭蕴
++++女冠子
求仙去也，翠钿金篦尽舍。
入岩峦，雾卷黄罗帔，云雕白玉冠。

野烟溪洞冷，林月石桥寒。
静夜松风下，礼天坛。
云罗雾縠，新授明威法箓。
降真函，髻绾青丝发，冠抽碧玉篸。

往来云过五，去住岛经三。
正遇刘郎使，启瑶缄。
+++薛昭蕴
++++浣溪沙
红蓼渡头秋正雨，印沙鸥迹自成行，整鬟飘袖野风香。
不语含嚬深浦里，几回愁煞棹船郎，燕归帆尽水茫茫。
钿匣菱花锦带垂，静临兰槛卸头时，约鬟低珥算归期。
花茂草青湘渚阔，梦馀空有漏依依，二年终日损芳菲。
粉上依稀有泪痕，郡庭花落欲黄昏，远情深恨与谁论。
记得去年寒食日，延秋门外卓金轮，日斜人散暗销魂。
握手河桥柳似金，蜂须轻惹百花心，蕙风兰思寄清琴。
意满便同春水满，情深还似酒杯深，楚烟湘月两沉沉。
帘外三间出寺墙，满街垂柳绿阴长，嫩红轻翠间浓妆。
瞥地见时犹可可，却来闲处暗思量，如今情事隔仙乡。
江馆清秋缆客船，故人相送夜开筵，麝烟兰焰簇花钿。
正是断魂迷楚雨，不堪离恨咽湘弦，月高霜白水连天。
倾国倾城恨有馀，几多红泪泣姑苏，倚风凝睇雪肌肤。
吴主山河空落日，越王宫殿半平芜，藕花菱蔓满平湖。
越女淘金春水上，步摇云鬓佩鸣珰，渚风江草又清香。
不为远山凝翠黛，只应含恨向斜阳，碧桃花谢忆刘郎。
+++薛昭蕴
++++谒金门
春满院，叠损罗衣金线。
睡觉水精帘未卷，帘前双语燕。
斜掩金铺一扇，满地落花千片。
早是相思肠欲断，忍教频梦见。

+++薛昭蕴
++++喜迁莺
残蟾落，晓钟鸣，羽化觉身轻。
乍无春睡有馀酲，杏苑雪初晴。

紫陌长，襟袖冷，不是人间风景。
回看尘土似前生，休羡谷中莺。

金门晓，玉京春，骏马骤轻尘。
桦烟深处白衫新，认得化龙身。

九陌喧，千户启，满袖桂香风细。
杏园欢宴曲江滨，自此占芳辰。

清明节，雨晴天，得意正当年。
马骄泥软锦连乾，香袖半笼鞭。

花色融，人竞赏，尽是绣鞍朱鞅。
日斜无计更留连，归路草和烟。

+++薛昭蕴
++++小重山
春到长门春草青，玉阶华露滴、月胧明。
东风吹断紫箫声，宫漏促、帘外晓啼莺。
愁极梦难成，红妆流宿泪、不胜情。
手挪裙带绕花行，思君切、罗幌暗尘生。

秋到长门秋草黄，画梁双燕去、出宫墙。
玉箫无复理霓裳，金蝉坠、鸾镜掩休妆。
忆昔在昭阳，舞衣红绶带、绣鸳鸯。
至今犹惹御炉香，魂梦断、愁听漏更长。

+++薛昭蕴
++++离别难
宝马晓鞴雕鞍，罗帏乍别情难。
那堪春景媚，送君千万里。
半妆珠翠落，露华寒。
红蜡烛，青丝曲，偏能钩引泪阑干。
良夜促，香尘绿，魂欲迷，檀眉半敛愁低。
未别心先咽，欲语情难说。
出芳草，路东西，摇袖立。
春风急，樱花杨柳雨凄凄。

+++顾夐
++++荷叶杯
春尽小庭花落，寂寞，凭槛敛双眉。
忍教成病忆佳期，知摩知，知摩知。

歌发谁家筵上，寥亮，别恨正悠悠。
兰釭背帐月当楼，愁摩愁，愁摩愁。

弱柳好花尽拆，晴陌，陌上少年郎。
满身兰麝扑人香，狂摩狂，狂摩狂。

记得那时相见，胆战，鬓乱四肢柔。
泥人无语不抬头，羞摩羞，羞摩羞。

夜久歌声怨咽，残月，菊冷露微微。
看看湿透缕金衣，归摩归，归摩归。

我忆君诗最苦，知否，字字尽关心。
红笺写寄表情深，吟摩吟，吟摩吟。

金鸭香浓鸳被，枕腻，小髻簇花钿。
腰如细柳脸如莲，怜摩怜，怜摩怜。

曲砌蝶飞烟暖，春半，花发柳垂条。
花如双脸柳如腰，娇摩娇，娇摩娇。

一去又乖期信，春尽，满院长莓苔。
手挪裙带独裴回，来摩来，来摩来。

+++顾夐
++++甘州子
一炉龙麝锦帷傍，屏掩映，烛荧煌。
禁楼刁斗喜初长，罗荐绣鸳鸯。
山枕上，私语口脂香。
每逢清夜与良晨，多怅望，足伤神。
云迷水隔意中人，寂寞绣罗茵。
山枕上，几点泪痕新。
曾如刘阮访仙踪，深洞客，此时逢。
绮筵散后绣衾同。
款曲见韶容。
山枕上，长是怯晨钟。
露桃花里小楼深，持玉盏，听瑶琴。
醉归青琐入鸳衾，月色照衣襟。
山枕上，翠钿镇眉心。
红炉深夜醉调笙，敲拍处，玉纤轻。
小屏古画岸低平，烟月满闲庭。
山枕上，灯背脸波横。
+++顾夐
++++遐方怨
帘影细，簟文平。
象纱笼玉指，缕金罗扇轻。
嫩红双脸似花明，两条眉黛远山横。
凤箫歇，镜尘生。
辽塞音书绝，梦魂长暗惊。
玉郎经岁负娉婷，教人争不恨无情。
+++顾夐
++++诉衷情
香灭帘垂春漏永，整鸳衾。
罗带重，双凤，缕黄金。
窗外月光临，沉沉。
断肠无处寻，负春心。
永夜抛人何处去，绝来音。
香阁掩，眉敛，月将沈。
争忍不相寻，怨孤衾。
换我心，为你心，始知相忆深。
+++顾夐
++++杨柳枝（即柳枝）
秋夜香闺思寂寥，漏迢迢。
鸳帏罗幌麝烟销，烛光摇。
正忆玉郎游荡去，无寻处。
更闻帘外雨潇潇，滴芭蕉。
+++顾夐
++++醉公子
漠漠秋云澹，红藕香侵槛。
枕倚小山屏，金铺向晚扃。
睡起横波慢，独望情何限。
衰柳数声蝉，魂销似去年。
岸柳垂金线，雨晴莺百转。
家住绿杨边，往来多少年。
马嘶芳草远，高楼帘半卷。
敛袖翠蛾攒，相逢尔许难。
+++顾夐
++++酒泉子
杨柳无风，轻惹春烟残雨。
杏花愁，莺正语，画楼东。
锦屏寂寞思无穷，还是不知消息。
镜尘生，珠泪滴，损仪容。

罗带缕金，兰麝烟凝魂断。
画屏欹，云鬓乱，恨难任。
几回垂泪滴鸳衾，薄情何处去？
月临窗，花满树，信沉沉。
小槛日斜，风度绿窗人悄悄。
翠帏闲掩舞双鸾，旧香寒。
别来情绪转难判，韶颜看却老。
依稀粉上有啼痕，暗销魂。
黛薄红深，约掠绿鬟云腻。
小鸳鸯，金翡翠，称人心。
锦鳞无处传幽意，海燕兰堂春又去。
隔年书，千点泪，恨难任。

掩却菱花，收拾翠钿休上面。
金虫玉燕锁香奁，恨厌厌。
云鬟半坠懒重篸，泪侵山枕湿。
银灯背帐梦方酣，雁飞南。

水碧风清，入槛细香红藕腻。
谢娘敛翠恨无涯，小屏斜。
堪憎荡子不还家，谩留罗带结。
帐深枕腻炷沉烟，负当年。

黛怨红羞，掩映画堂春欲暮。
残花微雨隔青楼，思悠悠。
芳菲时节看将度，寂寞无人还独语。
画罗襦，香粉污，不胜愁。

+++顾夐
++++浣溪沙
春色迷人恨正赊，可堪荡子不还家，细风轻露著梨花。
帘外有情双燕扬，槛前无力绿杨斜，小屏狂梦极天涯。
红藕香寒翠渚平，月笼虚阁夜蛩清，塞鸿惊梦两牵情。
宝帐玉炉残麝冷，罗衣金缕暗尘生，小窗孤烛泪纵横。
荷芰风轻帘幕香，绣衣鸂鶒泳回塘，小屏闲掩旧潇湘。
恨入空帏鸾影独，泪凝双脸渚莲光，薄情年少悔思量。
惆怅经年别谢娘，月窗花院好风光，此时相望最情伤。
青鸟不来传锦字，瑶姬何处锁兰房，忍教魂梦两茫茫。
庭菊飘黄玉露浓，冷莎偎砌隐鸣蛩，何期良夜得相逢。
背帐风摇红蜡滴，惹香暖梦绣衾重，觉来枕上怯晨钟。
云澹风高叶乱飞，小庭寒雨绿苔微，深闺人静掩屏帷。
粉黛暗愁金带枕，鸳鸯空绕画罗衣，那堪孤负不思归。
雁响遥天玉漏清，小纱窗外月胧明，翠帏金鸭炷香平。
何处不归音信断，良宵空使梦魂惊，簟凉枕冷不胜情。
露白蟾明又到秋，佳期幽会两悠悠，梦牵情役几时休。
记得泥人微敛黛，无言斜倚小书楼。
暗思前事不胜愁。
+++顾夐
++++更漏子
旧欢娱，新怅望，拥鼻含嚬楼上。
浓柳翠，晚霞微，江鸥接翼飞。

帘半卷，屏斜掩，远岫参差迷眼。
歌满耳，酒盈尊，前非不要论。

+++顾夐
++++应天长
瑟瑟罗裙金线缕，轻透鹅黄香画袴。
垂交带，盘鹦鹉，袅袅翠翘移玉步。

背人匀檀注，慢转娇波偷觑。
敛黛春情暗许，倚屏慵不语。
+++顾夐
++++渔歌子
晓风清，幽沼绿，倚阑凝望珍禽浴。
画帘垂，翠屏曲，满袖荷香馥郁。

好摅怀，堪寓目，身闲心静平生足。
酒杯深，光影促，名利无心较逐。

+++顾夐
++++河传
燕扬晴景。
小窗屏暖，鸳鸯交颈。
菱花掩却翠鬟欹，慵整，海棠帘外影。

绣帏香断金鸂鶒。
无消息，心事空相忆。
倚东风，春正浓，愁红，泪痕衣上重。

曲槛，春晚。
碧流纹细，绿杨丝软。
露华鲜，杏枝繁。
莺转，野芜平似剪。
直是人间到天上，堪游赏，醉眼疑屏障。
对池塘，惜韶光，断肠，为花须尽狂。

棹举，舟去。
波光渺渺，不知何处。
岸花汀草共依依，雨微，鹧鸪相逐飞。

天涯离恨江声咽，啼猿切，此意向谁说？
倚兰桡，独无憀，魂销，小炉香欲焦。
+++顾夐
++++木兰花（即玉楼春）
月照玉楼春漏促，飒飒风摇庭砌竹。
梦惊鸳被觉来时，何处管弦声断续。

惆怅少年游冶去，枕上两蛾攒细绿。
晓莺帘外语花枝，背帐犹残红蜡烛。

柳映玉楼春日晚，雨细风轻烟草软。
画堂鹦鹉语雕笼，金粉小屏犹半掩。

香灭绣帏人寂寂，倚槛无言愁思远。
恨郎何处纵疏狂，长使含啼眉不展。

月皎露华窗影细，风送菊香黏绣袂。
博山炉冷水沉微，惆怅金闺终日闭。

懒展罗衾垂玉箸，羞对菱花篸宝髻。
良宵好事枉教休，无计那他狂耍婿。

拂水双飞来去燕，曲槛小屏山六扇。
春愁凝思结眉心，绿绮懒调红锦荐。

话别情多声欲战，玉箸痕留红粉面。
镇长独立到黄昏，却怕良宵频梦见。

+++顾夐
++++虞美人
晓莺啼破相思梦，帘卷金泥凤。
宿妆犹在酒初醒，翠翘慵整倚云屏，转娉婷。

香檀细画侵桃脸，罗袂轻轻敛。
佳期堪恨再难寻，绿芜满院柳成阴，负春心。

触帘风送景阳钟，鸳被绣花重。
晓帏初卷冷烟浓，翠匀粉黛好仪容，思娇慵。

起来无语理朝妆，宝匣镜凝光。
绿荷相倚满池塘，露清枕簟藕花香，恨悠扬。

翠屏闲掩垂珠箔，丝雨笼池阁。
露粘红藕咽清香，谢娘娇极不成狂，罢朝妆。

小金鸂鶒沈烟细，腻枕堆云髻。
浅眉微敛注檀轻，旧欢时有梦魂惊，悔多情。

碧梧桐映纱窗晚，花谢莺声懒。
小屏屈曲掩青山，翠帏香粉玉炉寒，两蛾攒。

颠狂年少轻离别，孤负春时节。
画罗红袂有啼痕，魂销无语倚闺门，欲黄昏。

深闺春色劳思想，恨共春芜长。
黄鹂娇转泥芳妍，杏枝如画倚轻烟，锁窗前。

凭阑愁立双蛾细，柳影斜摇砌。
玉郎还是不还家，教人魂梦逐杨花，绕天涯。

少年艳质胜琼英，早晚别三清。
莲冠稳篸钿篦横，飘飘罗袖碧云轻，画难成。

迟迟少转腰身袅，翠靥眉心小。
醮坛风急杏枝香，此时恨不驾鸾皇，访刘郎。

+++顾夐
++++临江仙
碧染长空池似镜，倚楼闲望凝情。
满衣红藕细香清。
象床珍簟，山障掩，玉琴横。
暗想昔时欢笑事，如今赢得愁生。
博山炉暖澹烟轻。
蝉吟人静，残日傍，小窗明。
幽闺小槛春光晚，柳浓花澹莺稀。
旧欢思想尚依依。
翠嚬红敛，终日损芳菲。
何事狂夫音信断，不如梁燕犹归。
画堂深处麝烟微。
屏虚枕冷，风细雨霏霏。
月色穿帘风入竹，倚屏双黛愁时。
砌花含露两三枝。
如啼恨脸，魂断损容仪。
香烬暗销金鸭冷，可堪孤负前期。
绣襦不整鬓鬟欹。
几多惆怅，情绪在天涯。
+++顾夐
++++献衷心
绣鸳鸯帐暖，画孔雀屏欹。
悄悄，月明时。
想昔年欢笑，恨今日分离。
银釭背，铜漏永，阻佳期。
小炉烟细，虚阁帘垂。
几多心事，暗地思惟。
被娇娥牵役，魂梦如痴。
金闺里，山枕上，始应知。
+++鹿虔扆
++++女冠子
凤楼琪树，惆怅刘郎一去。
正春深，洞里愁空结，人间信莫寻。

竹疏斋殿迥，松密醮坛阴。
倚云低首望，可知心。
步虚坛上，绛节霓旌相向。
引真仙，玉佩摇蟾影，金炉袅麝烟。

露浓霜简湿，风紧羽衣偏。
欲留难得住，却归天。
+++鹿虔扆
++++思越人
翠屏欹，银烛背，漏残清夜迢迢。
双带绣窠盘锦荐，泪侵花暗香销。

珊瑚枕腻鸦鬟乱，玉纤慵整云散。
苦是适来新梦见，离肠争不千断。

+++鹿虔扆
++++虞美人
卷荷香澹浮烟渚，绿嫩擎新雨。
琐窗疏透晓风清，象床珍簟冷光轻，水文平。

九疑黛色屏斜掩，枕上眉心敛。
不堪相望病将成，钿昏檀粉泪纵横，不胜情。

+++鹿虔扆
++++临江仙
金锁重门荒苑静，绮窗愁对秋空。
翠华一去寂无踪。
玉楼歌吹，声断已随风。
烟月不知人事改，夜阑还照深宫。
藕花相向野塘中。
暗伤亡国，清露泣香红。
无赖晓莺惊梦断，起来残酒初醒。
映窗丝柳袅烟青。
翠帘慵卷，约砌杏花零。
一自玉郎游冶去，莲凋月惨仪形。
暮天微雨洒闲庭。
手挪裙带，无语倚云屏。

++下卷八百九十五
  
+++魏承班
++++诉衷情
高歌宴罢月初盈，诗情引恨情。
烟露冷，水流轻，思想梦难成。

罗帐袅香平，恨频生。
思君无计睡还醒，隔层城。
春深花簇小楼台，风飘锦绣开。
新睡觉，步香阶，山枕印红腮。

鬓乱坠金钗，语檀偎。
临行执手重重属，几千回。
银汉云情玉漏长，蛩声悄画堂。
筠簟冷，碧窗凉，红蜡泪飘香。

皓月泻寒光，割人肠。
那堪独自步池塘，对鸳鸯。
金风轻透碧窗纱，银釭焰影斜。
欹枕卧，恨何赊，山掩小屏霞。

云雨别吴娃，想容华。
梦成几度绕天涯，到君家。
春情满眼脸红消，娇妒索人饶。
星靥小，玉珰摇，几共醉春朝。

别后忆纤腰，梦魂劳。
如今风叶又萧萧，恨迢迢。
+++魏承班
++++生查子
烟雨晚晴天，零落花无语。
难话此时心，梁燕双来去。
琴韵对薰风，有恨和情抚。
肠断断弦频，泪滴黄金缕。
寂寞画堂空，深夜垂罗幕。
灯暗锦屏欹，月冷珠帘薄。
愁恨梦难成，何处贪欢乐。
看看又春来，还是长萧索。
离别又经年，独对芳菲景。
嫁得薄情夫，长抱相思病。
花红柳绿间晴空，蝶舞双双影。
羞看绣罗衣，为有金鸾并。
+++魏承班
++++菩萨蛮
罗裾薄薄秋波染，眉间画得山两点。
相见绮筵时，深情暗共知。

翠翘云鬓动，敛态弹金凤。
宴罢入兰房，邀人解佩珰。
罗衣隐约金泥画，玳筵一曲当秋夜。
声颤觑人娇，云鬟袅翠翘。

酒醺红玉软，眉翠秋山远。
绣幌麝烟沈，谁人知两心。
玉容光照菱花影，沉沉脸上秋波冷。
白雪一声新，雕梁起暗尘。

宝钗摇翡翠，香惹芙蓉醉。
携手入鸳衾，谁人知此心。
+++魏承班
++++渔歌子
柳如眉，云似发，鲛绡雾縠笼香雪。
梦魂惊，钟漏歇，窗外晓莺残月。

几多情，无处说，落花飞絮清明节。
少年郎，容易别，一去音书断绝。

+++魏承班
++++满宫花
雪霏霏，风凛凛，玉郎何处狂饮？
醉时想得纵风流，罗帐香帏鸳寝。
春朝秋夜思君甚，愁见绣屏孤枕。
少年何事负初心，泪滴缕金双衽。

寒夜长，更漏永，愁见透帘月影。
王孙何处不归来，应在倡楼酩酊。

金鸭无香罗帐冷，羞更双鸾交颈。
梦中几度见儿夫，不忍骂伊薄幸。

+++魏承班
++++谒金门
烟水阔，人值清明时节，雨细花零莺语切，愁肠千万结。
雁去音徽断绝，有恨欲凭谁说？
无事伤心犹不彻，春时容易别。
春欲半，堆砌落花千片。
早是潘郎长不见，忍听双语燕。
飞絮晴空飏远，风送谁家弦管？
愁倚画屏凡事懒，泪沾金缕线。
长思忆，思忆佳辰轻掷。
霜月透帘澄夜色，小屏山凝碧。
恨恨君何太极，记得娇娆无力。
独坐思量愁似织，断肠烟水隔。
+++魏承班
++++木兰花
小芙蓉，香旖旎，碧玉堂深清似水。
闭宝匣，掩金铺，倚屏拖袖愁如醉。

迟迟好景烟花媚，曲渚鸳鸯眠锦翅。
凝然愁望静相思，一双笑靥嚬香蕊。

+++魏承班
++++玉楼春
寂寂画堂梁上燕，高卷翠帘横数扇。
一庭春色恼人来，满地落花红几片。

愁倚锦屏低雪面，泪滴绣罗金缕线。
好天凉月尽伤心，为是玉郎长不见。

轻敛翠蛾呈皓齿，莺转一枝花影里。
声声清迥遏行云，寂寂画梁尘暗起。

玉斝满斟情未已，促坐王孙公子醉。
春风筵上贯珠匀，艳色韶颜娇旖旎。

+++魏承班
++++黄钟乐
池塘烟暖草萋萋，惆怅闲宵含恨，愁坐思堪迷。
遥想玉人情事远，音容浑似隔桃溪。
偏记同欢秋月低，帘外论心花畔，和醉暗相携。
何事春来君不见，梦魂长在锦江西。
+++尹鹗
++++江城子
裙拖碧，步飘香，织腰束素长。
鬓云光，拂面珑璁，腻玉碎凝妆。
宝柱秦筝弹向晚，弦促雁，更思量。
+++尹鹗
++++何满子
云雨常陪胜会，笙歌惯逐闲游。
锦里风光应占，玉鞭金勒骅骝。
戴月潜穿深曲，和香醉脱轻裘。
方喜正同鸳帐，又言将往皇州。
每忆良宵公子伴，梦魂长挂红楼。
欲表伤离情味，丁香结在心头。
+++尹鹗
++++醉公子
暮烟笼藓砌，戟门犹未闭。
尽日醉寻春，归来月满身。
离鞍偎绣袂，坠巾花乱缀。
何处恼佳人，檀痕衣上新。
+++尹鹗
++++女冠子
双成伴侣，去去不知何处。
有佳期，霞帔金丝薄，花冠玉叶危。

懒乘丹凤子，学跨小龙儿。
叵耐天风紧，挫腰肢。
+++尹鹗
++++菩萨蛮
陇云暗合秋天白，俯窗独坐窥烟陌。
楼际角重吹，黄昏方醉归。

荒唐难共语，明日还应去。
上马出门时，金鞭莫与伊。
呜呜晓角调如语，画楼三会喧雷鼓。
枕上梦方残，月光铺水寒。

蛾眉应敛翠，咫尺同千里。
宿酒未全消，满怀离恨饶。
锦茵闲衬丁香枕，银釭烬落犹慵寝。
颙坐遍红炉，谁知情绪孤。

少年狂荡惯，花曲长牵绊。
去便不归来，空教骏马回。
+++尹鹗
++++杏园芳
严妆嫩脸花明，教人见了关情。
含羞举步越罗轻，称娉婷。
终朝咫尺窥香阁，迢遥似隔层城。
何时休遣梦相萦，入云屏。

+++尹鹗
++++清平乐
偎红敛翠，尽日思闲事。
髻滑凤凰钗欲坠，雨打梨花满地。
绣衣独倚阑干，玉容似怯春寒。
应待少年公子，鸳帏深处同欢。

芳年妙妓，淡拂铅华翠。
轻笑自然生百媚，争那尊前人意。
酒倾琥珀杯时，更堪能唱新词。
赚得王孙狂处，断肠一搦腰肢。

+++尹鹗
++++满宫花
月沉沉，人悄悄，一炷后庭香袅。
风流帝子不归来，满地禁花慵扫。

离恨多，相见少，何处醉迷三岛？
漏清宫树子规啼，愁锁碧窗春晓。
+++尹鹗
++++临江仙
一番荷芰生池沼，槛前风送馨香。
昔年于此伴萧娘。
相偎伫立，牵惹叙衷肠。
时逞笑容无限态，还如菡萏争芳。
别来虚遣思悠飏。
慵窥往事，金锁小兰房。
深秋寒夜银河静，月明深院中庭。
西窗幽梦等闲成。
逡巡觉后，特地恨难平。
红烛半条残焰短，依稀暗背银屏。
枕前何事最伤情？
梧桐叶上，点点露珠零。
+++尹鹗
++++拨棹子
风切切，深秋月，十朵芙蓉繁艳歇。
小槛细腰无力，空赢得，目断魂飞何处说。

寸心恰似丁香结，看看瘦尽胸前雪。
偏挂恨，少年抛掷。
羞睹见，绣被堆红闲不彻。
丹脸腻，双靥媚，冠子缕金装翡翠。
将一朵，琼花堪比。
窠窠绣，鸾凤衣裳香窣地。
银台蜡烛滴红泪，醁酒劝人教半醉。
帘幕外，月华如水。
特地向，宝帐颠狂不肯睡。
+++尹鹗
++++秋夜月
三秋佳节，罥晴空，凝碎露，茱萸千结。
菊蕊和烟轻撚，酒浮金屑。
征云雨，调丝竹，此时难辍。欢极、
一片艳歌声揭。
黄昏慵别，炷沉烟，熏绣被，翠帷同歇。
醉并鸳鸯双枕，暖偎春雪。
语丁宁，情委曲，论心正切。夜深、
窗透数条斜月。
+++尹鹗
++++金浮图
繁华地，王孙富贵。玳瑁筵开，下朝无事。压红茵、
凤舞黄金翅。
玉立纤腰，一片揭天歌吹。
满目绮罗珠翠。
和风淡荡，偷散沉檀气。
堪判醉，韶光正媚。
折尽牡丹，艳迷人意，金张许史应难比。
贪恋欢娱，不觉金乌坠。
还惜会难别易，金船更劝，勒住花骢辔。
+++毛熙震
++++定西番
苍翠浓阴满院，莺对语，蝶交飞，戏蔷薇。
斜日倚阑风好，馀香出绣衣。
未得玉郎消息，几时归。
+++毛熙震
++++何满子
寂寞芳菲暗度，岁华如箭堪惊。
缅想旧欢多少事，转添春思难平。
曲槛丝垂金柳，小窗弦断银筝。
深院空闻燕语，满园闲落花轻。
一片相思休不得，忍教长日愁生。
谁见夕阳孤梦，觉来无限伤情。
无语残妆澹薄，含羞亸袂轻盈。
几度香闺眠过晓，绮窗疏日微明。
云母帐中偷惜，水精枕上初惊。
笑靥嫩疑花拆，愁眉翠敛山横。
相望只教添怅恨，整鬟时见纤琼。
独倚朱扉闲立，谁知别有深情。
+++毛熙震
++++女冠子
碧桃红杏，迟日媚笼光影。
彩霞深，香暖熏莺语，风清引鹤音。

翠鬟冠玉叶，霓袖捧瑶琴。
应共吹箫侣，暗相寻。
修蛾慢脸，不语檀心一点。
小山妆，蝉鬓低含绿，罗衣澹拂黄。

闷来深院里，闲步落花傍。
纤手轻轻整，玉炉香。
+++毛熙震
++++酒泉子
闲卧绣帏，慵想万般情宠。
锦檀偏，翘股重，翠云欹。
暮天屏上春山碧，映香烟雾隔。
蕙兰心，魂梦役，敛蛾眉。
钿匣舞鸾，隐映艳红修碧。
月梳斜，云鬓腻，粉香寒。
晓花微敛轻呵展，袅钗金燕软。
日初升，帘半卷，对妆残。
+++毛熙震
++++浣溪沙
春暮黄莺下砌前，水精帘影露珠悬，绮霞低映晚晴天。
弱柳万条垂翠带，残红满地碎香钿，蕙风飘荡散轻烟。
花榭香红烟景迷，满庭芳草绿萋萋，金铺闲掩绣帘低。
紫燕一双娇语碎，翠屏十二晚峰齐，梦魂消散醉空闺。
晚起红房醉欲消，绿鬟云散袅金翘，雪香花语不胜娇。
好是向人柔弱处，玉纤时急绣裙腰，春心牵惹转无憀。
一只横钗坠髻丛，静眠珍簟起来慵，绣罗红嫩抹苏胸。
羞敛细蛾魂暗断，困迷无语思犹浓，小屏香霭碧山重。
云薄罗裙绶带长，满身新裛瑞龙香，翠钿斜映艳梅妆。
佯不觑人空婉约，笑和娇语太猖狂，忍教牵恨暗形相。
碧玉冠轻袅燕钗，捧心无语步香阶，缓移弓底绣罗鞋。
暗想欢娱何计好，岂堪期约有时乖，日高深院正忘怀。
半醉凝情卧绣茵，睡容无力卸罗裙，玉笼鹦鹉厌听闻。
慵整落钗金翡翠，象梳欹鬓月生云，锦屏绡幌麝烟薰。
+++毛熙震
++++后庭花（或加玉树二字）
莺啼燕语芳菲节，瑞庭花发。
昔时欢宴歌声揭，管弦清越。
自从陵谷追游歇，画梁尘黦。
伤心一片如珪月，闲锁宫阙。
轻盈舞伎含芳艳，竞妆新脸。
步摇珠翠修蛾敛，腻鬟云染。
歌声慢发开檀点，绣衫斜掩。
时将纤手匀红脸，笑拈金靥。
越罗小袖新香蒨，薄笼金钏。
倚阑无语摇轻扇，半遮匀面。
春残日暖莺娇懒，满庭花片。
争不教人长相见，画堂深院。
+++毛熙震
++++菩萨蛮
梨花满院飘香雪，高楼夜静风筝咽。
斜月照帘帷，忆君和梦稀。

小窗灯影背，燕语惊愁态。
屏掩断香飞，行云山外归。
绣帘高轴临塘看，雨翻荷芰真珠散。
残暑晚初凉，轻风渡水香。

无憀悲往事，争那牵情思。
光影暗相催，等闲秋又来。
天含残碧融春色，五陵薄幸无消息。
尽日掩朱门，离愁暗断魂。

莺啼芳树暖，燕拂回塘满。
寂寞对屏山，相思醉梦间。
+++毛熙震
++++清平乐
春光欲暮，寂寞闲庭户。
粉蝶双双穿槛舞，帘卷晚天疏雨。
含愁独倚闺帏，玉炉烟断香微。
正是销魂时节，东风满院花飞。

+++毛熙震
++++更漏子
秋色清，河影淡，深户烛寒光暗。
绡幌碧，锦衾红，博山香炷融。

更漏咽，蛩鸣切，满院霜华如雪。
新月上，薄云收，映帘悬玉钩。

烟月寒，秋夜静，漏转金壶初永。
罗幕下，绣屏空，灯花结碎红。

人悄悄，愁无了，思梦不成难晓。
长忆得，与郎期，窃香私语时。

+++毛熙震
++++南歌子（一名望秦川，一名风蝶令）
远山愁黛碧，横波慢脸明。
腻香红玉茜罗轻，深院晚堂人静，理银筝。

鬓动行云影，裙遮点屐声。
娇羞爱问曲中名，杨柳杏花时节，几多情。

惹恨还添恨，牵肠即断肠。
凝情不语一枝芳，独映画帘闲立，绣衣香。

暗想为云女，应怜傅粉郎。
晚来轻步出闺房，髻慢钗横无力，纵猖狂。

+++毛熙震
++++木兰花
掩朱扉，钩翠箔，满院莺声春寂寞。
匀粉泪，恨檀郎，一去不归花又落。

对斜晖，临小阁，前事岂堪重想著。
金带冷，画屏幽，宝帐慵熏兰麝薄。

+++毛熙震
++++小重山
梁燕双飞画阁前，寂寥多少恨、懒孤眠。
晓来闲处想君怜，红罗帐、金鸭冷沉烟。
谁信损婵娟，倚屏啼玉箸、湿香钿。
四支无力上秋千，群花谢、愁对艳阳天。
+++毛熙震
++++临江仙
南齐天子宠婵娟，六宫罗绮三千。
潘妃娇艳独芳妍。
椒房兰洞，云雨降神仙。
纵态迷欢心不足，风流可惜当年。
纤腰婉约步金莲。
妖君倾国，犹自至今传。
幽闺欲曙闻莺转，红窗月影微明。
好风频谢落花声。
隔帏残烛，犹照绮屏筝。
绣被锦茵眠玉暖，炷香斜袅烟轻。
淡蛾羞敛不胜情。
暗思闲梦，何处逐行云。

++下卷八百九十六
  
+++李珣
++++渔父
水接衡门十里馀，信船归去卧看书。
轻爵禄，慕玄虚，莫道渔人只为鱼。

避世垂纶不记年，官高争得似君闲。
倾白酒，对青山，笑指柴门待月还。

棹警鸥飞水溅袍，影随潭面柳垂绦。
终日醉，绝尘劳，曾见钱塘八月涛。

+++李珣
++++南乡子
烟漠漠，雨凄凄，岸花零落鹧鸪啼。
远客扁舟临野渡，思乡处，潮退水平春色暮。

兰桡举，水文开，竞携藤笼采莲来。
回塘深处遥相见，邀同宴，渌酒一卮红上面。

归路近，扣舷歌，采真珠处水风多。
曲岸小桥山月过，烟深锁，豆蔻花垂千万朵。

乘彩舫，过莲塘，棹歌惊起睡鸳鸯。
带香游女偎伴笑，争窈窕，竞折团荷遮晚照。

倾绿蚁，泛红螺，闲邀女伴簇笙歌。
避暑信船轻浪里，闲游戏，夹岸荔支红蘸水。

云带雨，浪迎风，钓翁回棹碧湾中。
春酒香熟鲈鱼美，谁同醉？缆却扁舟篷底睡。

沙月静，水烟轻，芰荷香里夜船行。
绿鬟红脸谁家女，遥相顾，缓唱棹歌极浦去。

渔市散，渡船稀，越南云树望中微。
行客待潮天欲暮，送春浦，愁听猩猩啼瘴雨。

拢云髻，背犀梳，焦红衫映绿罗裾。
越王台下春风暖，花盈岸，游赏每邀邻女伴。

相见处，晚晴天，刺桐花下越台前。
暗里回眸深属意，遗双翠，骑象背人先过水。

携笼去，采菱归，碧波风起雨霏霏。
趁岸小船齐棹急，罗衣湿，出向桄榔树下立。

云髻重，葛衣轻，见人微笑亦多情。
拾翠采珠能几许，来还去，争及村居织机女。

登画舸，泛清波，采莲时唱采莲歌。
拦棹声齐罗袖敛，池光飐，惊起沙鸥八九点。

双髻坠，小眉弯，笑随女伴下春山。
玉纤遥指花深处，争回顾，孔雀双双迎日舞。

红豆蔻，紫玫瑰，谢娘家接越王台。
一曲乡歌齐抚掌，堪游赏，酒酌螺杯流水上。

山果熟，水花香，家家风景有池塘。
木兰舟上珠帘卷，歌声远，椰子酒倾鹦鹉盏。

新月上，远烟开，惯随潮水采珠来。
棹穿花过归溪口，酤春酒，小艇缆牵垂岸柳。

+++李珣
++++西溪子
金缕翠钿浮动，妆罢小窗圆梦。
日高时，春已老，人来到。
满地落花慵扫。
无语倚屏风，泣残红。
马上见时如梦，认得脸波相送。
柳堤长，无限意，夕阳里。
醉把金鞭欲坠。
归去想娇娆，暗魂销。
+++李珣
++++女冠子
星高月午，丹桂青松深处。
醮坛开，金磬敲清露，珠幢立翠苔。

步虚声缥缈，想像思徘徊。
晓天归去路，指蓬莱。
春山夜静，愁闻洞天疏磬。
玉堂虚，细雾垂珠佩，轻烟曳翠裾。

对花情脉脉，望月步徐徐。
刘阮今何处，绝来书。
+++李珣
++++中兴乐
后庭寂寂日初长，翩翩蝶舞红芳。
绣帘垂地，金鸭无香。
谁知春思如狂，忆萧郎。
等闲一去，程遥信断，五岭三湘。
休开鸾镜学宫妆，可能更理笙簧。
倚屏凝睇，泪落成行。
手寻裙带鸳鸯，暗思量。
忍孤前约，教人花貌，虚老风光。
+++李珣
++++酒泉子
寂寞青楼，风触绣帘珠碎撼。
月朦胧，花暗澹，锁春愁。
寻思往事依稀梦，泪脸露桃红色重。
鬓欹蝉，钗坠凤，思悠悠。

雨渍花零，红散香凋池两岸。
别情遥，春歌断，掩银屏。
孤帆早晚离三楚，闲理钿筝愁几许。
曲中情，弦上语，不堪听。

秋雨连绵，声散败荷丛里，那堪深夜枕前听，酒初醒。
牵愁惹思更无停，烛暗香凝天欲曙。
细和烟，冷和雨，透帘旌。

秋月婵娟，皎洁碧纱窗外，照花穿竹冷沉沉，印池心。
凝露滴，砌蛩吟。
惊觉谢娘残梦，夜深斜傍枕前来，影徘徊。

+++李珣
++++浣溪沙
入夏偏宜澹薄妆，越罗衣褪郁金黄，翠钿檀注助容光。
相见无言还有恨，几回判却又思量，月窗香径梦悠飏。
晚出闲庭看海棠，风流学得内家妆，小钗横戴一枝芳。
镂玉梳斜云鬓腻，缕金衣透雪肌香，暗思何事立残阳。
访旧伤离欲断魂，无因重见玉楼人，六街微雨镂香尘。
早为不逢巫峡梦，那堪虚度锦江春，遇花倾酒莫辞频。
红藕花香到槛频，可堪闲忆似花人，旧欢如梦绝音尘。
翠叠画屏山隐隐，冷铺文簟水潾潾，断魂何处一蝉新。
+++李珣
++++巫山一段云
有客经巫峡，停桡向水湄。
楚王曾此梦瑶姬，一梦杳无期。
尘暗珠帘卷，香销翠幄垂。
西风回首不胜悲，暮雨洒空祠。
古庙依青嶂，行宫枕碧流。
水声山色锁妆楼，往事思悠悠。
云雨朝还暮，烟花春复秋。
啼猿何必近孤舟，行客自多愁。
+++李珣
++++菩萨蛮
回塘风起波文细，刺桐花里门斜闭。
残日照平芜，双双飞鹧鸪。

征帆何处客，相见还相隔。
不语欲魂销，望中烟水遥。
等闲将度三春景，帘垂碧砌参差影。
曲槛日初斜，杜鹃啼落花。

恨君容易处，又话潇湘去。
凝思倚屏山，泪流红脸斑。
隔帘微雨双飞燕，砌花零落红深浅。
捻得宝筝调，心随征棹遥。

楚天云外路，动便经年去。
香断画屏深，旧欢何处寻。
+++李珣
++++渔歌子
楚山青，湘水渌，春风澹荡看不足。
草芊芊，花簇簇，渔艇棹歌相续。

信浮沉，无管束，钓回乘月归湾曲。
酒盈尊，云满屋，不见人间荣辱。

荻花秋，潇湘夜，橘洲佳景如屏画。
碧烟中，明月下，小艇垂纶初罢。

水为乡，蓬作舍，鱼羹稻饭常餐也。
酒盈杯，书满架，名利不将心挂。

柳垂丝，花满树，莺啼楚岸春天暮。
棹轻舟，出深浦，缓唱渔郎归去。

罢垂纶，还酌醑，孤村遥指云遮处。
下长汀，临深渡，惊起一行沙鹭。

九疑山，三湘水，芦花时节秋风起。
水云间，山月里，棹月穿云游戏。

鼓清琴，倾渌蚁，扁舟自得逍遥志。
任东西，无定止，不议人间醒醉。

+++李珣
++++望远行
春日迟迟思寂寥，行客关山路遥。
琼窗时听语莺娇，柳丝牵恨一条条。

休晕绣，罢吹箫，貌逐残花暗凋。
同心犹结旧裙腰，忍孤风月度良宵。

露滴幽庭落叶时，愁聚萧娘柳眉。
玉郎一去负佳期，水云迢递雁书迟。

屏半掩，枕斜欹，蜡泪无言对垂。
吟跫断续漏频移，入窗明月鉴空帏。

+++李珣
++++河传
去去，何处，迢迢巴楚，山水相连。
朝云暮雨，依旧十二峰前，猿声到客船。

愁肠岂异丁香结，因离别，故国音书绝。
想佳人花下。
对明月春风，恨应同。
春暮，微雨，送君南浦，愁敛双蛾。
落花深处，啼鸟似逐离歌，粉檀珠泪和。

临流更把同心结。
情哽咽，后会何时节？
不堪回首相望，已隔汀洲，橹声幽。

+++李珣
++++虞美人
金笼莺报天将曙，惊起分飞处。
夜来潜与玉郎期，多情不觉酒醒迟，失归期。

映花避月遥相送，腻髻偏垂凤。
却回娇步入香闺，倚屏无语撚云篦，翠眉低。

+++李珣
++++临江仙
帘卷池心小阁虚，暂凉闲步徐徐。
芰荷经雨半凋疏。
拂堤垂柳，蝉噪夕阳馀。
不语低鬟幽思远，玉钗斜坠双鱼。
几回偷看寄来书。
离情别恨，相隔欲何如。
莺报帘前暖日红，玉炉残麝犹浓。
起来闺思尚疏慵。
别愁春梦，谁解此情悰。
强整娇姿临宝镜，小池一朵芙蓉。
旧欢无处再寻踪。
更堪回顾，屏画九疑峰。
+++李珣
++++定风波
志在烟霞慕隐沦，功成归看五湖春。
一叶舟中吟复醉，云水，此时方认自由身。

花岛为邻鸥作侣，深处，经年不见市朝人。
已得希夷微妙旨，潜喜，荷衣蕙带绝纤尘。
十载逍遥物外居，白云流水似相于。
乘兴有时携短棹，江岛，谁知求道不求鱼。

到处等闲邀鹤伴，春岸，野花香气扑琴书。
更饮一杯红霞酒，回首，半钩新月贴清虚。
又见辞巢燕子归，阮郎何事绝音徽。
帘外西风黄叶落，池阁，隐莎蛩叫雨霏霏。

愁坐算程千万里，频跂，等闲经岁两相违。
听鹊凭龟无定处，不知，泪痕流在画罗衣。
雁过秋空夜未央，隔窗烟月锁莲塘。
往事岂堪容易想，惆怅，故人迢递在潇湘。

纵有回文重叠意，谁寄？解鬟临镜泣残妆。
沉水香消金鸭冷，愁永，候虫声接杵声长。
帘外烟和月满庭，此时闲坐若为情。
小阁拥炉残酒醒，愁听，寒风叶落一声声。

惟恨玉人芳信阻，云雨，屏帷寂寞梦难成。
斗转更阑心杳杳，将晓，银釭斜照绮琴横。
+++欧阳炯
++++南歌子
锦帐银灯影，纱窗玉漏声。
迢迢永夜梦难成，愁对小庭秋色，月空明。

+++欧阳炯
++++渔父
摆脱尘机上钓船，免教荣辱有流年。
无系绊，没愁煎，须信船中有散仙。

风浩寒溪照胆明，小君山上玉蟾生。
荷露坠，翠烟轻，拨剌游鱼几个惊。

+++欧阳炯
++++巫山一段云
绛阙登真子。
飘飘御彩鸾。
碧虚风雨佩光寒，敛袂下云端。
月帐朝霞薄，星冠玉蕊攒。
远游蓬岛降人间，特地拜龙颜。
春去秋来也，愁心似醉醺。
去时邀约早回轮，及去又何曾。
歌扇花光黦，衣珠滴泪新。
恨身翻不作车尘，万里得随君。
+++欧阳炯
++++春光好
天初暖，日初长，好春光。
万汇此时皆得意，竞芬芳。
笋迸苔钱嫩绿，花偎雪坞浓香。
谁把金丝裁剪却，挂斜阳。
花滴露，柳摇烟，艳阳天。
雨霁山樱红欲烂，谷莺迁。
饮处交飞玉斝，游时倒把金鞭，风飐九衢榆叶动，簇青钱。
胸铺雪，脸分莲，理繁弦。
纤指飞翻金凤语，转婵娟。
嘈囋如敲玉佩，清泠似滴香泉。
曲罢问郎名个甚，想夫怜。
碛香散，渚水融，暖空濛。
飞絮悠扬遍虚空，惹轻风。
柳眼烟来点绿，花心日与妆红。
黄雀锦鸾相对舞，近帘栊。
鸡树绿，凤池清，满神京。
玉兔宫前金榜出，列仙名。
叠雪罗袍接武，团花骏马娇行。
开宴锦江游烂熳，柳烟轻。
芳丛绣，绿筵张，两心狂。
空遣横波传意绪，对笙簧。
虽似安仁掷果，未闻韩寿分香。
流水桃花情不已，待刘郎。
垂绣幔，掩云屏，思盈盈。
双枕珊瑚无限情，翠钗横。
几见纤纤动处，时闻款款娇声。
却出锦屏妆面了，理秦筝。
金辔响，玉鞭长，映垂杨。
堤上采花筵上醉，满衣香。
无处不携弦管，直应占断春光。
年少王孙何处好，竞寻芳。
蘋叶嫩，杏花明，画船轻。
双浴鸳鸯出绿汀，棹歌声。
春水无风无浪，春来半雨半晴。
红粉相随南浦晚，莫辞行。
+++欧阳炯
++++西江月（一名白蘋香，一名步虚词）
月映长江秋水，分明冷浸星河。
浅沙汀上白云多，雪散几丛芦苇。

扁舟倒影寒潭，烟光远罩轻波。
笛声何处响渔歌，两岸蘋香暗起。

水上鸳鸯比翼，巧将绣作罗衣。
镜中重画远山眉，春睡起来无力。

细雀稳簪云髻，含羞时想佳期。
脸边红艳对花枝，犹占凤楼春色。

+++欧阳炯
++++赤枣子
夜悄悄，烛荧荧，金炉香尽酒初醒。
春睡起来回雪面，含羞不语倚云屏。

莲脸薄，柳眉长，等闲无事莫思量。
每一见时明月夜，损人情思断人肠。

+++欧阳炯
++++女冠子
薄妆桃脸，满面纵横花靥。
艳情多，绶带盘金缕，轻裙透碧罗。
含羞眉乍敛，微语笑相和。
不会频偷眼，意如何？
秋宵秋月，一朵荷花初发。
照前池，摇曳熏香夜，婵娟对镜时。
蕊中千点泪，心里万条丝。
恰似轻盈女，好风姿。

+++欧阳炯
++++更漏子
玉阑干，金甃井，月照碧梧桐影。
独自个，立多时，露华浓湿衣。

一向，凝情望，待得不成模样。
虽叵耐，又寻思，争生嗔得伊。

三十六宫秋夜永，露华点滴高梧。
丁丁玉漏咽铜壶，明月上金铺。

红线毯，博山炉，香风暗触流苏。
羊车一去长青芜，镜尘鸾彩孤。

+++欧阳炯
++++定风波
暖日闲窗映碧纱，小池春水浸晴霞。
数树海棠红欲尽，争忍，玉闺深掩过年华。

独凭绣床方寸乱，肠断，泪珠穿破脸边花。
邻舍女郎相借问，音信，教人羞道未还家。
+++欧阳炯
++++木兰花
儿家夫婿心容易，身又不来书不寄。
闲庭独立鸟关关，争忍抛奴深院里。

闷向绿纱窗下睡，睡又不成愁已至。
今年却忆去年春，同在木兰花下醉。

日照玉楼花似锦，楼上醉和春色寝。
绿杨风送小莺声，残梦不成离玉枕。

堪爱晚来韶景甚，宝柱秦筝方再品。
青蛾红脸笑来迎，又向海棠花下饮。

春早玉楼烟雨夜，帘外樱桃花半谢。
锦屏香冷绣衾寒，怊怅忆君无计舍。

侵晓鹊声来砌下，鸾镜残妆红粉罢。
黛眉双点不成描，留待玉郎归日画。

+++欧阳炯
++++清平乐
春来街砌，春雨如丝细。
春地满飘红杏蒂，春燕舞随风势。
春幡细缕春缯，春闺一点春灯。
自是春心撩乱，非干春梦无凭。

+++欧阳炯
++++菩萨蛮
晓来中酒和春睡，四支无力云鬟坠。
斜卧脸波春，玉郎休恼人。

日高犹未起，为恋鸳鸯被。
鹦鹉语金笼，道儿还是慵。
红炉暖阁佳人睡，隔帘飞雪添寒气。
小院奏笙歌，香风簇绮罗。

酒倾金盏满，兰烛重开宴。
公子醉如泥，天街闻马嘶。
翠眉双脸新妆薄，幽闺斜卷青罗幕。
寒食百花时，红繁香满枝。

双双梁燕语，蝶舞相随去。
肠断正思君，闲眠冷绣茵。
画屏绣阁三秋雨，香唇腻脸偎人语。
语罢欲天明，娇多梦不成。

晓街钟鼓绝，嗔道如今别。
特地气长吁，倚屏弹泪珠。
+++欧阳炯
++++浣溪沙
落絮残莺半日天，玉柔花醉只思眠，惹窗映竹满炉烟。
独掩画屏愁不语，斜欹瑶枕髻鬟偏，此时心在阿谁边？
天碧罗衣拂地垂，美人初著更相宜，宛风如舞透香肌。
独坐含嚬吹凤竹，园中缓步折花枝，有情无力泥人时。
相见休言有泪珠，酒阑重得叙欢娱，凤屏鸳枕宿金铺。
兰麝细香闻喘息，绮罗纤缕见肌肤，此时还恨薄情无。
+++欧阳炯
++++三字令
春欲尽，日迟迟，牡丹时。
罗幌卷，翠帘垂。
彩笺书，红粉泪，两心知。

人不在，燕空归，负佳期。
香烬落，枕函欹。
月分明，花澹薄，惹相思。

+++欧阳炯
++++南乡子
嫩草如烟，石榴花发海南天。
日暮江亭春影渌，鸳鸯浴，水远山长看不足。

画舸停桡，槿花篱外竹横桥。
水上游上沙上女，回顾，笑指芭蕉林里住。

岸远沙平，日斜归路晚霞明。
孔雀自怜金翠尾，临水，认得行人惊不起。

洞口谁家，木兰船系木兰花。
红袖女郎相引去，游南浦，笑倚春风相对语。

二八花钿，胸前如雪脸如莲。
耳坠金镮穿瑟瑟，霞衣窄，笑倚江头招远客。

路入南中，桄榔叶暗蓼花红。
两岸人家微雨后，收红豆，树底纤纤抬素手。

袖敛鲛绡，采香深洞笑相邀。
藤杖枝头芦酒滴，铺葵席，豆蔻花间趖晚日。

翡翠，白蘋香里小沙汀。
岛上阴阴秋雨色，芦花扑，数只渔船何处宿。

+++欧阳炯
++++献衷心
见好花颜色，争笑东风。
双脸上，晚妆同。
闭小楼深閤，春景重重。
三五夜，偏有恨，月明中。
情未已，信曾通，满衣犹自染檀红。
恨不如双燕，飞舞帘栊。
春欲暮，残絮尽，柳条空。
+++欧阳炯
++++贺明朝
忆昔花间初识面，红袖半遮妆脸。
轻转石榴裙带，故将纤纤玉指，偷拈双凤金线。

碧梧桐锁深深院，谁料得两情，何日教缱绻。
羡春来双燕，飞到玉楼，朝暮相见。
忆昔花间相见后，只凭纤手，暗抛红豆。
前不解，巧传心事，别来依旧，孤负春昼。

碧罗衣上蹙金绣，睹对对鸳鸯，空裛泪痕透。
想韶颜非久，终是为伊，只恁偷瘦。
+++欧阳炯
++++江城子
晚日金陵岸草平，落霞明，水无情。
六代繁华，暗逐逝波声。
空有姑苏台上月，如西子镜，照江城。
+++欧阳炯
++++凤楼春
凤髻绿云丛，深掩房栊。
锦书通，梦中相见觉来慵。
匀面泪，脸珠融。
因想玉郎何处去，对淑景谁同。
小楼中，春思无穷。
倚阑凝望，暗牵愁绪，柳花飞起东风。
斜日照帘，罗幌香冷粉屏空。
海棠零落，莺语残红。
+++欧阳彬
++++生查子
竟日画堂欢，入夜重开宴。
剪烛蜡烟香，促席花光颤。
待得月华来，满院如铺练。
门外簇骅骝，直待更深散。

++下卷八百九十七
  
+++阎选
++++虞美人
粉融红腻莲房绽，脸动双波慢。
小鱼衔玉鬓钗横，石榴裙染象纱轻，转娉婷。

偷期锦浪荷深处，一梦云兼雨。
臂留檀印齿痕香，深秋不寐漏初长，尽思量。

楚腰蛴领团香玉，鬓叠深深绿。
月蛾星眼笑微频，柳夭桃艳不胜春，晚妆匀。

水纹簟映青纱帐，雾罩秋波上。
一枝娇卧醉芙蓉，良宵不得与君同，恨忡忡。

+++阎选
++++临江仙
雨停荷芰逗浓香，岸边蝉噪垂杨。
物华空有旧池塘。
不逢仙子，何处梦襄王。
珍簟对欹鸳枕冷，此来尘暗凄凉。
欲凭危槛恨偏长。
藕花珠缀，犹似汗凝妆。
十二高峰天外寒，竹梢轻拂仙坛。
宝衣行雨在云端。
画帘深殿，香雾冷风残。
欲问楚王何处去，翠屏犹掩金鸾。
猿啼明月照空滩。
孤舟行客，惊梦亦艰难。
+++阎选
++++浣溪沙
寂寞流苏冷绣茵，倚屏山枕惹香尘，小庭花露泣浓春。
刘阮信非仙洞客，嫦娥终是月中人，此生无路访东邻。
+++阎选
++++八拍蛮
云锁嫩黄烟柳细，风吹红蒂雪梅残。
光影不胜闺阁恨，行行坐坐黛眉攒。

愁锁黛眉烟易惨，泪飘红脸粉难匀。
憔悴不知缘底事，遇人推道不宜春。

+++阎选
++++河传
秋雨秋雨，无昼无夜，滴滴霏霏。
暗灯凉簟怨分离，妖姬，不胜悲。

西风稍急喧窗竹，停又续，腻脸悬双玉。
几回邀约雁来时，违期。
雁归，人不归。
+++阎选
++++谒金门
美人浴，碧沼莲开芬馥。
双髻绾云颜似玉，素娥辉淡绿。
雅态芳姿闲淑，雪映钿装金斛。
水溅青丝珠断续，酥融香透肉。

+++阎选
++++定风波
江水沉沉帆影过，游鱼到晚透寒波。
渡口双双飞白鸟，烟袅，芦花深处隐渔歌。

扁舟短棹归兰浦，人去，萧萧竹径透青莎。
深夜无风新雨歇，凉月，露迎珠颗入圆荷。
+++孙光宪
++++竹枝
门前春水白蘋花，岸上无人小艇斜，商女经过江欲暮，散抛残食饲神鸦。
乱绳千结绊人深，越罗万丈表长寻。
杨柳在身垂意绪，藕花落尽见莲心。
+++孙光宪
++++浣溪沙
蓼岸风多橘柚香，江边一望楚天长，片帆烟际闪孤光。
目送征鸿飞杳杳，思随流水去茫茫，兰红波碧忆潇湘。
桃杏风香帘幕闲，谢家门户约花关，画梁幽语燕初还。
绣阁数行题了壁，晓屏一枕酒醒山，却疑身是梦云间。
花渐凋疏不耐风，画帘垂地晚堂空，堕阶萦藓舞愁红。
腻粉半粘金靥子，残香犹暖绣薰笼，蕙心无处与人同。
揽镜无言泪欲流，凝情半日懒梳头，一庭疏雨湿春愁。
杨柳只知伤怨别，杏花应信损娇羞，泪沾魂断轸离忧。
半踏长裾宛约行，晚帘疏处见分明，此时堪恨昧平生。
早是销魂残烛影，更愁闻著品弦声，杳无消息若为情。
兰沐初休曲槛前，暖风迟日洗头天，湿云新敛未梳蝉。
翠袂半将遮粉臆，宝钗长欲坠香肩，此时模样不禁怜。
风递残香出绣帘，团窠金凤舞襜襜，落花微雨恨相兼。
何处去来狂太甚，空推宿酒睡无厌，争教人不别猜嫌。
轻打银筝坠燕泥，断丝高罥画楼西，花冠闲上午墙啼。
粉箨半开新竹径，红苞尽落旧桃蹊，不堪终日闭深闺。
乌帽斜欹倒佩鱼，静街偷步访仙居，隔墙应认打门初。
将见客时微掩敛，得人怜处且生疏，低头羞问壁边书。
风撼芳菲满院香，四帘慵卷日初长，鬓云垂枕响微锽。
春梦未成愁寂寂，佳期难会信茫茫，万般心，千点泪，泣兰堂。
碧玉衣裳白玉人，翠眉红脸小腰身，瑞云飞雨逐行云。
除却弄珠兼解佩，便随西子与东邻，是谁容易比真真。
何事相逢不展眉，苦将情分恶猜疑，眼前行止想应知。
半恨半嗔回面处，和娇和泪泥人时，万般饶得为怜伊。
落絮飞花满帝城，看看春尽又伤情，岁华频度想堪惊。
风月岂惟今日恨，烟霄终待此身荣，未甘虚老负平生。
静想离愁暗泪零，欲栖云雨计难成，少年多是薄情人。
万种保持图永远，一般模样负神明，到头何处问平生。
试问于谁分最多，便随人意转横波，缕金衣上小双鹅。
醉后爱称娇姐姐，夜来留得好哥哥，不知情事久长么？
叶坠空阶折早秋，细烟轻雾锁妆楼，寸心双泪惨娇羞。
风月但牵魂梦苦，岁华偏感别离愁，恨和相忆两难酬。
月淡风和画阁深，露桃烟柳影相侵，敛眉凝绪夜沉沉。
长有梦魂迷别浦，岂无春病入离心，少年何处恋虚襟。
自入春来月夜稀，今宵蟾彩倍凝辉，强开襟抱出帘帷。
啮指暗思花下约，凭阑羞睹泪痕衣，薄情狂荡几时归？
十五年来锦岸游，未曾行处不风流，好花长与万金酬。
满眼利名浑信运，一生狂荡恐难休，且陪烟月醉红楼。
+++孙光宪
++++河传
太平天子，等闲游戏，疏河千里。
柳如丝，偎倚。
绿波春水，长淮风不起。
如花殿脚三千女，争云雨，何处留人住？
锦帆风，烟际红，烧空，魂迷大业中。
柳拖金缕，著烟笼雾，濛濛落絮。
凤凰舟上楚女，妙舞，雷喧波上鼓。

龙争虎战分中土。
无主，桃叶江南渡。
襞花笺，艳思牵，成篇，宫娥相与传。

花落，烟薄。
谢家池阁，寂寞春深。
翠蛾轻敛意沈吟，沾襟，无人知此心。

玉炉香断霜灰冷，帘铺影，梁燕归红杏。
晚来天，空悄然。
孤眠，枕檀云髻偏。
风飐，波敛。
团荷闪闪，珠倾露点。
木兰舟上，何处吴娃越艳？
藕花红照脸。

大堤狂杀襄阳客。
烟波隔，渺渺湖光白。
身已归，心不归。
斜晖，远汀鸂鶒飞。
+++孙光宪
++++菩萨蛮
月华如水笼香砌，金镮碎撼门初闭。
寒影堕高檐，钩垂一面帘。

碧烟轻袅袅，红战灯花笑。
即此是高唐，掩屏秋梦长。
花冠频鼓墙头翼，东方澹白连窗色。
门外早莺声，背楼残月明。

薄寒笼醉态，依旧铅华在。
握手送人归，半拖金缕衣。
小庭花落无人扫，疏香满地东风老。
春晚信沉沉，天涯何处寻。

晓堂屏六扇，眉共湘山远。
争奈别离心，近来尤不禁。
青岩碧洞经朝雨，隔花相唤南溪去。
一只木兰船，波平远浸天。

扣船惊翡翠，嫩玉抬香臂。
红日欲沈西，烟中遥解觿。
木绵花映丛祠小，越禽声里春光晓。
铜鼓与蛮歌，南人祈赛多。

客帆风正急，茜袖偎樯立。
极浦几回头，烟波无限愁。
+++孙光宪
++++河渎神
汾水碧依依，黄云落叶初飞。
翠娥一去不言归，庙门空掩斜晖。

四壁阴森排古画，依旧琼轮羽驾。
小殿沉沉清夜，银灯飘落香灺。

江上草芊芊，春晚湘妃庙前。
一方卵色楚南天，数行斜雁联翩。

独倚朱阑情不极，魂断终朝相忆。
两桨不知消息，远汀时起鸂鶒。

+++孙光宪
++++虞美人
红窗寂寂无人语，暗淡梨花雨。
绣罗纹地粉新描，博山香炷旋抽条，睡魂销。

天涯一去无消息，终日长相忆。教人相忆几时休？
不堪枨触别离愁，泪还流。
好风微揭帘旌起，金翼鸾相倚。
翠檐愁听乳禽声，此时春态暗关情，独难平。

画堂流水空相翳，一穗香摇曳。
教人无处寄相思，落花芳草过前期，没人知。

+++孙光宪
++++后庭花
景阳钟动宫莺转，露凉金殿。
轻飙吹起琼花绽，玉叶如剪。
晚来高阁上，珠帘卷，见坠香千片。
修蛾慢脸陪雕辇，后庭新宴。

石城依旧空江国，故宫春色。
七尺青丝芳草绿，绝世难得。
玉英凋落尽，更何人识，野棠如织。
只是教人添怨忆，怅望无极。

+++孙光宪
++++生查子
寂寞掩朱门，正是天将暮。
暗澹小庭中，滴滴梧桐雨。
绣工夫，牵心绪，配尽鸳鸯缕。
待得没人时，偎倚论私语。
暖日策花骢，亸鞚垂杨陌。
芳草惹烟青，落絮随风白。
谁家绣毂动香尘，隐映神仙客。
狂杀玉鞭郎，咫尺音容隔。
金井堕高梧，玉殿笼斜月。
永巷寂无人，敛态愁堪绝。
玉炉寒，香烬灭，还似君恩歇。
翠辇不归来，幽恨将谁说？
春病与春愁，何事年年有。
半为枕前人，半为花间酒。
醉金尊，携玉手，共作鸳鸯偶。
倒载卧云屏，雪面腰如柳。
为惜美人娇，长有如花笑。
半醉倚红妆，转语传青鸟。
眷方深，怜恰好，唯恐相逢少。
似这一般情，肯信春光老。
清晓牡丹芳，红艳凝金蕊。
乍占锦江春，永认笙歌地。
感人心，为物瑞，烂熳烟花里。
戴上玉钗时，迥与凡花异。
密雨阻佳期，尽日凝然坐。
帘外正淋漓，不觉愁如锁。
梦难裁，心欲破，泪逐檐声堕。
想得玉人情，也合思量我。
+++孙光宪
++++临江仙
霜拍井梧干叶堕，翠帏雕槛初寒。
薄铅残黛称花冠。
含情无语，延伫倚阑干。
杳杳征轮何处去？离愁别恨千般。
不堪心绪正多端。
镜奁长掩，无意对孤鸾。
暮雨凄凄深院闭，灯前凝坐初更。
玉钗低压鬓云横。
半垂罗幕，相映烛光明。
终是有心投汉珮，低头但理秦筝。
燕双鸾偶不胜情。
只愁明发，将逐楚云行。
+++孙光宪
++++酒泉子
空碛无边，万里阳关道路。
马萧萧，人去去，陇云愁。
香貂旧制戎衣窄，胡霜千里白。
绮罗心，魂梦隔，上高楼。
曲槛小楼，正是莺花二月。
思无憀，愁欲绝，郁离襟。
展屏空对潇湘水，眼前千万里。
泪掩红，眉敛翠，恨沉沉。
敛态窗前，袅袅雀钗抛颈。
燕成双，鸾对影，偶新知。
玉纤澹拂眉山小，镜中嗔共照。
翠连娟，红缥缈，早妆时。
+++孙光宪
++++清平乐
愁肠欲断，正是青春半。
连理分枝鸾失伴，又是一场离散。
掩镜无语眉低，思随芳草凄凄。
凭仗东风吹梦，与郎终日东西。

等闲无语，春恨如何去？
终是疏狂留不住，花暗柳浓何处。
尽日目断魂飞，晚窗斜界残晖。
长恨朱门薄暮，绣鞍骢马空归。

+++孙光宪
++++更漏子
听寒更，闻远雁，半夜萧娘深院。
扃绣户，下珠帘，满庭喷玉蟾。

人语静，香闺冷，红幕半垂清影。
云雨态，蕙兰心，此情江海深。

今夜期，来日别，相对只堪愁绝。
偎粉面，撚瑶簪，无言泪满襟。

银箭落，霜华薄，墙外晓鸡咿喔。
听付属，恶情悰，断肠西复东。

烛荧煌，香旖旎，闲放一堆鸳被。
慵就寝，独无憀，相思魂欲销。

不会得，这心力，判了依前还忆。
空自怨，奈伊何，别来情更多。

掌中珠，心上气，爱惜岂将容易。
花下月，枕前人，此生谁更亲。

交颈语，合欢身，便同比目金鳞。
连绣枕，卧红茵，霜天似暖春。

对秋深，离恨苦，数夜满庭风雨。
凝想坐，敛愁眉，孤心似有违。

红窗静，画帘垂，魂消地角天涯。
和泪听，断肠窥，漏移灯暗时。

求君心，风韵别，浑似一团烟月。
歌皓齿，舞红筹，花时醉上楼。

能婉媚，解娇羞，王孙忍不攀留。
惟我恨，未绸缪，相思魂梦愁。

+++孙光宪
++++女冠子
蕙风芝露，坛际残香轻度。
蕊珠宫，苔点分圆碧，桃花践破红。

品流巫峡外，名籍紫微中。
真侣墉城会，梦魂通。
淡花瘦玉，依约神仙妆束。
佩琼文，瑞露通宵贮，幽香尽日焚。

碧纱笼绛节，黄藕冠浓云。
勿以吹箫伴，不同群。
+++孙光宪
++++风流子
茅舍槿篱溪曲，鸡犬自南自北。
菰叶长，水葓开，门外春波涨渌。
听织，声促，轧轧鸣梭穿屋。
楼倚长衢欲暮，瞥见神仙伴侣。
微傅粉，拢梳头，隐映画帘开处。
无语，无绪，慢曳罗裙归去。
金络玉衔嘶马，系向绿杨阴下。
朱户掩，绣帘垂，曲院水流花谢。
欢罢，归也，犹在九衢深夜。
+++孙光宪
++++定西番
鸡禄山前游骑，边草白，朔天明，马蹄轻。
鹊面弓离短韔，弯来月欲成。
一只鸣髇云外，晓鸿惊。
帝子枕前秋夜，霜幄冷，月华明，正三更。
何处戍楼寒笛，梦残闻一声。
遥想汉关万里，泪纵横。
+++孙光宪
++++何满子
冠剑不随君去，江河还共恩深。
歌袖半遮眉黛惨，泪珠旋滴衣襟。
惆怅云愁雨怨，断魂何处相寻。
+++孙光宪
++++玉蝴蝶
春欲尽，景仍长，满园花正黄。
粉翅两悠飏，翩翩过短墙。
鲜飙暖，牵游伴，飞去立残芳。
无语对萧娘，舞衫沉麝香。
+++孙光宪
++++八拍蛮
孔雀尾拖金线长，怕人飞起入丁香。
越女沙头争拾翠，相呼归去背斜阳。

+++孙光宪
++++思帝乡
如何，遣情情更多？
永日水堂帘下，敛羞蛾。
六幅罗裙窣地，微行曳碧波。
看尽满池疏雨，打团荷。
+++孙光宪
++++上行杯
草草离亭鞍马，从远道、此地分襟。
燕宋秦吴千万里。
无辞一醉。
野棠开，江草湿，伫立，沾泣，征骑駸駸。
离棹逡巡欲动，临极浦、故人相送。
去住心情知不共。
金船满捧。
绮罗愁，丝管咽，回别，帆影灭，江浪如雪。
+++孙光宪
++++谒金门
留不得，留得也应无益。
白纻春衫如雪色，扬州初去日。
轻别离，甘抛掷，江上满帆风疾。
却羡彩鸳三十六，孤鸾还一只。

+++孙光宪
++++思越人
古台平，芳草远，馆娃宫外春深。
翠黛空留千载恨，教人何处相寻。

绮罗无复当时事，露花点滴香泪。
惆怅遥天横渌水，鸳鸯对对飞起。

渚莲枯，宫树老，长洲废苑萧条。
想像玉人空处所，月明独上溪桥。

经春初败秋风起，红兰绿蕙愁死。
一片风流伤心地，魂销目断西子。

+++孙光宪
++++望梅花
数枝开与短墙平，见雪萼，红跗相映。
引起谁人边塞情。
帘外欲三更，吹断离愁月正明。
空听隔江声。
+++孙光宪
++++渔歌子
草芊芊，波漾漾，湖边草色连波涨。
沿蓼岸，泊枫汀，天际玉轮初上。

扣舷歌，联极望，桨声伊轧知何向。
黄鹄叫，白鸥眠，谁似侬家疏旷？
泛流萤，明又灭，夜凉水冷东湾阔。
风浩浩，笛寥寥，万顷金波重叠。

杜若洲，香郁烈，一声宿雁霜时节。
经霅水。
过松江，尽属侬家日月。

+++孙光宪
++++定风波
帘拂疏香断碧丝，泪衫还滴绣黄鹂。
上国献书人不在，凝黛，晚庭又是落红时。

春日自长心自促，翻覆，年来年去负前期。
应是秦云兼楚雨，留住，向花枝夸说月中枝。
+++孙光宪
++++南歌子
艳冶青楼女，风流似楚真。
骊珠美玉未为珍，窈窕一枝芳柳，入腰身。

舞袖频回雪，歌声几动尘。
慢凝秋水顾情人，只缘倾国，著处觉生春。

映月论心处，偎花见面时。
倚郎和袖抚香肌，遥指画堂深院，许相期。

解佩君非晚，虚襟我未迟。
愿如连理合欢枝，不似五陵狂荡，薄情儿。

+++孙光宪
++++应天长
翠凝仙艳非凡有，窈窕年华方十九。
鬓如云，腰似柳，妙对绮弦歌醁酒。

醉瑶台，携玉手，共燕此宵相偶。
魂断晚窗分首，泪沾金缕袖。

+++孙光宪
++++遐方怨
红绶带，锦香囊。
为表花前意，殷勤赠玉郎。
此时更役心肠，转添秋夜梦魂狂。
思艳质，想娇妆。
愿早传金盏，同欢卧醉乡。
任人猜妒恶猜防，到头须使似鸳鸯。

++下卷八百九十八
  
+++张泌
++++浣溪沙
钿毂香车过柳堤，桦烟分处马频嘶，为他沉醉不成泥。
花满驿亭香露细，杜鹃声断玉蟾低，含情无语倚楼西。
马上凝情忆旧游，照花淹竹小溪流，钿筝罗幕玉搔头。
早是出门长带月，可堪分袂又经秋，晚风斜日不胜愁。
独立寒阶望月华，露浓香泛小庭花，绣屏愁背一灯斜。
云雨自从分散后，人间无路到仙家，但凭魂梦访天涯。
依约残眉理旧黄，翠鬟抛掷一簪长，暖风晴日罢朝妆。
闲折海棠看又拈，玉纤无力惹馀香，此情谁会倚斜阳。
翡翠屏开绣幄红，谢娥无力晓妆慵，锦帷鸳被宿香浓。
微雨小庭春寂寞，燕飞莺语隔帘栊，杏花凝恨倚东风。
花月香寒悄夜尘，绮筵幽会暗伤神，婵娟依约画屏人。
人不见时还暂语，令才抛后爱微嚬，越罗巴锦不胜春。
偏戴花冠白玉簪，睡容新起意沈吟，翠钿金缕镇眉心。
小槛日斜风悄悄，隔帘零落杏花阴，断香轻碧锁愁深。
晚逐香车入凤城，东风斜揭绣帘轻，慢回娇眼笑盈盈。
消息未通何计是，便须佯醉且随行，依稀闻道太狂生。
小市东门欲雪天，众中依约见神仙，蕊黄香画贴金蝉。
饮散黄昏人草草，醉容无语立门前，马嘶尘烘一街烟。
+++张泌
++++临江仙
烟收湘渚秋江静，蕉花露泣愁红。
五云双鹤去无踪。
几回魂断，凝望向长空。
翠竹暗留珠泪怨，闲调宝瑟波中。
花鬟月鬓绿云重。
古祠深殿，香冷雨和风。
+++张泌
++++女冠子
露花烟草，寂寞五云三岛。
正春深，貌减潜销玉，香残尚惹襟。

竹疏虚槛静，松密醮坛阴。
何事刘郎去，信沉沉。
+++张泌
++++河传
渺莽云水，惆怅暮帆，去程迢递。
夕阳芳草，千里万里，雁声无限起。
梦魂悄断烟波里。
心如醉，相见何处是？
锦屏香冷无睡，被头多少泪。
红杏，交枝相映，密密濛濛。
一庭浓艳倚东风，香融，透帘栊。
斜阳似共春光语，蝶争舞，更引流莺妒。
魂销千片玉樽前，神仙，瑶池醉暮天。

+++张泌
++++酒泉子
春雨打窗，惊梦觉来天气晓。
画堂深，红焰小，背兰缸。
酒香喷鼻懒开缸，惆怅更无人共醉。
旧巢中，新燕子，语双双。

紫陌青门，三十六宫春色，御沟辇路暗相通，杏园风。
咸阳沽酒宝钗空，笑指未央归去，插花走马落残红，月明中。
+++张泌
++++生查子
相见稀，喜相见，相见还相远。
檀画荔支红，金蔓蜻蜓软。
鱼雁疏，芳信断，花落庭阴晚。
可惜玉肌肤，消瘦成慵懒。
+++张泌
++++思越人
燕双飞，莺百转，越波堤下长桥。
斗钿花筐金匣恰，舞衣罗薄纤腰。

东风澹荡慵无力，黛眉愁聚春碧。
满地落花无消息，月明肠断空忆。

+++张泌
++++满宫花
花正芳，楼似绮，寂寞上阳宫里。
钿笼金锁睡鸳鸯，帘冷露华珠翠。

娇艳轻盈香雪腻，细雨黄莺双起。
东风惆怅欲清明，公子桥边沉醉。

+++张泌
++++柳枝
腻粉琼妆透碧纱，雪休夸。
金凤搔头坠鬓斜，发交加。
倚著云屏新睡觉，思梦笑。
红腮隐出枕函花，有些些。
+++张泌
++++南歌子
柳色遮楼暗，桐花落砌香。
画堂开处远风凉，高卷水精帘额，衬斜阳。

岸柳拖烟绿，庭花照日红。
数声蜀魄入帘栊，惊断碧窗残梦，画屏空。

锦荐红鸂鶒，罗衣绣凤凰。
绮疏飘雪北风狂，帘幕尽垂无事，郁金香。

+++张泌
++++江城子
碧阑干外小中庭，雨初晴，晓莺声。
飞絮落花，时节近清明。
睡起卷帘无一事，匀面了，没心情。
浣花溪上见卿卿，脸波秋水明。
黛眉轻，绿云高绾，金簇小蜻蜓。
好是问他来得么？和笑道，莫多情。
窄罗衫子薄罗裙，小腰身，晚妆新。
每到花时，长是不宜春。
早是自家无气力，更被你，恶怜人。
+++张泌
++++河渎神
古树噪寒鸦，满庭枫叶芦花。
昼灯当午隔轻纱，画阁珠帘影斜。

门外往来祈赛客，翩翩帆落天涯。
回首隔江烟火，渡头三两人家。

+++张泌
++++胡蝶儿
胡蝶儿，晚春时。
阿娇初著淡黄衣，倚窗学画伊。
还似花间见，双双对对飞。
无端和泪拭燕脂，惹教双翅垂。
+++冯延巳
++++如梦令
尘拂玉台鸾镜，凤髻不堪重整。
绡帐泣流苏，愁掩玉屏人静。
多病，多病，自是行云无定。
+++冯延巳
++++三台令
春色，春色，依旧青门紫陌。
日斜柳暗花嫣，醉卧春色少年。
年少，年少，行乐直须及早。
明月，明月，照得离人愁绝。
更深影入空床，不道帷屏夜长。
长夜，长夜，梦到庭花阴下。
南浦，南浦，翠鬟离人何处。
当时携手高楼，依旧楼前水流。
流水，流水，中有伤心双泪。
+++冯延巳
++++归国谣
何处笛？
深夜梦回情脉脉，竹风檐雨寒窗隔。
离人几岁无消息，今头白，不眠特地重相忆。
春艳艳，江上晚山三四点，柳丝如剪花如染。
香闺寂寂门半掩，愁眉敛，泪珠滴破胭脂脸。
江水碧，江上何人吹玉笛，扁舟远送潇湘客。
芦花千里霜月白，伤行色，来朝便是关山隔。
+++冯延巳
++++长相思
红满枝，绿满枝，宿雨厌厌睡起迟，闲庭花影移。
忆归期，数归期。
梦见虽多相见稀，相逢知几时。
+++冯延巳
++++相见欢
晓窗梦到昭华，向琼家。
欹枕残妆一朵，卧枝花。
情极处，却无语，玉钗斜。
翠阁银屏回首，已天涯。
+++冯延巳
++++抛球乐
酒罢歌馀兴未阑，小桥清水共盘桓。
波摇梅蕊伤心白，风入罗衣贴体寒。
且莫思归去，须尽笙歌此夕欢。
逐胜归来雨未晴，楼前风重草烟轻。
谷莺语软花边过，水调声长醉里听。
款举金觥劝，谁是当筵最有情？
梅落新春入后庭，眼前风物可无情？
曲池波晚冰还合，芳草迎船绿未成。
且上高楼望，相共凭阑看月生。
霜积秋山万树红，倚岩楼上挂朱栊。
白云天远重重恨，黄叶烟深淅淅风。
仿佛梁州曲，吹在谁家玉笛中。
尽日登高兴未残，红楼人散独盘桓。
一钩冷雾悬珠箔，满面西风凭玉阑。
归去须沉醉，小院新池月乍寒。
坐对高楼千万山，雁飞秋色满阑干。
烧残红烛暮云合，飘尽碧梧金井寒。
咫尺人千里，犹忆笙歌昨夜欢。
+++冯延巳
++++点绛唇
荫绿围红，梦琼家在桃源住。
画桥当路，临水开朱户。
柳径春深，行到关情处。
颦不语，意凭风絮，吹向郎边去。
+++冯延巳
++++酒泉子
庭下花飞。
月照妆楼春事晚，珠帘风，兰烛烬，怨空闺。
迢迢何处寄相思。
玉箸零零肠断，屏帏深，更漏永，梦魂迷。

芳草长川。
柳映危桥桥下路，归鸿飞，行人去，碧山边。
风微烟淡雨萧然。
隔岸马嘶何处？
九回肠，双脸泪，夕阳天。

春色融融。
飞燕乍来莺未语，小桃寒，垂柳晚，玉楼空。
天长烟远恨重重。
消息燕鸿归去，枕前灯，窗外月，闭朱笼。

深院空帏。
廊下风帘惊宿燕，香印灰，兰烛灺，觉来时。
月明人自捣寒衣。
刚爱无端惆怅，阶前行，阑外立，欲鸡啼。

+++冯延巳
++++采桑子
小庭雨过春将尽，片片花飞。
独折残枝，无语凭阑只自知。
玉堂香暖珠帘卷，双燕来归。
君约佳期，肯信韶华得几时。
马嘶人语春风岸，芳草绵绵。
杨柳桥边，落日高楼酒旆悬。
旧愁新恨知多少，目断遥天。
独立花前，更听笙歌满画船。
西风半夜帘栊冷，远梦初归。
梦过金扉，花谢窗前夜合枝。
昭阳殿里新翻曲，未有人知。
偷取笙吹，惊觉寒蛩到晓啼。
酒阑睡觉天香暖，绣户慵开。
香印成灰，独背寒屏理旧眉。
朦胧却向灯前卧，窗月徘徊。
晓梦初回，一夜东风绽早梅。
小堂深静无人到，满院春风。
惆怅墙东，一树樱桃带雨红。
愁心似醉兼如病，欲语还慵。
日暮疏钟，双燕归栖画阁中。
画堂灯暖帘栊卷，禁漏丁丁。
雨罢寒生，一夜西窗梦不成。
玉娥重起添香印，回倚孤屏。
不语含情，水调何人吹笛声。
笙歌放散人归去，独宿江楼。
月上云收，一半珠帘挂玉钩。
起来检点经游地，处处新愁。
凭仗东流，将取离心过橘州。
昭阳记得神仙侣，独自承恩。
水殿灯昏，罗幕轻寒夜正春。
如今别馆添萧索，满面啼痕。
旧约犹存，忍把金环别与人。
微风帘幕清明近，花落春残。
尊酒留欢，添尽罗衣怯夜寒。
愁颜恰似烧残烛，珠泪阑干。
也欲高拌，争奈相逢情万般。
画堂昨夜愁无睡，风雨凄凄。
林鹊争栖，落尽灯花鸡未啼。
年光往事如流水，休说情迷。
玉箸双垂，只是金笼鹦鹉知。
寒蝉欲报三秋候，寂静幽居。
叶落闲阶，月透帘栊远梦回。
昭阳旧恨依前在，休说当时。
玉笛才吹，满袖猩猩血又垂。
洞房深夜笙歌散，帘幕重重。
斜月朦胧，雨过残花落地红。
昔年无限伤心事，依旧东风。
独倚梧桐，闲想闲思到晓钟。
花前失却游春侣，极目寻芳。
满眼悲凉，纵有笙歌亦断肠。
林间戏蝶帘间燕，各自双双。
忍更思量，绿树青苔半夕阳。
+++冯延巳
++++菩萨蛮
金波远逐行云去，疏星时作银河渡。
花影卧秋千，更长人不眠。

玉筝弹未彻，凤髻黄钗脱。
忆梦翠蛾低，微风吹绣衣。
画堂昨夜西风过，绣帘时拂朱门锁。
惊梦不成云，双蛾枕上颦。

金炉烟袅袅，烛暗纱窗晓。
残日尚弯环，玉筝和泪弹。
梅花吹入谁家笛，行云半夜凝空碧。
欹枕不成眠，关山人未还。

声随幽怨绝，空断澄霜月。
月影下重檐，轻风花满帘。
回廊远砌生秋草，梦魂千里青门道。
鹦鹉怨长更，碧笼金锁横。

罗帏中夜起，霜月清如水。
玉露不成圆，宝筝悲断弦。
娇鬟堆枕钗横凤，溶溶春水杨花梦。
红烛泪阑干，翠屏烟浪寒。

锦壶催画箭，玉佩天涯远。
和泪试严妆，落梅飞夜霜。
西风袅袅凌歌扇，秋期正与行云远。
花叶脱霜红，流萤残月中。

兰闺人在否，千里重楼暮。
翠被已销香，梦随寒漏长。
沉沉朱户横金锁，纱窗月影随花过。
烛泪欲阑干，落梅生晚寒。

宝钗横翠凤，千里香屏梦。
云雨已荒凉，江南春草长。
欹鬟堕髻摇双桨，采莲晚出清江上。
顾影约流萍，楚歌娇未成。

相逢颦翠黛，笑把珠珰解。
家住柳阴中，画桥东复东。
+++冯延巳
++++谒金门
风乍起，吹皱一池春水。
闲引鸳鸯芳径里，手挪红杏蕊。
斗鸭阑干独倚，碧玉搔头斜坠。
终日望君君不至，举头闻鹊喜。

杨柳陌，宝马嘶空无迹。
新著荷衣人未识，年年江海客。
梦觉巫山春色，醉眼飞花狼藉。
起舞不辞无气力，爱君吹玉笛。

+++冯延巳
++++清平乐
深冬寒月，庭户凝霜雪。
风雁过时魂断绝，塞管数声呜咽。
披衣独立披香，流苏乱结愁肠。
往事总堪惆怅，前欢休更思量。

雨晴烟晚，绿水新池满。
双燕飞来垂柳院，小阁画帘高卷。
黄昏独倚朱阑，西南新月眉弯。
砌下落花风起，罗衣特地春寒。

西园春早，夹径抽新草。
冰散漪澜生碧沼，寒在梅花先老。
与君同饮金杯，饮馀相取徘徊。
次第小桃将发，轩车莫厌频来。

+++冯延巳
++++更漏子
风带寒，枝正好，兰蕙无端先老。
情悄悄，梦依依，离人殊未归。

褰罗幕，凭朱阁，不独堪悲摇落。月东出，雁南飞，
谁家夜捣衣？
夜初长，人近别，梦觉一窗残月。
鹦鹉卧，蟪蛄鸣，西风寒未成。

红蜡烛，弹棋局，床上画屏山绿。
褰绣幌，倚瑶琴，前欢泪滴襟。

玉炉烟，红烛泪，偏对画堂秋思。
眉翠薄，鬓云残，夜长衾枕寒。

梧桐树，三更雨，不道离情最苦。
一叶叶，一声声，空阶滴到明。

+++冯延巳
++++喜迁莺
宿莺啼，乡梦断，春树晓朦胧。
残灯和烬闭朱栊，人语隔屏风。

香已寒，灯已绝，忽忆去年离别。
石城花雨倚江楼，波上木兰舟。

雾濛濛，风淅淅，杨柳带疏烟。
飘飘轻絮满南园，墙下草芊绵。

燕初飞，莺已老，拂面春风长好。相逢携酒且高歌，
人生得几何？
+++冯延巳
++++阮郎归
南园春半踏青时，风和闻马嘶。
青梅如豆柳如丝，日长蝴蝶飞。

花露重，草烟低，人家帘幕垂。
秋千慵困解罗衣，画梁双燕栖。

角声吹断陇梅枝，孤窗月影低。
塞鸿无限欲惊飞，城乌休夜啼。

寻断梦，掩深闺，行人去路迷。
门前杨柳绿阴齐，何时闻马嘶。

+++冯延巳
++++贺圣朝
金丝帐暖牙床稳，怀香方寸，轻颦轻笑，汗珠微透，柳沾花润。
云鬟斜坠，春应未已，不胜娇困。
半欹犀枕，乱缠珠被，转羞人问。

+++冯延巳
++++应天长
石城山下桃花绽，宿雨初晴云未散。
南去棹，北飞雁，水阔山遥肠欲断。

倚楼情绪懒，惆怅春心无限。
燕度蒹葭风晚，欲归愁满面。
+++冯延巳
++++醉花间
独立阶前星又月，帘栊偏皎洁。
霜树尽空枝，肠断丁香结。
夜深寒不寐，疑恨何曾歇。
凭阑干欲折，两条玉箸为君垂，此宵情，谁共说。

月落霜繁深院闭，洞房人正睡。
桐树倚雕檐，金井临瑶砌。
晓风寒不啻，独立成憔悴。
闲愁浑未已，离人心绪自无端，莫思量，休退悔。

+++冯延巳
++++芳草渡
梧桐落，蓼花秋。
烟初冷，雨才收，萧条风物正堪愁。
人去后，多少恨，在心头。
燕鸿远，羌笛怨，渺渺澄波一片。
山如黛，月如钩。
笙歌散，梦魂断，倚高楼。
+++冯延巳
++++南乡子
细雨湿流光，芳草年年与恨长。
烟锁凤楼无限事，茫茫。
鸾镜鸳衾两断肠。
魂梦任悠扬，睡起杨花满绣床。
薄幸不来门半掩，斜阳。
负你残春泪几行。
细雨泣秋风，金凤花残满地红。
闲蹙黛眉慵不语，情绪。
寂寞相思知几许。
玉枕拥孤衾，挹恨还闻岁月深。
帘卷曲房谁共醉，憔悴。
惆怅秦楼弹粉泪。
+++冯延巳
++++舞春风（一名瑞鹧鸪）
严妆才罢怨春风，粉墙画壁宋家东。
蕙兰有恨枝尤绿，桃李无言花自红。

燕燕巢儿罗幕卷，莺莺啼处凤楼空。
少年薄幸知何处，每夜归来春梦中。

+++冯延巳
++++虞美人
玉钩鸾柱调鹦鹉，宛转留春语。
云屏冷落画堂空，薄晚春寒、无奈落花风。

搴帘燕子低飞去，拂镜尘莺舞。
不知今夜月眉弯，谁佩同心双结、倚阑干。

春风拂拂横秋水，掩映遥相对。
只知长作碧窗期，谁信东风、吹散彩云飞。

银屏梦与飞鸾远，只有珠帘卷。
杨花零落月溶溶，尘掩玉筝弦柱、画堂空。

+++冯延巳
++++临江仙
冷红飘起桃花片，青春意绪阑珊。
高楼帘幕卷轻寒。
酒馀人散，独自倚阑干。
夕阳千里连芳草，风光愁杀王孙。
徘徊飞尽碧天云。
凤城何处，明月照黄昏。
+++冯延巳
++++蝶恋花
窗外寒鸡天欲曙，香印成灰，坐起浑无绪。
庭际高梧凝宿雾，卷帘双鹊惊飞去。
屏上罗衣闲绣缕，一晌关情，忆遍江南路。
夜夜梦魂休谩语，已知前事无情处。
萧索清秋珠泪坠，枕簟微凉，展转浑无寐。
残酒欲醒中夜起，月明如练天如水。
阶下寒声啼络纬，庭树金风，悄悄重门闭。
可惜旧欢携手地，思量一夕成憔悴。
几度凤楼同饮宴，此夕相逢，却胜当时见。
低语前欢频转面，双眉敛恨春山远。
蜡烛泪流羌笛怨，偷整罗衣，欲唱情犹懒。
醉里不辞金爵满，阳关一曲肠千断。
几日行云何处去，忘了归来，不道春将暮。
百草千花寒食路，香车系在谁家树。
泪眼倚楼频独语，双燕飞来，陌上相逢否？
撩乱春愁如柳絮，悠悠梦里无寻处。
六曲阑干偎碧树，杨柳风轻，展尽黄金缕。
谁把钿筝移玉柱，穿帘海燕双飞去。
满眼游丝兼落絮，红杏开时，一霎清明雨。
浓醉觉来莺乱语，惊残好梦无寻处。
谁道闲情抛弃久，每到春来，惆怅还依旧。
日日花前常病酒，不辞镜里朱颜瘦。
河畔青芜堤上柳，为问新愁，何事年年有。
独立小楼风满袖，平林新月人归后。
+++冯延巳
++++寿山曲
铜壶滴漏初尽，高閤鸡鸣半空。
催启五门金锁，犹垂三殿帘栊。
阶前御柳摇绿，仗下宫花散红。
鸳瓦数行晓日，鸾旗百尺春风。
侍臣舞蹈重拜，圣寿南山永同。

+++冯延巳
++++思越人（与本调不同）
酒醒情怀恶，金缕褪，玉肌如削。
寒食过却，海棠零落。
乍倚遍，阑干烟淡薄，翠幕帘栊画阁。
春睡著，觉来失，秋千期约。

+++冯延巳
++++上行杯（与本调不同）
落梅暑雨消残粉，云重烟深寒食近。
罗幕遮香，柳外秋千出画墙。

春山颠倒钗横凤，飞絮入帘春睡重。
梦里佳期，只许庭花与月知。

+++冯延巳
++++薄命妾
春日宴，绿酒一杯歌一遍。
再拜陈三愿。
一愿郎君千岁，二愿妾身长健。
三愿如同梁上燕，岁岁长相见。

+++冯延巳
++++金错刀（一名醉瑶瑟）
双玉斗，百琼壶，佳人欢饮笑喧呼。
麒麟欲画时难偶，鸥鹭何猜兴不孤。

歌婉转，醉模糊，高烧银烛卧流苏。
只销几觉懵腾睡，身外功名任有无。

日融融，草芊芊，黄莺求友啼林前。
柳条袅袅拖金线，花蕊茸茸簇锦毡。

鸠逐妇，燕穿帘，狂蜂浪蝶相翩翩。
春光堪赏还堪玩，恼杀东风误少年。

+++冯延巳
++++忆江南（二首，与本调不同）
去岁迎春楼上月，正是西窗，夜凉时节。
玉人贪睡坠钗云，粉消妆薄见天真。
人非风月长依旧，破镜尘筝一梦经年瘦。
今宵帘幕扬花阴，空馀枕泪独伤心。
今日相逢花未发，正是去年，别离时节。
东风次第有花开，恁时须约却重来。
重来不怕花堪折，只恐明年花发人离别。
别离若向百花时，东风弹泪有谁知？
+++徐昌图
++++木兰花
沉檀烟起盘红雾，一箭霜风吹绣户。
汉宫花面学梅妆，谢女雪诗栽柳絮。

长垂夹幕孤鸾舞，旋炙银笙双凤语。
红窗酒病嚼寒冰，冰损相思无梦处。

+++徐昌图
++++临江仙
饮散离亭西去，浮生常恨飘蓬。
回头烟柳渐重重。
淡云孤雁远，寒日暮天红。
今夜画船何处，潮平淮月朦胧。
酒醒人静奈愁浓。
残灯孤枕梦，轻浪五更风。
+++徐昌图
++++河传
秋光满目，风清露白，莲红水绿。
何处梦回，弄珠拾翠盈盈，倚阑桡，眉黛蹙。

采莲调稳，吴侣声相续，倚棹吴江曲。
鹭起暮天，几双交颈鸳鸯，入芦花深处宿。

+++徐铉
++++抛球乐
歌舞送飞球，金觥碧玉筹。
管弦桃李月，帘幕凤凰楼。
一笑千场醉，浮生任白头。
灼灼傅花枝，纷纷度画旂。
不知红烛下，照见彩球飞。
借势因期克，巫山暮雨归。

++下卷八百九十九
  
+++庾传素
++++木兰花
木兰红艳多情态，不似凡花人不爱。
移来孔雀槛边栽，折向凤凰钗上戴。

是何芍药争风彩，自共牡丹长作对。
若教为女嫁东风，除却黄莺难匹配。

+++刘侍读
++++生查子
深秋更漏长，滴尽银台烛。
独步出幽闺，月晃波澄绿。
菱荷风乍触，一对鸳鸯宿。
虚棹玉钗惊，惊起还相续。
+++许岷
++++木兰花
小庭日晚花零落，倚户无聊妆脸薄。
宝筝金鸭任生尘，绣画工夫全放却。

有时觑著同心结，万恨千愁无处说。
当初不合尽饶伊，赢得如今长恨别。

江南日暖芭蕉展，美人折得亲裁剪。
书成小简寄情人，临行更把轻轻撚。

其中撚破相思字，却恐郎疑踪不似。
若还猜妾倩人书，误了平生多少事。

+++林楚翘
++++菩萨蛮
画堂春昼垂珠箔，卧来揉惹金钗落。
簟滑枕头移，鬓蝉狂欲飞。

笑拖娇眼慢，罗袖笼花面。
重道好郎君，人前莫恼人。
+++无名氏
++++一片子
柳色青山映，梨花雪鸟藏。
绿窗桃李下，闲坐叹春芳。
+++无名氏
++++塞姑
昨日卢梅塞口，整见诸人镇守。
都护三年不归，折尽江边杨柳。

+++无名氏
++++醉公子
门外猧儿吠，知是萧郎至。
刬袜下香阶，冤家今夜醉。
扶得入罗帏，不肯脱罗衣。
醉则从他醉，还胜独睡时。
+++无名氏
++++菩萨蛮
牡丹含露真珠颗，美人折向庭前过。
含笑问檀郎，花强妾貌强。

檀郎故相恼，须道花枝好。
一面发娇嗔，碎挪花打人。
+++无名氏
++++贺圣朝
白露点，晓星明灭，秋风落叶。
故址颓垣，冷烟衰草，前朝宫阙。

长安道上行客，依旧利深名切。
改变容颜，消磨今古，陇头残月。

+++无名氏
++++虞美人
帐中草草军情变，月下旌旗乱。
褫衣推枕怆离情，远风吹下楚歌声，正三更。

抚骓欲下重相顾，艳态花无主。
手中莲锷凛秋霜，九泉归去是仙乡，恨茫茫。

+++无名氏
++++后庭宴
千里故乡，十年华屋，乱魂飞过屏山簇。
眼重眉褪不胜春，菱花知我销香玉。
双双燕子归来，应解笑人幽独。
断歌零舞，遗恨清江曲。
万树绿低迷，一庭红扑簌。
+++无名氏
++++撷芳词
风摇荡，雨濛茸，翠条柔弱花头重。
春衫窄，香肌湿。
记得年时，共伊曾摘。
都如梦，何曾共，可怜孤似钗头凤。
关山隔，晚云碧，燕儿来也，又无消息。

+++无名氏
++++鱼游春水
秦楼东风里，燕子还来寻旧垒。
馀寒犹峭，红日薄侵罗绮。
嫩草方抽碧玉茵，媚柳轻窣黄金缕。
莺转上林，鱼游春水。
几曲阑干遍倚，又是一番新桃李。
佳人应怪归迟，梅妆泪洗。
凤箫声绝沉孤雁，望断清波无双鲤。
云山万重，寸心千里。
+++杨贵妃
++++阿那曲
罗袖动香香不已，红蕖袅袅秋烟里。
轻云岭下乍摇风，嫩柳池塘初拂水。

+++闽后陈氏
++++乐游曲
龙舟摇曳东复东，采莲湖上红更红。
波淡淡，水溶溶，奴隔荷花路不通。

西湖南湖斗彩舟，青蒲紫蓼满中洲。
波渺渺，水悠悠，长奉君王万岁游。

+++柳氏
++++杨柳枝
杨柳枝，芳菲节，可恨年年赠离别。
一叶随风忽报秋，纵使君来岂堪折。

+++王丽真女郎
++++字字双
床头锦衾斑复斑，架上朱衣殷复殷。
空庭明月闲复闲，夜长路远山复山。

+++耿玉真
++++菩萨蛮
玉京人去秋萧索，画檐鹊起梧桐落。
欹枕悄无言，月和残梦圆。

背灯唯暗泣，甚处砧声急。
眉黛远山攒，芭蕉生暮寒。
+++句
++++庭空客散人归后
庭空客散人归后，画堂半掩朱帘。
林风淅淅夜厌厌，小楼新月，回首自纤纤。

春光镇在人空老，新愁往恨何穷。
金窗力困起还慵。一声羌笛，惊起醉怡容。（李后主《临江仙》。前后两调，各逸其半）
寻春须是阳春早，看花莫待花枝老。（后主《菩萨蛮》）
帝乡烟雨锁春愁，故国山川空泪眼。（吴越王钱俶。《木兰花》）
金凤欲飞遭掣搦，情脉脉。看即玉楼云雨隔。（钱俶）
桃李不须夸烂熳，已输了风吹一半。（韩熙载《咏梅》）
学著荷衣还可喜，年少多来有几？自古闲愁无际。（冯延巳《谒金门》）
初离蜀道心将碎，离恨绵绵。春日如年，马上时时闻杜鹃。（花蕊夫人《采桑子》）

++下卷九百
  
+++吕岩
++++梧桐影
落日斜，秋风冷。
今夜故人来不来，教人立尽梧桐影。
+++吕岩
++++忆江南
淮南法，秋石最堪夸。
位应乾坤白露节，象移寅卯紫河车。
子午结朝霞。
王阳术，得秘是黄牙。
万蕊初生将此类，黄钟应律始归家。
十月定君夸。
黄帝术，玄妙美金花。
玉液初凝红粉见，乾坤覆载暗交加。
龙虎变成砂。
长生术，玄要补泥丸。
彭祖得之年八百，世人因此转伤残。
谁是识阴丹。
阴丹诀，三五合玄图。
二八应机堪采运，玉琼回首免荣枯。
颜貌胜凡姝。
长生术，初九秘潜龙。
慎勿从高宜作客，丹田流注气交通。
耆老反婴童。
修身客，莫误入迷津。
气术金丹传在世，象天象地象人身。
不用问东邻。
还丹诀，九九最幽玄。
三性本同一体内，要烧灵药切寻铅。
寻得是神仙。
长生药，不用问他人。
八卦九宫看掌上，五行四象在人身。
明了自通神。
学道客，修养莫迟迟。
光景斯须如梦里，还丹粟粒变金姿。
死去莫回归。
治生客，审细察微言。
百岁梦中看即过，劝君修炼保尊年。
不久是神仙。
瑶池上，瑞雾霭群仙。
素练金童锵凤板，青衣玉女啸鸾弦。
身在大罗天。
沉醉处，缥渺玉京山。
唱彻步虚清燕罢，不知今夕是何年。
海水又桑田。
+++吕岩
++++西江月
著意黄庭岁久，留心金碧年深。
为忧白发鬓相侵，仙诀朝朝讨论。

秘要俱皆览过，神仙奥旨重吟。
至人亲指水中金，不负平生志性。

任是聪明志士，常迷东灶黄庭。
参同大易事分明，不晓醉眠难醒。

若遇高人指引，都来不费功程。
北方坎子是金精，认得黄牙方盛。

+++吕岩
++++沁园春
七返还丹，在我先须，炼已待时。
正一阳初动，中宵漏永，温温铅鼎，光透帘帏。
造化争驰，虎龙交媾，进火功夫牛斗危。
曲江上，看月华莹净，有个乌飞。
当时，自饮刀圭，又谁信无中就养儿。
辨水源清浊，木金间隔。
不因师指，此事难知。
道要玄微，天机深远，下手忙修犹太迟。
蓬莱路，待三千行满，独步云归。
火宅牵缠，夜去明来，早晚担忧。奈今日茫然，
不知明日，波波劫劫，有甚来由？
人世风灯，草头珠露，我见伤心眼泪流。
不坚久，似石中迸火，水上浮沤。
休休，及早回头，把往日风流一笔钩。但粗衣淡饭，
随缘度日，任人笑我，我又何求？
限到头来，不论贫富，著甚干忙日夜忧。
劝年少，把家缘弃了，海上来游。
诗曲文章，任汝空留，数千万篇。
奈日推一日，月推一月，今年不了，又待来年。
有限光阴，无涯火院，只恐蹉跎老却贤。
贪痴汉，望成家学道，两事双全。
凡间，只恋尘缘，又谁信壶中别有天。
这道本无情，不亲富贵，不疏贫贱，只要心坚。
不在劳神，不须苦行，息虑忘机合自然。
长生事，待明公放下，方可相传。
+++吕岩
++++卜算子
心空道亦空，风静林还静。
卷尽浮云月自明，中有山河影。
供养及修行，旧话成重省。
豆爆生莲火里时，痛拨寒灰冷。
+++吕岩
++++步蟾宫
坎离乾兑逢子午，须认取，自家根祖。
地雷震动山头雨，要洗濯黄牙土。

捉得金精牢闭锢，炼甲庚，要生龙虎。
待他问汝甚人传，但说道，先生姓吕。

+++吕岩
++++满庭芳
大道渊源，高真隐秘，风流岂可知闻。
先天一气，清浊自然分。
不识坎离颠倒，谁能辨、金木浮沉？
幽微处，无中产有，涧畔虎龙吟。
壶中，真造化，天精地髓，阴魄阳魂。
运周天水火，燮理寒温。
十月脱胎丹就，除此外、皆是傍门。
君知否，尘寰走遍，端的少知音。

+++吕岩
++++酹江月
仙风道骨，颠倒运乾坤，平分时节。
金木相交坎离位，一粒刀圭凝结。
水虎潜形，火龙伏体，万丈毫光烈。
仙花朵秀，圣男灵女扳折。
霄汉此夜中秋，银蟾离海，浪卷千层雪。
此是天关地轴，谁解推穷圆缺。
片晌功夫，霎时丹聚，到此凭何诀？
倚天长啸，洞中无限风月。
+++吕岩
++++水龙吟
目前咫尺长生路，多少愚人不悟。
爱河浪阔，洪波风紧，舟船难渡。
略听仙师语，到彼岸，只消一句。
炼金丹换了，凡胎浊骨。
免轮回，三涂苦。
万事澄心定意，聚真阳、都归一处。
分明认得，灵光真趣，本来面目。
此个幽微理，莫容易，等闲分付。
知蓬莱自有，神仙伴侣。
同携手，朝天去。
+++吕岩
++++豆叶黄
二月江南山水路，李花零落春无主。
一个鱼儿无觅处，风和雨，玉龙生甲归天去。

+++吕岩
++++浪淘沙
我有屋三椽，住在灵源。
无遮四壁任萧然。
万象森罗为斗拱，瓦盖青天。
无漏得多年，结就因缘。
修成功行满三千。
降得火龙伏得虎，陆路神仙。
+++吕岩
++++苏幕遮
天不高，地不大。
惟有真心，物物俱含载。
不用之时全体在。
用即拈来，万象周沙界。
虚无中，尘色内。
尽是还丹，历历堪收采。
这个鼎炉解不解。
养就灵乌，飞出光明海。
+++吕岩
++++雨中花
三百年间，功标青史，几多俱委埃尘。
悟黄粱弃事，厌世藏身。
将我一枝丹桂，换他千载青春。
岳阳楼上，纶巾羽扇，谁识天人。

蓬莱愿应仙举，谁知会合仙宾。
遥想望，吹笙玉殿，奏舞鸾裀。
风驭云輧不散，碧桃紫奈长新。
愿逢一粒，九霞光里，相继朝真。

+++吕岩
++++促拍满路花
西风吹渭水，落叶满长安。
茫茫尘世里，独清闲。
自然炉鼎，虎绕与龙盘。
九转丹砂就，一粒刀圭，便成陆地神仙。

任万钉宝带貂蝉，富贵欲熏天。
黄粱炊未熟，梦惊残。
是非海里，直道作人难。
袖手江南去，白蘋红蓼，又寻湓浦庐山。

+++吕岩
++++六么令
东与西，眼与眉。
偃月炉中运坎离，灵砂且上飞。
最幽微，是天机，你休痴，你不知。
+++吕岩
++++汉宫春
横笛声沉，倚危楼红日，江转天斜。
黄尘边火澒洞，何处吾家。
胎禽怨夜，来乘风、玄露丹霞。先生笑、
飞空一剑，东风犹自天涯。
情知道山中好，早翠嚣含隐，瑶草新芽。
青溪故人信断，梦逐飙车。
乾坤星火，归来了、煮石煎沙。
回首处，幅巾蒲帐，云边独是桃花。

+++伊用昌
++++忆江南
江南鼓，梭肚两头栾。
钉著不知侵骨髓，打来只是没心肝。
空腹被人谩。
+++伊用昌
++++句
暂游大庾，白鹤飞来谁共语？
岭畔人家，曾见寒梅几度花。
春来春去，人在落花流水处。
花满前蹊，藏尽神仙人不知。（吕岩《求斋不得》，失注调名。无考）

++下卷九百零一
  
+++李隆基
++++送日本使
日下非殊俗，天中嘉会朝。
念余怀义远，矜尔畏途遥。
涨海宽秋月，归帆驶夕飙。
因惊彼君子，王化远昭昭。
+++李隆基
++++赐新罗王
四维分景纬，万象含中枢。
玉帛遍天下，梯杭归上都。
缅怀阻青陆，岁月勤黄图。
漫漫穷地际，苍苍连海隅。
兴言名义国，岂谓山河殊。
使去传风教，人来习典谟。
衣冠知奉礼，忠信识尊儒。
诚矣天其鉴，贤哉德不孤。
拥旄同作牧，厚贶比生刍。
益重青青志，风霜恒不渝。
+++李适
++++句
玉殿笙歌宜此夜，更看明月照高楼。（《秋夜》）
+++杨师道
++++采莲
采莲江浦觅同心，日暮风生江水深。
莫言花重船应没，自解凌波不畏沉。
+++上官仪
++++句
曙色随行漏，早吹入繁笳。
旗文萦桂叶，骑影拂桃华。
碧潭写春照，青山笼雪花。（论云：此六句犯长撷腰病）
池牖风月清，闲居游客情。
兰泛樽中色，松今弦上声。（此四句犯长解镫病）
+++张谔
++++句
天上姮娥遥解意，偏教月向踏歌明。（月夜看美人踏歌）
共待山头明月上，照君行棹出长川。（玩山月送百九）
+++丁仙芝
++++句
雨鸣鸳瓦收炎气，风卷珠帘送晓凉。（《陪岐王宅宴》）
+++殷遥
++++句
归心静对萤飞月，远梦长惊角满楼。（《夏晚怀归》）
+++王维
++++句
自恨开迟还落早，纵横只是怨春风。（《牡丹花》）
+++李颀
++++句
巴路千山秋水上，江村独树夕阳时。（《归至旧任，酬袁赞府见赠》）
+++王昌龄
++++旅次盩厔过韩士别业
春烟桑柘林，落日隐荒墅。
泱漭平原夕，清吟久延伫。
故人家于此，招我渔樵所。（格云：此第五句入作势）
+++王昌龄
++++上侍御士兄
天人俟明路，益稷分尧心。
利器必先举，非贤安可任。
吾兄执严宪，时佐能钓深。（此第五句入作势）
+++王昌龄
++++上同州使君伯（此第三句入作势）
大贤本孤立，有时起丝纶。
伯父自天禀，元功载生人。
+++王昌龄
++++留别（此第三句入作势）
桑林映陂水，雨过宛城西。
留醉楚山别，阴云暮霋霋。
+++王昌龄
++++赠李侍御（比兴入作势）
青冥孤云去，终当暮归山。
志士杖苦节，何时见龙颜。
+++王昌龄
++++赠李侍御（比兴入作势）
渺然客子魂，倏铄川上晖。
还云惨知暮，九月仍未归。
+++王昌龄
++++送别（含思落句势）
春江愁送君，蕙草生氤氲。
醉后不能语，乡山雨雰雰。
+++王昌龄
++++失题（理入景势）
时与醉林壑，因之堕农桑。
槐烟渐含夜，楼月深苍茫。
+++王昌龄
++++失题（景入理势）
桑叶下墟落，鹍鸡鸣渚田。
物情每衰极，吾道方渊然。
+++王昌龄
++++句
与君远相知，不道云海深。（《寄驩洲》）
得罪由己招，本性易然诺。（《见谴至伊水》）
黄叶乱秋雨，空斋愁暮心。（《客舍秋霖呈席姨夫》）
通经彼上人，无迹任勤苦。（《题上人房》）
枫桥延海岸，客帆归富春。（《送邬贲觐省江东》）
寒江映村林，亭上纳高洁。（《宴南亭》）
陵薮寒苍茫，登城遂怀古。（《登城怀古》）
孤烟曳长林，春水聊一望。（以下失题）
河口饯南客，进帆清江水。
迁客又相送，风悲蝉更号。
微雨随云收，濛濛傍山去。
海客时独飞，永然沧洲意。
日夕辨灵药，空山松桂香。
墟落有怀县，长烟溪树边。
青桂花未吐，江中独鸣琴。
还家望炎海，楚叶下秋水。
+++刘长卿
++++句
春苔满地无行处，深映桃花独闭门。（《题张山人所居》）
+++崔曙
++++句
夜台一闭无时尽，逝水东流何处还。（失题）
田家收已尽，苍苍只白茅。（失题）
+++李白
++++句
玉阶一夜留明月，金殿三春满落花。（《瑞雪》）
+++张谓
++++题故人别业
平子归田处，园林接汝濆。
落花开户入，啼鸟隔窗闻。
池净流春水，山明敛霁云。
昼游仍不厌，乘月夜寻君。
+++李嘉祐
++++句
巴峡猿声催客泪，铜梁山翠入江楼。（江晚望陪杨园）
千峰鸟路含梅雨，五岁蝉声送麦秋。（《发青泥店至长余县西涯山口》）
+++钱起
++++失题
胡风迎马首，汉月学蛾眉。
久戍人将老，长征马不肥。
+++顾况
++++句
野人误向人闲老，为谢金华洞里云。（《寄婺州赵使君》）
莫言归去无人伴，自有中天月正明。（《送朱拾遗》）
+++陈润
++++句
两岸杨花风作雪，一池荷叶雨成珠。（题山阴朱征君隐居）
暮猿啼处三声绝，寒雁归时一叶秋。（客舍石己山渡行）
一双泪滴黄河水，愿得东流入汉宫。（《王昭君》）
+++崔膺
++++句
不随暮雨苍江去，且向朝云白雪歌。（《歌妓》）
欲于北阙辞苍海，却望东山愧白云。（别山居）
+++冯宿
++++句
九衢车马传佳句，万户莺花接胜游。（《酬宣上人》）
+++于鹄
++++句
曾读列仙王母传，九天未胜此中游。（《上阳宫》）
+++杨巨源
++++句
鸣鞭秋色诗情远，拂匣寒花剑力多。（《和刘员外赴阙次潼关作》）
籍通莲阙秋光遍，诗答蓬山晚思遥。（《永平里酬卢洪》）
青门日暖尘光动，紫陌花晴风色来。（《春日》）
艳欺藤蔓莺无限，香压荆花蝶不飞。（《紫薇》）
内史旧山空日暮，南朝古木向人秋。（《将赴岭外留别》）
梦中乡信惊秋雁，窗下林声带夜蝉。（《寓居》）
独向晓山知露湿，远临秋水爱云明。（《送王秀才》）
新河柳色千株暗，故国云帆万里归。（送杨松陵归宋汴州）
一院绿钱童子拂，千竿青玉主人栽。（《寄宣供奉》）
露凝丹地初疑雨，烟著红楼半是霞。（赠红楼院宣供奉）
空门水定埃尘远，真偈金书世界稀。（《题金字经供养□上人》）
+++刘禹锡
++++句
烟波半落新沙地，鸟雀群飞欲雪天。（《初冬》）
樱桃带雨胭脂湿，杨柳当风绿线低。（《题裴令公亭》）
山似屏风江似簟，叩舷来往月明中。（《泛舟》）
晴日碧空云脚断，一条如练挂山尖。（《瀑布泉》）
飞文斗疾敲铜器，陪宴会欢吐锦茵。（《酬李校事》）
+++周元范
++++奉和白舍人游镜湖夜归
风前酒醒看山笑，湖上诗成共客吟。
画烛满堤烧月色，澄江绕树浸城阴。
+++周元范
++++句
路出胥门深浅浪，月残吴苑两三星。（《和白舍人泛湖早发洞庭诗》）
石桥路上千峰月，山殿云中半夜钟。（《寄白舍人兼鹤林招隐二长老》）
+++王鲁复
++++水楼
山衔落日溪光动，岸转回风槛影浮。
座内数声来远鹤，烟中一派辨孤舟。
+++王鲁复
++++句
清泉绕屋澄心远，曙月衔山出定迟。（《赠僧惟勣》）
+++陆畅
++++句
满手香传金菊酒，漏声遥滴上阳宫。（《九日》）
+++鲍溶
++++句
径草渐生长短绿，庭花欲绽浅深红。（《春日》）
夜瑟弦惊绿流水，暖松花放碧香烟。（《春日》）
窗间夜学凝残烛，轩下朝吟向暖风。（《春日贫居》）
幽客携琴好归去，七丝闲和百泉声。（《送友人归山》）
野寺访僧归带月，芳林携客醉眠花。（《赠东郊》）
+++张萧远
++++句
须臾满寺泉声合，百尺飞檐挂玉绳。（《兴善寺看雨》）
座客醉来云雨散，一行高鸟万山秋。（《宴》）
绮罗香里春长在，丝管声中水暗流。（《西山涯口宴韦贤大夫亭》）
何事不归巫峡去，故来人世断人肠。（《歌人》）
身居晓嶂红霞外，书读秋窗紫竹间。（《借山观读书》）
瀑布水高清汉冷，莓苔桥滑碧烟虚。（送道器上人游吴江）
日月在天常照耀，了无尘垢污清光。（《礼道宽禅师》）
+++殷尧藩
++++句
云收碧海连天水，风动红蕉滴露光。（送韩协律胜起容府幕）
+++施肩吾
++++句
空岩雨暴泉声乱，幽径苔深鸟迹重。（《幽居》）
+++章孝标
++++送张孝廉归吴
吴将勤苦见高科，艺至春官不奈何。
想得江南诸父老，因君鞭鞑子孙多。
+++章孝标
++++夜笛词
皎洁西楼月未斜，笛声寥亮入东家。
顿令灯下裁衣妇，误剪同心一片依。
+++章孝标
++++题碧山寺塔
六时佛火明珠缀，午后茶烟出翠微。
萦砌乳泉梳石发，滴松银露洗墙衣。
+++章孝标
++++玩月遇云
无端玉叶连天起，不放金波到晓流。
暗惜蚌胎沉海面，仰思鹏翼破风头。
+++章孝标
++++句
钱塘去国三千里，一道风光任意看。（《及第》）
珠呈夜浦萤无影，鹘坐秋林鸟失行。（奉酬朱二十四见寄诗）
昨日见君亲下笔，五花笺上黑龙飞。（《观草书》）
何人枉折教狼藉，孤负春风长养情。（《杨柳枝》）
梅花带雪飞琴上，柳色和烟入酒中。（早春初晴野宴）
阮籍啸场人步月，子猷看处鸟栖烟。（《竹词》）
白练鸟迷山芍药，红妆妓妒水林檎。（《宴渔州》）
今日华山秋顶上，闻天长叫在长空。（《独鹤谣》）
天风更送新声出，不放行云过凤楼。（《梨园调》）
昨日天宫吹乐府，六官弦管一时新。（《赠盩厔陆少府》）
通传胜事因风月，打破愁肠是酒杯。（《游檀溪》）
姑苏台上烟花月，宁负春风箫管声。（送陆二十一及第归）
玉轮低月中天晓，金铎纵风上界秋。（《登总持寺塔》）
萧洒竹房尘境外，满天云月共清虚。（《题灵初禅师院》）
言若浚川流巨海，戒如秋月挂长空。（《赠言枢法师》）
金殿月中看捣药，玉楼风里听吹笙。（《宿天柱观》）
+++陈标
++++句
长把酒杯凭夜月，每将诗思泥春风。（《赠祝元膺》）
襄阳乐事经过尽，岘首烟花倒泻空。（《叙旧》）
犹疑波底鲛人泪，滴在衣裳半欲零。（《露荷》）
春明门外襄阳路，落日秋风送客归。（《送人归襄阳》）
+++杨收
++++入洞庭望岳阳
飞鸥撒浪三千里，暮草摇风一万畦。
黛色浅深山远近，碧烟浓淡树高低。
+++许浑
++++句
蒹葭水暗萤知夜，杨柳风高雁送秋。（常州留与杨给事）
露滴晓花疑锦绣，风吹寒竹认笙簧。（《题歌者》）
+++喻凫
++++句
虹横布水台南雨，雁返炉峰顶北霞。（《送欧阳孝廉及第归彭泽》）
闲卧东风灯渐晓，溪南花气雨中来。（《溪居雨夜》）
一别山阴诗酒客，水风花片梦兰亭。（《寄山阴李处士》）
+++祝元膺
++++句
却觅终南山色看，倚天横展玉屏风。（《喜晴见山雪》）
杜甫一生怜李白，应缘孔圣道才难。（书怀奉放诸从事）
终南山脚盘龙势，紫阁云心望鹤归。（《曲亭》）
+++赵嘏
++++句
池上昔游夫子凤，云间初起武侯龙。（述怀上令狐相公）
亭分楚寺依依树，水应公台夜夜琴。（《送李仲赴任》）
鸲鹆舞酣人自醉，琵琶声缓客初来。（《与杜陵客同醉□氏庄》）
高鸟过时秋色动，征帆落处暮烟生。（《齐安晚秋》）
夜吟孤枕潮声近，晚过千山雪气寒。（《江夜岁暮》）
望腊早花缘路见，随岩寒水隔林闻。（《成名年贺扬严别业圣将擢第》）
宿处客尘随夜静，坐中烟水向人闲。（《登华严寺》）
+++崔澹
++++句
九重城里春来早，百尺楼头日落迟。（《古意》）
+++贾岛
++++句
莫是上天宫里唱，歌声飘下玉梁尘。（《惊雪》）
+++温庭筠
++++句
沿涧水声喧户外，卷帘山色入窗来。（《山居》）
自有晚风推楚浪，不劳春色染湘烟。（《次洞庭南》）
卓氏垆前金线柳，隋家堤畔锦帆风。（《题池亭》）
门外白云何处雨，一条清涧绕溪流。（失题）
+++方干
++++句
岩溜喷空晴似雨，林萝碍日夏多寒。（《题报恩寺上方》）
+++罗隐
++++句
庾楼宴罢三更月，宏阁谈时一座风。（《寄主客张员外》）
+++罗虬
++++过友人故居
堤草袅空垂露眼，渚蒲穿浪凑烟芽。
晴楼谈罢山横黛，夜局棋酣烛坠花。
+++罗虬
++++句
雪中放马朝寻迹，云外闻鸿夜射声。（《和扶风老人诗》）
龙鳞柳弱垂朝露，麈尾松高挥夜风。（《五华宫》）
猿隔乱云啼暮岭，雁和微雨下寒湖。（《江行》）
夜渡酒酣千顷月，昼楼棋罢一窗山。（《郊卧》）
+++杜荀鹤
++++句
千嶂雪消溪影绿，几家梅绽酒波清。（《酬湖州杜员外春至日见忆》）
风拂乱灯山磬曙，露沾仙杏石坛春。（《紫极宫上元斋次呈诸道流》）
+++神颖
++++句
手边云起何时雨，笔下波生不待风。（《山水屏》）

++下卷九百零二
  
+++惠文太子
++++句
渭水桥边春已渡，灞陵原上雨初晴。（《同李士怀长安》）
清冷池里冰初合，红粉楼中月未圆。（《宴大哥宅》）
可惜韶年三日暮，风光由绕碧燕觞。（《三月三日》）
晚日半衔西苑树，晴云直卷上天风。（《洛河山亭初晴》）
离筵风日三晡晚，归路云霞一道开。（《送植功还京》）
+++元兢
++++蓬州野望
飘飖宕渠域，旷望蜀门隈。
水共三巴远，山随八阵开。
桥形疑汉接，石势似烟回。
欲下他乡泪，猿声几处催。
+++马总
++++赠日本僧空海离合诗
何乃万里来，可非衒其才。
增学助元机，土人如子稀。
+++胡伯崇
++++赠释空海歌
说四句，演毗尼，凡夫听者尽归依。
天假吾师多伎术，就中草圣最狂逸。

+++高鹤林
++++因使日本愿谒鉴真和尚既灭度不觐尊颜嗟而述怀
上方传佛灯，名僧号鉴真。
怀藏通邻国，真如转付民。
早嫌居五浊，寂灭离嚣尘。
禅院从今古，青松绕塔新。
斯法留千载，名记万年春。
+++朱千乘
++++句
锦缆扁舟花岸静，玉壶春酒管弦清。（《新移镜中别业》）
+++清观
++++句
睿山新月冷，台峤古风清。（《赠圆珍和尚》）
+++陈闰
++++罢官后却归旧居
不归江畔久，旧业已凋残。
露草虫丝湿，湖泥鸟迹干。
买山开客舍，选竹作渔竿。
何必劳州县，驱驰效一官。
+++李堪
++++句
此心复何已，新月清江长。（失题）
云归石壁尽，月照霜林清。（失题）
+++崔致远
++++兖州留献李员外
芙蓉零落秋池雨，杨柳萧疏晓岸风。
神思只劳书卷上，年光任过酒杯中。
+++崔致远
++++句
画角声中朝暮浪，青山影里古今人。（《登慈和山》。《东人诗话》云：崔文昌、侯致远入唐登第，以文章著名。题润州慈和寺，有画角云云之句。后鸡林贾客入唐购诗，有以此句书示者）
烟低紫陌千行柳，日暮朱楼一曲歌。（《长安柳》）
洛水波声新草树，嵩山云影旧楼台。（《留赠洛中友人》）
云布长天龙势逸，风高秋月雁行齐。（《送舍弟严府》）
风递莺声喧座上，日移花影倒林中。（《春日》）
芳园醉散花盈袖，幽径吟归月在帷。（《成名后酬进士田仁义见赠》）
极目远山烟外暮，伤心归棹月边迟。（《江上春怀》）
+++金立之
++++句
烟破树头惊宿鸟，露凝苔上暗流萤。（《秋夜望月》）
山人见月宁思寝，更掬寒泉满手霜。（《峡山寺玩月》）
绀殿雨晴松色冷，禅林风起竹声馀。（《赠青龙寺僧》）
风过古殿香烟散，月到前林竹露清。（《宿丰德寺》）
更有闲宵清净境，曲江澄月对心虚。（《赠僧》）
寒露已催鸿北去，火云渐散月西流。（《秋夕》）
园梅坼甲迎春笑，庭草抽心待节芳。（《早春》）
+++金可纪
++++句
波冲乱石长如雨，风激疏松镇似秋。（《题游仙寺》）
+++庄翱
++++寻幽居不遇
满庭花落迷行路，绕院泉声写半山。
向暮此中回首去，洞门深处鸟关关。
+++庄翱
++++句
天外夜深风渐远，高松长似水流声。（《宿松门》）
焚香暮入翻花殿，净手秋开贝叶经。（《赠惠雅上人》）
野性本怜松下月，幽情唯爱洞中春。（《欲归山》）
殷勤笑喻人间事，遥指庭花对夕阳。（《谒雷禅和尚》）
+++陆翚
++++春日
莺归树顶繁声转，雁去天边细影斜。
雨拂青青行处草，烟含灼灼望中花。
+++陆翚
++++句
三尺寒光冰在手，一张弓势月当心。（《赠李都使》）
岩下光阴生户牖，涧边形势入池台。（《松》）
孤帆影入江烟尽，百舌声流浦树新。（《送胡八弟》）
+++何元
++++看花
莫怪出门先骤马，暮年常怨看花迟。
可怜尽日春山下，似雪如云一万枝。
+++何元
++++句
一望白云千万断，筝声日暮出花林。（《听筝》）
门外夕阳寒映竹，洞中秋水暗连山。（《过山居》）
钟声半夜香山雨，散入前林枫叶秋。（《宿多宝寺》）
寺临飞鸟青山远，径转幽萝白日长。（《题白鹤寺》）
黄昏人到钟声里，云起龙池不见山。（《游三觉寺上方》）
客来惆怅僧禅后，月出松门满地霜。（《题衡禅师房》）
朔风寒日笳声急，万里辽城一段云。（《咏军前突骑》）
满山月色连溪下，林叶萧萧一夜霜。（《月夜山居》）
秦客访花惊出洞，庾公看月误登楼。（《玩雪》）
+++斐公衍
++++春夜宿云际寺
境静闻钟声易响，庭高见月影难沉。
青山解隔尘中事，流水能清物外心。
+++斐公衍
++++句
碧涧水流高殿影，青萝风散晚钟声。（《游碧涧寺》）
数片残云归洞口，孤轮晴月挂山头。（《题咸中丞客厅》）
+++苏替
++++听琴
弦中恨起湘山远，指下情多楚峡流。
危槛曲终云影曙，高楼风定烛光秋。
+++路半千
++++赏春
暖日当头催展菜，和风次第遣开花。
呼童远取溪心水，待客来煎柳眼茶。
+++路半千
++++句
苍翠暗消三暑热，孤高能锁四时烟。（《松》）
绿杨近浦堪垂钓，翠竹当轩好韵琴。（《题别业》）
百舌乍啼莺学语，分明听在指头边。（《弹筝》）
+++贺兰暹
++++句
玉貌自宜双黛翠，桃花独笑一枝春。（《赠所思妓女》）
秋水未鸣游女佩，寒云空满望夫山。（《寄所思佳人》）
黄阁暮虫罗户牖，紫庭春草遍阶墀。（《观北城宫殿》）
绿耳半蔓湘浦竹，骊文乱点武陵花。（《文马》）
辽阳客路千峰引，蓟北乡心片月知。（《宿羽宿仰恋阙庭》
山云渺渺川程远，木叶萧萧雁过初。（《客怀》）
回雁不传乡信去，秋风偏向客衣寒。（《赠朱功曹》）
千峰黛色因晴出，百谷泉声欲暮寒。（《望大宝山》）
黛色迥临沧海上，泉声遥落白云中。（《百丈山》）
喜遇近臣杨得意，惭非词客马相如。（《赠朱功曹》）
秋迎晓月鸿声早，日映深山水气寒。（《喜到家》）
+++傅温
++++句
霜坠中天衣觉冷，月临虚牖纸偏明。（《冬夜宿僧院》）
春风暗剪庭前树，夜雨偷穿石上苔。（《山居》）
曲水两行排雁齿，斜桥一道蹈龙鳞。（《溪桥》）
山深野客如禅客，夜久松声似雨声。（《宿僧院》）
花疑汉女啼妆泪，水似吴娃笑弄筝。（《访山居遇雨》）
+++曹戵
++++句
花映昼天当户日，树摇晴暮上阶烟。（《供洞县东亭》）
惊飞沙鸟纷纷雪，候信云帆片片风。（《过洞庭湖》）
凤唱一抛琴瑟韵，霓裳长谢绮罗春。（《赠陀律师》）
秋澄上水无藏影，春泛游云不系心。（《赠道者》）
老松不见千年鹤，残雪犹疑六月花。（《商山行》）
+++陈素风
++++句
三行故柳藏鸦树，一带长波灌竹泉。（《观承福园》）
千门竹影联春色，一段和光彻翠微。（《寒食日游行》）
西陵古木年年老，南陌风光日日新。（《寒食》）
百宝镜轮金翡翠，五云丝网玉蜘蛛。（《七夕》）
+++唐枢
++++句
窗竹闲阴秋水薄，砌苔新色晓岚鲜。（《题法华院》）
不待江□移入座，便开三峡水来声。（《赠琴僧》）
芳字八行清露重，珠笺一片碧云轻。（《酬书问》）
+++温达
++++句
三春种树梅兼李，十月看书雪替萤。（《幽居》）
原公旧路唯三径，潘岳新年已二毛。（《题潘岳六城南店，店是源赞善处》）
山底采薇云不厌，洞中栽树鹤先知。（《山中》）
+++卢条
++++句
三径雨来烟草合，一邱琴后浊醪倾。（《早秋即事》）
共话世情尘蔼蔼，每嗟人事水潺潺。（《逢友》）
+++崔行检
++++句
紫箨粉成应渐密，白云岑起未全高。（《云梦亭追凉》）
惭愧交亲问生事，一溪云鸟满床书。（《即事》）
+++陈上卿
++++句
门前萧索青松老，云里逍遥白鹤闲。（《归旧山》）
波澜晴泛三春色，桃李争开两岸芳。（《和宁国吕护少府新开石渠》）
+++王幹
++++句
莫惊此地逢春早，只为长安近日边。（《长安春日》）
+++樊寔
++++句
仍怜一夜春风急，开尽瑶池万树花。（《步虚词》）
+++张殷衡
++++句
已被夭桃欢来醉，曲尘丝树恨何人。（《清明日》）
+++殷穆
++++句
藤拂石溪流水净，风来云寺过钟微。（《题郑士林亭》）
+++解叔禄
++++句
千花苑外韶芳暖，一鸟山边翠色寒。（《长安登望》）
+++石严
++++句
炎气拥为衣上火，汗光流出腹中汤。（《苦热》）
+++张野人
++++句
铜街陌柳条条翠，金谷园花片片燃。（《上巳寓洛中》）
+++卫填
++++句
明月开时山夜白，暖泉流处草冬青。（《题水亭》）
+++虞构
++++句
寒光乍退风犹切，春色新行柳未知。（《元日》）
+++崔幢
++++句
寒气乍凝空有露，秋风不动水无波。（《八月十五夜》）
+++李淮
++++句
撩乱客心眠不得，秋庭一夜月中行。（《听弹沈湘怨》）
+++金云卿
++++句
秋月夜闲闻案曲，金风吹落玉箫声。（《秦楼仙》）
+++杨郁伯
++++句
帘前对酒闲无事，待得分明似镜时。（《待月》）
+++李伯良
++++句
风向银灯花烬落，月临珠箔玉钩垂。（《静女怨》）
+++林逢
++++句
白玉飞泉千仞雪，青松蔽日一林风。（《严大夫新开泉》）
+++长孙镒
++++句
霜沾云梦千岩雪，雁度吴江万木秋。（《浙江逢楚老》）
+++戴寥
++++句
蛾绕灯轮千焰动，鹤飞云路一声长。（《宿报恩寺》）
+++豆卢岑
++++句
隔门借问人谁在，一树桃花笑不应。（《寻人不遇》）
+++沈宁
++++句
黄纸远承新诏命，青袍遥谢旧山峰。（寄上洛阳刘明府）
+++李许
++++句
澹荡和风催去袖，摇扬淑景照离樽。（《送舍弟》）
+++顾效古
++++句
孤舟发处沙鸥起，明月落时江水寒。（送王逸人归海上）
+++卢邕
++++句
杯浮绿酒邀君醉，笔落红笺写我心。（送江十二山人南游）
+++李潭
++++句
人过远村秋日晚，鸟飞平野暮天空。（《秋暮》）
+++郑明
++++句
山头落日催归马，河畔垂杨缆醉船。（寒食陪诸公宴坡中）
+++王有初
++++句
频醉管弦三月暮，远寻花柳五湖来。（《赠在贺先辈》）
+++周存孺
++++句
指下黄金星未曙，七条弦上夜乌啼。（《弹台》）
+++张牙
++++句
看看舞罢轻云去，应赴襄王梦里期。（《柘枝歌》）
+++郑师冉
++++句
烟消门外青山近，露重窗前绿竹低。（题戴孝廉别业）
+++章嶰
++++句
闻说静中偏爱竹，自看疏密种秋烟。（《赠宋山人》）
+++崔建
++++句
回风向晓平湖上，引得荷花隔浦香。（《夏日》）
+++朴昂
++++句
明主十征何谢病，烟霞不许作尧臣。（《寻太乙山人，路次云际寺》）
+++郢展
++++句
秋水涨来舟去速，夜云收尽月行迟。（《汴水东归诗》）
+++韦振
++++句
林外雪消山色静，窗前春浅竹声泉。（《奉酬见赠》）
+++汉皓
++++句
西风暮雨惊残梦，应是巫山寄恨来。（《对雨》）
+++道彦
++++句
风起竹间萤影乱，月明江上笛声多。（《秋夜旅泊》）
夜静槛前调绿绮，日高窗下戴乌纱。（《贫居自遣》）
渔艇远飘沧海上，草堂深锁白云间。（《途中偶题》）
柴门半掩潮光里，野径斜分草色中。（《湖上闲居》）
+++冀金
++++句
千里放心随野鹤，五湖乘兴狎沙鸥。（《沧浪》）
+++子泰
++++句
风姿艳态应无比，烂熳当春一树芳。（《醉后寄上官媛》）
+++绍伯
++++句
远声历历风和水，近色青青竹映松。（《题福昌馆》）
+++郁回
++++句
破暗衣珠明有焰，照窗心月净无尘。（《题照上人院》）
+++季方
++++句
林间纵有残花在，留到明朝不是春。（《三月晦》）
+++李侍御
++++句
尽日不归花路晚，绿杨楼下醉如泥。（《杨柳枝词》）
月上西陵千里阔。渔舟夜火隔沙明。（《浪淘沙词》）
+++陆侍御
++++句
今年闰在春三月，剩见金陵一月花。（《送淮南李中丞》）
+++卢秀才
++++句
长醉金陵前殿酒，偏闻玉树后庭花。（《殷淑妃》）
+++真元
++++句
精明合浦珠相似，断割昆吾剑不如。（《上李尚书》）
+++真幹
++++句
鹰隼风高随草去，旌旗日晚傍山来。（《驾幸华清宫》）
+++久则
++++句
湖上青山今欲买，白云无主问何人。（《旅寓越中》）
+++去奢
++++句
骑䯀春风离汉苑，心悬秋月照吴关。（《德征词》）
+++良人
++++句
千点暮山三楚尽，一泓寒水九江斜。（题江州宝历寺阁）
+++宋休
++++句
借问夜来丹灶畔，几多风水落丝桐。（《寄江山人》）
+++清闲
++++句
五色云中鸣玉磬，千花台上礼金仙。（《题浮槎寺》）
+++灵业
++++句
洞中仙草严冬绿，江外灵山腊月青。（《游灵隐寺上方》）
+++大闲
++++句
霜沾草径寒风急，雁度秋林落叶频。（《代雷孝廉送经州李判官》）
+++奉蚌
++++句
绿萝剪作三春柳，红锦裁成二月花。（《思故乡》）

++下卷九百零三
  
+++无名氏
++++海阳泉
人谁无耽爱，各亦有所偏。
于吾喜尚中，不厌千万泉。
诚知湟水曲，远在南海壖。
自从得海阳，便欲终老焉。
怪石状五岳，旋回枕深渊。
激繁似涌云，静同冰镜悬。
吾欲以海阳，跨于河洛间。
使彼云林客，来游皆忘还。
+++无名氏
++++曲石凫
为爱水石奇，不厌湖畔行。
每登曲石凫，则有远兴生。
頫差半湖□，宛若龙象形。
又如琅琊台，□盘枕沧溟。
醉人入岛来，将醉强为醒。
扣船复摇棹，学歌渔父声。
呼我上酒船，更深江海情。
+++无名氏
++++望远亭
泛湖劳水戏，饮漱厌清澜。
来登望远亭，心目又不闲。
孤峰入座□，高岭横前轩。
更复欢长风，萧寥窗户间。
外物能扰人，吾将息其端。
归来湖中馆，□户聊自安。
+++无名氏
++++石上阁
水石引我去，南湖复东壑。
不厌随竹阴，来登石上阁。
磴道通石门，欹崖断如凿。
飞梁架峰头，夭矫虹霓若。
下视竹木杪，仰见悬泉落。
水声兼松吹，音响参众乐。
时时为雾雨，飘洒湿帘箔。
吾欲弃簪缨，于兹守寂寞。
+++无名氏
++++石上阁
石上构层阁，便以石为柱。
千载□栋梁，岂有□危惧。
苔壁绝人踪，虹桥横鸟路。
攀涉惬所怀，幽奇未尝遇。
迥然半空里，物象竞相助。
云外见孤峰，林端悬瀑布。
引望无不通，兹焉倍多趣。
徒□欲忘归，衣裳湿烟雾。
+++无名氏
++++海阳湖
吾涨海阳泉，以为海阳湖。
千峰在水中，状类皆自殊。
有如三神山，苍苍海上孤。
又似洲岛中，忽然见龙鱼。
引船过石间，随兴得所如。
每有惬心处，沉吟复踌躇。
吾恐天地间，怪异如此无。
+++无名氏
++++海阳湖
闲游爱湖广，湖广丛怪石。
回合万里势，□□□□□。
绿动若无底，波澄涵云碧。
熔水复何如，昆池吾不易。
兹境多所尚，亲邻道与释。
外望虽异门，中间不相隔。
开凿尽天然，智者留奇迹。
我愿长此游，谁言一朝夕。
+++无名氏
++++盘石
海阳泉上山，巉巉尽殊状。
忽然有平石，盘薄千峰上。
寒泉匝石流，悬注几千丈。
有时厌泉湖，爱临一长望。
意出天地间，因为逸民唱。
+++无名氏
++++盘石
下山复上山，山势凌云空。
有石圆且平，疑是□□功。
清浅绕细泉，阴森倚长松。
幕幕生青苔，亭亭对远峰。
朝来暮未归，爱□□□□。
+++无名氏
++++湖下溪
海阳湖下溪，夹峰多异石。
数步□□□，溶溶似云白。
竹阴入□里，更觉溪已碧。
吾欲漱斯流，长为避时客。
+++无名氏
++++湖下溪
湖水下为溪，溪小趣更幽。
窈窕林中回，清冷石上流。
掩映成碧潭，游戏见白鸥。
岸傍古树根，往往疑潜虬。
野情随所适，世事何沉浮。
+++无名氏
++++夕阳洞
顺山高几许，亭亭似人蹲。
左右自回抱，抱中有清源。
异石匝阶墀，巉巉快四轩。
凭几见城邑，一峰当石门。
自从得兹洞，爱之忘朝昏。
吾欲老于此，便为海阳人。
谁为高世者，与我能修邻。
+++无名氏
++++游海门峡
沿流二十里，始到海门山。
仰视见两崖，有如万盖悬。
逐上几千仞，犹未穷绝颠。
上有外士家，半岩得湖泉。
湖□昏且来，意其通海焉。
忽此见灵怪，踟蹰不能旋。
开襟当海风，目送归海船。
恨不到罗浮，丹溪寻列仙。
遗恨常（以下缺数句）
+++无名氏
++++句
月知溪静寻常入，云爱山高且暮归。（《怀旧》）
风吹帆席随云卷，鸟压花枝覆水低。（《送李端游岭中》）
匹马路傍乘月别，孤帆波上入云飞。（《别》）
蹴踘场边芳草短，秋千树下落花多。（《寒食书情即事》）
看树只愁花落尽，听莺不觉马行迟。（《途中即事》）
携樽藉草情无极，对水看云兴有馀。（诸公等江上初晴）
文战不曾眉得白，酒酝长觉面先红。（《宴乐》）
风里一声天上落，世人皆向五云看。（《咏鹤》）
仙花又别三千岁，暮雨已迷十二峰。（《想王溪先生》）
满枝带露将何似，曾见琼楼素面啼。（《白芍药》）
翠叶偃风如剪彩，红花含露似啼妆。（《蔷薇》）
青萝带雾依松古，绿竹含烟泛水光。（夏晚题东郊别业）
书吏优游山色里，琴堂闲冷水声中。（赠临安辛少府）
钟鸣月下长洲苑，露湿残花鸟乱啼。（《春日过吴门》）
花攒屋上红珠颗，笋满篱根紫玉簪。（《怀旧》）
花舞野塘铺地锦，鸟鸣江树送春声。（《清明后喜晴》）
+++张鷟
++++游仙窟诗 赠崔十娘（张文成）
今朝忽见渠姿首，不觉殷勤著心口。
令人频作许叮咛，渠家太剧难求守。
端坐剩心惊，愁来益不平。
看时未必相看死，难时那许太难生。
沉吟处幽室，相思转成疾。
自恨往还疏，谁肯交游密。
夜夜空知心失眼，朝朝无便投胶漆。
园里花开不避人，闺中面子翻羞出。
如今寸步阻天津，伊处留心更觅新。
莫言长有千金面，终归变作一抄尘。
生前有日但为乐，死后无春更著人。
只可徜徉一生意，何须负持百年身。
+++张鷟
++++又赠十娘
薰香四面全，光色两边披。
锦障划然卷，罗帷垂半欹。
红颜杂绿黛，无处不相宜。
艳色浮妆粉，含香乱口脂。
鬓欺蝉鬓非成鬓，眉笑蛾眉不是眉。
见许实娉婷，何处不轻盈。
可怜娇里面，可爱语中声。
婀娜腰支细细许，䁠䀨眼子长长馨。
巧儿旧来携未得，画匠迎生模不成。
相看未相识，倾城复倾国。
迎风帔子郁金香，照日裙裾石榴色。
口上珊瑚耐拾取，颊里芙蓉堪摘得。
闻名腹肚已猖狂，见面精神更迷惑。
心肝恰欲摧，踊跃不能裁。
徐行步步香风散，欲语时时梅子开。
靥疑织女留星去，眉似姮娥送月来。
含娇窈窕迎前出，忍笑嫈嫇返却回。
+++张鷟
++++咏崔五嫂
奇异妍雅，貌特惊新。
眉间月出疑争夜，颊上花开似斗春。
细腰偏爱转，笑脸特宜嚬。
真成物外奇稀物，实是人间断绝人。
自然能举止，可念无方比。
能令公子百重生，巧使王孙千回死。
黑云裁两鬓，白雪分双齿。
织成锦绣骐驎儿，判绣裙腰鹦鹉子。
触处尽开怀，何曾有不佳。
机关大雅妙，行步绝𡟛娃。
傍人一一丹罗袜，侍婢三三绿线鞋。
黄龙透入黄金钏，白燕飞来白玉钗。

+++张鷟
++++咏双树
新华发两树，分香遍一林。
迎风转细影，向日动轻阴。
戏蜂时隐见，飞蝶远追寻。
承闻欲采摘，若个动君心。
+++张鷟
++++同前答文成（崔十娘）
暂游双树下，遥见两枝芳。
向日俱翻影，迎风并散香。
戏蝶扶丹萼，游蜂入紫房。
今总摘取，各著一边箱。
+++张鷟
++++咏花（张文成）
风吹遍树紫，日照满地丹。
若为交暂折，擎就掌中看。
+++张鷟
++++同前（崔十娘）
映水俱知笑，成蹊竟不言。
即今无自在，高下任渠攀。
+++张鷟
++++游后园（张文成）
昔时过小苑，今朝戏后园。
两岁梅花匝，三春柳色繁。
水明鱼影静，林翠鸟歌喧。
何须杏树岭，即是桃花源。
+++张鷟
++++同前（崔十娘）
梅蹊命道士，桃涧伫神仙。
旧鱼成大剑，新龟类小钱。
水湄唯见柳，池曲且生莲。
欲知赏心处，桃花落眼前。
+++张鷟
++++同前（崔五嫂）
极目游芳苑，相将对花林。
露净山光出，池鲜树影沉。
落花时泛酒，歌鸟或鸣琴。
是时日将夕，携樽就树阴。
+++张鷟
++++代蜂子答十娘（张文成）
触处寻芳树，都虑少物华。
试从香处觅，正值可怜花。
+++张鷟
++++别文成（崔十娘）
别时终是别，春心不值春。
羞见孤鸾影，悲看一骑尘。
翠柳开眉色，红桃乱脸新。
此时君不在，娇莺弄杀人。
+++张鷟
++++同前（崔五嫂）
此时经一去，谁知隔几年。
双凫伤别绪，独鹤惨离弦。
怨起移酲后，愁生落醉前。
若使人心密，莫惜马蹄穿。
+++张鷟
++++别十娘（张文成）
忽然闻道别，愁来不自禁。
眼下千行泪，肠悬一寸心。
两剑俄分匣，双凫忽异林。
殷勤惜玉体，勿使外人侵。
+++张鷟
++++扬州青铜镜留与十娘
仙人好负局，隐士屡潜观。
映水菱花散，临风竹影寒。
月下时惊鹊，池边独舞鸾。
若道人心变，从渠照胆看。
+++张鷟
++++手中扇赠文成（崔十娘）
合欢游璧水，同心侍华阙。
飒飒似朝风，团团如夜月。
鸾姿侵雾起，鹤影排空发。
希君掌中握，勿使恩情歇。
+++张鷟
++++送张郎（香儿）
丈夫存行迹，殷勤为数来。
莫作浮萍草，逐浪不知回。
+++张鷟
++++赠十娘（张文成）
人去悠悠隔两天，未审迢迢度几年。
纵使身游万里外，终归意在十娘边。
+++张鷟
++++答文成（崔十娘）
天涯地角知何处，玉体红颜难再遇。
但令翅羽为人生，会些高飞共君去。
+++李峤
++++原
玉粲销忧日，江淹起恨年。
带川遥绮错，分隰迥阡眠。
膴膴横周甸，莓莓阙晋田。
方知急难响，长在鶺鴒篇。
+++李峤
++++河
河出昆仑中，长波接汉空。
桃花生马颊，竹箭入龙宫。
德水千年变，荣光五色通。
若披兰叶检，还沐土皇风。
+++李峤
++++檄
羽檄本宣明，由来敷木声。
联翩通汉国，迢递入燕营。
毛义持书去，张仪韫璧行。
曹风虽觉愈，陈草始知名。
+++李峤
++++戈
富父舂喉日，殷辛漂杵年。
晓霜含白刃，落影驻雕鋋。
夕摈金门侧，朝提玉塞前。
愿随龙影度，横阵彗云边。
+++李峤
++++箫
虞舜调清管，王褒赋雅音。
参差横凤翼，搜索动猿吟。
灵鹤时来到，仙人幸见寻。
为听杨柳曲，行役几伤心。
+++李峤
++++素
濯手天津女，纤腰洛浦妃。
鱼肠远方至，雁足上林飞。
妙夺鲛绡色，光腾月扇辉。
非君下路去，谁赏故人机。
