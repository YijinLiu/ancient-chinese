全唐诗（上卷）
曹寅等编
++上卷一
+++李世民
++++帝京篇十首
秦川雄帝宅，函谷壮皇居。
绮殿千寻起，离宫百雉馀。
连薨遥接汉，飞观迥凌虚。
云日隐层阙，风烟出绮疏。
岩廊罢机务，崇文聊驻辇。
玉匣启龙图，金绳披凤篆。
韦编断仍续，缥帙舒还卷。
对此乃淹留，欹案观坟典。
移步出词林，停舆欣武宴。
雕弓写明月，骏马疑流电。
惊雁落虚弦，啼猿悲急箭。
阅赏诚多美，于兹乃忘倦。
鸣笳临乐馆，眺听欢芳节。
急管韵朱弦，清歌凝白雪。
彩凤肃来仪，玄鹤纷成列。
去兹郑卫声，雅音方可悦。
芳辰追逸趣，禁苑信多奇。
桥形通汉上，峰势接云危。
烟霞交隐映，花鸟自参差。
何如肆辙迹，万里赏瑶池。
飞盖去芳园，兰桡游翠渚。
萍间日彩乱，荷处香风举。
桂楫满中川，弦歌振长屿。
岂必汾河曲，方为欢宴所。
落日双阙昏，回舆九重暮。
长烟散初碧，皎月澄轻素。
搴幌玩琴书，开轩引云雾。
斜汉耿层阁，清风摇玉树。
欢乐难再逢，芳辰良可惜。
玉酒泛云罍，兰殽陈绮席。
千钟合尧禹，百兽谐金石。
得志重寸阴，忘怀轻尺璧。
建章欢赏夕，二八尽妖妍。
罗绮昭阳殿，芬芳玳瑁筵。
佩移星正动，扇掩月初圆。
无劳上悬圃，即此对神仙。
以兹游观极，悠然独长想。
披卷览前踪，抚躬寻既往。
望古茅茨约，瞻今兰殿广。
人道恶高危，虚心戒盈荡。
奉天竭诚敬，临民思惠养。
纳善察忠谏，明科慎刑赏。
六五诚难继，四三非易仰。
广待淳化敷，方嗣云亭响。
+++李世民
++++饮马长城窟行
塞外悲风切，交河冰已结。
瀚海百重波，阴山千里雪。
迥戍危烽火，层峦引高节。
悠悠卷旆旌，饮马出长城。
寒沙连骑迹，朔吹断边声。
胡尘清玉塞，羌笛韵金钲。
绝漠干戈戢，车徒振原隰。
都尉反龙堆，将军旋马邑。
扬麾氛雾静，纪石功名立。
荒裔一戎衣，灵台凯歌入。
+++李世民
++++执契静三边
执契静三边，持衡临万姓。
玉彩辉关烛，金华流日镜。
无为宇宙清，有美璇玑正。
皎佩星连景，飘衣云结庆。
戢武耀七德，升文辉九功。
烟波澄旧碧，尘火息前红。
霜野韬莲剑，关城罢月弓。
钱缀榆天合，新城柳塞空。
花销葱岭雪，縠尽流沙雾。
秋驾转兢怀，春冰弥轸虑。
书绝龙庭羽，烽休凤穴戍。
衣宵寝二难，食旰餐三惧。
翦暴兴先废，除凶存昔亡。
圆盖归天壤，方舆入地荒。
孔海池京邑，双河沼帝乡。
循躬思励己，抚俗愧时康。
元首伫盐梅，股肱惟辅弼。
羽贤崆岭四，翼圣襄城七。
浇俗庶反淳，替文聊就质。
已知隆至道，共欢区宇一。
+++李世民
++++正日临朝
条风开献节，灰律动初阳。
百蛮奉遐赆，万国朝未央。
虽无舜禹迹，幸欣天地康。
车轨同八表，书文混四方。
赫奕俨冠盖，纷纶盛服章。
羽旄飞驰道，钟鼓震岩廊。
组练辉霞色，霜戟耀朝光。
晨宵怀至理，终愧抚遐荒。
+++李世民
++++幸武功庆善宫
寿丘惟旧迹，酆邑乃前基。
粤予承累圣，悬弧亦在兹。
弱龄逢运改，提剑郁匡时。
指麾八荒定，怀柔万国夷。
梯山咸入款，驾海亦来思。
单于陪武帐，日逐卫文㮰。
端扆朝四岳，无为任百司。
霜节明秋景，轻冰结水湄。
芸黄遍原隰，禾颖积京畿。
共乐还乡宴，欢比大风诗。
+++李世民
++++重幸武功
代马依朔吹，惊禽愁昔丛。
况兹承眷德，怀旧感深衷。
积善忻馀庆，畅武悦成功。
垂衣天下治，端拱车书同。
白水巡前迹，丹陵幸旧宫。
列筵欢故老，高宴聚新丰。
驻跸抚田畯，回舆访牧童。
瑞气萦丹阙，祥烟散碧空。
孤屿含霜白，遥山带日红。
于焉欢击筑，聊以咏南风。
+++李世民
++++经破薛举战地
昔年怀壮气，提戈初仗节。
心随朗日高，志与秋霜洁。
移锋惊电起，转战长河决。
营碎落星沉，阵卷横云裂。
一挥氛沴静，再举鲸鲵灭。
于兹俯旧原，属目驻华轩。
沉沙无故迹，减灶有残痕。
浪霞穿水净，峰雾抱莲昏。
世途亟流易，人事殊今昔。
长想眺前踪，抚躬聊自适。
+++李世民
++++过旧宅二首
新丰停翠辇，谯邑驻鸣笳。
园荒一径断，苔古半阶斜。
前池消旧水，昔树发今花。
一朝辞此地，四海遂为家。
金舆巡白水，玉辇驻新丰。
纽落藤披架，花残菊破丛。
叶铺荒草蔓，流竭半池空。
纫珮兰凋径，舒圭叶翦桐。
昔地一蕃内，今宅九围中。
架海波澄镜，韬戈器反农。
八表文同轨，无劳歌大风。
+++李世民
++++还陕述怀
慨然抚长剑，济世岂邀名。
星旂纷电举，日羽肃天行。
遍野屯万骑，临原驻五营。
登山麾武节，背水纵神兵。
在昔戎戈动，今来宇宙平。
+++李世民
++++入潼关
崤函称地险，襟带壮两京。
霜峰直临道，冰河曲绕城。
古木参差影，寒猿断续声。
冠盖往来合，风尘朝夕惊。
高谈先马度，伪晓预鸡鸣。
弃繻怀远志，封泥负壮情。
别有真人气，安知名不名。
+++李世民
++++于北平作
翠野驻戎轩，卢龙转征旆。
遥山丽如绮，长流萦似带。
海气百重楼，岩松千丈盖。
兹焉可游赏，何必襄城外。
+++李世民
++++辽城望月
玄兔月初明，澄辉照辽碣。
映云光暂隐，隔树花如缀。
魄满桂枝圆，轮亏镜彩缺。
临城却影散，带晕重围结。
驻跸俯九都，停观妖氛灭。
+++李世民
++++春日登陕州城楼俯眺原野回丹碧缀烟霞密翠斑…聊以命篇
碧原开雾隰，绮岭峻霞城。
烟峰高下翠，日浪浅深明。
斑红妆蕊树，圆青压溜荆。
迹岩劳傅想，窥野访莘情。
巨川何以济，舟楫伫时英。
+++李世民
++++春日玄武门宴群臣
韶光开令序，淑气动芳年。
驻辇华林侧，高宴柏梁前。
紫庭文珮满，丹墀衮绂连。
九夷簉瑶席，五狄列琼筵。
娱宾歌湛露，广乐奏钧天。
清尊浮绿醑，雅曲韵朱弦。
粤余君万国，还惭抚八埏。
庶几保贞固，虚己厉求贤。
+++李世民
++++登三台言志
未央初壮汉，阿房昔侈秦。
在危犹骋丽，居奢遂役人。
岂如家四海，日宇罄朝伦。
扇天裁户旧，砌地翦基新。
引月擎宵桂，飘云逼曙鳞。
露除光炫玉，霜阙映雕银。
舞接花梁燕，歌迎鸟路尘。
镜池波太液，庄苑丽宜春。
作异甘泉日，停非路寝辰。
念劳惭逸己，居旷返劳神。
所欣成大厦，宏材伫渭滨。
+++李世民
++++出猎
楚王云梦泽，汉帝长杨宫。
岂若因农暇，阅武出轘嵩。
三驱陈锐卒，七萃列材雄。
寒野霜氛白，平原烧火红。
雕戈夏服箭，羽骑绿沉弓。
怖兽潜幽壑，惊禽散翠空。
长烟晦落景，灌木振严风。
所为除民瘼，非是悦林丛。
+++李世民
++++冬狩
烈烈寒风起，惨惨飞云浮。
霜浓凝广隰，冰厚结清流。
金鞍移上苑，玉勒骋平畴。
旌旗四望合，罝罗一面求。
楚踣争兕殪，秦亡角鹿愁。
兽忙投密树，鸿惊起砾洲。
骑敛原尘静，戈回岭日收。
心非洛汭逸，意在渭滨游。
禽荒非所乐，抚辔更招忧。
+++李世民
++++春日望海
披襟眺沧海，凭轼玩春芳。
积流横地纪，疏派引天潢。
仙气凝三岭，和风扇八荒。
拂潮云布色，穿浪日舒光。
照岸花分彩，迷云雁断行。
怀卑运深广，持满守灵长。
有形非易测，无源讵可量。
洪涛经变野，翠岛屡成桑。
之罘思汉帝，碣石想秦皇。
霓裳非本意，端拱且图王。
+++李世民
++++临洛水
春搜驰骏骨，总辔俯长河。
霞处流萦锦，风前漾卷罗。
水花翻照树，堤兰倒插波。
岂必汾阴曲，秋云发棹歌。
+++李世民
++++望终南山
重峦俯渭水，碧嶂插遥天。
出红扶岭日，入翠贮岩烟。
叠松朝若夜，复岫阙疑全。
对此恬千虑，无劳访九仙。
+++李世民
++++元日
高轩暧春色，邃阁媚朝光。
彤庭飞彩旆，翠幌曜明珰。
恭己临四极，垂衣驭八荒。
霜戟列丹陛，丝竹韵长廊。
穆矣熏风茂，康哉帝道昌。
继文遵后轨，循古鉴前王。
草秀故春色，梅艳昔年妆。
巨川思欲济，终以寄舟航。
+++李世民
++++初春登楼即目观作述怀
凭轩俯兰阁，眺瞩散灵襟。
绮峰含翠雾，照日蕊红林。
镂丹霞锦岫，残素雪斑岑。
拂浪堤垂柳，娇花鸟续吟。
连甍岂一拱，众干如千寻。
明非独材力，终藉栋梁深。
弥怀矜乐志，更惧戒盈心。
愧制劳居逸，方规十产金。
+++李世民
++++首春
寒随穷律变，春逐鸟声开。
初风飘带柳，晚雪间花梅。
碧林青旧竹，绿沼翠新苔。
芝田初雁去，绮树巧莺来。
+++李世民
++++初晴落景
晚霞聊自怡，初晴弥可喜。
日晃百花色，风动千林翠。
池鱼跃不同，园鸟声还异。
寄言博通者，知予物外志。
+++李世民
++++初夏
一朝春夏改，隔夜鸟花迁。
阴阳深浅叶，晓夕重轻烟。
哢莺犹响殿，横丝正网天。
珮高兰影接，绶细草纹连。
碧鳞惊棹侧，玄燕舞檐前。
何必汾阳处，始复有山泉。
+++李世民
++++度秋
夏律昨留灰，秋箭今移晷。
峨嵋岫初出，洞庭波渐起。
桂白发幽岩，菊黄开灞涘。
运流方可叹，含毫属微理。
+++李世民
++++仪鸾殿早秋
寒惊蓟门叶，秋发小山枝。
松阴背日转，竹影避风移。
提壶菊花岸，高兴芙蓉池。
欲知凉气早，巢空燕不窥。
+++李世民
++++秋日即目
爽气浮丹阙，秋光澹紫宫。
衣碎荷疏影，花明菊点丛。
袍轻低草露，盖侧舞松风。
散岫飘云叶，迷路飞烟鸿。
砌冷兰凋佩，闺寒树陨桐。
别鹤栖琴里，离猿啼峡中。
落野飞星箭，弦虚半月弓。
芳菲夕雾起，暮色满房栊。
+++李世民
++++山阁晚秋
山亭秋色满，岩牖凉风度。
疏兰尚染烟，残菊犹承露。
古石衣新苔，新巢封古树。
历览情无极，咫尺轮光暮。
+++李世民
++++秋暮言志
朝光浮烧野，霜华净碧空。
结浪冰初镜，在径菊方丛。
约岭烟深翠，分旗霞散红。
抽思滋泉侧，飞想傅岩中。
已获千箱庆，何以继熏风。
+++李世民
++++喜雪
碧昏朝合雾，丹卷暝韬霞。
结叶繁云色，凝琼遍雪华。
光楼皎若粉，映幕集疑沙。
泛柳飞飞絮，妆梅片片花。
照璧台圆月，飘珠箔穿露。
瑶洁短长阶，玉丛高下树。
映桐珪累白，萦峰莲抱素。
断续气将沉，徘徊岁云暮。
怀珍愧隐德，表瑞伫丰年。
蕊间飞禁苑，鹤处舞伊川。
傥咏幽兰曲，同欢黄竹篇。
+++李世民
++++秋日斅庾信体
岭衔宵月桂，珠穿晓露丛。
蝉啼觉树冷，萤火不温风。
花生圆菊蕊，荷尽戏鱼通。
晨浦鸣飞雁，夕渚集栖鸿。
飒飒高天吹，氛澄下炽空。
+++李世民
++++赋尚书
崇文时驻步，东观还停辇。
辍膳玩三坟，晖灯披五典。
寒心睹肉林，飞魄看沉湎。
纵情昏主多，克己明君鲜。
灭身资累恶，成名由积善。
既承百王末，战兢随岁转。
+++李世民
++++咏司马彪续汉志
二仪初创象，三才乃分位。
非惟树司牧，固亦垂文字。
绵代更膺期，芳图无辍记。
炎汉承君道，英谟纂神器。
潜龙既可跃，逵兔奚难致。
前史殚妙词，后昆沉雅思。
书言扬盛迹，补阙兴洪志。
川谷犹旧途，郡国开新意。
梅山未觉朽，谷水谁云异。
车服随名表，文物因时置。
凤戟翼康衢，銮舆总柔辔。
清浊必能澄，洪纤幸无弃。
观仪不失序，遵礼方由事。
政宣竹律和，时平玉条备。
文囿雕奇彩，艺门蕴深致。
云飞星共流，风扬月兼至。
类禋遵令典，坛壝资良地。
五胜竟无违，百司诚有庇。
粤予承暇景，谈丛引泉秘。
讨论穷义府，看核披经笥。
大辨良难仰，小学终先匮。
闻道谅知荣，含毫孰忘愧。
+++李世民
++++咏风
萧条起关塞，摇飏下蓬瀛。
拂林花乱彩，响谷鸟分声。
披云罗影散，泛水织文生。
劳歌大风曲，威加四海清。
+++李世民
++++咏雨
罩云飘远岫，喷雨泛长河。
低飞昏岭腹，斜足洒岩阿。
泫丛珠缔叶，起溜镜图波。
濛柳添丝密，含吹织空罗。
+++李世民
++++咏雪
洁野凝晨曜，装墀带夕晖。
集条分树玉，拂浪影泉玑。
色洒妆台粉，花飘绮席衣。
入扇萦离匣，点素皎残机。
+++李世民
++++赋得夏首启节
北阙三春晚，南荣九夏初。
黄莺弄渐变，翠林花落馀。
瀑流还响谷，猿啼自应虚。
早荷向心卷，长杨就影舒。
此时欢不极，调轸坐相於。
+++李世民
++++赋得白日半西山
红轮不暂驻，乌飞岂复停。
岑霞渐渐落，溪阴寸寸生。
藿叶随光转，葵心逐照倾。
晚烟含树色，栖鸟杂流声。
+++李世民
++++置酒坐飞阁
高轩临碧渚，飞檐迥架空。
馀花攒镂槛，残柳散雕栊。
岸菊初含蕊，园梨始带红。
莫虑昆山暗，还共尽杯中。
+++李世民
++++采芙蓉
结伴戏方塘，携手上雕航。
船移分细浪，风散动浮香。
游莺无定曲，惊凫有乱行。
莲稀钏声断，水广棹歌长。
栖乌还密树，泛流归建章。
+++李世民
++++赋得樱桃
华林满芳景，洛阳遍阳春。
朱颜含远日，翠色影长津。
乔柯啭娇鸟，低枝映美人。
昔作园中实，今来席上珍。
+++李世民
++++赋得李
玉衡流桂圃，成蹊正可寻。
莺啼密叶外，蝶戏脆花心。
丽景光朝彩，轻霞散夕阴。
暂顾晖章侧，还眺灵山林。
+++李世民
++++赋得浮桥
岸曲非千里，桥斜异七星。
暂低逢辇度，还高值浪惊。
水摇文鹢动，缆转锦花萦。
远近随轮影，轻重应人行。
+++李世民
++++谒并州大兴国寺诗
回銮游福地，极目玩芳晨。
梵钟交二响，法日转双轮。
宝刹遥承露，天花近足春。
未佩兰犹小，无丝柳尚新。
圆光低月殿，碎影乱风筠。
对此留馀想，超然离俗尘。
+++李世民
++++咏兴国寺佛殿前幡
拂霞疑电落，腾虚状写虹。
屈伸烟雾里，低举白云中。
纷披乍依迥，掣曳或随风。
念兹轻薄质，无翅强摇空。
+++李世民
++++望送魏徵葬
阊阖总金鞍，上林移玉辇。
野郊怆新别，河桥非旧饯。
惨日映峰沉，愁云随盖转。
哀笳时断续，悲旌乍舒卷。
望望情何极，浪浪泪空泫。
无复昔时人，芳春共谁遣。
+++李世民
++++伤辽东战亡
凿门初奉律，仗战始临戎。
振鳞方跃浪，骋翼正凌风。
未展六奇术，先亏一篑功。
防身岂乏智，殉命有馀忠。
+++李世民
++++月晦
晦魄移中律，凝暄起丽城。
罩云朝盖上，穿露晓珠呈。
笑树花分色，啼枝鸟合声。
披襟欢眺望，极目畅春情。
+++李世民
++++秋日翠微宫
秋日凝翠岭，凉吹肃离宫。
荷疏一盖缺，树冷半帷空。
侧阵移鸿影，圆花钉菊丛。
摅怀俗尘外，高眺白云中。
+++李世民
++++初秋夜坐
斜廊连绮阁，初月照宵帏。
塞冷鸿飞疾，园秋蝉噪迟。
露结林疏叶，寒轻菊吐滋。
愁心逢此节，长叹独含悲。
+++李世民
++++秋日二首
菊散金风起，荷疏玉露圆。
将秋数行雁，离夏几林蝉。
云凝愁半岭，霞碎缬高天。
还似成都望，直见峨眉前。
爽气澄兰沼，秋风动桂林。
露凝千片玉，菊散一丛金。
日岫高低影，云空点缀阴。
蓬瀛不可望，泉石且娱心。
+++李世民
++++冬宵各为四韵
雕宫静龙漏，绮阁宴公侯。
珠帘烛焰动，绣柱月光浮。
云起将歌发，风停与管遒。
琐除任多士，端扆竟何忧。
+++李世民
++++冬日临昆明池
石鲸分玉溜，劫烬隐平沙。
柳影冰无叶，梅心冻有花。
寒野凝朝雾，霜天散夕霞。
欢情犹未极，落景遽西斜。
+++李世民
++++望雪
冻云宵遍岭，素雪晓凝华。
入牖千重碎，迎风一半斜。
不妆空散粉，无树独飘花。
萦空惭夕照，破彩谢晨霞。
+++李世民
++++守岁
暮景斜芳殿，年华丽绮宫。
寒辞去冬雪，暖带入春风。
阶馥舒梅素，盘花卷烛红。
共欢新故岁，迎送一宵中。
+++李世民
++++除夜
岁阴穷暮纪，献节启新芳。
冬尽今宵促，年开明日长。
冰消出镜水，梅散入风香。
对此欢终宴，倾壶待曙光。
+++李世民
++++咏雨
和气吹绿野，梅雨洒芳田。
新流添旧涧，宿雾足朝烟。
雁湿行无次，花沾色更鲜。
对此欣登岁，披襟弄五弦。
+++李世民
++++赋得含峰云
翠楼含晓雾，莲峰带晚云。
玉叶依岩聚，金枝触石分。
横天结阵影，逐吹起罗文。
非复阳台下，空将惑楚君。
+++李世民
++++三层阁上置音声
绮筵移暮景，紫阁引宵烟。
隔栋歌尘合，分阶舞影连。
声流三处管，响乱一重弦。
不似秦楼上，吹箫空学仙。
+++李世民
++++远山澄碧雾
残云收翠岭，夕雾结长空。
带岫凝全碧，障霞隐半红。
仿佛分初月，飘飖度晓风。
还因三里处，冠盖远相通。
+++李世民
++++赋得花庭雾
兰气已熏宫，新蕊半妆丛。
色含轻重雾，香引去来风。
拂树浓舒碧，萦花薄蔽红。
还当杂行雨，仿佛隐遥空。
+++李世民
++++春池柳
年柳变池台，隋堤曲直回。
逐浪丝阴去，迎风带影来。
疏黄一鸟弄，半翠几眉开。
萦雪临春岸，参差间早梅。
+++李世民
++++芳兰
春晖开紫苑，淑景媚兰场。
映庭含浅色，凝露泫浮光。
日丽参差影，风传轻重香。
会须君子折，佩里作芬芳。
+++李世民
++++咏桃
禁苑春晖丽，花蹊绮树妆。
缀条深浅色，点露参差光。
向日分千笑，迎风共一香。
如何仙岭侧，独秀隐遥芳。
+++李世民
++++赋帘
参差垂玉阙，舒卷映兰宫。
珠光摇素月，竹影乱清风。
彩散银钩上，文斜桂户中。
惟当杂罗绮，相与媚房栊。
+++李世民
++++咏乌代陈师道
凌晨丽城去，薄暮上林栖。
辞枝枝暂起，停树树还低。
向日终难托，迎风讵肯迷。
只待纤纤手，曲里作宵啼。
+++李世民
++++咏饮马
骏骨饮长泾，奔流洒络缨。
细纹连喷聚，乱荇绕蹄萦。
水光鞍上侧，马影溜中横。
翻似天池里，腾波龙种生。
+++李世民
++++赋得残菊
阶兰凝曙霜，岸菊照晨光。
露浓晞晚笑，风劲浅残香。
细叶凋轻翠，圆花飞碎黄。
还持今岁色，复结后年芳。
+++李世民
++++赋秋日悬清光赐房玄龄
秋露凝高掌，朝光上翠微。
参差丽双阙，照耀满重闱。
仙驭随轮转，灵乌带影飞。
临波无定彩，入隙有圆晖。
还当葵藿志，倾叶自相依。
+++李世民
++++琵琶
半月无双影，全花有四时。
摧藏千里态，掩抑几重悲。
促节萦红袖，清音满翠帷。
驶弹风响急，缓曲钏声迟。
空馀关陇恨，因此代相思。
+++李世民
++++宴中山
驱马出辽阳，万里转旂常。
对敌六奇举，临戎八阵张。
斩鲸澄碧海，卷雾扫扶桑。
昔去兰萦翠，今来桂染芳。
云芝浮碎叶，冰镜上朝光。
回首长安道，方欢宴柏梁。
+++李世民
++++饯中书侍郎来济
暧暧去尘昏灞岸，飞飞轻盖指河梁。
云峰衣结千重叶，雪岫花开几树妆。
深悲黄鹤孤舟远，独叹青山别路长。
聊将分袂沾巾泪，还用持添离席觞。
+++李世民
++++于太原召侍臣赐宴守岁
四时运灰琯，一夕变冬春。
送寒馀雪尽，迎岁早梅新。
+++李世民
++++咏烛二首
焰听风来动，花开不待春。
镇下千行泪，非是为思人。
九龙蟠焰动，四照逐花生。
即此流高殿，堪持待月明。
+++李世民
++++咏弓
上弦明月半，激箭流星远。
落雁带书惊，啼猿映枝转。
+++李世民
++++赋得早雁出云鸣
初秋玉露清，早雁出空鸣。
隔云时乱影，因风乍含声。
+++李世民
++++赋得临池柳
岸曲丝阴聚，波移带影疏。
还将眉里翠，来就镜中舒。
+++李世民
++++赋得临池竹
贞条障曲砌，翠叶贯寒霜。
拂牖分龙影，临池待凤翔。
+++李世民
++++赋得弱柳鸣秋蝉
散影玉阶柳，含翠隐鸣蝉。
微形藏叶里，乱响出风前。
+++李世民
++++探得李
盘根直盈渚，交干横倚天。
舒华光四海，卷叶荫三川。
+++李世民
++++咏小山
近谷交萦蕊，遥峰对出莲。
径细无全磴，松小未含烟。
+++李世民
++++赐萧瑀
疾风知劲草，板荡识诚臣。
勇夫安识义，智者必怀仁。
+++李世民
++++赐房玄龄
太液仙舟迥，西园隐上才。
未晓征车度，鸡鸣关早开。
+++李世民
++++辽东山夜临秋
烟生遥岸隐，月落半崖阴。
连山惊鸟乱，隔岫断猿吟。
+++李世民
++++赐魏徵诗
醽醁胜兰生，翠涛过玉瓒。
千日醉不醒，十年味不败。
+++李世民
++++两仪殿赋柏梁体
绝域降附天下平，--李世民
八表无事悦圣情。--淮安王
云披雾敛天地明，--长孙无忌
登封日观禅云亭，--房玄龄
太常具礼方告成。--萧瑀
+++李世民
++++句
雪耻酬百王，除凶报千古。
昔乘匹马去，今驱万乘来。
近日毛虽暖，闻弦心已惊。

++上卷二
  
+++李治
++++太子纳妃太平公主出降
龙楼光曙景，鲁馆启朝扉。
艳日浓妆影，低星降婺辉。
玉庭浮瑞色，银榜藻祥徽。
云转花萦盖，霞飘叶缀旂。
雕轩回翠陌，宝驾归丹殿。
鸣珠佩晓衣，镂璧轮开扇。
华冠列绮筵，兰醑申芳宴。
环阶凤乐陈，玳席珍羞荐。
蝶舞袖香新，歌分落素尘。
欢凝欢懿戚，庆叶庆初姻。
暑阑炎气息，凉早吹疏频。
方期六合泰，共赏万年春。
+++李治
++++七夕宴悬圃二首
羽盖飞天汉，凤驾越层峦。
俱叹三秋阻，共叙一宵欢。
璜亏夜月落，靥碎晓星残。
谁能重操杼，纤手濯清澜。
霓裳转云路，凤驾俨天潢。
亏星凋夜靥，残月落朝璜。
促欢今夕促，长离别后长。
轻梭聊驻织，掩泪独悲伤。
+++李治
++++过温汤
温渚停仙跸，丰郊驻晓旌。
路曲回轮影，岩虚传漏声。
暖溜惊湍驶，寒空碧雾轻。
林黄疏叶下，野白曙霜明。
眺听良无已，烟霞断续生。
+++李治
++++九月九日
端居临玉扆，初律启金商。
凤阙澄秋色，龙闱引夕凉。
野净山气敛，林疏风露长。
砌兰亏半影，岩桂发全香。
满盖荷凋翠，圆花菊散黄。
挥鞭争电烈，飞羽乱星光。
柳空穿石碎，弦虚侧月张。
怯猿啼落岫，惊雁断分行。
斜轮低夕景，归旆拥通庄。
+++李治
++++谒慈恩寺题奘法师房
停轩观福殿，游目眺皇畿。
法轮含日转，花盖接云飞。
翠烟香绮阁，丹霞光宝衣。
幡虹遥合彩，定水迥分晖。
萧然登十地，自得会三归。
+++李治
++++谒大慈恩寺
日宫开万仞，月殿耸千寻。
花盖飞团影，幡虹曳曲阴。
绮霞遥笼帐，丛珠细网林。
寥廓烟云表，超然物外心。
+++李治
++++守岁
今宵冬律尽，来朝丽景新。
花馀凝地雪，条含暖吹分。
绶吐芽犹嫩，冰□已镂津。
薄红梅色冷，浅绿柳轻春。
送迎交两节，暄寒变一辰。
+++李治
++++咸亨殿宴近臣诸亲柏梁体
屏欲除奢政返淳。（霍王以下和句亡）
+++李显
++++九月九日幸临渭亭登高得秋字
九日正乘秋，三杯兴已周。
泛桂迎尊满，吹花向酒浮。
长房萸早熟，彭泽菊初收。
何藉龙沙上，方得恣淹留。
+++李显
++++登骊山高顶寓目
四郊秦汉国，八水帝王都。
阊阖雄里閈，城阙壮规模。
贯渭称天邑，含岐实奥区。
金门披玉馆，因此识皇图。
+++李显
++++幸秦始皇陵
眷言君失德，骊邑想秦馀。
政烦方改篆，愚俗乃焚书。
阿房久已灭，阁道遂成墟。
欲厌东南气，翻伤掩鲍车。
+++李显
++++立春日游苑迎春
神皋福地三秦邑，玉台金阙九仙家。
寒光犹恋甘泉树，淑景偏临建始花。
彩蝶黄莺未歌舞，梅香柳色已矜夸。
迎春正启流霞席，暂嘱曦轮勿遽斜。
+++李显
++++十月诞辰内殿宴群臣效柏梁体联句
润色鸿业寄贤才，--李显
叨居右弼愧盐梅。--李峤
运筹帷幄荷时来，--宗楚客
职掌图籍滥蓬莱。--刘宪
两司谬忝谢钟裴，--崔湜
礼乐铨管效涓埃。--郑愔
陈师振旅清九垓，--赵彦昭
欣承顾问侍天杯。--李適
衔恩献寿柏梁台，--苏颋
黄缣青简奉康哉。--卢藏用
鲰生侍从忝王枚，--李乂
右掖司言实不才。--马怀素
宗伯秩礼天地开，--薛稷
帝歌难续仰昭回。--宋之问
微臣捧日变寒灰，--陆景初
远惭班左愧游陪。--上官婕妤
+++李显
++++景龙四年正月五日移仗蓬莱宫御大明殿会吐…柏梁体联句
大明御宇临万方，--李显
顾惭内政翊陶唐。--皇后
鸾鸣凤舞向平阳，--长宁公主
秦楼鲁馆沐恩光。--安乐公主
无心为子辄求郎，--太平公主
雄才七步谢陈王。--温王重茂
当熊让辇愧前芳，--上官昭容
再司铨筦恩可忘。--崔湜
文江学海思济航，--郑愔
万邦考绩臣所详。--武平一
著作不休出中肠，--阎朝隐
权豪屏迹肃严霜。--窦从一
铸鼎开岳造明堂，--宗晋卿
玉醴由来献寿觞。--明悉猎
+++李显
++++石淙
（太子时作）
三阳本是标灵纪，二室由来独擅名。
霞衣霞锦千般状，云峰云岫百重生。
水炫珠光遇泉客，岩悬石镜厌山精。
永愿乾坤符睿算，长居膝下属欢情。
+++李旦
++++石淙
（相王时作）
奇峰嶾嶙箕山北，秀崿岧峣嵩镇南。
地首地肺何曾拟，天目天台倍觉惭。
树影蒙茏鄣叠岫，波深汹涌落悬潭。
□愿紫宸居得一，永欣丹扆御通三。

++上卷三
  
+++李隆基
++++过晋阳宫
缅想封唐处，实惟建国初。
俯察伊晋野，仰观乃参虚。
井邑龙斯跃，城池凤翔馀。
林塘犹沛泽，台榭宛旧居。
运革祚中否，时迁命兹符。
顾循承丕构，怵惕多忧虞。
尚恐威不逮，复虑化未孚。
岂徒劳辙迹，所期训戎车。
习俗问黎人，亲巡慰里闾。
永言念成功，颂德临康衢。
长怀经纶日，叹息履庭隅。
艰难安可忘，欲去良踟蹰。
+++李隆基
++++行次成皋途经先圣擒建德之所缅思功业感而赋诗
有隋政昏虐，群雄已交争。
先圣按剑起，叱咤风云生。
饮马河洛竭，作气嵩华惊。
克敌睿图就，擒俘帝道亨。
顾惭嗣宝历，恭承天下平。
幸过翦鲸地，感慕神且英。
+++李隆基
++++校猎义成喜逢大雪率题九韵以示群官
弧矢威天下，旌旗游近县。
一面施鸟罗，三驱教人战。
暮云成积雪，晓色开行殿。
皓然原隰同，不觉林野变。
北风勇士马，东日华组练。
触地银獐出，连山缟鹿见。
月兔落高矰，星狼下急箭。
既欣盈尺兆，复忆磻溪便。
岁丰将遇贤，俱荷皇天眷。
+++李隆基
++++赐诸州刺史以题座右
眷言思共理，鉴梦想维良。
猗欤此推择，声绩著周行。
贤能既俟进，黎献实伫康。
视人当如子，爱人亦如伤。
讲学试诵论，阡陌劝耕桑。
虚誉不可饰，清知不可忘。
求名迹易见，安贞德自彰。
讼狱必以情，教民贵有常。
恤惸且存老，抚弱复绥强。
勉哉各祗命，知予眷万方。
+++李隆基
++++送忠州太守康昭远等
端拱临中枢，缅怀共予理。
不有台阁英，孰振循良美。
分符侯甸内，拜手明庭里。
誓节期饮冰，调人方导水。
嘉声驰九牧，惠化光千祀。
时雨侔昔贤，芳猷贯前史。
伫尔颂中和，吾将令卿士。
+++李隆基
++++送李邕之任滑台
汉家重东郡，宛彼白马津。
黎庶既蕃殖，临之劳近臣。
远别初首路，今行方及春。
课成应第一，良牧尔当仁。
+++李隆基
++++端午三殿宴群臣探得神字
五月符天数，五音调夏钧。
旧来传五日，无事不称神。
穴枕通灵气，长丝续命人。
四时花竞巧，九子粽争新。
方殿临华节，圆宫宴雅臣。
进对一言重，遒文六义陈。
股肱良足咏，风化可还淳。
+++李隆基
++++温汤对雪
北风吹同云，同云飞白雪。
白雪乍回散，同云何惨烈。
未见温泉冰，宁知火井灭。
表瑞良在兹，庶几可怡悦。
+++李隆基
++++登蒲州逍遥楼
长榆息烽火，高柳静风尘。
卜征巡九洛，展豫出三秦。
昔是潜龙地，今为上理辰。
时平乘道泰，聊赏遇年春。
黄河分地络，飞观接天津。
一览遗芳翰，千载肃如神。
+++李隆基
++++经河上公庙
昔闻有耆叟，河上独遗荣。
迹与尘嚣隔，心将道德并。
讵以天地累，宁为宠辱惊。
矫然翔寥廓，如何屈坚贞。
玄玄妙门启，肃肃祠宇清。
冥漠无先后，那能纪姓名。
+++李隆基
++++过王濬墓
吴国分牛斗，晋室命龙骧。
受任敌已灭，策勋名不彰。
居美未尽善，矜功徒自伤。
长戟今何在，孤坟此路傍。
不观松柏茂，空馀荆棘场。
叹嗟悬剑陇，谁识梦刀祥。
+++李隆基
++++初入秦川路逢寒食
洛阳芳树映天津，灞岸垂杨窣地新。
直为经过行处乐，不知虚度两京春。
去年馀闰今春早，曙色和风著花草。
可怜寒食与清明，光辉并在长安道。
自从关路入秦川，争道何人不戏鞭。
公子途中妨蹴鞠，佳人马上废秋千。
渭水长桥今欲渡，葱葱渐见新丰树。
远看骊岫入云霄，预想汤池起烟雾。
烟雾氛氲水殿开，暂拂香轮归去来。
今岁清明行已晚，明年寒食更相陪。
+++李隆基
++++春台望
暇景属三春，高台聊四望。
目极千里际，山川一何壮。
太华见重岩，终南分叠嶂。
郊原纷绮错，参差多异状。
佳气满通沟，迟步入绮楼。
初莺一一鸣红树，归雁双双去绿洲。
太液池中下黄鹤，昆明水上映牵牛。
闻道汉家全盛日，别馆离宫趣非一。
甘泉逶迤亘明光，五柞连延接未央。
周庐徼道纵横转，飞阁回轩左右长。
须念作劳居者逸，勿言我后焉能恤。
为想雄豪壮柏梁，何如俭陋卑茅室。
阳乌黯黯向山沉，夕鸟喧喧入上林。
薄暮赏馀回步辇，还念中人罢百金。
+++李隆基
++++过大哥宅探得歌字韵
鲁卫情先重，亲贤爱转多。
冕旒丰暇日，乘景暂经过。
戚里申高宴，平台奏雅歌。
复寻为善乐，方验保山河。
+++李隆基
++++同玉真公主过大哥山池
地有招贤处，人传乐善名。
鹜池临九达，龙岫对层城。
桂月先秋冷，蘋风向晚清。
凤楼遥可见，仿佛玉箫声。
+++李隆基
++++经邹鲁祭孔子而叹之
夫子何为者，栖栖一代中。
地犹鄹氏邑，宅即鲁王宫。
叹凤嗟身否，伤麟怨道穷。
今看两楹奠，当与梦时同。
+++李隆基
++++惟此温泉是称愈疾岂予独受其福思与兆人共之…言其志
桂殿与山连，兰汤涌自然。
阴崖含秀色，温谷吐潺湲。
绩为蠲邪著，功因养正宣。
愿言将亿兆，同此共昌延。
+++李隆基
++++旋师喜捷
边服胡尘起，长安汉将飞。
龙蛇开阵法，貔虎振军威。
诈虏脑涂地，征夫血染衣。
今朝书奏入，明日凯歌归。
+++李隆基
++++过老子庙
仙居怀圣德，灵庙肃神心。
草合人踪断，尘浓鸟迹深。
流沙丹灶没，关路紫烟沉。
独伤千载后，空馀松柏林。
+++李隆基
++++途次陕州
境出三秦外，途分二陕中。
山川入虞虢，风俗限西东。
树古棠阴在，耕馀让畔空。
鸣笳从此去，行见洛阳宫。
+++李隆基
++++野次喜雪
拂曙辟行宫，寒皋野望通。
繁云低远岫，飞雪舞长空。
赋象恒依物，萦回屡逐风。
为知勤恤意，先此示年丰。
+++李隆基
++++送贺知章归四明
遗荣期入道，辞老竟抽簪。
岂不惜贤达，其如高尚心。
寰中得秘要，方外散幽襟。
独有青门饯，群僚怅别深。
+++李隆基
++++轩游宫十五夜
行迈离秦国，巡方赴洛师。
路逢三五夜，春色暗中期。
关外长河转，宫中淑气迟。
歌钟对明月，不减旧游时。
+++李隆基
++++观拔河俗戏
壮徒恒贾勇，拔拒抵长河。
欲练英雄志，须明胜负多。
噪齐山岌嶪，气作水腾波。
预期年岁稔，先此乐时和。
+++李隆基
++++同刘晃喜雨
节变寒初尽，时和气已春。
繁云先合寸，膏雨自依旬。
飒飒飞平野，霏霏静暗尘。
悬知花叶意，朝夕望中新。
+++李隆基
++++千秋节赐群臣镜
铸得千秋镜，光生百炼金。
分将赐群后，遇象见清心。
台上冰华澈，窗中月影临。
更衔长绶带，留意感人深。
+++李隆基
++++赐道士邓紫阳
太乙三门诀，元君六甲符。
下传金版术，上刻玉清书。
有美探真士，囊中得秘书。
自知三醮后，翊我灭残胡。
+++李隆基
++++幸蜀西至剑门
剑阁横云峻，銮舆出狩回。
翠屏千仞合，丹嶂五丁开。
灌木萦旗转，仙云拂马来。
乘时方在德，嗟尔勒铭才。
+++李隆基
++++答司马承祯上剑镜
宝照含天地，神剑合阴阳。
日月丽光景，星斗裁文章。
写鉴表容质，佩服为身防。
从兹一赏玩，永德保龄长。
+++李隆基
++++送赵法师还蜀因名山奠简
道家奠灵简，自昔仰神仙。
真子今将命，苍生福可传。
江山寻故国，城郭信依然。
二室遥相望，云回洞里天。
+++李隆基
++++送道士薛季昌还山
洞府修真客，衡阳念旧居。
将成金阙要，愿奉玉清书。
云路三天近，松溪万籁虚。
犹期传秘诀，来往候仙舆。
+++李隆基
++++送玄同真人李抱朴谒灊山仙祠
城阙天中近，蓬瀛海上遥。
归期千载鹤，春至一来朝。
采药逢三秀，餐霞卧九霄。
参同如有旨，金鼎待君烧。
+++李隆基
++++春日出苑游瞩
（太子时作）
三阳丽景早芳辰，四序佳园物候新。
梅花百树障去路，垂柳千条暗回津。
鸟飞直为惊风叶，鱼没都由怯岸人。
惟愿圣主南山寿，何愁不赏万年春。
+++李隆基
++++春晚宴两相及礼官丽正殿学士探得风字
乾道运无穷，恒将人代工。
阴阳调历象，礼乐报玄穹。
介胄清荒外，衣冠佐域中。
言谈延国辅，词赋引文雄。
野霁伊川绿，郊明巩树红。
冕旒多暇景，诗酒会春风。
+++李隆基
++++首夏花萼楼观群臣宴宁王山亭回楼下又申之以赏乐赋诗
今年通闰月，入夏展春辉。
楼下风光晚，城隅宴赏归。
九歌扬政要，六舞散朝衣。
天喜时相合，人和事不违。
礼中推意厚，乐处感心微。
别赏阳台乐，前旬暮雨飞。
+++李隆基
++++同二相已下群官乐游园宴
撰日岩廊暇，需云宴乐初。
万方朝玉帛，千品会簪裾。
地入南山近，城分北斗馀。
池塘垂柳密，原隰野花疏。
帟幕看逾暗，歌钟听自虚。
兴阑归骑转，还奏弼违书。
+++李隆基
++++集贤书院成，送张说上集贤学士，赐宴得珍字
广学开书院，崇儒引席珍。
集贤招衮职，论道命台臣。
礼乐沿今古，文章革旧新。
献酬尊俎列，宾主位班陈。
节变云初夏，时移气尚春。
所希光史册，千载仰兹晨。
+++李隆基
++++王屋山送道士司马承祯还天台
紫府求贤士，清溪祖逸人。
江湖与城阙，异迹且殊伦。
间有幽栖者，居然厌俗尘。
林泉先得性，芝桂欲调神。
地道逾稽岭，天台接海滨。
音徽从此间，万古一芳春。
+++李隆基
++++早度蒲津关
钟鼓严更曙，山河野望通。
鸣銮下蒲坂，飞旆入秦中。
地险关逾壮，天平镇尚雄。
春来津树合，月落戍楼空。
马色分朝景，鸡声逐晓风。
所希常道泰，非复候繻同。
+++李隆基
++++途经华岳
饬驾去京邑，鸣鸾指洛川。
循途经太华，回跸暂周旋。
翠崿留斜影，悬岩冒夕烟。
四方皆石壁，五位配金天。
仿佛看高掌，依稀听子先。
终当铭岁月，从此记灵仙。
+++李隆基
++++喜雪
日观卜先征，时巡顺物情。
风行未备礼，云密遽飘霙。
委树寒花发，萦空落絮轻。
朝如玉已会，庭似月犹明。
既睹肤先合，还欣尺有盈。
登封何以报，因此谢功成。
+++李隆基
++++幸凤泉汤
西狩观周俗，南山历汉宫。
荐鲜知路近，省敛觉年丰。
阴谷含神爨，汤泉养圣功。
益龄仙井合，愈疾醴源通。
不重鸣岐凤，谁矜陈宝雄。
愿将无限泽，沾沐众心同。
+++李隆基
++++南出雀鼠谷答张说
雷出应乾象，风行顺国人。
川途犹在晋，车马渐归秦。
背陕关山险，横汾鼓吹频。
草依阳谷变，花待北岩春。
闻有鹓鸾客，清词雅调新。
求音思欲报，心迹竟难陈。
+++李隆基
++++赐崔日知往潞州
潞国开新府，壶关宠旧林。
妙旌循吏德，持悦庶氓心。
礼乐中朝贵，神明列郡钦。
扬风非赠扇，易俗是张琴。
藩镇讴谣满，行宫雨露深。
会书丞相策，先赐颍川金。
+++李隆基
++++为赵法师别造精院过院赋诗
宗师心物外，为道运虚舟。
不恋岩泉赏，来从宫禁游。
探玄知几岁，习静更宜秋。
烟树辨朝色，风湍闻夜流。
坐朝繁听览，寻胜在清幽。
欲广无为化，因兹庶可求。
+++李隆基
++++端午
端午临中夏，时清日复长。
盐梅已佐鼎，曲糵且传觞。
事古人留迹，年深缕积长。
当轩知槿茂，向水觉芦香。
亿兆同归寿，群公共保昌。
忠贞如不替，贻厥后昆芳。
+++李隆基
++++春中兴庆宫酺宴
九达长安道，三阳别馆春。
还将听朝暇，回作豫游晨。
不战要荒服，无刑礼乐新。
合酺覃土宇，欢宴接群臣。
玉斝飞千日，琼筵荐八珍。
舞衣云曳影，歌扇月开轮。
伐鼓鱼龙杂，撞钟角牴陈。
曲终酣兴晚，须有醉归人。
+++李隆基
++++千秋节宴
兰殿千秋节，称名万寿觞。
风传率土庆，日表继天祥。
玉宇开花萼，宫县动会昌。
衣冠白鹭下，帟幕翠云长。
献遗成新俗，朝仪入旧章。
月衔花绶镜，露缀彩丝囊。
处处祠田祖，年年宴杖乡。
深思一德事，小获万人康。
+++李隆基
++++左丞相说右丞相璟太子少傅乾曜同日上官命宴东堂赐诗
赤帝收三杰，黄轩举二臣。
由来丞相重，分掌国之钧。
我有握中璧，双飞席上珍。
子房推道要，仲子讶风神。
复辍台衡老，将为调护人。
鹓鸾同拜日，车骑拥行尘。
乐聚南宫宴，觞连北斗醇。
俾予成百揆，垂拱问彝伦。
+++李隆基
++++早登太行山中言志
清跸度河阳，凝笳上太行。
火龙明鸟道，铁骑绕羊肠。
白雾埋阴壑，丹霞助晓光。
涧泉含宿冻，山木带馀霜。
野老茅为屋，樵人薜作裳。
宣风问耆艾，敦俗劝耕桑。
凉德惭先哲，徽猷慕昔皇。
不因今展义，何以冒垂堂。
+++李隆基
++++平胡
杂虏忽猖狂，无何敢乱常。
羽书朝继入，烽火夜相望。
将出凶门勇，兵因死地强。
蒙轮皆突骑，按剑尽鹰扬。
鼓角雄山野，龙蛇入战场。
流膏润沙漠，溅血染锋铓。
雾扫清玄塞，云开静朔方。
武功今已立，文德愧前王。
+++李隆基
++++游兴庆宫作
代邸青门右，离宫紫陌陲。
庭如过沛日，水若渡江时。
绮观连鸡岫，朱楼接雁池。
从来敦棣萼，今此茂荆枝。
万叶传馀庆，千年志不移。
凭轩聊属目，轻辇共追随。
务本方崇训，相辉保羽仪。
时康俗易渐，德薄政难施。
鼓吹迎飞盖，弦歌送羽卮。
所希覃率土，孝弟一同规。
+++李隆基
++++送张说巡边
端拱复垂裳，长怀御远方。
股肱申教义，戈剑靖要荒。
命将绥边服，雄图出庙堂。
三台入武帐，八座起文昌。
宝胄匡韩主，华宗辅汉王。
茂先惭博物，平子谢文章。
尽节恢时佐，输诚御寇场。
三军临朔野，驷马即戎行。
鼓吹威夷狄，旌轩溢洛阳。
云台先著美，今日更贻芳。
+++李隆基
++++饯王晙巡边
振武威荒服，扬文肃远墟。
金坛申将礼，玉节授军符。
免胄三方外，衔刀万里馀。
昔时吴会静，今日虏庭虚。
分阃仍推毂，援桴且训车。
风扬旌旆远，雨洗甲兵初。
坐见台阶谧，行闻袄祲除。
檄来虽插羽，箭去亦飞书。
舟楫功须著，盐梅望匪疏。
不应陈七德，欲使化先敷。
+++李隆基
++++巡省途次上党旧宫赋
三千初击浪，九万欲抟空。
天地犹惊否，阴阳始遇蒙。
存贞期历试，佐贰伫昭融。
多谢时康理，良惭实赖功。
长怀问鼎气，夙负拔山雄。
不学刘琨舞，先歌汉祖风。
英髦既包括，豪杰自牢笼。
事一朝异，讴歌四海同。
如何昔朱邸，今此作离宫。
雁沼澄澜翠，猿岩落照红。
小山秋桂馥，长坂旧兰丛。
即是淹留处，乘欢乐未穷。
+++李隆基
++++潼关口号
河曲回千里，关门限二京。
所嗟非恃德，设险到天平。
+++李隆基
++++千秋节赐群臣镜
瑞露垂花绶，寒冰澈宝轮。
对兹台上月，聊以庆佳辰。
+++李隆基
++++续薛令之题壁
啄木觜距长，凤凰羽毛短。
苦嫌松桂寒，任逐桑榆暖。
+++李隆基
++++送胡真师还西山
仙客厌人间，孤云比性闲。
话离情未已，烟水万重山。
+++李隆基
++++过大哥山池题石壁
澄潭皎镜石崔巍，万壑千岩暗绿苔。
林亭自有幽贞趣，况复秋深爽气来。
+++李隆基
++++题梅妃画真
忆昔娇妃在紫宸，铅华不御得天真。
霜绡虽似当时态，争奈娇波不顾人。
+++李隆基
++++鶺鴒颂
伊我轩宫，奇树青葱，蔼周庐兮。
冒霜停雪，以茂以悦，恣卷舒兮。
连枝同荣，吐绿含英，曜春初兮。
蓐收御节，寒露微结，气清虚兮。
桂宫兰殿，唯所息宴，栖雍渠兮。
行摇飞鸣，急难有情，情有馀兮。
顾惟德凉，夙夜兢惶，惭化疏兮。
上之所教，下之所效，实在予兮。
天伦之性，鲁卫分政，亲贤居兮。
爰游爰处，爰笑爰语，巡庭除兮。
观此翔禽，以悦我心，良史书兮。

+++李隆基
++++傀儡吟
刻木牵丝作老翁，鸡皮鹤发与真同。
须臾弄罢寂无事，还似人生一梦中。
+++李隆基
++++句
昔见漳滨卧，言将人事违。
今逢庆诞日，犹谓学仙归。
棠棣花重发，鴒原鸟再飞。
德比代云布，心如晋水清。

++上卷四
  
+++李亨
++++延英殿玉灵芝诗三章，章八句
玉殿肃肃，灵芝煌煌。
重英发秀，连叶分房。
宗庙之福，垂其耿光。（此章缺二句）
元气产芝，明神合德。
紫微间采，白蕣呈色。
载启瑞图，庶符皇极。
天心有眷，王道惟直。
幸生芳本，当我扆旒。
效此灵质，贲其王猷。
神惟不爱，道亦无求。
端拱思惟，永荷天休。
+++李亨
++++赐梨李泌与诸王联句
先生年几许，颜色似童儿。--颍王
夜抱九仙骨，朝披一品衣。--信王
不食千钟粟，唯餐两颗梨。--益王
天生此间气，助我化无为。--李亨
+++李适
++++中和节日宴百僚赐诗
韶年启仲序，初吉谐良辰。
肇兹中和节，式庆天地春。
欢酣朝野同，生德区宇均。
云开洒膏露，草疏芳河津。
岁华今载阳，东作方肆勤。
惭非熏风唱，曷用慰吾人。
+++李适
++++中和节赐百官燕集因示所怀
至化恒在宥，保和兹息人。
推诚抚诸夏，与物长为春。
仲月风景暖，禁城花柳新。
芳时协金奏，赐宴同群臣。
丝竹岂云乐，忠贤惟所亲。
庶洽朝野意，旷然天地均。
+++李适
++++重阳日赐宴曲江亭，赋六韵诗用清字
早衣对庭燎，躬化勤意诚。
时此万机暇，适与佳节并。
曲池洁寒流，芳菊舒金英。
乾坤爽气满，台殿秋光清。
朝野庆年丰，高会多欢声。
永怀无荒戒，良士同斯情。
+++李适
++++九月十八赐百僚追赏因书所怀
雨霁霜气肃，天高云日明。
繁林已坠叶，寒菊仍舒荣。
懿此秋节时，更延追赏情。
池台列广宴，丝竹传新声。
至乐非外奖，浃欢同中诚。
庶敦朝野意，永使风化清。
+++李适
++++送徐州张建封还镇
牧守寄所重，才贤生为时。
宣风自淮甸，授钺膺藩维。
入觐展遐恋，临轩慰来思。
忠诚在方寸，感激陈情词。
报国尔所向，恤人予是资。
欢宴不尽怀，车马当还期。
谷雨将应候，行春犹未迟。
勿以千里遥，而云无己知。
+++李适
++++麟德殿宴百僚
忧勤承圣绪，开泰喜时康。
恭己临群后，垂衣御八荒。
务闲春向暮，朝罢日犹长。
紫殿初筵列，彤庭广乐张。
成功归辅弼，致理赖忠良。
共此欢娱事，千秋乐未央。
+++李适
++++元日退朝观军仗归营
献岁视元朔，万方咸在庭。
端旒揖群后，回辇阅师贞。
彩仗宿华殿，退朝归禁营。
分行左右出，转旆风云生。
历历趋复道，容容映层城。
勇馀矜捷技，令肃无喧声。
眷此戎旅节，载嘉良士诚。
顺时倾宴赏，亦以助文经。
+++李适
++++中和节赐群臣宴赋七韵
东风变梅柳，万汇生春光。
中和纪月令，方与天地长。
耽乐岂予尚，懿兹时景良。
庶遂亭育恩，同致寰海康。
君臣永终始，交泰符阴阳。
曲沼水新碧，华林桃稍芳。
胜赏信多欢，戒之在无荒。
+++李适
++++三日书怀因示百僚
佳节上元巳，芳时属暮春。
流觞想兰亭，捧剑得金人。
风轻水初绿，日晴花更新。
天文信昭回，皇道颇敷陈。
恭己每从俭，清心常保真。
戒兹游衍乐，书以示群臣。
+++李适
++++重阳日中外同欢，以诗言志，因示群官
爽节在重九，物华新雨馀。
清秋黄叶下，菊散金潭初。
万实行就稔，百工欣所如。
欢心畅遐迩，殊俗同车书。
至化自敦睦，佳辰宜宴胥。
锵锵间丝竹，济济罗簪裾。
此乐匪足耽，此诚期永孚。
+++李适
++++重阳日即事
令节晓澄霁，四郊烟霭空。
天清白露洁，菊散黄金丛。
寡德荷天贶，顺时休百工。
岂怀歌钟乐，思为君臣同。
至化在亭育，相成资始终。
未知康衢咏，所仰惟年丰。
+++李适
++++丰年多庆，九日示怀
爽气肃时令，早衣闻朔鸿。
重阳有佳节，具物欣年丰。
皎洁暮潭色，芬敷新菊丛。
芳尊满衢室，繁吹凝烟空。
惠合信吾道，保和惟尔同。
推诚至玄化，天下期为公。
+++李适
++++七月十五日题章敬寺
招提迩皇邑，复道连重城。
法筵会早秋，驾言访禅扃。
尝闻大仙教，清净宗无生。
七物匪吾宝，万行先求成。
名相既双寂，繁华奚所荣。
金风扇微凉，远烟凝翠晶。
松院静苔色，竹房深磬声。
境幽真虑恬，道胜外物轻。
意适本非说，含毫空复情。
+++李适
++++中春麟德殿会百僚观新乐诗一章，章十六句
芳岁肇佳节，物华当仲春。
乾坤既昭泰，烟景含氤氲。
德浅荷玄贶，乐成思治人。
前庭列钟鼓，广殿延群臣。
八卦随舞意，五音转曲新。
顾非咸池奏，庶协南风熏。
式宴礼所重，浃欢情必均。
同和谅在兹，万国希可亲。
+++李适
++++九日绝句
禁苑秋来爽气多，昆明风动起沧波。
中流箫鼓诚堪赏，讵假横汾发棹歌。
+++李昂
++++暮春喜雨诗
风云喜际会，雷雨遂流滋。
荐币虚陈礼，动天实精思。
渐侵九夏节，复在三春时。
霢霂垂朱阙，飘飖入绿墀。
郊坰既沾足，黍稷有丰期。
百辟同康乐，万方伫雍熙。
+++李昂
++++题程修己竹障
良工运精思，巧极似有神。
临窗忽睹繁阴合，再盼真假殊未分。
+++李昂
++++宫中题
辇路生春草，上林花发时。
凭高何限意，无复侍臣知。
+++李昂
++++上巳日赐裴度
注想待元老，识君恨不早。
我家柱石衰，忧来学丘祷。
+++李昂
++++上元日二首
上元高会集群仙，心斋何事欲祈年。
丹诚傥彻玉帝座，且共吾人庆大田。
蓂生三五叶初齐，上元羽客出桃蹊。
不爱仙家登真诀，愿蒙四海福黔黎。
+++李昂
++++夏日联句
人皆苦炎热，我爱夏日长。--李昂
熏风自南来，殿阁生微凉。--柳公权
+++李忱
++++百丈山
大雄真迹枕危峦，梵宇层楼耸万般。
日月每从肩上过，山河长在掌中看。
仙峰不间三春秀，灵境何时六月寒。
更有上方人罕到，暮钟朝磬碧云端。
+++李忱
++++吊白居易
缀玉联珠六十年，谁教冥路作诗仙。
浮云不系名居易，造化无为字乐天。
童子解吟长恨曲，胡儿能唱琵琶篇。
文章已满行人耳，一度思卿一怆然。
+++李忱
++++幸华严寺
云散晴山几万重，烟收春色更冲融。
帐殿出空登碧汉，遐川俯望色蓝笼。
林光入户低韶景，岭气通宵展霁风。
今日追游何所似，莫惭汉武赏汾中。
+++李忱
++++重阳锡宴群臣
款塞旋征骑，和戎委庙贤。
倾心方倚注，叶力共安边。
+++李忱
++++题泾县水西寺
大殿连云接爽溪，钟声还与鼓声齐。
长安若问江南事，说道风光在水西。
+++李忱
++++瀑布联句
千岩万壑不辞劳，远看方知出处高。--黄檗
溪涧岂能留得住，终归大海作波涛。--李忱
+++李忱
++++句
海岳宴咸通。
七载秉钧调四序，一方狱市获来苏。
+++李晔
++++句
只解劈牛兼劈树，不能诛恶与诛凶。（咏雷）

++上卷五
  
+++长孙氏
++++春游曲
上苑桃花朝日明，兰闺艳妾动春情。
井上新桃偷面色，檐边嫩柳学身轻。
花中来去看舞蝶，树上长短听啼莺。
林下何须远借问，出众风流旧有名。
+++武则天
++++曳鼎歌
羲农首出，轩昊膺期。
唐虞继踵，汤禹乘时。
天下光宅，海内雍熙。
上玄降鉴，方建隆基。
+++武则天
++++唐享昊天乐 第一
太阴凝至化，真耀蕴轩仪。
德迈娥台敞，仁高姒幄披。
扪天遂启极，梦日乃升曦。
+++武则天
++++唐享昊天乐 第二
瞻紫极，望玄穹。
翘至恳，罄深衷。
听虽远，诚必通。
垂厚泽，降云宫。
+++武则天
++++唐享昊天乐 第三
乾仪混成冲邃，天道下济高明，闓阳晨披紫阙，太一晓降黄庭。
圜坛敢申昭报，方璧冀展虔情。
丹襟式敷衷恳，玄鉴庶察微诚。
+++武则天
++++唐享昊天乐 第四
巍巍睿业广，赫赫圣基隆。
菲德承先顾，祯符萃眇躬。
铭开武岩侧，图荐洛川中。
微诚讵幽感，景命忽昭融。
有怀惭紫极，无以谢玄穹。
+++武则天
++++唐享昊天乐 第五
朝坛雾卷，曙岭烟沉。
爰设筐币，式表诚心。
筵辉丽璧，乐畅和音。
仰惟灵鉴，俯察翘襟。
+++武则天
++++唐享昊天乐 第六
昭昭上帝，穆穆下临。
礼崇备物，乐奏锵金。
兰羞委荐，桂醑盈斟。
敢希明德，幸罄庄心。
+++武则天
++++唐享昊天乐 第七
尊浮九酝，礼备三周。
陈诚菲奠，契福神猷。
+++武则天
++++唐享昊天乐 第八
奠璧郊坛昭大礼，锵金拊石表虔诚。
始奏承云娱帝赏，复歌调露畅韶英。
+++武则天
++++唐享昊天乐 第九
荷恩承顾托，执契恭临抚。
庙略静边荒，天兵曜神武。
有截资先化，无为遵旧矩。
祯符降昊穹，大业光寰宇。
+++武则天
++++唐享昊天乐 第十
肃肃祀典，邕邕礼秩。
三献已周，九成斯毕。
爰撤其俎，载迁其实。
或升或降，惟诚惟质。
+++武则天
++++唐享昊天乐 第十一
礼终肆类，乐阕九成。
仰惟明德，敢荐非馨。
顾惭菲奠，久驰云輧。
瞻荷灵泽，悚恋兼盈。
+++武则天
++++唐享昊天乐 第十二
式乾路，辟天扉。
回日驭，动云衣。
登金阙，入紫微。
望仙驾，仰恩徽。
+++武则天
++++唐明堂乐章 外办将出
总章陈昔典，衢室礼惟神。
宏规则天地，神用叶陶钧。
负扆三春旦，充庭万宇宾。
顾己诚虚薄，空惭驭兆人。
+++武则天
++++唐明堂乐章 皇帝行
仰膺历数，俯顺讴歌。
远安迩肃，俗阜时和。
化光玉镜，讼息金科。
方兴典礼，永戢干戈。
+++武则天
++++唐明堂乐章 皇嗣出入升降
至人光俗，大孝通神。
谦以表性，恭惟立身。
洪规载启，茂典方陈。
誉隆三善，祥开万春。
+++武则天
++++唐明堂乐章 迎送王公
千官肃事，万国朝宗。
载延百辟，爰集三宫。
君臣德合，鱼水斯同。
睿图方永，周历长隆。
+++武则天
++++唐明堂乐章 登歌
礼崇宗祀，志表严禋。
笙镛合奏，文物惟新。
敬遵茂典，敢择良辰。
絜诚斯著，奠谒方申。
+++武则天
++++唐明堂乐章 配飨
笙镛间玉宇，文物昭清辉。
晬影临芳奠，休光下太微。
孝思期有感，明絜庶无违。
+++武则天
++++唐明堂乐章 宫音
履艮包群望，居中冠百灵。
万方资广运，庶品荷财成。
神功谅匪测，盛德实难名。
藻奠申诚敬，恭祀表惟馨。
+++武则天
++++唐明堂乐章 角音
出震位，开平秩。
扇条风，乘甲乙。
龙德盛，鸟星出。
荐珪篚，陈诚实。
+++武则天
++++唐明堂乐章 徵音
赫赫离精御炎陆，滔滔炽景开隆暑。
冀延神鉴俯兰尊，式表虔襟陈桂俎。
+++武则天
++++唐明堂乐章 商音
律中夷则，序应收成。
功宣建武，义表惟明。
爰申礼奠，庶展翘诚。
九秋是式，百谷斯盈。
+++武则天
++++唐明堂乐章 羽音
葭律肇启隆冬，蘋藻攸陈飨祭。
黄钟既陈玉烛，红粒方殷稔岁。
+++武则天
++++唐大飨拜洛乐章 昭和
九玄眷命，三圣基隆。
奉成先旨，明台毕功。
宗祀展敬，冀表深衷。
永昌帝业，式播淳风。
+++武则天
++++唐大飨拜洛乐章 致和
神功不测兮运阴阳，包藏万宇兮孕八荒。
天符既出兮帝业昌，愿临明祀兮降祯祥。
+++武则天
++++唐大飨拜洛乐章 咸和
坎泽祠容备举，坤坛祭典爰申。
灵眷遥行秘躅，嘉贶荐委殊珍。
肃礼恭禋载展，翘襟邈志逾殷。
方期交际悬应，（下一句逸）
+++武则天
++++唐大飨拜洛乐章 九和
祗荷坤德，钦若乾灵。
惭惕罔置，兴居匪宁。
恭崇礼则，肃奉仪形。
惟凭展敬，敢荐非馨。
+++武则天
++++唐大飨拜洛乐章 拜洛
菲躬承睿顾，薄德忝坤仪。
乾乾遵后命，翼翼奉先规。
抚俗勤虽切，还淳化尚亏。
未能弘至道，何以契明祇。
+++武则天
++++唐大飨拜洛乐章 显和
顾德有惭虚菲，明祇屡降祯符。
汜水初呈秘象，温洛荐表昌图。
玄泽流恩载洽，丹襟荷渥增愉。
+++武则天
++++唐大飨拜洛乐章 昭和
舒云致养，合大资生。
德以恒固，功由永贞。
升歌荐序，垂币翘诚。
虹开玉照，凤引金声。
+++武则天
++++唐大飨拜洛乐章 敬和
兰俎既升，蘋羞可荐。
金石载设，咸英已变。
林泽斯总，山川是遍。
敢用敷诚，实惟忘倦。
+++武则天
++++唐大飨拜洛乐章 齐和
沉潜演贶分三极，广大凝祯总万方。
既荐羽旌文化启，还呈干戚武威扬。
+++武则天
++++唐大飨拜洛乐章 德和
夕惕同龙契，晨兢当凤扆。
崇儒习旧规，偃伯循先旨。
绝壤飞冠盖，遐区丽山水。
幸承三圣馀，忻属千年始。
+++武则天
++++唐大飨拜洛乐章 禋和
百礼崇容，千官肃事。
灵降舞兆，神凝有粹。
奠享咸周，威仪毕备。
奏夏登列，歌雍撤肆。
+++武则天
++++唐大飨拜洛乐章 通和
皇皇灵眷，穆穆神心。
暂动凝质，还归积阴。
功玄枢纽，理寂高深。
衔恩佩德，耸志翘襟。
+++武则天
++++唐大飨拜洛乐章 归和
言旋云洞兮蹑烟涂，永宁中宇兮安下都。
包涵动植兮顺荣枯，长贻宝贶兮赞璇图。
+++武则天
++++唐大飨拜洛乐章 归和
调云阕兮神座兴，骖云驾兮俨将升。
腾绛霄兮垂景祜，翘丹恳兮荷休征。
+++武则天
++++唐武氏享先庙乐章
先德谦撝冠昔，严规节素超今。
奉国忠诚每竭，承家至孝纯深。
追崇惧乖尊意，显号恐玷徽音。
既迫王公屡请，方乃俯遂群心。
有限无由展敬，奠醑每阙亲斟。
大礼虔申典册，蘋藻敬荐翘襟。
+++武则天
++++早春夜宴
九春开上节，千门敞夜扉。
兰灯吐新焰，桂魄朗圆辉。
送酒惟须满，流杯不用稀。
务使霞浆兴，方乘泛洛归。
+++武则天
++++游九龙潭
山窗游玉女，涧户对琼峰。
岩顶翔双凤，潭心倒九龙。
酒中浮竹叶，杯上写芙蓉。
故验家山赏，惟有风入松。
+++武则天
++++赠胡天师
高人叶高志，山服往山家。
迢迢间风月，去去隔烟霞。
碧岫窥玄洞，玉灶炼丹砂。
今日星津上，延首望灵槎。
+++武则天
++++从驾幸少林寺
陪銮游禁苑，侍赏出兰闱。
云偃攒峰盖，霞低插浪旂。
日宫疏涧户，月殿启岩扉。
金轮转金地，香阁曳香衣。
铎吟轻吹发，幡摇薄雾霏。
昔遇焚芝火，山红连野飞。
花台无半影，莲塔有全辉。
实赖能仁力，攸资善世威。
慈缘兴福绪，于此罄归依。
风枝不可静，泣血竟何追。
+++武则天
++++石淙
三山十洞光玄箓，玉峤金峦镇紫微。
均露均霜标胜壤，交风交雨列皇畿。
万仞高岩藏日色，千寻幽涧浴云衣。
且驻欢筵赏仁智，雕鞍薄晚杂尘飞。
+++武则天
++++腊日宣诏幸上苑
明朝游上苑，火急报春知。
花须连夜发，莫待晓风吹。
+++武则天
++++如意娘
看朱成碧思纷纷，憔悴支离为忆君。
不信比来长下泪，开箱验取石榴裙。
+++武则天
++++制袍字赐狄仁杰
敷政术，守清勤。
升显位，励相臣。
+++徐贤妃
++++拟小山篇
仰幽岩而流盼，抚桂枝以凝想。
将千龄兮此遇，荃何为兮独往。
+++徐贤妃
++++长门怨
旧爱柏梁台，新宠昭阳殿。
守分辞芳辇，含情泣团扇。
一朝歌舞荣，夙昔诗书贱。
颓恩诚已矣，覆水难重荐。
+++徐贤妃
++++秋风函谷应诏
秋风起函谷，劲气动河山。
偃松千岭上，杂雨二陵间。
低云愁广隰，落日惨重关。
此时飘紫气，应验真人还。
+++徐贤妃
++++赋得北方有佳人
由来称独立，本自号倾城。
柳叶眉间发，桃花脸上生。
腕摇金钏响，步转玉环鸣。
纤腰宜宝袜，红衫艳织成。
悬知一顾重，别觉舞腰轻。
+++徐贤妃
++++进太宗
朝来临镜台，妆罢暂裴回。
千金始一笑，一召讵能来。
+++上官昭容
++++奉和圣制立春日侍宴内殿出翦彩花应制
密叶因裁吐，新花逐翦舒。
攀条虽不谬，摘蕊讵知虚。
春至由来发，秋还未肯疏。
借问桃将李，相乱欲何如。
+++上官昭容
++++九月九日上幸慈恩寺登浮图，群臣上菊花寿酒
帝里重阳节，香园万乘来。
却邪萸入佩，献寿菊传杯。
塔类承天涌，门疑待佛开。
睿词悬日月，长得仰昭回。
+++上官昭容
++++彩书怨
叶下洞庭初，思君万里馀。
露浓香被冷，月落锦屏虚。
欲奏江南曲，贪封蓟北书。
书中无别意，惟怅久离居。
+++上官昭容
++++驾幸三会寺应制
释子谈经处，轩臣刻字留。
故台遗老识，残简圣皇求。
驻跸怀千古，开襟望九州。
四山缘塞合，二水夹城流。
宸翰陪瞻仰，天杯接献酬。
太平词藻盛，长愿纪鸿休。
+++上官昭容
++++驾幸新丰温泉宫献诗三首
三冬季月景龙年，万乘观风出灞川。
遥看电跃龙为马，回瞩霜原玉作田。
鸾旂掣曳拂空回，羽骑骖驔蹑景来。
隐隐骊山云外耸，迢迢御帐日边开。
翠幕珠帏敞月营，金罍玉斝泛兰英。
岁岁年年常扈跸，长长久久乐升平。
+++上官昭容
++++游长宁公主流杯池二十五首
逐仙赏，展幽情，逾昆阆，迈蓬瀛。
游鲁馆，陟秦台。
污山壁，愧琼瑰。
檀栾竹影，飙䫻松声。
不烦歌吹，自足娱情。
仰循茅宇，俯眄乔枝。
烟霞问讯，风月相知。
枝条郁郁，文质彬彬。
山林作伴，松桂为邻。
清波汹涌，碧树冥蒙。
莫怪留步，因攀桂丛。
莫论圆峤，休说方壶。
何如鲁馆，即是仙都。
玉环腾远创，金埒荷殊荣。
弗玩珠玑饰，仍留仁智情。
凿山便作室，凭树即为楹。
公输与班尔，从此遂韬声。
登山一长望，正遇九春初。
结驷填街术，闾阎满邑居。
斗雪梅先吐，惊风柳未舒。
直愁斜日落，不畏酒尊虚。
霁晓气清和，披襟赏薜萝。
玳瑁凝春色，琉璃漾水波。
跂石聊长啸，攀松乍短歌。
除非物外者，谁就此经过。
暂尔游山第，淹留惜未归。
霞窗明月满，涧户白云飞。
书引藤为架，人将薜作衣。
此真攀玩所，临睨赏光辉。
放旷出烟云，萧条自不群。
漱流清意府，隐几避嚣氛。
石画妆苔色，风梭织水文。
山室何为贵，唯馀兰桂熏。
策杖临霞岫，危步下霜蹊。
志逐深山静，途随曲涧迷。
渐觉心神逸，俄看云雾低。
莫怪人题树，只为赏幽栖。
攀藤招逸客，偃桂协幽情。
水中看树影，风里听松声。
携琴侍叔夜，负局访安期。
不应题石壁，为记赏山时。
泉石多仙趣，岩壑写奇形。
欲知堪悦耳，唯听水泠泠。
岩壑恣登临，莹目复怡心。
风篁类长笛，流水当鸣琴。
懒步天台路，惟登地肺山。
幽岩仙桂满，今日恣情攀。
暂游仁智所，萧然松桂情。
寄言栖遁客，勿复访蓬瀛。
瀑溜晴疑雨，丛篁昼似昏。
山中真可玩，暂请报王孙。
傍池聊试笔，倚石旋题诗。
豫弹山水调，终拟从钟期。
横铺豹皮褥，侧带鹿胎巾。
借问何为者，山中有逸人。
沁水田园先自多，齐城楼观更无过。
倩语张骞莫辛苦，人今从此识天河。
参差碧岫耸莲花，潺湲绿水莹金沙。
何须远访三山路，人今已到九仙家。
凭高瞰险足怡心，菌阁桃源不暇寻。
馀雪依林成玉树，残霙点岫即瑶岑。
+++上官昭容
++++句
势如连璧友，心似臭兰人。
+++杨玉环
++++赠张云容舞
罗袖动香香不已，红蕖袅袅秋烟里。
轻云岭上乍摇风，嫩柳池边初拂水。
+++江妃
++++谢赐珍珠
桂叶双眉久不描，残妆和泪污红绡。
长门尽日无梳洗，何必珍珠慰寂寥。

++上卷六
  
+++李贤
++++黄台瓜辞
种瓜黄台下，瓜熟子离离。
一摘使瓜好，再摘使瓜稀。
三摘犹自可，摘绝抱蔓归。
+++李元嘉
++++奉和同太子监守违恋
乾象开层构，离明启少阳。
卜征从献吉，守器属元良。
逖矣凌周诵，遥哉掩汉庄。
好士倾南洛，多才盛北场。
地分丹鹫岭，途间白云乡。
储诚虔晓夕，宸爱积炎凉。
珠璧连霄汉，万物仰重光。
+++李贞
++++奉和圣制过温汤
凤辇腾宸驾，骊籞次乾游。
坎德疏温液，山隈派暖流。
寒氛空外拥，蒸气沼中浮。
林凋帷影散，云敛盖阴收。
霜郊畅玄览，参差落景遒。
+++李祎
++++石桥
别有经行所，迥跨重峦侧。
粤因求瘼馀，倏想寻真域。
放情恣披拂，杖策聊□□。
□□□□□，□□□□色。
乱幡雾中见，雁塔云间识。
薄烟幂远郊，遥峰没归翼。
仙桥危石架，幽洞乘□□。
□□□□□，□□□易测。
二教无先后，一相平而直。
冀兹捐俗心，永怀依妙力。

++上卷七
  
+++宜芬公主
++++虚池驿题屏风
出嫁辞乡国，由来此别难。
圣恩愁远道，行路泣相看。
沙塞容颜尽，边隅粉黛残。
妾心何所断，他日望长安。
+++宋若华
++++嘲陆畅
十二层楼倚翠空，凤鸾相对立梧桐。
双成走报监门卫，莫使吴歈入汉宫。
+++宋若昭
++++奉和御制麟德殿宴百僚应制
垂衣临八极，肃穆四门通。
自是无为化，非关辅弼功。
修文招隐伏，尚武殄妖凶。
德炳韶光炽，恩沾雨露浓。
衣冠陪御宴，礼乐盛朝宗。
万寿称觞举，千年信一同。
+++宋若宪
++++奉和御制麟德殿宴百官
端拱承休命，时清荷圣皇。
四聪闻受谏，五服远朝王。
景媚莺初啭，春残日更长。
命筵多济济，盛乐复锵锵。
酆镐谁将敌，横汾未可方。
愿齐山岳寿，祉福永无疆。
+++鲍君徽
++++奉和麟德殿宴百僚应制
睿泽先寰海，功成展武韶。
戈鋋清外垒，文物盛中朝。
圣祚山河固，宸章日月昭。
玉筵鸾鹄集，仙管凤凰调。
御柳新低绿，宫莺乍啭娇。
愿将亿兆庆，千祀奉神尧。
+++鲍君徽
++++关山月
高高秋月明，北照辽阳城。
塞迥光初满，风多晕更生。
征人望乡思，战马闻鼙惊。
朔风悲边草，胡沙暗虏营。
霜凝匣中剑，风惫原上旌。
早晚谒金阙，不闻刁斗声。
+++鲍君徽
++++惜花吟
枝上花，花下人，可怜颜色俱青春。
昨日看花花灼灼，今朝看花花欲落。
不如尽此花下欢，莫待春风总吹却。
莺歌蝶舞韶光长，红炉煮茗松花香。
妆成罢吟恣游后，独把芳枝归洞房。

+++鲍君徽
++++东亭茶宴
闲朝向晓出帘栊，茗宴东亭四望通。
远眺城池山色里，俯聆弦管水声中。
幽篁引沼新抽翠，芳槿低檐欲吐红。
坐久此中无限兴，更怜团扇起清风。
+++萧妃
++++夜梦
昨日梦君归，贱妾下鸣机。
极知意气薄，不著去时衣。
故言如梦里，赖得雁书飞。

++上卷八
  
+++李昪
++++咏灯
一点分明值万金，开时惟怕冷风侵。
主人若也勤挑拨，敢向尊前不尽心。
+++李璟
++++游后湖赏莲花
蓼花蘸水火不灭，水鸟惊鱼银梭投。
满目荷花千万顷，红碧相杂敷清流。
孙武已斩吴宫女，琉璃池上佳人头。
+++李璟
++++保大五年元日大雪同太弟景遂汪王景逖齐王…登楼赋
珠帘高卷莫轻遮，往往相逢隔岁华。
春气昨宵飘律管，东风今日放梅花。
素姿好把芳姿掩，落势还同舞势斜。
坐有宾朋尊有酒，可怜清味属侬家。
+++李璟
++++句
灵槎思浩荡，老鹤倚崆峒。
苍苔迷古道，红叶乱朝霞。
栖凤枝梢犹软弱，化龙形状已依稀。
+++李煜
++++九月十日偶书
晚雨秋阴酒乍醒，感时心绪杳难平。
黄花冷落不成艳，红叶飕飗竞鼓声。
背世返能厌俗态，偶缘犹未忘多情。
自从双鬓斑斑白，不学安仁却自惊。
+++李煜
++++秋莺
残莺何事不知秋，横过幽林尚独游。
老舌百般倾耳听，深黄一点入烟流。
栖迟背世同悲鲁，浏亮如笙碎在缑。
莫更留连好归去，露华凄冷蓼花愁。
+++李煜
++++病起题山舍壁
山舍初成病乍轻，杖藜巾褐称闲情。
炉开小火深回暖，沟引新流几曲声。
暂约彭涓安朽质，终期宗远问无生。
谁能役役尘中累，贪合鱼龙构强名。
+++李煜
++++送邓王二十弟从益牧宣城
且维轻舸更迟迟，别酒重倾惜解携。
浩浪侵愁光荡漾，乱山凝恨色高低。
君驰桧楫情何极，我凭阑干日向西。
咫尺烟江几多地，不须怀抱重凄凄。
+++李煜
++++渡中江望石城泣下
江南江北旧家乡，三十年来梦一场。
吴苑宫闱今冷落，广陵台殿已荒凉。
云笼远岫愁千片，雨打归舟泪万行。
兄弟四人三百口，不堪闲坐细思量。
+++李煜
++++挽辞
珠碎眼前珍，花凋世外春。
未销心里恨，又失掌中身。
玉笥犹残药，香奁已染尘。
前哀将后感，无泪可沾巾。
艳质同芳树，浮危道略同。
正悲春落实，又苦雨伤丛。
秾丽今何在，飘零事已空。
沉沉无问处，千载谢东风。
+++李煜
++++悼诗
永念难消释，孤怀痛自嗟。
雨深秋寂莫，愁引病增加。
咽绝风前思，昏濛眼上花。
空王应念我，穷子正迷家。
+++李煜
++++感怀
又见桐花发旧枝，一楼烟雨暮凄凄。
凭阑惆怅人谁会，不觉潸然泪眼低。
层城无复见娇姿，佳节缠哀不自持。
空有当年旧烟月，芙蓉城上哭蛾眉。
+++李煜
++++梅花
殷勤移植地，曲槛小栏边。
共约重芳日，还忧不盛妍。
阻风开步障，乘月溉寒泉。
谁料花前后，蛾眉却不全。
失却烟花主，东君自不知。
清香更何用，犹发去年枝。
+++李煜
++++书灵筵手巾
浮生共憔悴，壮岁失婵娟。
汗手遗香渍，痕眉染黛烟。
+++李煜
++++书琵琶背
侁自肩如削，难胜数缕绦。
天香留凤尾，馀暖在檀槽。
+++李煜
++++病中感怀
憔悴年来甚，萧条益自伤。
风威侵病骨，雨气咽愁肠。
夜鼎唯煎药，朝髭半染霜。
前缘竟何似，谁与问空王。
+++李煜
++++病中书事
病身坚固道情深，宴坐清香思自任。
月照静居唯捣药，门扃幽院只来禽。
庸医懒听词何取，小婢将行力未禁。
赖问空门知气味，不然烦恼万涂侵。
+++李煜
++++赐宫人庆奴
风情渐老见春羞，到处消魂感旧游。
多谢长条似相识，强垂烟态拂人头。
+++李煜
++++题金楼子后
牙签万轴裹红绡，王粲书同付火烧。
不于祖龙留面目，遗篇那得到今朝。
+++李煜
++++句
迢迢牵牛星，杳在河之阳。
粲粲黄姑女，耿耿遥相望。
莺狂应有恨，蝶舞已无多。（《落花》）
揖让月在手，动摇风满怀。（《咏扇》）
病态如衰弱，厌厌向五年。（以下《律髓注》）
衰颜一病难牵复，晓殿君临颇自羞。
冷笑秦皇经远略，静怜姬满苦时巡。
鬓从今日添新白，菊是去年依旧黄。（以下《翰府名谈》）
万古到头归一死，醉乡葬地有高原。
人生不满百，刚作千年画。（《野客丛谈》）
日映仙云薄，秋高天碧深。（《海录碎事》）
乌照始潜辉，龙烛便争秉。（以下《孔帖》）
凝珠满露枝。
游飏日已西，肃穆寒初至。
九重开扇鹄，四牖炳灯鱼。
羽觞无算酌。
倾碗更为寿，深卮递酬宾。
+++李从善
++++蔷薇诗一首十八韵呈东海侍郎徐铉
绿影覆幽池，芳菲四月时。
管弦朝夕兴，组绣百千枝。
盛引墙看遍，高烦架屡移。
露轻濡彩笔，蜂误拂吟髭。
日照玲珑幔，风摇翡翠帷。
早红飘藓地，狂蔓挂蛛丝。
嫩刺牵衣细，新条窣草垂。
晚香难暂舍，娇自态相窥。
深浅分前后，荣华互盛衰。
尊前留客久，月下欲归迟。
何处繁临砌，谁家密映篱。
绛罗房灿烂，碧玉叶参差。
分得殷勤种，开来远近知。
晶荧歌袖袂，柔弱舞腰支。
膏麝谁将比，庭萱自合嗤。
匀妆低水鉴，泣泪滴烟𩅰。
画拟凭梁广，名宜亚楚姬。
寄君十八韵，思拙愧新奇。
+++李从谦
++++观棋
竹林二君子，尽日竟沉吟。
相对终无语，争先各有心。
恃强斯有失，守分固无侵。
若算机筹处，沧沧海未深。
+++李建
++++赠别唐太师道袭
丱岁便将为肘腋，二纪何曾离一日。
更深犹尚立案前，敷奏柔和不伤物。
今朝荣贵慰我心，双旌引向重城出。
褒斜旧地委勋贤，从此生灵永泰息。
+++李衍
++++幸秦川上梓潼山
乔岩簇冷烟，幽径上寒天。
下瞰峨眉岭，上窥华岳巅。
驱驰非取乐，按幸为忧边。
此去如登陟，歌楼路几千。
+++李衍
++++题剑门
缓辔逾双剑，行行蹑石棱。
作千寻壁垒，为万祀依凭。
道德虽无取，江山粗可矜。
回看城阙路，云叠树层层。
+++李衍
++++过白卫岭和韩昭
先朝神武力开边，画断封疆四五千。
前望陇山屯剑戟，后凭巫峡锁烽烟。
轩皇尚自亲平寇，嬴政徒劳爱学仙。
想到隗宫寻胜处，正应莺语暮春天。
+++李衍
++++宫词
辉辉赫赫浮玉云，宣华池上月华新。
月华如水浸宫殿，有酒不醉真痴人。
+++李衍
++++醉妆词
者边走，那边走，只是寻花柳。
那边走，者边走，莫厌金杯酒。
+++李衍
++++句
不缘朝阙去，好此结茅庐。
+++钱镠
++++巡衣锦军制还乡歌
三节还乡兮挂锦衣，碧天朗朗兮爱日晖。
功成道上兮列旌旗，父老远来兮相追随。
家山乡眷兮会时稀，今朝设宴兮觥散飞。
斗牛无孛兮民无欺，吴越一王兮驷马归。
+++钱镠
++++没了期歌
没了期，没了期，营基才了又仓基。
没了期，没了期，春衣才了又冬衣。
+++钱镠
++++句
须将一片地，付与有心人。
黄河信有澄清日，后代应难继此才。
传语龙王并水府，钱塘借与筑钱城。
+++钱俶
++++宫中作
廊庑周遭翠幕遮，禁林深处绝喧哗。
界开日影怜窗纸，穿破苔痕恶笋芽。
西第晚宜供露茗，小池寒欲结冰花。
谢公未是深沉量，犹把输赢局上夸。
+++孟昶
++++避暑摩诃池上作
冰肌玉骨清无汗，水殿风来暗香暖。
帘开明月独窥人，欹枕钗横云鬓乱。
起来琼户寂无声，时见疏星渡河汉。
屈指西风几时来，只恐流年暗中换。
+++王继鹏
++++批叶翘谏书纸尾
春色曾看紫陌头，乱红飞尽不禁愁。
人情自厌芳华歇，一叶随风落御沟。

++上卷九
  
+++徐氏
++++丈人观
早与元妃慕至化，同跻灵岳访真仙。
当时信有壶中景，今日亲来洞里天。
仪仗影空寥廓外，金丝声揭翠微巅。
惟惭未致华胥理，徒卜升平万万年。
+++徐氏
++++玄都观
千寻绿嶂夹流溪，登眺因知海岳低。
瀑布迸舂青石碎，轮茵横翦翠峰齐。
步黏苔藓龙桥滑，日闭烟罗鸟径迷。
莫道穹天无路到，此山便是碧云梯。
+++徐氏
++++丈人观谒先帝御容
圣帝归梧野，躬来谒圣颜。
旋登三径路，似陟九嶷山。
日照堆岚迥，云横积翠间。
期修封禅礼，方俟再跻攀。
+++徐氏
++++题金华宫
再到金华顶，玄都访道回。
云披分景象，黛锁显楼台。
雨涤前山净，风吹去路开。
翠屏夹流水，何必羡蓬莱。
+++徐氏
++++丹景山至德寺
周回云水游丹景，因与真妃眺上方。
晴日晓升金晃曜，寒泉夜落玉丁当。
松梢月转琴栖影，柏径风牵麝食香。
虔煠六铢宜铸祝，惟祈圣祉保遐昌。
+++徐氏
++++题彭州阳平化
寻真游胜境，巡礼到阳平。
水远波澜碧，山高气象清。
殿严孙氏貌，碑暗系师名。
夜月登坛醮，松风森磬声。
+++徐氏
++++三学山夜看圣灯
虔祷游灵境，元妃夙志同。
玉香焚静夜，银烛炫辽空。
泉漱云根月，钟敲桧杪风。
印金标圣迹，飞石显神功。
满望天涯极，平临日脚红。
猿来斋石上，僧集讲筵中。
顿作超三界，浑疑证六通。
愿成修偃化，社稷保延洪。
+++徐氏
++++题天回驿
周游灵境散幽情，千里江山暂得行。
所恨风光看未足，却驱金翠入龟城。
+++徐氏
++++丈人观
（以下为太妃时作）
获陪翠辇喜殊常，同涉仙坛岂厌长。
不羡乘鸾入烟雾，此中便是五云乡。
+++徐氏
++++玄都观
登寻丹壑到玄都，接日红霞照座隅。
即向周回岩下看，似看曾进画图无。
+++徐氏
++++游丈人观谒先帝御容
共谒御容仪，还同在禁闱。
笙歌喧宝殿，彩仗耀金徽。
清泪沾罗袂，红霞拂绣衣。
九疑山水远，无路继湘妃。
+++徐氏
++++题金华宫
碧烟红雾漾人衣，宿雾苍苔石径危。
风巧解吹松上曲，蝶娇频采脸边脂。
同寻僻境思携手，暗指遥山学画眉。
好把身心清净处，角冠霞帔事希夷。
+++徐氏
++++和题丹景山至德寺
丹景山头宿梵宫，玉轮金辂驻虚空。
军持无水注寒碧，兰若有花开晚红。
武士尽排青嶂下，内人皆在讲筵中。
我家帝子传王业，积善终期四海同。
+++徐氏
++++题彭州阳平化
云浮翠辇届阳平，真似骖鸾到上清。
风起半厓闻虎啸，雨来当面见龙行。
晚寻水涧听松韵，夜上星坛看月明。
长恐前身居此境，玉皇教向锦城生。
+++徐氏
++++三学山夜看圣灯
圣灯千万炬，旋向碧空生。
细雨湿不暗，好风吹更明。
磬敲金地响，僧唱梵天声。
若说无心法，此光如有情。
+++徐氏
++++题天回驿
翠驿红亭近玉京，梦魂犹是在青城。
比来出看江山景，却被江山看出行。

++上卷一十
  
+++郊庙歌辞
++++祀圜丘乐章 豫和
上灵眷命膺会昌，盛德殷荐叶辰良。
景福降兮圣德远，玄化穆兮天历长。
+++郊庙歌辞
++++祀圜丘乐章 太和
穆穆我后，道应千龄。
登三处大，得一居贞。
礼惟崇德，乐以和声。
百神仰止，天下文明。
+++郊庙歌辞
++++祀圜丘乐章 肃和
闓阳播气，甄曜垂明。
有赫圜宰，深仁曲成。
日丽苍璧，烟开紫营。
聿遵乾享，式降鸿祯。
+++郊庙歌辞
++++祀圜丘乐章 雍和
钦惟大帝，载仰皇穹。
始命田烛，爰启郊宫。
云门骇听，雷鼓鸣空。
神其介祀，景祚斯融。
+++郊庙歌辞
++++祀圜丘乐章 寿和
八音斯奏，三献毕陈。
宝祚惟永，晖光日新。
+++郊庙歌辞
++++祀圜丘乐章 舒和
叠璧凝影皇坛路，编珠流彩帝郊前。
已奏黄钟歌大吕，还符宝历祚昌年。
+++郊庙歌辞
++++祀圜丘乐章 凯安
昔在炎运终，中华乱无象。
酆郊赤乌见，邙山黑云上。
大赉下周车，禁暴开殷网。
幽明同叶赞，鼎祚齐天壤。
+++郊庙歌辞
++++祀圜丘乐章 豫和
歌奏毕兮礼献终，六龙驭兮神将升。
明德感兮非黍稷，降福简兮祚休征。
+++郊庙歌辞
++++郊天旧乐章 豫和
蘋蘩礼著，黍稷诚微。
音盈凤管，彩驻龙旂。
洪歆式就，介福攸归。
送乐有阕，灵驭遄飞。
+++郊庙歌辞
++++武后大享昊天乐章
大阴凝至化，真耀蕴轩仪。
德迈娥台敞，仁高姒幄披。
扪天遂启极，梦日乃升曦。
瞻紫极，望玄穹。
翘至恳，罄深衷。
听虽远，诚必通。
垂厚泽，降云宫。
乾仪混成冲邃，天道下济高明。
闓阳晨披紫阙，太一晓降黄庭。
圆坛敢申昭报，方璧冀展虔情。
丹襟式敷衷恳，玄鉴庶察微诚。
巍巍睿业广，赫赫圣基隆。
菲德承先顾，祯符萃眇躬。
铭开武岩侧，图荐洛川中。
微诚讵幽感，景命忽昭融。
有怀惭紫极，无以谢玄穹。
朝坛雾卷，曙岭烟沉。
爰设筐币，式表诚心。
筵辉丽璧，乐畅和音。
仰惟灵鉴，俯察翘襟。
昭昭上帝，穆穆下临。
礼崇备物，乐奏锵金。
兰羞委荐，桂醑盈斟。
敢希明德，聿罄庄心。
樽浮九酝，礼备三周。
陈诚菲奠，契福神猷。
奠璧郊坛昭大礼，锵金拊石表虔诚。
始奏承云娱帝赏，复歌调露畅韶英。
荷恩承顾托，执契恭临抚。
庙略静边荒，天兵耀神武。
有截资先化，无为遵旧矩。
祯符降昊穹，大业光寰宇。
肃肃祀典，邕邕礼秩。
三献已周，九成斯毕。
爰撤其俎，载迁其实。
或升或降，唯诚唯质。
礼终肆类，乐阕九成。
仰惟明德，敢荐非馨。
顾惭菲奠，久驻云輧。
瞻荷灵泽，悚恋兼盈。
式乾路，辟天扉。
回日驭，动云衣。
登金阙，入紫微。
望仙驾，仰恩徽。
+++中宗祀昊天乐章
++++豫和
天之历数归睿唐，顾惟菲德钦昊苍。
撰吉日兮表殷荐，冀神鉴兮降闓阳。
+++中宗祀昊天乐章
++++太和
恭临宝位，肃奉瑶图。
恒思解网，每轸泣辜。
德惭巢燧，化劣唐虞。
期我良弼，式赞嘉谟。
+++中宗祀昊天乐章
++++告谢
得一流玄泽，通三御紫宸。
远叶千龄运，遐销九域尘。
绝瑞骈阗集，殊祥络绎臻。
登年庆栖亩，稔岁贺盈囷。
+++中宗祀昊天乐章
++++肃和
悠哉广覆，大矣曲成。
九玄著象，七曜贞明。
珪璧是奠，酝酎斯盈。
作乐崇德，爰畅咸英。
+++中宗祀昊天乐章
++++雍和
郊坛展敬，严配因心。
孤竹箫管，空桑瑟琴。
肃穆大礼，铿锵八音。
恭惟上帝，希降灵歆。
+++中宗祀昊天乐章
++++福和
九成爰奏，三献式陈。
钦承景福，恭托明禋。
+++中宗祀昊天乐章
++++中宫助祭升坛
坤元光至德，柔训阐皇风。
芣苡芳声远，螽斯美化隆。
睿范超千载，嘉猷备六宫。
肃恭陪盛典，钦若荐禋宗。
+++中宗祀昊天乐章
++++亚献
三灵降飨，三后配神。
虔敷藻奠，敬展郊禋。
+++中宗祀昊天乐章
++++舒和
已陈粢盛敷严祀，更奏笙镛协雅声。
璇图宝历欣宁谧，晏俗淳风乐太平。
+++中宗祀昊天乐章
++++凯安
堂堂圣祖兴，赫赫昌基泰。
戎车盟津偃，玉帛涂山会。
舜日启祥晖，尧云卷征旆。
风猷被有截，声教覃无外。
+++明皇祀圜丘乐章
++++豫和
至矣丕构，烝哉太平。
授牺膺箓，复禹继明。
草木仁化，凫鹥颂声。
祀宗陈德，无愧斯诚。
+++明皇祀圜丘乐章
++++太和
郊坛斋帝，礼乐祀天。
丹青寰宇，宫徵山川。
神祇毕降，行止重旋。
融融穆穆，纳祉洪延。
+++明皇祀圜丘乐章
++++肃和
止奏潜聆，登仪宿啭。
太玉躬奉，参钟首奠。
簠簋聿升，牺牲递荐。
昭事颙若，存存以伣。
+++明皇祀圜丘乐章
++++雍和
烂云普洽，律风无外。
千品其凝，九宾斯会。
禋尊晋烛，纯牺涤汰。
玄覆攸广，鸿休汪濊。
+++明皇祀圜丘乐章
++++寿和
六变爰阕，八阶载虔。
祐我皇祚，于万斯年。
+++明皇祀圜丘乐章
++++寿和
於赫圣祖，龙飞晋阳。
底定万国，奄有四方。
功格上下，道冠农黄。
郊天配享，德合无疆。
+++明皇祀圜丘乐章
++++寿和
崇崇泰畤，肃肃严禋。
粢盛既洁，金石毕陈。
上帝来享，介福爰臻。
受釐合祉，宝祚维新。
+++明皇祀圜丘乐章
++++舒和
祝史正辞，人神叶庆。
福以德招，享以诚应。
六变云备，百礼斯浃。
祀事孔明。
祚流万叶。
+++明皇祀圜丘乐章
++++凯安
馨香惟后德，明命光天保。
肃和崇圣灵，陈信表皇道。
玉鏚初蹈厉，金匏既静好。
+++明皇祀圜丘乐章
++++豫和
大号成命，思文配天。
神光肸蚃，龙驾言旋。
眇眇阊阖，昭昭上玄。
俾昌而大。
于斯万年。
+++明皇祀圜丘乐章
++++太和
六成既阕，三荐云终。
神心具醉，圣敬愈崇。
受釐皇邸，回跸帷宫。
穰穰之福，永永无穷。
+++封泰山乐章
++++豫和
款泰坛，柴泰清。
受天命，报天成。
竦皇心，荐乐声。
志上达，歌下迎。
亿上帝，临下庭。
骑日月，陪列星。
嘉祝信，大糦馨。
澹神心，醉皇灵。
相百辟，贡八荒。
九歌叙，万舞翔。
肃振振，铿皇皇。
帝欣欣，福穰穰。
高在上，道光明。
物资始，德难名。
承眷命，牧苍生。
寰宇谧，太阶平。
天道无亲，至诚与邻。
山川遍礼，宫徵维新。
玉帛非盛，聪明会真。
正斯一德，通乎百神。
飨帝飨亲，维孝维圣。
缉熙懿德，敷扬成命。
华夷志同，笙镛礼盛。
明灵降止，感此诚敬。
+++封泰山乐章
++++太和
孝敬中发，和容外彰。
腾华照宇，如升太阳。
贞璧就奠，玄灵垂光。
礼乐具举，济济洋洋。
+++封泰山乐章
++++肃和
奠祖配天，承天享帝。
百灵咸秩，四海来祭。
植我苍璧，布我玄制。
华日裴回，神烟容裔。
+++封泰山乐章
++++雍和
俎豆有馥，粢盛洁丰。
亦有和羹，既戒既平。
钟鼓管磬，肃唱和鸣。
皇皇后祖，来我思成。
+++封泰山乐章
++++寿和
烝烝我后，享献惟夤。
躬酌郁鬯，跪奠明神。
孝莫孝乎，配上帝亲。
敬莫敬乎，教天下臣。
+++封泰山乐章
++++寿和
皇祖严配，配享皇天。
皇皇降嘏，天子万年。
+++封泰山乐章
++++舒和
六钟翕协六变成，八佾倘佯八风生。
乐九韶兮人神感，美七德兮天地清。
+++封泰山乐章
++++凯安
烈祖顺三灵，文宗威四海。
黄钺诛群盗，朱旗扫多罪。
戢兵天下安，约法人心改。
大哉干羽意，长见风云在。
+++封泰山乐章
++++豫和
乐已终，烟燎上。
怀灵惠，结皇想。
归风疾，回风爽。
百福来，众神往。
+++祈谷乐章
++++肃和
履艮斯绳，居中体正。
龙运垂祉，昭符启圣。
式事严禋，聿怀嘉庆。
惟帝永锡，时皇休命。
+++祈谷乐章
++++雍和
殷荐乘春，太坛临曙。
八簋盈和，六瑚登御。
嘉稷匪歆，德馨斯饫。
祝嘏无易，灵心有豫。
+++祈谷乐章
++++舒和
玉帛牺牲申敬享，金丝鏚羽盛音容。
庶俾亿龄禔景福，长欣万宇洽时邕。
+++明堂乐章
++++肃和
象天御宇，乘时布政。
严配申虔，宗禋展敬。
樽罍盈列，树羽交映。
玉币通诚，祚隆皇圣。
+++明堂乐章
++++雍和
八牖晨披，五精朝奠。
雾凝璇篚，风清金县。
神涤备全，明粢丰衍。
载絜彝俎，陈诚以荐。
+++明堂乐章
++++舒和
御扆合宫承宝历，席图重馆奉明灵。
偃武修文九围泰，沉烽静柝八荒宁。
+++武后明堂乐章
++++外办将出
总章陈昔典，衢室礼惟神。
宏规则天地，神用叶陶钧。
负扆三春旦，充庭万宇宾。
顾己诚虚薄，空惭亿兆人。
+++武后明堂乐章
++++皇帝行
仰膺历数，俯顺讴歌。
远安迩肃，俗阜时和。
化光玉镜，讼息金科。
方兴典礼，永戢干戈。
+++武后明堂乐章
++++皇嗣出入升降
至人光俗，大孝通神。
谦以表性，恭惟立身。
洪规载启，茂典方陈。
誉隆三善，祥开万春。
+++武后明堂乐章
++++迎送王公
千官肃事，万国朝宗。
载延百辟，爰集三宫。
君臣德合，鱼水斯同。
睿图方永，周历长隆。
+++武后明堂乐章
++++登歌
礼崇宗祀，志表严禋。
笙镛合奏，文物维新。
敬遵茂典，敢择良辰。
絜诚斯著，奠谒方申。
+++武后明堂乐章
++++配飨
笙镛间玉宇，文物昭清晖。
睟影临芳奠，休光下太微。
孝思期有感，明絜庶无违。
+++武后明堂乐章
++++宫音
履艮包群望，居中冠百灵。
万方资广运，庶品荷财成。
神功谅匪测，盛德实难名。
藻奠申诚敬，恭祀表惟馨。
+++武后明堂乐章
++++角音
出震位，开平秩。
扇条风，乘甲乙。
龙德盛，鸟星出。
荐珪篚，陈诚实。
+++武后明堂乐章
++++徵音
赫赫离精御炎陆，滔滔炽景开隆暑。
冀延神鉴俯兰樽，式表虔襟陈桂俎。
+++武后明堂乐章
++++商音
律中夷则，序应收成。
功宣建武，义表惟明。
爰申礼奠，庶展翘诚。
九秋是式，百谷斯盈。
+++武后明堂乐章
++++羽音
葭律肇启隆冬，蘋藻攸陈飨祭。
黄钟既陈玉烛，红粒方殷稔岁。
+++雩祀乐章
++++肃和
朱鸟开辰，苍龙启映。
大帝昭飨，群生展敬。
礼备怀柔，功宣舞咏。
旬液应序，年祥协庆。
+++雩祀乐章
++++雍和
绀筵分彩，宝图吐绚。
风管晨凝，云歌晓啭。
肃事兰羞，虔申桂奠。
百谷斯登，万箱攸荐。
+++雩祀乐章
++++舒和
凤曲登歌调令序，龙雩集舞泛祥风。
彩旞云回昭睿德，朱干电发表神功。
+++雩祀乐章
++++豫和
鸟纬迁序，龙星见辰。
纯阳在律，明德崇禋。
五方降帝，万宇安人。
恭以致享，肃以迎神。
+++雩祀乐章
++++豫和
祀遵经设，享缘诚举。
献毕于樽，彻临于俎。
舞止干戚，乐停柷敔。
歌以送神，神还其所。

++上卷一十一
  
+++郊庙歌辞
++++五郊乐章 黄帝宫音
黄中正位，含章居贞。
既长六律，兼和五声。
毕陈万舞，乃荐斯牲。
神其下降，永祚休平。
+++郊庙歌辞
++++五郊乐章 肃和
眇眇方舆，苍苍圜盖。
至哉枢纽，宅中图大。
气调四序，风和万籁。
祚我明德，时雍道泰。
+++郊庙歌辞
++++五郊乐章 雍和
金县夕肆，玉俎朝陈。
飨荐黄道，芬流紫宸。
乃诚乃敬，载享载禋。
崇荐斯在，惟皇是宾。
+++郊庙歌辞
++++五郊乐章 舒和
御征乘宫出郊甸，安歌率舞递将迎。
自有云门符帝赏，犹持雷鼓答天成。
+++郊庙歌辞
++++五郊乐章 青帝角音
鹤云旦起，鸟星昏集。
律候新风，阳开初蛰。
至德可飨，行潦斯挹。
锡以无疆，蒸人乃粒。
+++郊庙歌辞
++++五郊乐章 肃和
玄鸟司春，苍龙登岁。
节物变柳，光风转蕙。
瑶席降神，朱弦飨帝。
诚备祝嘏，礼殚珪币。
+++郊庙歌辞
++++五郊乐章 雍和
大乐稀音，至诚简礼。
文物棣棣，声明济济。
六变有成，三登无体。
乃眷丰洁，恩覃恺悌。
+++郊庙歌辞
++++五郊乐章 舒和
笙歌籥舞属年韶，鹭鼓凫钟展时豫。
调露初迎绮春节，承云遽践苍霄驭。
+++郊庙歌辞
++++五郊乐章 赤帝徵音
青阳告谢，朱明戒序。
延长是祈，敬陈椒醑。
博硕斯荐，笙镛备举。
庶尽肃恭，非馨稷黍。
+++郊庙歌辞
++++五郊乐章 肃和
离位克明，火中宵见。
峰云暮起，景风晨扇。
木槿初荣，含桃可荐。
芬馥百品，铿锵三变。
+++郊庙歌辞
++++五郊乐章 雍和
昭昭丹陆，奕奕炎方。
礼陈牲币，乐备篪簧。
琼羞溢俎，玉醑浮觞。
恭惟正直，歆此馨香。
+++郊庙歌辞
++++五郊乐章 舒和
千里温风飘绛羽，十枝炎景剩朱干。
陈觞荐俎歌三献，拊石摐金会七盘。
+++郊庙歌辞
++++五郊乐章 白帝商音
白藏应节，天高气清。
岁功既阜，庶类收成。
万方静谧，九土和平。
馨香是荐，受祚聪明。
+++郊庙歌辞
++++五郊乐章 肃和
金行在节，素灵居正。
气肃霜严，林凋草劲。
豺祭隼击，潦收川镜。
九谷已登，万箱流咏。
+++郊庙歌辞
++++五郊乐章 雍和
律应西成，气躔南吕。
珪币咸列，笙竽备举。
苾苾兰羞，芬芬桂醑。
式资宴贶，用调霜序。
+++郊庙歌辞
++++五郊乐章 舒和
璿仪气爽惊缇籥，玉吕灰飞含素商。
鸣鞞奏管芳羞荐，会舞安歌葆眊扬。
+++郊庙歌辞
++++五郊乐章 黑帝羽音
严冬季月，星回风厉。
享祀报功，方祚来岁。
+++郊庙歌辞
++++五郊乐章 肃和
律回玉琯，星周金度。
次极阳乌，纪穷阴兔。
火林霰雪，阳泉凝冱。
八蜡已登，三农息务。
+++郊庙歌辞
++++五郊乐章 雍和
阳月斯纪，应钟在候。
载洁牲牷，爰登俎豆。
既高既远，无声无臭。
静言格思，惟神保祐。
+++郊庙歌辞
++++五郊乐章 舒和
执籥持羽初终曲，朱干玉鏚始分行。
七德九功咸已畅，明灵降福具穰穰。
+++郊庙歌辞
++++五郊乐章 黄郊迎神
朱明季序，黄郊王辰。
厚以载物，甘以养人。
毓金为体，禀火成身。
宫音式奏，奏以迎神。
+++郊庙歌辞
++++五郊乐章 送神
春末冬暮，徂夏杪秋。
土王四月，时季一周。
黍稷已享，笾豆宜收。
送神有乐，神其赐休。
+++郊庙歌辞
++++五郊乐章 青郊迎神
缇幕移候，青郊启蛰。
淑景迟迟，和风习习。
璧玉宵备，旌旄曙立。
张乐以迎，帝神其入。
+++郊庙歌辞
++++五郊乐章 送神
文物流彩，声明动色。
竭其恭，灵昭其饬。
歆荐不已，垂祯无极。
送礼有章，惟神还轼。
+++郊庙歌辞
++++五郊乐章 赤郊迎神
青阳节谢，朱明候改。
靡草凋华，含桃流彩。
簴列钟磬，筵陈脯醢。
乐以迎神，神其如在。
+++郊庙歌辞
++++五郊乐章 送神
炎精式降，苍生攸仰。
羞列豆笾，酒陈牺象。
昭祀有应，冥期不爽。
送乐张音，惟灵之往。
+++郊庙歌辞
++++五郊乐章 白郊迎神
序移玉律，节应金商。
天严杀气，吹警秋方。
槱燎既积，稷奠并芳。
乐以迎奏，庶降神光。
+++郊庙歌辞
++++五郊乐章 送神
祀遵五礼，时属三秋。
怀肃敬，灵降祯休。
奠歆旨酒，荐享珍羞。
载张送乐，神其上游。
+++郊庙歌辞
++++五郊乐章 黑郊迎神
玄英戒序，黑郊临候。
掌礼陈彝，司筵执豆。
寒氛敛色，冱泉凝漏。
乐以迎神，八音斯奏。
+++郊庙歌辞
++++五郊乐章 送神
北郊时冽，南陆辉处。
奠本虔诚，献弥恭虑。
上延祉福，下承欢豫。
广乐送神，神其整驭。
+++郊庙歌辞
++++朝日乐章 肃和
惟圣格天，惟明飨日。
帝郊肆类，王宫戒吉。
珪奠春舒，钟歌晓溢。
礼云克备，斯文有秩。
+++郊庙歌辞
++++朝日乐章 雍和
晨仪式荐，明祀惟光。
神物爰止，灵晖载扬。
玄端肃事，紫幄兴祥。
福履攸假，于昭允王。
+++郊庙歌辞
++++朝日乐章 舒和
崇牙树羽延调露，旋宫扣律掩承云。
诞敷懿德昭神武，载集丰功表睿文。
+++郊庙歌辞
++++朝日乐章 迎神
太阳朝序，王宫有仪。
蟠桃彩驾，细柳光驰。
轩祥表合，汉历彰奇。
礼和乐备，神其降斯。
+++郊庙歌辞
++++朝日乐章 送神
五齐兼酌，百羞具陈。
乐终广奏，礼毕崇禋。
明鉴万宇，照临兆人。
永流洪庆，式动曦轮。
+++郊庙歌辞
++++夕月乐章 肃和
测妙为神，通微曰圣。
坎祀贻则，郊禋展敬。
璧荐登光，金歌动映。
以载嘉德，以流曾庆。
+++郊庙歌辞
++++夕月乐章 雍和
朏晨争举，天宗礼辟。
夜典凉秋，阴明湛夕。
有𨠨斯旨，有牲斯硕。
穆穆其晖，穰穰是积。
+++郊庙歌辞
++++夕月乐章 舒和
合吹八风金奏动，分容万舞玉鞘惊。
词昭茂典光前列，夕曜乘功表盛明。
+++郊庙歌辞
++++祀九宫贵神乐章 豫和
于昭上穹，临下有光。
羽翼五佐，周流八荒。
谁其飨之，时文对扬。
虞经夏典，兹礼未遑。
黑帝旋驭，青躔导日。
金箓上玄，玉堂初吉。
钩陈夕次，銮和先跸。
蔼蔼群灵，昭昭咸秩。
帝临中坛，受釐元神。
皇灵萃止，羽旄肃陈。
摄提运衡，招摇移轮。
光光宇宙，电耀雷震。
夜如何其，明星煌煌。
天清容卫，露结坛场。
树羽幢幢，佩玉锵锵。
凝精驻目，瞻望神光。
九位既肃，万灵毕会。
天门启扃，日驭飞盖。
焕兮棽离，傧兮暗霭。
如山之福，惟圣时对。
崇崇泰坛，灵具临兮。
铿锽大乐，振动心兮。
神之降矣，卿云郁兮。
神之至止，清风肃兮。
+++郊庙歌辞
++++祀九宫贵神乐章 太和
帝在灵坛，大明登光。
天回云粹，穆穆皇皇。
金奏九夏，圭陈八芗。
旷哉动植，如熙春阳。
+++郊庙歌辞
++++祀九宫贵神乐章 肃和
歌工既奏，神位既秩。
天符众星，运行太一。
声和十管，气应中律。
肃肃明廷，介兹元吉。
+++郊庙歌辞
++++祀九宫贵神乐章 雍和
俎豆有践，黄流在尊。
九宫之祀，三代莫存。
乐变六宫，坛开八门。
圣皇昭对，祐我黎元。
+++郊庙歌辞
++++祀九宫贵神乐章 寿和
时文哲后，肃事严禋。
馨我明德，享于贵神。
大庖载盈，旨酒斯醇。
精意所属，期于利人。
+++郊庙歌辞
++++祀九宫贵神乐章 福和
祀既云毕，明灵告旋。
礼洽和应，神歆福延。
动植咸若，阴阳不愆。
锡兹纯嘏，天子万年。
+++郊庙歌辞
++++祀九宫贵神乐章 舒和
羽籥既阕干戚陈，八音克谐六变新。
愉贵神兮般以乐，保皇祚兮万斯春。
+++郊庙歌辞
++++祀九宫贵神乐章 凯安
盛德陈万舞，威棱畅九垓。
风云交律候，日月丽昭回。
行庆休祥发，乘和春气来。
百神肃临享，荡荡天门开。
+++郊庙歌辞
++++祀九宫贵神乐章 肃和
精意严恭，明祠丰洁。
献酬既备，俎豆斯撤。
日丽天仪，风和乐节。
事光祀典，福覃有截。
+++郊庙歌辞
++++祀九宫贵神乐章 豫和
享申百礼，庆洽百灵。
上排阊阖，洞入杳冥。
奠玉高坛，燔柴广庭。
神之降福，万国咸宁。
+++包佶
++++郊庙歌辞 祀风师乐章 迎神
太皞御气，句芒肇功。
苍龙青旗，爰候祥风。
律以和应，神以感通。
鼎俎修蚃，时惟礼崇。
+++包佶
++++郊庙歌辞 祀风师乐章 奠币登歌
旨酒告絜，青蘋应候。
礼陈瑶币，乐献金奏。
弹弦自昔，解冻惟旧。
仰瞻肸蚃，群祥来凑。
+++包佶
++++郊庙歌辞 祀风师乐章 迎俎酌献
德盛昭临，迎拜巽方。
爰候发生，式荐馨香。
酌醴具举，工歌载扬。
神歆六律，恩降百祥。
+++包佶
++++郊庙歌辞 祀风师乐章 亚献终献
膋芗备，玉帛陈。
风动物，乐感神。
三献终，百神臻。
草木荣，天下春。
+++包佶
++++郊庙歌辞 祀风师乐章 送神
微穆敷华能应节，飘扬发彩宜行庆。
送迎灵驾神心享，跪拜灵坛礼容盛。
气和草木发萌芽，德畅禽鱼遂翔泳。
永望翠盖逐流云，自兹率土调春令。
+++包佶
++++郊庙歌辞 祀雨师乐章 迎神
陟降左右，诚达幽圜。
作解之功，乐惟有年。
云輧戾止，洒雾飘烟。
惟馨展礼，爰列豆笾。
+++包佶
++++郊庙歌辞 祀雨师乐章 奠币登歌
岁正朱明，礼布元制。
惟乐能感，与神合契。
阴雾离披，灵驭摇裔。
膏泽之庆，期于稔岁。
+++包佶
++++郊庙歌辞 祀雨师乐章 迎俎酌献
阳开幽蛰，躬奉郁鬯。
礼备节应，震来灵降。
动植求声，飞沉允望。
时康气茂，惟神之贶。
+++包佶
++++郊庙歌辞 祀雨师乐章 亚献终献
奠既备，献将终。
神行令，瑞飞空。
迎乾德，祈岁功。
乘烟燎，俨从风。
+++包佶
++++郊庙歌辞 祀雨师乐章 送神
整驾升车望寥廓，垂阴荐祉荡昏氛。
飨时灵贶僾如在。
乐罢馀声遥可闻。
饮福陈诚礼容备，撤俎终献曙光分。
跪拜临坛结空想，年年应节候油云。

++上卷一十二
  
+++郊庙歌辞
++++祭方丘乐章 顺和
万方资以化，交泰属升平。
易从业惟简，得一道斯宁。
具仪光玉帛，送舞变咸英。
黍稷良非贵，明德信惟馨。
+++郊庙歌辞
++++祭方丘乐章 肃和
至矣坤德，皇哉地祇。
开元统纽，合大承规。
九宫肃列，六典相仪。
永言配命，长保无亏。
+++郊庙歌辞
++++祭方丘乐章 雍和
柔而能方，直而能敬。
载厚以德，大亨以正。
有涤斯牷，有馨斯盛。
介兹景福，祚我休庆。
+++郊庙歌辞
++++祭方丘乐章 舒和
玉币牲牷分荐享，羽旄干鏚递成容。
一德惟宁两仪泰，三才保合四时邕。
+++郊庙歌辞
++++祭方丘乐章 顺和
阴祇协赞，厚载方贞。
牲币具举，箫管备成。
其礼惟肃，其德惟明。
神之听矣，式鉴虔诚。
+++郊庙歌辞
++++武后大享拜洛乐章 昭和
九玄眷命，三圣基隆。
奉承先旨，明台毕功。
宗祀展敬，冀表深衷。
永昌帝业，式播淳风。
+++郊庙歌辞
++++武后大享拜洛乐章 致和
神功不测兮运阴阳，包藏万宇兮孕八荒。
天符既出兮帝业昌，愿临明祀兮降祯祥。
+++郊庙歌辞
++++武后大享拜洛乐章 咸和
坎泽祠容备举，坤坛祭典爰申。
灵眷遥行秘躅，嘉贶荐委殊珍。
肃礼恭禋载展，翘襟邈志逾殷。
方期交际悬应。（下一句逸）
+++郊庙歌辞
++++武后大享拜洛乐章 九和
祗荷坤德，钦若乾灵。
惭惕罔置，兴居匪宁。
恭崇礼则，肃奉仪形。
惟凭展敬，敢荐非馨。
+++郊庙歌辞
++++武后大享拜洛乐章 显和
（拜洛）
菲躬承睿顾，薄德忝坤仪。
乾乾遵后命，翼翼奉先规。
抚俗勤虽切，还淳化尚亏。
未能弘至道，何以契明祇。
+++郊庙歌辞
++++武后大享拜洛乐章 显和
（受图）
顾德有惭虚菲，明祇屡降祯符。
汜水初呈秘象，温洛荐表昌图。
玄泽流恩载洽，丹襟荷渥增愉。
+++郊庙歌辞
++++武后大享拜洛乐章 昭和
舒阴致养，合大资生。
德以恒固，功由永贞。
升歌荐序，垂币翘诚。
虹开玉照，凤引金声。
+++郊庙歌辞
++++武后大享拜洛乐章 敬和
兰俎既升，蘋羞可荐。
金石载设，咸英已变。
林泽斯总，山川是遍。
敢用敷诚，实惟忘倦。
+++郊庙歌辞
++++武后大享拜洛乐章 齐和
沈潜演贶分三极，广大凝祯总万方。
既荐羽旌文化启，还呈干鏚武威扬。
+++郊庙歌辞
++++武后大享拜洛乐章 德和
夕惕司龙契，晨兢当凤扆。
崇儒习旧规，偃伯循先旨。
绝壤飞冠盖，遐区丽山水。
幸承三圣馀，忻属千年始。
+++郊庙歌辞
++++武后大享拜洛乐章 禋和
百礼崇容，千官肃事。
灵降无兆，神凝有粹。
奠享咸周，威仪毕备。
奏夏登列，歌雍彻肆。
+++郊庙歌辞
++++武后大享拜洛乐章 通和
皇皇灵眷，穆穆神心。
暂动凝质，还归积阴。
功玄枢纽，理寂高深。
衔恩佩德，耸志翘襟。
+++郊庙歌辞
++++武后大享拜洛乐章 归和
言旋云洞兮蹑烟途，永宁中宇兮安下都。
包涵动植兮顺荣枯，长贻宝贶兮赞璇图。
+++郊庙歌辞
++++武后大享拜洛乐章 又归和
调云阕兮神座兴，骖云驾兮俨将升。
腾绛霄兮垂景祐，翘丹恳兮荷休征。
+++郊庙歌辞
++++祭方丘乐章 顺和
坤厚载物，德柔垂祉。
九域咸雍，四溟为纪。
敬因良节，虔修阴祀。
广乐式张，灵其降止。
+++郊庙歌辞
++++祭方丘乐章 金奏
坤元至德，品物资生。
神凝博厚，道协高明。
列镇五岳，环流四瀛。
于何不载，万宝斯成。
+++郊庙歌辞
++++祭方丘乐章 顺和
乐备金石，礼光尊俎。
大享爰终，洪休是举。
雨零感节，云飞应序。
缨绂载辞，皇灵具举。
+++韩思复
++++郊庙歌辞 祭汾阴乐章 顺和
（林钟宫）
大乐和畅，殷荐明神。
一降通感，八变必臻。
有求斯应，无德不亲。
降灵醉止，休征万人。
+++卢从愿
++++郊庙歌辞 祭汾阴乐章 太簇角
坤元载物，阳乐发生。
播殖资始，品汇咸亨。
列俎棋布，方坛砥平。
神歆禋祀，后德惟明。
+++刘晃
++++郊庙歌辞 祭汾阴乐章 姑洗徵
大君出震，有事郊禋。
戒既肃，馨香毕陈。
乐和礼备，候暖风春。
恭惟降福，实赖明神。
+++韩休
++++郊庙歌辞 祭汾阴乐章 南吕羽
於穆濬哲，维清缉熙。
肃事昭配，永言孝思。
涤濯静嘉，馨香在兹。
神之听之，用受福釐。
+++王晙
++++郊庙歌辞 祭汾阴乐章 太和
於穆圣皇，六叶重光。
太原刻颂，后土疏场。
宝鼎呈符，歊云孕祥。
礼乐备矣，降福穰穰。
+++崔玄童
++++郊庙歌辞 祭汾阴乐章 肃和
聿修严配，展事禋宗。
祥符宝鼎，礼备黄琮。
祝词以信，明德惟聪。
介兹景福，永永无穷。
+++贾曾
++++郊庙歌辞 祭汾阴乐章 雍和
蠲我饎餴，絜我膋芗。
有豆孔硕，为羞既臧。
至诚无昧，精意惟芳。
神其醉止，欣欣乐康。
+++苏颋
++++郊庙歌辞 祭汾阴乐章 寿和
礼物斯具，乐章乃陈。
谁其作主，皇考圣真。
对越在天，圣明佐神。
窅然汾上，厚泽如春。
+++何鸾
++++郊庙歌辞 祭汾阴乐章 舒和
乐奏云阕，礼章载虔。
禋宗于地，昭假于天。
惟馨荐矣，既醉歆焉。
神之降福，永永万年。
+++蒋挺
++++郊庙歌辞 祭汾阴乐章 凯安
维岁之吉，维辰之良。
圣君绂冕，肃事坛场。
大礼已备，大乐斯张。
神其醉止，降福无疆。
+++源光裕
++++郊庙歌辞 祭汾阴乐章 顺和
方丘既膳，嘉飨载谧。
齐敬毕诚，陶匏贵质。
秀毕丰荐，芳俎盈实。
永永福流，其升如日。
+++郊庙歌辞
++++禅社首乐章 顺和
至哉含柔德，万物资以生。
常顺称厚载，流谦通变盈。
圣心事能察，增广陈厥诚。
黄祇僾如在，泰折俟咸亨。
+++郊庙歌辞
++++禅社首乐章 太和
肃我成命，于昭黄祇。
裘冕而祀，陟降在斯。
五音克备，八音聿施。
缉熙肆靖，厥心匪离。
+++郊庙歌辞
++++禅社首乐章 肃和
黄祇是祗，我其夙夜。
寅畏诚絜，匪遑宁舍。
礼以琮玉，荐厥茅藉。
念兹降康，胡宁克暇。
+++郊庙歌辞
++++禅社首乐章 雍和
夙夜宥密，不敢宁宴。
五齐既陈，八音在县。
粢盛以洁，房俎斯荐。
惟德惟馨，尚兹克遍。
+++郊庙歌辞
++++禅社首乐章 寿和
惟以明发，有怀载殷。
乐盈而反，礼顺其禋。
立清以献，荐欲是亲。
于穆不已，裒对斯臻。
+++郊庙歌辞
++++禅社首乐章 福和
穆穆天子，告成岱宗。
大裘如濡，执珽有颙。
乐以平志，礼以和容。
上帝临我，云胡肃邕。
+++郊庙歌辞
++++禅社首乐章 太和
昭昭有唐，天俾万国。
列祖应命，四宗顺则。
申锡无疆，宗我同德。
曾孙继序，享神配极。
+++郊庙歌辞
++++禅社首乐章 灵具醉
灵具醉，杳熙熙。
灵将往，眇禗禗。
顾明德，吐正辞。
烂遗光，流祯祺。
+++郊庙歌辞
++++祭神州乐章 肃和
大矣坤仪，至哉神县。
包含日域，牢笼月竁。
露絜三清，风调六变。
皇祇介祉，式歆恭荐。
+++郊庙歌辞
++++祭神州乐章 雍和
泰折严享，阴郊展敬。
礼以导神，乐以和性。
黝牲在列，黄琮俯映。
九土既平，万邦贻庆。
+++郊庙歌辞
++++祭神州乐章 舒和
坤道降祥和庶品，灵心载德厚群生。
水土既调三极泰，文武毕备九区平。
+++郊庙歌辞
++++祭神州乐章 迎神
黄舆厚载，赤寰归德。
含育九区，保安万国。
诚敬无怠，禋祀有则。
乐以迎神，其仪不忒。
+++郊庙歌辞
++++祭神州乐章 送神
神州阴祀，洪恩广济。
草树沾和，飞沉沐惠。
礼修鼎俎，奠歆瑶币。
送乐有章，灵轩其逝。
+++郊庙歌辞
++++祭太社乐章 肃和
后土凝德，神功协契。
九域底平，两仪交际。
戊期应序，阴墉展币。
灵车少留，俯歆樽桂。
+++郊庙歌辞
++++祭太社乐章 雍和
美报崇本，严恭展事。
受露疏坛，承风启地。
絜粢登俎，醇牺入馈。
介福远流，群生毕遂。
+++郊庙歌辞
++++祭太社乐章 舒和
神道发生敷九稼，阴极乘仁畅八埏。
纬武经文隆景化，登祥荐祉启丰年。
+++郊庙歌辞
++++祭太社乐章 迎神
烈山有子，后土有臣。
播种百谷，济育兆人。
春官缉礼，宗伯司禋。
戊为吉日，迎享兹辰。
+++郊庙歌辞
++++祭太社乐章 送神
吉祥式就，酬功载毕。
亲地尊天，礼文经术。
贶征令序，福流初日。
神驭爰归，祠官其出。
+++郊庙歌辞
++++蜡百神乐章 肃和
序迫岁阴，日躔星纪。
爰稽茂典，聿崇清祀。
绮币霞舒，瑞珪虹起。
百禩垂裕，万灵荐祉。
+++郊庙歌辞
++++蜡百神乐章 雍和
缇籥劲序，玄英晚候。
姬蜡开仪，豳歌入奏。
蕙馥雕俎，兰芬玉酎。
大享明祇，永绥多祐。
+++郊庙歌辞
++++蜡百神乐章 舒和
经纬两仪文化洽，削平方域武功成。
瑶弦自乐乾坤泰，玉戚长欢区宇宁。
+++郊庙歌辞
++++蜡百神乐章 迎神
八蜡开祭，万物合祀。
上极天维，下穷坤纪。
鼎俎流芬，樽彝荐美。
有灵有祇，咸希来止。
+++郊庙歌辞
++++蜡百神乐章 送神
十旬欢洽，一日祠终。
澄彝拂俎，报德酬功。
虑虔容肃，礼缛仪丰。
神其降祉，整驭随风。
+++郊庙歌辞
++++享先农乐章 咸和
粒食伊始，农之所先。
今攸赖，是曰人天。
耕斯帝籍，播厥公田。
式崇明祀，神其福焉。
+++郊庙歌辞
++++享先农乐章 肃和
樽彝既列，瑚簋方荐。
歌工载登，币礼斯奠。
肃肃享祀，颙颙缨弁。
神之听之，福流寰县。
+++郊庙歌辞
++++享先农乐章 雍和
前夕视牲，质明奉俎。
沐芳整弁，其仪式序。
盛礼毕陈，嘉乐备举。
歆我懿德，非馨稷黍。
+++郊庙歌辞
++++享先农乐章 舒和
羽籥低昂文缀已，干戚蹈厉武行初。
望岁祈农神所听，延祥介福岂云虚。
+++郊庙歌辞
++++享先农乐章 咸和
三推礼就，万庾祈凝。
夤宾志远，藨衮惟兴。
降歆肃荐，垂祐祗膺。
送神有乐，神其上升。
+++郊庙歌辞
++++享先蚕乐章 永和
芳春开令序，韶苑畅和风。
惟灵申广祐，利物表神功。
绮会周天宇，黼黻藻寰中。
庶几承庆节，歆奠下帷宫。
+++郊庙歌辞
++++享先蚕乐章 肃和
明灵光至德，深功掩百神。
祥源应节启，福绪逐年新。
万宇承恩覆，七庙伫恭禋。
于兹申至恳，方期远庆臻。
+++郊庙歌辞
++++享先蚕乐章 展敬
霞庄列宝卫，云集动和声。
金卮荐绮席，玉币委芳庭。
因心罄丹款，先己励苍生。
所冀延明福，于兹享至诚。
+++郊庙歌辞
++++享先蚕乐章 絜诚
桂筵开玉俎，兰圃荐琼芳。
八音调凤历，三献奉鸾觞。
絜粢申大享，庭宇冀降祥。
神其覃有庆，契福永无疆。
+++郊庙歌辞
++++享先蚕乐章 昭庆
仙坛礼既毕，神驾俨将升。
伫属深祥起，方期庶绩凝。
虔诚资宇内，务本勖黎蒸。
灵心昭备享，率土洽休征。
+++郊庙歌辞
++++释奠文宣王乐章 诚和
圣道日用，神几不测。
金石以陈，弦歌载陟。
爰释其菜，匪馨于稷。
来顾来享，是宗是极。
+++郊庙歌辞
++++释奠文宣王乐章 承和
万国以贞光上嗣，三善茂德表重轮。
视膳寝门尊要道，高辟崇贤引正人。
+++郊庙歌辞
++++释奠文宣王乐章 肃和
粤惟上圣，有纵自天。
傍周万物，俯应千年。
旧章允著，嘉贽孔虔。
王化兹首，儒风是宣。
+++郊庙歌辞
++++释奠文宣王乐章 雍和
堂献瑶篚，庭敷璆县。
礼备其容，乐和其变。
肃肃亲享，雍雍执奠。
明德惟馨，蘋蘩可荐。
+++郊庙歌辞
++++释奠文宣王乐章 舒和
隼集龟开昭圣烈，龙蹲凤跱肃神仪。
尊儒敬业宏图阐，纬武经文盛德施。
+++郊庙歌辞
++++享孔子庙乐章 迎神
通吴表圣，问老探真。
三千弟子，五百贤人。
亿龄规法，万载嗣禋。
洁诚以祭，奏乐迎神。
+++郊庙歌辞
++++享孔子庙乐章 送神
醴溢牺象，羞陈俎豆。
鲁壁类闻，泗川如觏。
里校覃福，胄筵承祐。
雅乐清音，送神具奏。
+++郊庙歌辞
++++释奠武成王乐章 迎神
卜畋不从，兆发非熊。
乃倾荒政，爰佐一戎。
盛烈载垂，命祀惟崇。
日练上戊，宿严閟宫。
迎奏嘉至，感而遂通。
+++郊庙歌辞
++++释奠武成王乐章 奠币登歌
管磬升，膻芗集。
上公进，嘉币执。
信以通，僾如及。
恢帝功，锡后邑。
四维张，百度立。
绵亿载，邈难挹。
+++郊庙歌辞
++++释奠武成王乐章 迎俎酌献
五齐洁，九牢硕。
梡橛循，罍斝涤。
进具物，扬鸿绩。
和奏发，高灵寂。
虔告终，繁祉锡。
昭秩祀，永无易。
+++郊庙歌辞
++++释奠武成王乐章 亚献终献
贰觞以献，三变其终。
顾此非馨，尚达斯衷。
茅缩可致，神歆载融。
始神翊周，拯溺除凶。
时维降祐，永绝兴戎。
+++郊庙歌辞
++++释奠武成王乐章 送神
明祀方终，备乐斯阕。
黝纁就瘗，豆笾告撤。
肸蚃尚馀，光景云灭。
返归虚极，神心则悦。
+++姚崇
++++郊庙歌辞 享龙池乐章 第一章
恭闻帝里生灵沼，应报明君鼎业新。
既协翠泉光宝命，还符白水出真人。
此时舜海潜龙跃，此地尧河带马巡。
独有前池一小雁，叨承旧惠入天津。
+++蔡孚
++++郊庙歌辞 享龙池乐章 第二章
帝宅王家大道边，神马龙龟涌圣泉。
昔日昔时经此地，看来看去渐成川。
歌台舞榭宜正月，柳岸梅洲胜往年。
莫言波上春云少，只为从龙直上天。
+++沈佺期
++++郊庙歌辞 享龙池乐章 第三章
龙池跃龙龙已飞，龙德光天天不违。
池开天汉分黄道，龙向天门入紫微。
邸第楼台多气色，君王凫雁有光辉。
为报寰中百川水，来朝此地莫东归。
+++卢怀慎
++++郊庙歌辞 享龙池乐章 第四章
代邸东南龙跃泉，清漪碧浪远浮天。
楼台影就波中出，日月光疑镜里悬。
雁沼回流成舜海，龟书荐祉应尧年。
大川既济惭为楫，报德空思奉细涓。
+++姜皎
++++郊庙歌辞 享龙池乐章 第五章
龙池初出此龙山，常经此地谒龙颜。
日日芙蓉生夏水，年年杨柳变春湾。
尧坛宝匣馀烟雾，舜海渔舟尚往还。
愿似飘飖五云影，从来从去九天间。
+++崔日用
++++郊庙歌辞 享龙池乐章 第六章
龙兴白水汉兴符，圣主时乘运斗枢。
岸上丰茸五花树，波中的皪千金珠。
操环昔闻迎夏启，发匣先来瑞有虞。
风色云光随隐见，赤云神化象江湖。
+++苏颋
++++郊庙歌辞 享龙池乐章 第七章
西京凤邸跃龙泉，佳气休光镇在天。
轩后雾图今已得，秦王水剑昔常传。
恩鱼不似昆明钓，瑞鹤长如太液仙。
愿侍巡游同旧里，更闻箫鼓济楼船。
+++李乂
++++郊庙歌辞 享龙池乐章 第八章
星分邑里四人居，水洊源流万顷馀。
魏国君王称象处，晋家藩邸化龙初。
青蒲暂似游梁马，绿藻还疑宴镐鱼。
自有神灵滋液地，年年云物史官书。
+++姜晞
++++郊庙歌辞 享龙池乐章 第九章
灵沼萦回邸第前，浴日涵天写曙天。
始见龙台升凤阙，应如霄汉起神泉。
石匮渚傍还启圣，桃李初生更有仙。
欲化帝图从此受，正同河变一千年。
+++裴璀
++++郊庙歌辞 享龙池乐章 第十章
乾坤启圣吐龙泉，泉水年年胜一年。
始看鱼跃方成海，即睹龙飞利在天。
洲渚遥将银汉接，楼台直与紫微连。
休气荣光常不散，悬知此地是神仙。

++上卷一十三
  
+++郊庙歌辞
++++享太庙乐章 永和
於穆烈祖，弘此丕基。
永言配命，子孙保之。
百神既洽，万国在兹。
是用孝享，神其格思。
+++郊庙歌辞
++++享太庙乐章 肃和
大哉至德，允兹明圣。
格于上下，聿遵诚敬。
嘉乐斯登，鸣球以咏。
神其降止，式隆景命。
+++郊庙歌辞
++++享太庙乐章 雍和
崇兹享祀，诚敬兼至。
乐以感灵，礼以昭事。
粢盛咸絜，牲牷孔备。
永言孝思，庶几不匮。
+++郊庙歌辞
++++享太庙乐章 长发舞
睿哲维唐，长发其祥。
帝命斯祐，王业克昌。
配天载德，就日重光。
本支百代，申锡无疆。
+++郊庙歌辞
++++享太庙乐章 大基舞
猗与祖业，皇矣帝先。
翦商德厚，封唐庆延。
在姬犹稷，方晋喻宣。
基我鼎运，于万斯年。
+++郊庙歌辞
++++享太庙乐章 大成舞
周称王季，晋美帝文。
明明盛德，穆穆齐芬。
藏用四履，屈道三分。
铿锵钟石，载纪鸿勋。
+++郊庙歌辞
++++享太庙乐章 大明舞
五纪更运，三正递升。
勋华既没，禹汤勃兴。
神武命代，灵眷是膺。
望云彰德，察纬告征。
上纽天维，下安地轴。
征师涿野，万国咸服。
偃伯灵台，九官允穆。
殊域委赆，怀生介福。
大礼既饰，大乐已和。
黑章扰囿，赤字浮河。
功宣载籍，德被咏歌。
克昌厥后，百禄是荷。
+++郊庙歌辞
++++享太庙乐章 寿和
八音斯奏，三献毕陈。
宝祚惟永，晖光日新。
+++郊庙歌辞
++++享太庙乐章 舒和
圣敬通神光七庙，灵心荐祚和万方。
严禋克配鸿基远，明德惟馨凤历昌。
+++郊庙歌辞
++++享太庙乐章 雍和
於穆清庙，聿修严祀。
四县载陈，三献斯止。
笾豆彻荐，人祇介祉。
神维格思，锡祚不已。
+++郊庙歌辞
++++享太庙乐章 永和
肃肃清祀，烝烝孝思。
荐享昭备，虔恭在兹。
雍歌彻俎，祝嘏陈辞。
用光武志，永固鸿基。
+++郊庙歌辞
++++享太庙乐章 崇德舞
五运改卜，千龄启圣。
彤云晓聚，黄星夜映。
叶阐珠囊，基开玉镜。
下临万宇，上齐七政。
雾开三象，尘清九服。
海溓星晖，远安迩肃。
天地交泰，华夷辑睦。
翔泳归仁，中外禔福。
绩逾黜夏，勋高翦商。
武陈七德，刑设三章。
祥禽巢阁，仁兽游梁。
卜年惟永，景福无疆。
+++郊庙歌辞
++++享太庙乐章 钧天舞
承天抚箓，纂圣登皇。
遐清万宇，仰协三光。
功成日用，道济时康。
璇图载永，宝历斯昌。
日月扬晖，烟云烂色。
河岳修贡，神祇效职。
舜风攸偃，尧曦先就。
睿感通寰，孝思浃宙。
奉扬先德，虔遵曩狩。
展义天扃，飞英云岫。
化逸王表，神凝帝先。
乘云厌俗，驭日登玄。
+++郊庙歌辞
++++享太庙乐章 太和舞
广乐既备，嘉荐既新。
述先惟德，孝飨惟亲。
七献具举，五齐毕陈。
锡兹祚福，于万斯春。
+++郊庙歌辞
++++享太庙乐章 景云舞
惟睿作圣，惟圣登皇。
精感耀魄，时膺会昌。
舜惭大孝，尧推让王。
能事斯极，振古谁方。
文明履运，车书同轨。
巍巍赫赫，尽善尽美。
衢室凝旒，大庭端扆。
释负之寄，事光复子。
脱屣高天，登遐上玄。
龙湖超忽，象野芊绵。
游衣复道，荐果初年。
新庙奕奕，明德配天。
+++郊庙歌辞
++++享太庙乐章 光大舞
大业龙祉，徽音骏尊。
潜居皇德，赫嗣天昆。
展仪宗祖，重诚孝孙。
春秋无极，享奏存存。
+++郊庙歌辞
++++享太庙乐章 迎神
七庙观德，百灵攸仰。
俗荷财成，物资含养。
道光执契，化笼提象。
肃肃雍雍，神其来飨。
+++郊庙歌辞
++++享太庙乐章 金奏
肃肃清庙，巍巍盛唐。
配天立极，累圣重光。
乐和管磬，礼备烝尝。
永惟来格，降福无疆。
+++郊庙歌辞
++++享太庙乐章 送神
五声备奏，三献终祠。
车移凤辇，旆转虹旗。
礼周笾豆，诚效虔祗。
皇灵徙跸，簪绅拜辞。
+++郊庙歌辞
++++武后享清庙乐章十首 第一
建清庙，赞玄功。
择吉日，展禋宗。
乐已变，礼方崇。
望神驾，降仙宫。
+++郊庙歌辞
++++武后享清庙乐章十首 第二
隆周创业，宝命惟新。
敬宗茂典，爰表虔禋。
声明已备，文物斯陈。
肃容如在，恳志方申。
+++郊庙歌辞
++++武后享清庙乐章十首 第三登歌
肃敷大礼，上谒尊灵。
敬陈筐币，载表丹诚。
+++郊庙歌辞
++++武后享清庙乐章十首 第四迎神
敬奠蘋藻，式罄虔襟。
洁诚斯展，伫降灵歆。
+++郊庙歌辞
++++武后享清庙乐章十首 第五饮福
爰陈玉醴，式奠琼浆。
灵心有穆，介福无疆。
+++郊庙歌辞
++++武后享清庙乐章十首 第六送文舞
帝图草创，皇业初开。
功高佐命，业赞云雷。
+++郊庙歌辞
++++武后享清庙乐章十首 第七迎武舞
赫赫玄功被穹壤，皇皇至德洽生灵。
开基拨乱妖氛廓，佐命宣威海内清。
+++郊庙歌辞
++++武后享清庙乐章十首 第八武舞作
荷恩承顾托，执契恭临抚。
庙略静边荒，天兵耀神武。
+++郊庙歌辞
++++武后享清庙乐章十首 第九彻俎
登歌已阕，献礼方周。
钦承景福，肃奉鸿休。
+++郊庙歌辞
++++武后享清庙乐章十首 第十送神
大礼言毕，仙卫将归。
莫申丹恳，空瞻紫微。
+++郊庙歌辞
++++享太庙乐章 严和
肃肃清庙，赫赫玄猷。
功高万古，化奄十洲。
中兴丕业，上荷天休。
祗奉先构，礼备怀柔。
+++郊庙歌辞
++++享太庙乐章 升和
顾惟菲薄，纂历应期。
中外同轨，夷狄来思。
乐用崇德，礼以陈词。
夕惕若厉，钦奉弘基。
+++郊庙歌辞
++++享太庙乐章 虔和
礼标荐鬯，肃事祠庭。
敬申如在，敢托非馨。
+++郊庙歌辞
++++享太庙乐章 歆和
崇禋已备，粢盛聿修。
洁诚斯展，钟石方遒。
+++郊庙歌辞
++++享太庙乐章 承光舞
金相载穆，玉裕重辉。
养德清禁，承光紫微。
乾宫候色，震象增威。
监国方永，宾天不归。
孝友自衷，温文性与。
龙楼正启，鹤驾斯举。
丹扆流念，鸿名式序。
中兴考室，永陈彝俎。
+++郊庙歌辞
++++享太庙乐章 延和
巍巍累圣，穆穆重光。
奄有区夏，祚启隆唐。
百蛮饮泽，万国来王。
本枝亿载，鼎祚逾长。
+++郊庙歌辞
++++享太庙乐章 同和
惟圣配天敷盛礼，惟天为大阐洪名。
恭禋展敬光先德，蘋藻申虔表志诚。
+++郊庙歌辞
++++享太庙乐章 宁和
炎驭失天纲，土德承天命。
英猷被寰宇，懿躅隆邦政。
七德已绥边，九夷咸底定。
景化覃遐迩，深仁洽翔泳。
+++郊庙歌辞
++++享太庙乐章 恭和
礼周三献，乐阕九成。
肃承灵福，悚惕兼盈。
+++郊庙歌辞
++++享太庙乐章 通和
祠容既毕，仙座爰兴。
停停凤举，霭霭云升。
长隆宝运，永锡休征。
福覃贻厥，恩被黎蒸。
+++郊庙歌辞
++++享太庙乐章 昭和
道洽二仪交泰，时休四宇和平。
环珮肃于庭实，钟石扬乎颂声。
+++郊庙歌辞
++++享太庙乐章 诚敬
顾惟菲质，忝位椒宫。
虔奉蘋藻，肃事神宗。
敢申诚絜，庶罄深衷。
睟容有裕，灵享无穷。
+++郊庙歌辞
++++享太庙乐章 肃和
月礼已周，云和将变。
爰献其醑，载迁其奠。
明德逾隆，非馨是荐。
泽沾动植，仁覃宇县。
+++郊庙歌辞
++++享太庙乐章 昭感
铿锵韶濩，肃穆神容。
洪规赫赫，祠典雍雍。
已周三献，将乘六龙。
虔诚有托，恳志无从。
+++郊庙歌辞
++++享太庙乐章 永和三章
肃九室，谐八音。
歌皇慕，动神心。
礼宿设，乐妙寻。
声明备，祼奠临。
律迓气，音入玄。
依玉几，御黼筵。
聆忾息，僾周旋。
九韶遍，百福传。
信工祝，永颂声。
来祖考，听和平。
相百辟，贡九瀛。
神休委，帝孝成。
+++郊庙歌辞
++++享太庙乐章 太和
时文圣后，清庙肃邕。
致诚勤荐，在貌思恭。
玉节肆夏，金锵五钟。
绳绳云步，穆穆天容。
+++郊庙歌辞
++++享太庙乐章 肃和
天子享孝，工歌溥将。
躬祼郁鬯，乃焚膋芗。
臭以达阴，声以求阳。
奉时烝尝，永代不忘。
+++郊庙歌辞
++++享太庙乐章 雍和二章
在涤嘉豢，丽碑敬牲。
角握之牡，色纯之騂。
火传阳燧，水溉阴精。
太公胖俎，傅说和羹。
俎豆有馥，粢盛絜丰。
亦有和羹，既戒既平。
鼓钟管磬，肃唱和鸣。
皇皇后祖，来我思成。
+++郊庙歌辞
++++享太庙乐章 文舞
圣谟九德，真言五千。
庆集昌胄，符开帝先。
高文杖钺，克配彼天。
三宗握镜，六合涣然。
帝其承祀，率礼罔愆。
图书雾出，日月清悬。
舞形德类，咏谂功传。
黄龙蜿蟺，彩云蹁跹。
五行气顺，八佾风宣。
介此百禄，于皇万年。
+++郊庙歌辞
++++享太庙乐章 光大舞
肃肃艺祖，滔滔浚源。
有雄玉剑，作镇金门。
玄王贻绪，后稷谋孙。
肇禋九庙，四海来尊。
+++郊庙歌辞
++++享太庙乐章 长发舞
具礼崇德，备乐承风。
魏推幢主，周赠司空。
不行而至，无成有终。
神兴王业，天归帝功。
+++郊庙歌辞
++++享太庙乐章 大政舞
於赫元命，权舆帝文。
天齐八柱，地半三分。
宗庙观德，笙镛乐勋。
封唐之兆，成天下君。
+++郊庙歌辞
++++享太庙乐章 大成舞
帝舞季历，龙圣生昌。
后歌有蟜，胎炎孕黄。
天地合德，日月齐光。
肃雍孝享，祚我万方。
+++郊庙歌辞
++++享太庙乐章 大明舞
赤精乱德，四海困穷。
黄旗举义，三灵会同。
旱望春雨，云披大风。
溥天来祭，高祖之功。
+++郊庙歌辞
++++享太庙乐章 崇德舞
皇合一德，朝宗百神。
削平天地，大拯生人。
上帝配食，单于入臣。
戎歌陈舞，晔晔震震。
+++郊庙歌辞
++++享太庙乐章 钧天舞
高皇迈道，端拱无为。
化怀獯鬻，兵赋句骊。
礼尊封禅，乐盛来仪。
合位娲后，同称伏羲。
+++郊庙歌辞
++++享太庙乐章 大和舞
退居江水，郁起丹陵。
礼物还旧，朝章中兴。
龙图友及，骏命恭膺。
鸣球香瓒，大糦是承。
+++郊庙歌辞
++++享太庙乐章 景云舞
景云霏烂，告我帝符。
噫帝冲德，与天为徒。
笙镛遥远，俎豆虚无。
春秋孝献，回复此都。
+++郊庙歌辞
++++享太庙乐章 福和
备礼用乐，崇亲致尊。
诚通慈降，敬彻爱存。
献怀称寿，啐感承恩。
皇帝孝德，子孙千亿。
大包天域，长亘不极。
+++郊庙歌辞
++++享太庙乐章 舒和
六钟翕协六变成，八佾徜徉八风生。
乐九韶兮人神感，美七德兮天地清。
+++郊庙歌辞
++++享太庙乐章 凯安四章
瑟彼瑶爵，亚惟上公。
室如屏气，门不容躬。
礼殷其本，乐执其中。
圣皇永慕，天地幽通。
礼匝三献，乐遍九成。
降循轩陛，仰欷皇情。
福与仁合，德因孝明。
百年神畏，四海风行。
总总干戚，填填鼓钟。
奋扬争气，坐作为容。
离若鸷鸟，合如战龙。
万方观德，肃肃雍雍。
烈祖顺三灵，文宗威四海。
黄钺诛群盗，朱旗扫多罪。
戢兵天下安，约法人心改。
大哉干羽意，长见风云在。
+++郊庙歌辞
++++享太庙乐章 登歌
止笙磬，撤豆笾。
廓无响，窅入玄。
在室，神在天。
情馀慕，礼罔愆。
喜黍稷，屡丰年。
+++郊庙歌辞
++++享太庙乐章 永和
眇嘉乐，授灵爽。
感若来，思如往。
休气散，回风上。
返寂寞，还惚恍。
怀灵驾，结空想。
+++郭子仪
++++郊庙歌辞 享太庙乐章 广运舞
於赫皇祖，昭明有融。
惟文之德，惟武之功。
河海静谧，车书混同。
虔恭孝飨，穆穆玄风。
+++刘晏
++++郊庙歌辞 享太庙乐章 惟新舞
汉祚惟永，神功中兴。
风驱氛祲，天覆黎蒸。
三光再朗，庶绩其凝。
重熙累洽，景命是膺。
+++郭子仪
++++郊庙歌辞 享太庙乐章 保大舞
於穆文考，圣神昭章。
肃勺群慝，含光远方。
万物茂遂，九夷宾王。
愔愔云韶，德音不忘。
+++郑馀庆
++++郊庙歌辞 享太庙乐章 文明舞
开邸除暴，时迈勋尊。
三元告命，四极骏奔。
金枝翠叶，辉烛瑶琨。
象德亿载，贻庆汤孙。
+++郑絪
++++郊庙歌辞 享太庙乐章 大顺舞
於穆时文，受天明命。
允恭玄默，化成理定。
出震嗣德，应乾传圣。
猗欤缉熙，千亿流庆。
+++段文昌
++++郊庙歌辞 享太庙乐章 象德舞
肃肃清庙，登显至德。
泽周八荒，兵定四极。
生物咸遂，群盗灭息。
明圣钦承，子孙千亿。
+++牛僧孺
++++郊庙歌辞 享太庙乐章 和宁舞
湜湜颀颀，融昭德辉。
不纽不舒，贯成九围。
武烈文经，敷施当宜。
纂尧付启，亿万熙熙。
+++李回
++++郊庙歌辞 享太庙乐章 大定舞
受天明命，敷佑下土。
化时以俭，卫文以武。
氛消夷夏，俗臻往古。
亿万斯年，形于律吕。
+++夏侯孜
++++郊庙歌辞 享太庙乐章 宣宗室舞
於铄令主，圣祚重昌。
兴起教义，申明典章。
俗尚素朴，人皆乐康。
积德可报，流庆无疆。
+++萧仿
++++郊庙歌辞 享太庙乐章 懿宗室舞
圣祚无疆，庆传乐章。
金枝繁茂，玉叶延长。
海渎常晏，波涛不扬。
汪汪美化，垂范今王。
+++郊庙歌辞
++++享太庙乐章 咸宁舞
於铄丕嗣，惟帝之光。
羽籥象德，金石荐祥。
圣系无极，景命永昌。
神降上哲，维天配长。

++上卷一十四
  
+++郊庙歌辞
++++太清宫乐章 煌煌
煌煌道宫，肃肃太清。
礼光尊祖，乐备充庭。
罄竭诚至，希夷降灵。
云凝翠盖，风焰红旌。
众真以从，九奏初迎。
永惟休祐，是锡和平。
+++郊庙歌辞
++++太清宫乐章 冲和
虚无结思，钟磬和音。
歌以颂德，香以达心。
礼殊祼鬯，义感昭临。
灵车至止，庆垂愔愔。
+++郊庙歌辞
++++太清宫乐章 香初上
肃肃我祖，绵绵道宗。
至感潜达，灵心暗通。
云輧御气，芝盖随风。
四时禋祀，万国来同。
+++郊庙歌辞
++++太清宫乐章 再上
仙宗绩道，我李承天。
庆深虚极，符光象先。
俗登仁寿，化阐蟺涓。
五千贻范，亿万斯年。
+++郊庙歌辞
++++太清宫乐章 终上
不宰元功，无为上圣。
洪源长发，诞受天命。
金奏迎真，璇宫展盛。
备礼周乐，垂光储庆。
+++郊庙歌辞
++++太清宫乐章 紫极舞
至道生元气，重圆法混成。
无为观大象，冲用体常名。
仙乐临丹阙，云车出玉京。
灵符百代应，瑞节九贞迎。
宝运开皇极，天临映太清。
长垂一德庆，永庇万方宁。
+++郊庙歌辞
++++太清宫乐章 序入破第一奏
真宗开妙理，冲教统清虚。
化演无为日，言昭有象初。
瑶台肃灵瑞，金阙映仙居。
一奏三清乐，长回八景舆。
+++郊庙歌辞
++++太清宫乐章 第二奏
虚极仙宗本，希夷象帝先。
百灵朝太上，万法祖重圆。
善贷惟冲德，功成谓自然。
云门达和气，思用合钧天。
+++郊庙歌辞
++++太清宫乐章 第三奏
元符传紫极，宝祚启高真。
道德先垂裕，冲和已化淳。
人风齐太古，天瑞叶惟新。
仙乐清都上，长明交泰辰。
+++郊庙歌辞
++++太清宫乐章 登歌
严禋展事，理洁烝尝。
皇矣圣祖，德惟馨香。
盛荐既撤，工歌载扬。
大来之庆，降福穰穰。
+++郊庙歌辞
++++太清宫乐章 真和
玉磬含香，金炉既馥。
风驭泠泠，云坛肃肃。
杳归大象，霈流嘉福。
俾宁万邦，无思不服。
+++郊庙歌辞
++++德明兴圣庙乐章 迎神
元尊九德，佐尧光宅。
烈祖太宗，方周作伯。
响怀霜露，乐变金石。
白云清风，仿佛来格。
+++郊庙歌辞
++++德明兴圣庙乐章 登歌奠币
四时有典，百事来祭。
尊祖奉宗，严禋大帝。
礼先苍璧，奠币黝制。
于斯万年，熙成帝系。
+++郊庙歌辞
++++德明兴圣庙乐章 迎俎
盛牲实俎，涓选休成。
鼎煁阳燧，玉盥阴精。
有飶嘉豆，既和大羹。
侑以清乐，细齐人情。
+++郊庙歌辞
++++德明兴圣庙乐章 德明酌献
清庙奕奕，和乐雍雍。
器尊牺象，礼属宗公。
白水方祼，黄流在中。
谟明之德，万古清风。
+++郊庙歌辞
++++德明兴圣庙乐章 兴圣酌献
閟宫静谧，合乐周张。
泰奠始献，百末重觞。
震澹存诚，庶几迪尝。
遥源之祚，天汉灵长。
+++郊庙歌辞
++++德明兴圣庙乐章 亚献终献
惟清惟肃，靡闻靡见。
举备九成，俯终三献。
庆彰曼寿，胙彻嘉荐。
瘗玉埋牲，礼神斯遍。
+++郊庙歌辞
++++德明兴圣庙乐章 送神
元精回复，灵贶繁滋。
风洒兰路，云摇桂旗。
高丘缅邈，凉部逶迟。
瞻望靡及，缠绵永思。
+++徐彦伯
++++郊庙歌辞 仪坤庙乐章 永和
猗若清庙，肃肃荧荧。
国荐严祀，坤兴淑灵。
有几在室，有乐在庭。
临兹孝享，百禄惟宁。
+++郊庙歌辞
++++仪坤庙乐章 金奏
（一本无此章）
阴灵曜祉，轩曜降精。
祥符淑气，庆集柔明。
瑶俎既列，雕桐发声。
徽猷永远，比德皇英。
+++丘说
++++郊庙歌辞 仪坤庙乐章 太和
孝哉我后，冲乎乃圣。
道映重华，德辉文命。
慕深视箧，情殷抚镜。
万国移风，兆人承庆。
+++张齐贤
++++郊庙歌辞 仪坤庙乐章 肃和
祼圭既濯，郁鬯既陈。
画幕云举，黄流玉醇。
仪充献酌，礼盛众禋。
地察惟孝，愉焉飨亲。
+++郑善玉
++++郊庙歌辞 仪坤庙乐章 雍和
酌郁既灌，芗萧方爇。
笾豆静器，簠簋芬飶。
鱼腊荐美，牲牷表洁。
是戢是将，载迎载列。
+++薛稷
++++郊庙歌辞 仪坤庙乐章 昭升
阳灵配德，阴魄昭升。
尧坛凤下，汉室龙兴。
伣天作对，前旒是凝。
化行南国，道盛西陵，造舟集灌，无德而称。
我粢既絜，我醴既澄。
阴阴灵庙，光灵若凭。
德馨惟享，孝思烝烝。
+++郊庙歌辞
++++仪坤庙乐章 坤贞
乾道既亨，坤元以贞。
肃雍攸在，辅佐斯成。
外睦九族，内光一庭。
克生睿哲，祚我休明。
钦若徽范，悠哉淑灵。
建兹清宫，于彼上京。
缩茅以献，絜秬惟馨。
实受其福，期乎亿龄。
+++徐坚
++++郊庙歌辞 仪坤庙乐章 寿和
於穆清庙，肃雍严祀。
合福受釐，介以繁祉。
+++胡雄
++++郊庙歌辞 仪坤庙乐章 舒和
送文迎武递参差，一始一终光圣仪。
四海生人歌有庆，千龄孝享肃无亏。
+++刘子玄
++++郊庙歌辞 仪坤庙乐章 安和
妙算申帷幄，神谋及庙庭。
两阶文物备，七德武功成。
校猎长杨苑，屯军细柳营。
将军献凯入，歌舞溢重城。
+++员半千
++++郊庙歌辞 仪坤庙乐章 雍和
孝享云毕，惟彻有章。
云感玄羽，风凄素商。
瞻望神座，祗恋匪遑。
礼终乐阕，肃雍锵锵。
+++祝钦明
++++郊庙歌辞 仪坤庙乐章 永和
閟宫实实，清庙微微。
降格无象，馨香有依。
式昭纂庆，方融嗣徽。
明禋是享，神保聿归。
+++郊庙歌辞
++++仪坤庙乐章 迎神
月灵降德，坤元授光。
娥英比秀，任姒均芳。
瑶台荐祉，金屋延祥。
迎神有乐，歆此嘉芗。
+++郊庙歌辞
++++仪坤庙乐章 送神
玉帛仪大，金丝奏广。
灵应有孚，冥征不爽。
降彼休福，歆兹禋享。
送乐有章，神麾其上。
+++郊庙歌辞
++++昭德皇后庙乐章 永和
穆清庙，荐严禋。
昭礼备，和乐新。
望灵光，集元辰。
祚无极，享万春。
+++郊庙歌辞
++++昭德皇后庙乐章 肃和
诚心达，娱乐分。
升箫膋，郁氛氲。
茅既缩，鬯既薰。
后来思，福如云。
+++郊庙歌辞
++++昭德皇后庙乐章 雍和
我将我享，尽明而诚。
载芬黍稷，载涤牺牲。
懿矣元良，万邦以贞。
心乎爱敬，若睹容声。
+++郊庙歌辞
++++昭德皇后庙乐章 坤元
於穆先后，丽圣称崇。
母临万宇，道被六宫。
昌时协庆，理内成功。
殷荐明德，传芳国风。
+++郊庙歌辞
++++昭德皇后庙乐章 寿和
工祝致告，徽音不遐。
酒醴咸旨，馨香具嘉。
受釐献祉，永庆邦家。
+++郊庙歌辞
++++昭德皇后庙乐章 舒和
金枝羽部彻清歌，瑶台肃穆笙磬罗。
谐音遍响合明意，万类昭融灵应多。
+++郊庙歌辞
++++昭德皇后庙乐章 凯安
辰位列四星，帝功参十乱。
进贤勤内辅，扈跸清多难。
承天厚载均，并耀宵光灿。
留徽蔼前躅，万古披图焕。
+++郊庙歌辞
++++昭德皇后庙乐章 雍和
公尸既起，享礼载终。
称歌进彻，尽敬繇衷。
泽流惠下，大小咸同。
+++郊庙歌辞
++++昭德皇后庙乐章 永和
昭事终，幽享馀。
移月御，返仙居。
璇庭寂，灵幄虚。
顾裴回，感皇储。

++上卷一十五
  
+++李舒
++++郊庙歌辞 让皇帝庙乐章 迎神
皇矣天宗，德先王季。
因心则友，克让以位。
爰命有司，式遵前志。
神其降灵，昭飨祀事。
+++李舒
++++郊庙歌辞 让皇帝庙乐章 奠币
惟帝时若，去而上仙。
祀用商舞，乐备宫悬。
白璧加荐，玄纁告虔。
子孙拜后，承兹吉蠲。
+++李舒
++++郊庙歌辞 让皇帝庙乐章 迎俎
祀盛体荐，礼协粢盛。
方周假庙，用鲁纯牲。
捧彻祗敬，击拊和鸣。
受釐归胙，既戒而平。
+++李舒
++++郊庙歌辞 让皇帝庙乐章 酌献
八音具举，三寿既盥。
洁兹宗彝，瑟彼圭瓒。
兰肴重错，椒醑飘散。
降胙维城，永为藩翰。
+++李舒
++++郊庙歌辞 让皇帝庙乐章 亚献终献
秩礼有序，和音既同。
九仪不忒，三揖将终。
孝感藩后，相维辟公。
四时之典，永永无穷。
+++李舒
++++郊庙歌辞 让皇帝庙乐章 送神
奠献已事，昏昕载分。
风摇雨散，灵卫絪缊。
龙驾帝服，上腾五云。
泮宫复閟，寂寞无闻。
+++郊庙歌辞
++++享隐太子庙乐章 诚和
道閟鹤关，运缠鸠里。
门集大命，俾歆嘉祀。
礼亚六瑚，诚殚二簋。
有诚颙若，神斯戾止。
+++郊庙歌辞
++++享隐太子庙乐章 肃和
岁肇春宗，乾开震长。
瑶山既寂，戾园斯享。
玉肃其事，物昭其象。
弦诵成风，笙歌合响。
+++郊庙歌辞
++++享隐太子庙乐章 雍和
明典肃陈，神居邃启。
春伯联事，秋官相礼。
有来雍雍，登歌济济。
缅维主鬯，庶歆芳醴。
+++郊庙歌辞
++++享隐太子庙乐章 舒和
三县已判歌钟列，六佾将开羽鏚分。
尚想燕飞来蔽日，终疑鹤影降凌云。
+++郊庙歌辞
++++享隐太子庙乐章 凯安
天步昔将开，商郊初欲践。
抚戎金阵廓，贰极瑶图阐。
鸡戟遂崇仪，龙楼期好善。
弄兵隳震业，启圣隆嗣典。
+++郊庙歌辞
++++隐太子庙乐章 迎神
苍震有位，黄离蔽明。
江充祸结，戾据灾成。
衔冤昔痛，赠典今荣。
享灵有秩，奉乐以迎。
+++郊庙歌辞
++++隐太子庙乐章 送神
皇情悼往，祀议增设。
钟鼓铿锵，羽旄昭晰。
掌礼云备，司筵告彻。
乐以送神，灵其鉴阕。
+++郊庙歌辞
++++享章怀太子庙乐章 迎神
副君昭象，道应黄离。
铜楼备德，玉裕成规。
仙气霭霭，灵从师师。
前驱戾止，控鹤来仪。
+++郊庙歌辞
++++享章怀太子庙乐章 登歌酌鬯
忠孝本著，羽翼先成。
寝门昭德，驰道为程。
币帛有典，容卫无声。
司存既肃，庙享惟清。
+++郊庙歌辞
++++享章怀太子庙乐章 迎俎酌献
通三锡胤，明两承英。
太山比赫，伊水闻笙。
宗祧是寄，礼乐其亨。
嘉辰荐俎，以发声明。
+++郊庙歌辞
++++享章怀太子庙乐章 送文舞迎武舞
羽籥崇文礼以毕，干鏚奋武事将行。
用舍繇来其有致，壮志宣威乐太平。
+++郊庙歌辞
++++享章怀太子庙乐章 武舞作
绿林炽炎历，黄虞格有苗。
沙尘惊塞外，帷幄命嫖姚。
七德干戈止，三边云雾消。
宝祚长无极，歌舞盛今朝。
+++郊庙歌辞
++++享懿德太子庙乐章 迎神
甲观昭祥，画堂升位。
礼绝群后，望尊储贰。
启诵惭德，庄丕掩粹。
伊浦凤翔，缑峰鹤至。
+++郊庙歌辞
++++享懿德太子庙乐章 登歌酌鬯
誉阐元储，寄崇明两。
玉裕虽晦，铜楼可想。
弦诵辍音，笙歌罢响。
币帛言设，礼容无爽。
+++郊庙歌辞
++++享懿德太子庙乐章 迎俎酌献
雍雍盛典，肃肃灵祠。
宾天有圣，对日无期。
飘飖羽服，掣曳云旗。
眷言主鬯，心乎怆兹。
+++郊庙歌辞
++++享懿德太子庙乐章 送文舞迎武舞
八音协奏陈金石，六佾分行整礼容。
沧溟赴海还称少，素月开轮即是重。
+++郊庙歌辞
++++享懿德太子庙乐章 武舞作
隋季昔云终，唐年初启圣。
纂戎将禁暴，崇儒更敷政。
威略静三边，仁恩覃万姓。
+++郊庙歌辞
++++享节愍太子庙乐章 迎神
储后望崇，元良寄切。
寝门是仰，驰道不绝。
仙袂云会，灵旗电晰。
煌煌而来，礼物攸设。
+++郊庙歌辞
++++享节愍太子庙乐章 登歌酌鬯
灼灼重明，仰承元首。
既贤且哲，惟孝与友。
惟孝虽遥，灵规不朽。
礼因诚致，备絜玄酒。
+++郊庙歌辞
++++享节愍太子庙乐章 迎俎酌献
嘉荐有典，至诚莫骞。
画梁云亘，雕俎星连。
乐器周列，礼容备宣。
依稀如在，若未宾天。
+++郊庙歌辞
++++享节愍太子庙乐章 送文舞出迎武舞入
邕邕阐化凭文德，赫赫宣威藉武功。
既执羽旄先拂吹，还持玉鏚更挥空。
+++郊庙歌辞
++++享节愍太子庙乐章 武舞作
武德谅雍雍，由来扫寇戎。
剑光挥作电，旗影列成虹。
雾廓三边静，波澄四海同。
睿图今已盛，相共舞皇风。
+++许孟容
++++郊庙歌辞 享文敬太子庙乐章 请神
觞牢具品，管磬有节。
祝道夤恭，神仪昭晰。
桐圭早贵，象辂追设。
声达乐成，降歆丰洁。
+++陈京
++++郊庙歌辞 享文敬太子庙乐章 登歌
歌以德发，声以乐贵。
乐善名存，追仙礼异。
鸾旌拱修，凤鸣合吹。
神听皇慈，仲月皆至。
+++冯伉
++++郊庙歌辞 享文敬太子庙乐章 迎俎酌献
撰日瞻景，诚陈乐张。
礼容秩秩，羽舞煌煌。
肃将涤濯，祗荐芬芳。
永锡繁祉，思深飨尝。
+++郊庙歌辞
++++享文敬太子庙乐章 送文舞迎武舞
干旄羽籥相亏蔽，一进一退殊行缀。
昔献三雍盛礼容，今陈六佾崇仪制。
+++崔邠
++++郊庙歌辞 享文敬太子庙乐章 亚献终献
醴齐泛尊彝，轩县动干戚。
入室僾如在，升阶虔所历。
奋疾合威容，定利舒皦绎。
方崇庙貌礼，永被君恩锡。
+++崔邠
++++郊庙歌辞 享文敬太子庙乐章 送神
三献具举，九旗将旋。
追劳表德，罢享宾天。
风引仙管，堂虚画筵。
芳馨常在，瞻望悠然。
+++归登
++++郊庙歌辞 享惠昭太子庙乐章 请神
嘉荐既陈，祀事孔明。
闲歌在堂，万舞在庭。
外则尽物，内则尽诚。
凤笙如闻，歌其洁精。
+++杜羔
++++郊庙歌辞 享惠昭太子庙乐章 登歌
因心克孝，位震遗芬。
宾天道茂，轸怀气分。
发祗乃祀，咳叹如闻。
二歌斯升，以咏德薰。
+++李逢吉
++++郊庙歌辞 享惠昭太子庙乐章 迎俎酌献
既洁酒醴，聿陈熟腥。
肃将震念，昭格储灵。
展矣礼典，薰然德馨。
愔愔管磬，亦具是听。
+++孟简
++++郊庙歌辞 享惠昭太子庙乐章 送文舞出迎武舞入
喧喧金石容既缺，肃肃羽驾就行列。
缑山遗响昔所闻，庙庭进旅今攸设。
+++裴度
++++郊庙歌辞 享惠昭太子庙乐章 亚献终献
重轮始发祥，齿胄方兴学。
冥然升紫府，铿尔荐清乐。
奠斝致馨香，在庭纷羽籥。
礼成神既醉，仿佛缑山鹤。
+++王涯
++++郊庙歌辞 享惠昭太子庙乐章 送神
威仪毕陈，备乐将阕。
苞茅酒缩，膋萧香彻。
宫臣展事，肃雍在列。
迎精送往，厥鉴昭晰。
+++郊庙歌辞
++++褒德庙乐章 昭德
道赫梧宫，悲盈蒿里。
爰赐徽烈，载敷嘉祀。
享洽四时，规陈二簋。
灵应昭格，神其戾止。
+++郊庙歌辞
++++褒德庙乐章 进德
涂山懿戚，妫汭崇姻。
祠筵肇启，祭典方申。
礼以备物，乐以感神。
用隆敦叙，载穆彝伦。
+++郊庙歌辞
++++褒德庙乐章 褒德
家著累仁，门昭积善。
瑶篚既列，金县式展。
+++郊庙歌辞
++++褒德庙乐章 武舞作
昭昭竹殿开，奕奕兰宫启。
懿范隆丹掖，殊荣辟朱邸。
六佾荐徽容，三簋陈芳醴。
万石覃贻厥，分珪崇祖祢。
+++郊庙歌辞
++++褒德庙乐章 彰德
名隆五岳，秩映三台。
严祠已备，睟影方回。
+++舞曲歌辞
++++凯乐歌辞 破阵乐
受律辞元首，相将讨叛臣。
咸歌破阵乐，共赏太平人。
+++舞曲歌辞
++++凯乐歌辞 应圣期
圣德期昌运，雍熙万宇清。
乾坤资化育，海岳共休明。
辟土欣耕稼，销戈遂偃兵。
殊方歌帝泽，执贽驾升平。
+++舞曲歌辞
++++凯乐歌辞 贺圣欢
四海皇风被，千年德水清。
戎衣更不著，今日告功成。
+++舞曲歌辞
++++凯乐歌辞 君臣同庆乐
主圣开昌历，臣忠奉大猷。
君看偃革后，便是太平秋。

++上卷一十六
  
+++赵光逢
++++郊庙歌辞 梁郊祀乐章 庆和
就阳位，升圆丘。
佩双玉，御大裘。
膺天命，拥神休。
万灵感，百禄遒。
秉黄钺，建朱旗。
震八表，清二仪。
帝业显，王道夷。
受景命，启皇基。
开九门，怀百神。
通肸蚃，接氤氲。
明粢荐，广乐陈。
奠嘉璧，燎芳薪。
膺宝图，执左契。
德应天，圣飨帝。
荐表衷，荷灵惠。
寿万年，祚百世。
惟德动天，有感必通。
秉兹一德，禋于六宗。
钦夤宝命，恭肃礼容。
来顾来享，永穆皇风。
天惟佑德，辟乃奉天。
交感斯在，昭事罔愆。
岁功已就，王道无偏。
于焉报本，是用告虔。
+++郊庙歌辞
++++梁郊祀乐章 庆顺
圣皇戾止，天步舒迟。
乾乾睿相，穆穆皇仪。
进退必肃，陟降是祗。
六变克协，万灵协随。
+++郊庙歌辞
++++梁郊祀乐章 庆平
天命降鉴，帝德惟馨。
享祀不忒，礼容孔明。
奠璧布币，荐神献精。
神祐以答，敷锡永宁。
+++张衮
++++郊庙歌辞 梁郊祀乐章 庆肃
笾豆簠簋，黍稷非馨。
懿兹彝器，厥德惟明。
金石匏革，以和以平。
繇此无体，期乎永宁。
+++郊庙歌辞
++++梁郊祀乐章 庆熙
哲后躬享，旨酒斯陈。
王恭无斁，严祀维夤。
皇祖以配，大孝以振。
宜锡景福，永休下民。
+++郊庙歌辞
++++梁郊祀乐章 庆隆
恭祀上帝，于国之阳。
爵醴是荷，鸿基永昌。
+++郊庙歌辞
++++梁郊祀乐章 庆融
道和气兮袭氤氲，宣皇规兮彰圣神。
服遐裔兮敷质文，格苗扈兮息烟尘。
+++郊庙歌辞
++++梁郊祀乐章 庆休
大业来四夷，仁风和万国。
白日体无私，皇天辅有德。
七旬罪已服，六月师方克。
伟哉帝道隆，终始常作则。
+++郊庙歌辞
++++梁郊祀乐章 庆和
烟燎升，礼容彻。
诚感达，人神悦。
灵贶彰，圣情结。
玉座寂，金炉歇。
+++郊庙歌辞
++++周郊祀乐章 昭顺乐
五兵勿用，万国咸安。
告功圆盖，受命云坛。
乐鸣凤律，礼备鸡竿。
神光欲降，众目遐观。
+++郊庙歌辞
++++周郊祀乐章 治顺乐
羽卫离丹阙，金轩赴泰坛。
珠旗明月色，玉佩晓霜寒。
黼黻龙衣备，琮璜宝器完。
百神将受职，宗社保长安。
+++郊庙歌辞
++++周郊祀乐章 感顺乐
明君陈大礼，展币祀圆丘。
雅乐声齐发，祥云色正浮。
+++郊庙歌辞
++++周郊祀乐章 禋顺乐
黄彝将献，特牲预迎。
既修昭事，潜达明诚。
+++郊庙歌辞
++++周郊祀乐章 福顺乐
相承五运，取法三才。
大礼爰展，率土咸来。
卿云秘室，甘泉宝台。
象樽初酌，受福不回。
+++郊庙歌辞
++++周郊祀乐章 福顺乐
昊天成命，邦国盛仪。
多士齐列，六龙载驰。
坛升泰一，乐奏咸池。
高明祚德，永致昌期。
+++郊庙歌辞
++++周郊祀乐章 福顺乐
上天垂景贶，哲后举鸾觞。
明德今方祚，邦家万世昌。
+++郊庙歌辞
++++周郊祀乐章 忠顺乐
木铎敷音文德昌，朱干成列武功彰。
雷鼗鹭羽今休用，玉鏚相参正发扬。
+++郊庙歌辞
++++周郊祀乐章 武舞乐
圭瓒方陈礼，干旄乃象功。
成文非羽籥，猛势若罴熊。
+++郊庙歌辞
++++周郊祀乐章 昭顺乐
云门孤竹，苍璧黄琮。
既祀天地，克配祖宗。
虔修盛礼，仰答玄功。
神归碧落，神降无穷。
+++郊庙歌辞
++++梁太庙乐舞辞 开平舞
黍稷馨，醴𨠨清。
牲牷洁，金石铿。
恭祀事，结皇情。
神来格，歌颂声。
+++郊庙歌辞
++++梁太庙乐舞辞 皇帝行
莫高者天，攀跻弗克。
隮天有方，累仁积德。
祖宗隆之，子孙履之。
配天明祀，永永孝思。
+++郊庙歌辞
++++梁太庙乐舞辞 帝盥
庄肃莅事，周旋礼容。
祼鬯严洁，穆穆雍雍。
+++郊庙歌辞
++++梁太庙乐舞辞 登歌
於赫我皇，建中立极。
动以武功，静以文德。
昭事上帝，欢心万国。
大报严禋，四海述职。
+++郊庙歌辞
++++梁太庙乐舞辞 大合舞
於穆皇祖，浚哲雍熙。
美溢中夏，化被南陲。
后稷累德，公刘创基。
肇兴九庙，乐合来仪。
+++郊庙歌辞
++++梁太庙乐舞辞 象功舞
天地合德，睿圣昭彰。
累赠太傅，俄登魏王。
雄名不朽，奕叶而光。
建国之兆，君临万方。
+++郊庙歌辞
++++梁太庙乐舞辞 来仪舞
於赫帝命，应天顺人。
亭育品汇，宾礼百神。
洪基永固，景命惟新。
肃恭孝享，祚我生民。
+++郊庙歌辞
++++梁太庙乐舞辞 昭德舞
肃肃文考，源浚派长。
汉称诞季，周实生昌。
奄有四海，超彼百王。
笙镛迭奏，礼物荧煌。
+++郊庙歌辞
++++梁太庙乐舞辞 饮福
戛玉摐金永颂声，檿丝孤竹和且清。
灵歆醉止牺象盈，自天降福千万龄。
+++郊庙歌辞
++++梁太庙乐舞辞 撤豆
笙镛洋洋，庭燎煌煌。
明星有烂，祝史下堂。
笾豆斯撤，礼容有章。
克勤克俭，无怠无荒。
+++郊庙歌辞
++++梁太庙乐舞辞 送神
其降无从，其往无踪。
黍稷非馨，有感必通。
赫奕令德，仿佛睟容。
再拜慌忽，遐想昊穹。
+++郊庙歌辞
++++后唐宗庙乐舞辞 昭德舞
懿彼明德，赫赫煌煌。
名高阃域，功著旂常。
道符休泰，运叶祺祥。
庆传万祀，以播耿光。
+++郊庙歌辞
++++后唐宗庙乐舞辞 文明舞
帝业光扬，皇图翕赫。
圣德孔彰，神功不测。
信及豚鱼，恩沾动植。
懿范鸿名，传之万亿。
+++郊庙歌辞
++++后唐宗庙乐舞辞 应天舞
晋国肇兴，雄图再固。
黼黻帝道，金玉王度。
皇天无亲，惟德是辅。
载诞英明，永光圣祚。
+++郊庙歌辞
++++后唐宗庙乐舞辞 永平舞
庆传瓒祚，位正瑶图。
功宣四海，化被八区。
静彰帝道，动合乾符。
千秋万祀，永荷昭苏。
+++郊庙歌辞
++++后唐宗庙乐舞辞 武成舞
艰难王业，返正皇唐。
先天再造，却日重光。
汉绍世祖，夏资少康。
功成德茂，率祀无疆。
+++郊庙歌辞
++++后唐宗庙乐舞辞 雍熙舞
仁君御宇，寰海谧清。
运符武德，道协文明。
九成式叙，百度惟贞。
金门积庆，玉叶传荣。
+++郊庙歌辞
++++汉宗庙乐舞辞 武德舞
明明我祖，天集休明。
神母夜哭，彤云昼兴。
笾豆有践，管籥斯登。
孝孙致告，神其降灵。
+++郊庙歌辞
++++汉宗庙乐舞辞 灵长舞
天降祥，汉祚昌。
火炎上，水灵长。
建庙社，洁蒸尝。
罗钟石，俨珩璜。
陈玉豆，酌金觞。
气昭感，德馨香。
祗洛汭，瞻晋阳。
降吾祖，福穰穰。
+++郊庙歌辞
++++汉宗庙乐舞辞 积善舞
黍稷斯馨，祖德惟明。
蛇告赤帝，龟谋大横。
云行雨施，天成地平。
造我家邦，斡我璿衡。
陶匏在御，醍盎惟精。
或戛或击，载炮载烹。
饮福受胙，舞降歌迎。
滔滔不竭，洪惟水行。
+++郊庙歌辞
++++汉宗庙乐舞辞 显仁舞
运极金行谢，天资水德隆。
礼神鄜畤馆，布政未央宫。
诘旦备明祀，登歌答茂功。
云轩临降久，星俎荐陈丰。
霭霭沉檀雾，锵锵环佩风。
荧煌升藻藉，肸蚃转珠栊。
尊祖咸韶备，贻孙书轨同。
京坻长有积，宗社享无穷。
+++郊庙歌辞
++++汉宗庙乐舞辞 章庆舞
罘罳晓唱鸡人，三牲八簋斯陈。
雾集瑶阶琐闼，香生绮席华茵。
珠佩貂珰熠爚，羽旄干戚纷纶。
酌鬯既终三献，凝旒何止千春。
阿阁长栖彩凤，郊宫叠奏祥麟。
赤伏英灵未泯，玄圭运祚重新。
玉斝牺樽潋滟，龙旂凤辖逡巡。
瞻望月游冠冕，犹疑苍野回轮。
+++张昭
++++郊庙歌辞 汉宗庙乐舞辞 观德舞
高庙明灵再启图，金根玉辂幸神都。
巢阿丹凤衔书命，入昴飞星献宝符。
正换熏弦娱赤子，忽登仙驾泣苍梧。
荐樱鹤馆笳箫咽，酌鬯金楹剑佩趋。
星俎云罍兼鲁礼，朱干象箾杂巴渝。
氤氲龙麝交青琐，仿佛钖銮下蕊珠。
荐豆奉觞亲玉几，配天合祖耀璿枢。
受釐饮酒皇欢洽，仰俟馀灵泰九区。

+++郊庙歌辞
++++周宗庙乐舞辞 肃顺
我后至孝，祗谒祖先。
仰瞻庙貌，夙设宫悬。
朱弦疏越，羽舞回旋。
神其来格，明祀惟虔。
+++郊庙歌辞
++++周宗庙乐舞辞 治顺
清庙将入，衮服是依。
载行载止，令色令仪。
永终就养，空极孝思。
瞻望如在，顾复长违。
+++郊庙歌辞
++++周宗庙乐舞辞 肃雍舞
周道载兴，象日之明。
万邦咸庆，百谷用成。
於穆圣祖，祗荐鸿名。
祀于庙社，陈其牺牲。
进旅退旅，皇武之形。
一倡三叹，朱弦之声。
以妥以侑，既和且平。
至诚潜达，介福攸宁。
+++郊庙歌辞
++++周宗庙乐舞辞 章德舞
清庙新，展严禋。
恭祖德，厚人伦。
雅乐荐，礼器陈。
俨皇尸，列虞宾。
神如在，声不闻。
享必信，貌惟夤。
想龙服，奠牺樽。
礼既备，庆来臻。
+++郊庙歌辞
++++周宗庙乐舞辞 善庆舞
卜世长，帝祚昌。
定中国，服四方。
修明祀，从旧章。
奏激楚，转清商。
罗俎豆，列簪裳。
歌累累，容皇皇。
望来格，降休祥。
祝敢告，寿无疆。
+++郊庙歌辞
++++周宗庙乐舞辞 观成舞
穆穆王国，奕奕神功。
毖祀载展，明德有融。
彝樽斯满，簠簋斯丰。
纷絺旄羽，锵洋磬钟。
或升或降，克和克同。
孔惠之礼，必肃之容。
锡以纯嘏，祚其允恭。
神保是飨，万世无穷。
+++郊庙歌辞
++++周宗庙乐舞辞 明德舞
惟彼岐阳，德大流光。
载造周室，泽及遐荒。
於铄圣祖，上帝是皇。
乃圣乃神，知微知彰。
新庙奕奕，丰年穰穰。
取彼血膋，以往蒸尝。
黍稷惟馨，笾豆大房。
工祝致告，受福无疆。
+++郊庙歌辞
++++周宗庙乐舞辞 咸顺
万舞咸列，三阶克清。
贯珠一倡，击石九成。
盈觞虽酌，灵坐无形。
永怀我祖，达其孝诚。
+++郊庙歌辞
++++周宗庙乐舞辞 禋顺
旨酒既献，嘉殽乃迎。
振其鼗鼓，洁以铏羹。
肇禋肇祀，或炮或烹。
皇尸俨若，保飨是明。
+++郊庙歌辞
++++周宗庙乐舞辞 福顺
新庙奕奕，金奏洋洋。
享于祖考，循彼典章。
清酤特满，嘉玉腾光。
神醉既告，帝祉无疆。
+++郊庙歌辞
++++周宗庙乐舞辞 忠顺
称文既表温柔德，示武须成蹈厉容。
缀兆疾舒皆应节，明明我祖乐无穷。
+++郊庙歌辞
++++善胜舞
圣祖累功，福钟来裔。
持羽执干。
舞文不废。
+++郊庙歌辞
++++善胜舞 禋顺
礼毕祀先，香散几筵。
罢舞干戚，收撤豆笾。
+++郊庙歌辞
++++善胜舞 肃顺
乐奏四顺，福受万年。
神归碧天，庭馀瑞烟。
+++郊庙歌辞
++++晋朝飨乐章 初举酒文同乐
赫矣昌运，明哉圣王。
文兴坠典，礼复旧章。
鸳鸾济济，鸟兽跄跄。
一人有庆，万福无疆。
+++郊庙歌辞
++++晋朝飨乐章 举酒
大明御宇，至德动天。
君臣庆会，礼乐昭宣。
剑佩成列，金石在悬。
椒觞再献，宝历万年。
+++郊庙歌辞
++++晋朝飨乐章 再举酒
朝野无事，寰瀛大康。
圣人有作，盛礼重光。
万国执玉，千官奉觞。
南山永固，地久天长。
+++郊庙歌辞
++++晋朝飨乐章 四举酒
八表欢无事，三秋贺有成。
照临同日远，渥泽并云行。
河变千年色，山呼万岁声。
愿修封岱礼，方以称文明。
+++郊庙歌辞
++++晋朝飨乐章 群臣酒行歌
剑佩俨如林，齐倾拱北心。
渥恩颁美禄，咸濩听和音。
一德君臣合，重瞳日月临。
歌时兼乐圣，唯待赞泥金。
万国咸归禹，千官共祝尧。
拜恩瞻凤扆，倾耳听云韶。
运启金行远，时和玉烛调。
酒酣齐抃舞，同贺圣明朝。
令节陈高会，群臣侍御筵。
玉墀留爱景，金殿霭祥烟。
振鹭涵天泽，灵禽下乐悬。
圣明无一事，何处让尧年。
+++郊庙歌辞
++++周朝飨乐章 忠顺
岁迎更始，节及朝元。
冕旒仰止，冠剑相连。
八音合奏，万物齐宣。
常陈盛礼，愿永千年。
+++郊庙歌辞
++++周朝飨乐章 忠顺
明君当宁，列辟奉觞。
云容表瑞，日影初长。
衣冠济济，钟磬洋洋。
令仪克盛，嘉会有章。
+++郊庙歌辞
++++周朝飨乐章 治顺
庭陈大乐，坐当太微。
凝旒负扆，端拱垂衣。
鸳鸾成列，簪组相辉。
御炉香散，郁郁霏霏。
+++郊庙歌辞
++++周朝飨乐章 福顺
圣皇端拱，多士输忠。
蛮觞共献，臣心毕同。
声齐嵩岳，祝比华封。
千龄万祀，常保时雍。
+++郊庙歌辞
++++周朝飨乐章 康顺
鸿钧广运，嘉节良辰。
列辟在位，万国来宾。
干旌屡舞，金石咸陈。
礼容既备，帝履长春。
+++郊庙歌辞
++++周朝飨乐章 忠顺
礼成三爵，乐毕九成。
共离金戺，复列彤庭。
+++郊庙歌辞
++++周朝飨乐章 忠顺
明庭展礼，为龙为光。
咸韶息韵，鹓鹭归行。
+++郊庙歌辞
++++晋昭德成功舞歌 昭德舞歌二首
圣代修文德，明庭举旧章。
两阶陈羽籥，万舞合宫商。
剑佩森鸳鹭，箫韶下凤凰。
我朝青史上，千古有辉光。
淮海干戈戢，朝廷礼乐施。
白驹皆就絷，丹凤复来仪。
德备三苗格，风行万国随。
小臣同百兽，率舞贺昌期。
+++郊庙歌辞
++++晋昭德成功舞歌 武功舞歌二首
拨乱资英主，开基自晋阳。
一戎成大业，七德焕前王。
炎汉提封远，姬周世祚长。
朱干将玉戚，全象武功扬。
睿算超前古，神功格上圆。
百川留禹迹，万国戴尧天。
既已櫜弓矢，诚宜播管弦。
跄跄随鸟兽，共乐太平年。

++上卷一十七
  
+++张籍
++++乐府杂曲 鼓吹曲辞 朱鹭
翩翩兮朱鹭，来泛春塘栖绿树。
羽毛如翦色如染，远飞欲下双翅敛。
避人引子入深堑，动处水纹开滟滟。
谁知豪家网尔躯，不如饮啄江海隅。
+++李贺
++++乐府杂曲 鼓吹曲辞 艾如张
锦襜褕，绣裆襦，强强饮啄哺尔雏。
陇东卧穟满风雨，莫信龙媒陇西去。
齐人织网如素空，张在野春平碧中。
网丝漠漠无形影，误尔触之伤首红。
艾叶绿花谁翦刻，中藏祸机不可测。

+++卢照邻
++++乐府杂曲 鼓吹曲辞 上之回
回中道路险，萧关烽候多。
五营屯北地，万乘出西河。
单于拜玉玺，天子按雕戈。
振旅汾川曲，秋风横大歌。
+++李白
++++乐府杂曲 鼓吹曲辞 上之回
三十六离宫，楼台与天通。
阁道步行月，美人愁烟空。
恩疏宠不及，桃李伤春风。
淫乐意何极，金舆向回中。
万乘出黄道，千旗扬彩虹。
前军细柳北，后骑甘泉东。
岂问渭川老，宁邀襄野童。
秋暮瑶池宴，归来乐未穷。
+++李贺
++++乐府杂曲 鼓吹曲辞 上之回
上之回，大旗喜。
悬虹彗，挞凤尾。
剑匣破，舞蛟龙。
蚩尤死，鼓逢逢。
天高庆雷齐坠地，地无惊烟海千里。
+++卢照邻
++++乐府杂曲 鼓吹曲辞 战城南
将军出紫塞，冒顿在乌贪。
笳喧雁门北，阵翼龙城南。
雕弓夜宛转，铁骑晓参潭。
应须驻白日，为待战方酣。
+++李白
++++乐府杂曲 鼓吹曲辞 战城南
去年战桑干源，今年战葱河道。
洗兵条支海上波，放马天山雪中草。
万里长征战，三军尽衰老。
匈奴以杀戮为耕作，古来唯见白骨黄沙田。
秦家筑城备胡处，汉家还有烽火燃。
烽火燃不息，征战无已时。
野战格斗死，败马号鸣向天悲。
乌鸢啄人肠，衔飞上挂枯树枝。
士卒涂草莽，将军空尔为。
乃知兵者是凶器，圣人不得已而用之。
+++刘驾
++++乐府杂曲 鼓吹曲辞 战城南
城南征战多，城北无饥鸦。
白骨马蹄下，谁言皆有家。
城前水声苦，倏忽流万古。
莫争城外地，城里有闲土。
+++贯休
++++乐府杂曲 鼓吹曲辞 战城南二首
万里桑干傍，茫茫古蕃壤。
将军貌憔悴，抚剑悲年长。
胡兵尚陵逼，久住亦非强。
邯郸少年辈，个个有伎俩。
拖枪半夜去，雪片大如掌。
碛中有阴兵，战马时惊蹶。
轻猛李陵心，摧残苏武节。
黄金锁子甲，风吹色如铁。
十载不封侯，茫茫向谁说。
+++郑世翼
++++乐府杂曲 鼓吹曲辞 巫山高
巫山凌太清，岧峣类削成。
霏霏暮雨合，霭霭朝云生。
危峰入鸟道，深谷泻猿声。
别有幽栖客，淹留攀桂情。
+++沈佺期
++++乐府杂曲 鼓吹曲辞 巫山高二首
巫山峰十二，环合隐昭回。
俯眺琵琶峡，平看云雨台。
古槎天外倚，瀑水日边来。
何忽啼猿夜，荆王枕席开。
神女向高唐，巫山下夕阳。
裴回作行雨，婉娈逐荆王。
电影江前落，雷声峡外长。
霁云无处所，台馆晓苍苍。
+++卢照邻
++++乐府杂曲 鼓吹曲辞 巫山高
巫山望不极，望望下朝雰。
莫辨啼猿树，徒看神女云。
惊涛乱水脉，骤雨暗峰文。
沾裳即此地，况复远思君。
+++张循之
++++乐府杂曲 鼓吹曲辞 巫山高
巫山高不极，沓沓状奇新。
暗谷疑风雨，幽岩若鬼神。
月明三峡曙，潮满二江春。
为问阳台夕，应知入梦人。
+++刘方平
++++乐府杂曲 鼓吹曲辞 巫山高
楚国巫山秀，清猿日夜啼。
万重春树合，十二碧峰齐。
峡出朝云下，江来暮雨西。
阳台归路直，不畏向家迷。
+++皇甫冉
++++乐府杂曲 鼓吹曲辞 巫山高
巫峡见巴东，迢迢半出空。
云藏神女馆，雨到楚王宫。
朝暮泉声落，寒暄树色同。
清猿不可听，偏在九秋中。
+++李端
++++乐府杂曲 鼓吹曲辞 巫山高
巫山十二峰，皆在碧虚中。
回合云藏日，霏微雨带风。
猿声寒过水，树色暮连空。
愁向高唐望，清秋见楚宫。
+++于濆
++++乐府杂曲 鼓吹曲辞 巫山高
何山无朝云，彼云亦悠扬。
何山无暮雨，彼雨亦苍茫。
宋玉恃才者，凭云构高唐。
自重文赋名，荒淫归楚襄。
峨峨十二峰，永作妖鬼乡。
+++孟郊
++++乐府杂曲 鼓吹曲辞 巫山高二首
巴山上峡重复重，阳台碧峭十二峰。
荆王猎时逢暮雨，夜卧高丘梦神女。
轻红流烟湿艳姿，行云飞去明星稀。
目极魂断望不见，猿啼三声泪沾衣。
见尽数万里，不闻三声猿。
但飞萧萧雨，中有亭亭魂。
千载楚襄恨，遗文宋玉言。
至今青冥里，云结深闺门。
+++李贺
++++乐府杂曲 鼓吹曲辞 巫山高
碧丛丛，高插天，大江翻澜神曳烟。
楚魂寻梦风飔然，晓风飞雨生苔钱。
瑶姬一去一千年，丁香筇竹啼老猿。
古祠近月蟾桂寒，椒花坠红湿云间。
+++齐己
++++乐府杂曲 鼓吹曲辞 巫山高
巫山高，巫女妖，雨为暮兮云为朝，楚王憔悴魂欲销。
秋猿嗥嗥日将夕，红霞紫烟凝老壁。
千岩万壑花皆坼，但恐芳菲无正色。
不知今古行人行，几人经此无秋情。
云深庙远不可觅，十二峰头插天碧。
+++李白
++++乐府杂曲 鼓吹曲辞 将进酒
君不见黄河之水天上来，奔流到海不复回。
君不见高堂明镜悲白发，朝如青丝暮成雪。
人生得意须尽欢，莫使金尊空对月。
天生我材必有用，千金散尽还复来。
烹羊宰牛且为乐，会须一饮三百杯。
岑夫子，丹丘生，将进酒，杯莫停。
与君歌一曲，请君为我侧耳听。
钟鼓馔玉不足贵，但愿长醉不复醒。
古来圣贤皆寂寞，惟有饮者留其名。
陈王昔时宴平乐，斗酒十千恣欢谑。
何为言少钱，径须酤取对君酌。
五花马，千金裘，呼儿将出换美酒，与尔同销万古愁。
+++元稹
++++乐府杂曲 鼓吹曲辞 将进酒
将进酒，将进酒，酒中有毒鸩主父，言之主父伤主母。
母为妾地父妾天，仰天俯地不忍言。
佯为僵踣主父前，主父不知加妾鞭。
旁人知妾为主说，主将泪洗鞭头血。
推摧主母牵下堂，扶妾遣升堂上床。
将进酒，酒中无毒令主寿，愿主回思归主母，遣妾如此事主父。

妾为此事人偶知，自惭不密方自悲。
今颠倒安置妾，贪天僭地谁不为。

+++李贺
++++乐府杂曲 鼓吹曲辞 将进酒
琉璃钟，琥珀浓，小槽酒滴真珠红。
烹龙炮凤玉脂泣，罗屏绣幕围香风。
吹龙笛，击鼍鼓，皓齿歌，细腰舞。
况是青春日将暮，桃花乱落如红雨。
劝君终日酩酊醉，酒不到刘伶坟上土。

+++李白
++++乐府杂曲 鼓吹曲辞 君马黄
君马黄，我马白，马色虽不同，人心本无隔。
共作游冶盘，双行洛阳陌。
长剑既照曜，高冠何赩赫。
各有千金裘，俱为五侯客。
猛虎落陷阱，壮夫时屈厄。
相知在急难，独好亦何益。
+++沈佺期
++++乐府杂曲 鼓吹曲辞 芳树
何地早芳菲，宛在长门殿。
夭桃色若绶，秾李光如练。
啼鸟弄花疏，游蜂饮香遍。
叹息春风起，飘零君不见。
+++卢照邻
++++乐府杂曲 鼓吹曲辞 芳树
芳树本多奇，年华复在斯。
结翠成新幄，开红满旧枝。
风归花历乱，日度影参差。
容色朝朝落，思君君不知。
+++徐彦伯
++++乐府杂曲 鼓吹曲辞 芳树
玉花珍簟上，金缕画屏开。
晓月怜筝柱，春风忆镜台。
筝柱春风吹晓月，芳树落花朝暝歇。
稿砧刀头未有时，攀条拭泪坐相思。

+++韦应物
++++乐府杂曲 鼓吹曲辞 芳树
迢迢芳园树，列映清池曲。
对此伤人心，还如故时绿。
风条洒馀霭，露叶承新旭。
佳人不再攀，下有往来躅。
+++元稹
++++乐府杂曲 鼓吹曲辞 芳树
芳树已寥落，孤英尤可嘉。
可怜团团叶，盖覆深深花。
游蜂竞攒刺，斗雀亦纷拏。
天生细碎物，不爱好光华。
非无歼殄法，念尔有生涯。
春雷一声发，惊燕亦惊蛇。
清池养神蔡，已复长虾蟆。
雨露贵平施，吾其春草芽。
+++罗隐
++++乐府杂曲 鼓吹曲辞 芳树
细蕊慢逐风，暖香闲破鼻。
青帝固有心，时时动人意。
去年高枝犹压地，今年低枝已憔悴。
吾所以见造化之权，变通之理。
春夏作头，秋冬为尾。
循环反复无穷已。
今生长短同一轨，若使威可以制，力可以止，秦皇不肯敛手下沙丘，孟贲不合低头入蒿里。

伊人强猛犹如此，顾我劳生何足恃。
但愿开素袍，倾绿蚁，陶陶兀兀大醉于青冥白昼间。
任他上是天，下是地。
+++沈佺期
++++乐府杂曲 鼓吹曲辞 有所思
君子事行役，再空芳岁期。
美人旷延伫，万里浮云思。
园槿绽红艳，郊桑柔绿滋。
坐看长夏晚，秋月生罗帏。
+++李白
++++乐府杂曲 鼓吹曲辞 有所思
我思仙人，乃在碧海之东隅。
海寒多天风，白波连山倒蓬壶。
长鲸喷涌不可涉，抚心茫茫泪如珠。
西来青鸟东飞去，愿寄一书谢麻姑。
+++孟郊
++++乐府杂曲 鼓吹曲辞 有所思
桔槔烽火昼不灭，客路迢迢信难越。
镇刀攒万片霜，寒江浪起千堆雪。
此时西去定如何，空使南心远凄切。
+++卢仝
++++乐府杂曲 鼓吹曲辞 有所思
当时我醉美人家，美人颜色娇如花。
今日美人弃我去，青楼珠箔天之涯。
天涯娟娟常娥月，三五二八盈又缺。
翠眉蝉鬓生别离，一望不见心断绝。
心断绝，几千里，梦中醉卧巫山云，觉来泪滴湘江水。
湘江两岸花木深，美人不见愁人心。
含愁更奏绿绮琴，调高弦绝无知音。
美人兮美人，不知为暮雨兮为朝云，相思一夜梅花发，忽到窗前疑是君。
+++韦应物
++++乐府杂曲 鼓吹曲辞 有所思
借问江上柳，青青为谁春。
空游昨日地，不见昨日人。
缭绕万家井，往来车马尘。
莫道无相识，要非心所亲。
+++刘氏云
++++乐府杂曲 鼓吹曲辞 有所思
朝亦有所思，暮亦有所思。
登楼望君处，蔼蔼浮云飞。
浮云遮却阳关道，向晚谁知妾怀抱。
玉井苍苔春院深，桐花落地无人扫。

+++李白
++++乐府杂曲 鼓吹曲辞 雉子班
辟邪伎作鼓吹惊，雉子班之奏曲成，喔咿振迅欲飞鸣。
扇锦翼，雄风生，双雌同饮啄，趫悍谁能争。
乍向草中耿介死，不求黄金笼下生。
天地至广大，何惜遂物情。
善卷让天子，务光亦逃名。
所贵旷士怀，朗然合太清。
+++褚亮
++++乐府杂曲 鼓吹曲辞 临高台
高台暂俯临，飞翼耸轻音。
浮光随日度，漾影逐波深。
迥瞰周平野，开怀畅远襟。
独此三休上，还伤千岁心。
+++王勃
++++乐府杂曲 鼓吹曲辞 临高台
临高台，高台迢递绝浮埃，瑶轩绮构何崔嵬，鸾歌凤吹清且哀。
俯瞰长安道，萋萋御沟草，斜对甘泉路，苍苍茂陵树。
高台四望同，帝乡佳气郁葱葱。
紫阁丹楼纷照曜，璧房锦殿相玲珑。
东弥长乐观，西指未央宫。
赤城映朝日，绿树摇春风。
旗亭百队开新市，甲第千甍分戚里。
朱轮翠盖不胜春，叠树层楹相对起。
复有青楼大道中，绣户文窗雕绮栊。
锦衣昼不襞，罗帏夕未空。
歌屏朝掩翠，妆镜晚窥红。
为吾安宝髻，蛾眉罢花丛。
狭路尘间黯将暮，云间月色明如素。
鸳鸯池上两两飞，凤凰楼下双双度。
物色正如此，佳期那不顾。
银鞍绣毂盛繁华，可怜今夜宿倡家。
倡家少妇不须嚬，东园桃李片时春。
君看旧日高台处，柏梁铜雀生黄尘。
+++贯休
++++乐府杂曲 鼓吹曲辞 临高台
凉风吹远念，使我升高台。
宁知数片云，不是旧山来。
故人天一涯，久客殊未回。
雁来不得书，空寄声哀哀。
+++庄南杰
++++乐府杂曲 鼓吹曲辞 黄雀行
穿屋穿墙不知止，争树争巢入营死。
林间公子挟弹弓，一丸致毙花丛里。
小雏黄口未有知，青天不解高高飞。
虞人设网当要路，白日啾嘲祸万机。
+++沈佺期
++++乐府杂曲 鼓吹曲辞 钓竿篇
朝日敛红烟，垂竿向绿川。
疑天上坐，鱼似镜中悬。
避楫时惊透，猜钩每误牵。
湍危不理辖，潭静欲留船。
钓玉君徒尚，征金我未贤。
为看芳饵下，贪得会无全。
+++岑参
++++乐府杂曲 鼓吹曲辞 凯歌六首
汉将承恩西破戎，捷书先奏未央宫。
天子预开麟阁待，只今谁数贰师功。
官军西出过楼兰，营幕傍临月窟寒。
蒲海晓霜凝剑尾，葱山夜雪扑旌竿。
鸣笳擂鼓拥回军，破国平蕃昔未闻。
大夫鹊印摇边月，天将龙旗掣海云。
月落辕门鼓角鸣，千群面缚出蕃城。
洗兵鱼海云迎阵，秣马龙堆月照营。
蕃军遥见汉家营，满谷连山遍哭声。
万箭千刀一夜杀，平明流血浸空城。
暮雨旌旗湿未干，胡尘白草日光寒。
昨夜将军连晓战，蕃军只见马空鞍。
+++柳宗元
++++乐府杂曲 鼓吹铙歌 晋阳武
晋阳武，奋义威。
炀之渝，德焉归。
氓毕屠，绥者谁。
皇烈烈，专天机。
号以仁，扬其旗。
日之升，九土晞。
斥田圻，流洪辉。
有其二，翼馀隋。
斫枭骜，连熊螭。
枯以肉，勍者羸。
后土荡，玄穹弥。
合之育，莽然施。
惟德辅，庆无期。
+++柳宗元
++++乐府杂曲 鼓吹铙歌 兽之穷
兽之穷，奔大麓。
天厚黄德，狙犷服。
甲之櫜弓，弭矢箙。
皇旅靖，敌逾蹙。
自亡其徒，匪予戮。
屈虣猛，虔栗栗。
縻以尺组，啖以秩。
黎之阳，土茫茫。
富兵戎，盈仓箱。
乏者德，莫能享。
驱豺兕，授我疆。
+++柳宗元
++++乐府杂曲 鼓吹铙歌 战武牢
战武牢，动河朔。
逆之助，图掎角。
怒鷇麛，抗乔岳。
翘萌牙，傲霜雹。
王谋内定，申掌握。
铺施芟夷，二主缚。
惮华戎，廓封略。
命之瞢，卑以斫。
归有德，唯先觉。

+++柳宗元
++++乐府杂曲 鼓吹铙歌 泾水黄
泾水黄，陇野茫。
负太白，腾天狼。
有鸟鸷立，羽翼张。
钩喙决前，钜趯傍。
怒飞饥啸，翾不可当。
老雄死，子复良。
巢岐饮渭，肆翱翔。
顿地纮，提天纲。
列缺掉帜，招摇耀铓。
鬼神来助，梦嘉祥。
脑涂原野，魂飞扬。
星辰复，恢一方。
+++柳宗元
++++乐府杂曲 鼓吹铙歌 奔鲸沛
奔鲸沛，荡海垠。
吐霓翳日，腥浮云。
帝怒下顾，哀垫昏。
授以神柄，推元臣。
手援天矛，截修鳞。
披攘蒙霿，开海门。
地平水静，浮天垠。
羲和显耀，乘清氛。
赫炎溥畅，融大钧。
+++柳宗元
++++乐府杂曲 鼓吹铙歌 苞枿
苞枿𪒶矣，惟根之蟠。
弥巴蔽荆，负南极以安。
曰我旧梁氏，辑绥艰难。
江汉之阻，都邑固以完。
圣人作，神武用，有臣勇智，奋不以众。
投迹死地，谋猷纵。
化敌为家，虑则中。
浩浩海裔，不威而同。
系缧降王，定厥功。
澶漫万里，宣唐风。
蛮夷九译，咸来从。
凯旋金奏，象形容。
震赫万国，罔不龚。
+++柳宗元
++++乐府杂曲 鼓吹铙歌 河右平
河右澶漫，顽为之魁。
王师如雷震，昆仑以颓。
上聋下聪，骜不可回。
助仇抗有德，惟人之灾。
乃溃乃奋，执缚归厥命。
万室蒙其仁，一夫则病。
濡以鸿泽，皇之圣。
威畏德怀，功以定。
顺之于理，物咸遂厥性。

+++柳宗元
++++乐府杂曲 鼓吹铙歌 铁山碎
铁山碎，大漠舒。
二虏劲，连穹庐。
背北海，专坤隅。
岁来侵边，或傅于都。
天子命元帅，奋其雄图。
破定襄，降魁渠。
穷竟窟宅，斥余吾。
百蛮破胆，边氓苏。
威武辉耀，明鬼区。
利泽弥万祀，功不可逾。
官臣拜手，惟帝之谟。
+++柳宗元
++++乐府杂曲 鼓吹铙歌 靖本邦
本邦伊晋，惟时不靖。
根柢之摇，枝叶攸病。
守臣不任，勩于神圣。
惟钺之兴，翦焉则定。
洪惟我理，式和以敬。
群顽既夷，庶绩咸正。
皇谟载大，惟人之庆。
+++柳宗元
++++乐府杂曲 鼓吹铙歌 吐谷浑
吐谷浑盛强，背西海以夸。
岁侵扰我疆，退匿险且遐。
帝谓神武师，往征靖皇家。
烈烈旆其旗，熊虎杂龙蛇。
王旅千万人，衔枚默无哗。
束刃逾山徼，张翼纵漠沙。
一举刈膻腥，尸骸积如麻。
除恶务本根，况敢遗萌芽。
洋洋西海水，威命穷天涯。
系虏来王都，犒乐穷休嘉。
登高望还师，竟野如春华。
行者靡不归，亲戚讙要遮。
凯旋献清庙，万国思无邪。
+++柳宗元
++++乐府杂曲 鼓吹铙歌 高昌
麹氏雄西北，别绝臣外区。
既恃远且险，纵傲不我虞。
烈烈王者师，熊螭以为徒。
龙旂翻海浪，馹骑驰坤隅。
贲育搏婴儿，一扫不复馀。
平沙际天极，但见黄云驱。
臣靖执长缨，智勇伏囚拘。
文皇南面坐，夷狄千群趋。
咸称天子神，往古不得俱。
献号天可汗，以覆我国都。
兵戎不交害，各保性与躯。
+++柳宗元
++++乐府杂曲 鼓吹铙歌 东蛮
东蛮有谢氏，冠带理海中。
已言我异世，虽圣莫能通。
王卒如飞翰，鹏鶱骇群龙。
轰然自天坠，乃信神武功。
系虏君臣人，累累来自东。
无思不服从，唐业如山崇。
百辟拜稽首，咸愿图形容。
如周王会书，永永传无穷。
睢盱万状乖，咿嗢九译重。
广轮抚四海，浩浩知皇风。
歌诗铙鼓间，以壮我元戎。

++上卷一十八
  
+++张籍
++++横吹曲辞 陇头
（一曰陇头水）
陇头已断人不行，胡骑夜入凉州城。
汉家处处格斗死，一朝尽没陇西地。
驱我边人胡中去，散放牛羊食禾黍。
去年中国养子孙，今著毡裘学胡语。
谁能更使李轻车，收取凉州属汉家。

+++王维
++++横吹曲辞 陇头吟
长安少年游侠客，夜上戍楼看太白。
陇头明月迥临关，陇上行人夜吹笛。
关西老将不胜愁，驻马听之双泪流。
身经大小百馀战，麾下偏裨万户侯。
苏武才为典属国，节旄空尽海西头。

+++翁绶
++++横吹曲辞 陇头吟
陇水潺湲陇树黄，征人陇上尽思乡。
马嘶斜日朔风急，雁过寒云边思长。
残月出林明剑戟，平沙隔水见牛羊。
横行俱足封侯者，谁斩楼兰献未央。
+++杨师道
++++横吹曲辞 陇头水
陇头秋月明，陇水带关城。
笳添离别曲，风送断肠声。
映雪峰犹暗，乘冰马屡惊。
雾中寒雁至，沙上转蓬轻。
天山传羽檄，汉地急征兵。
阵开都护道，剑聚伏波营。
于兹觉无度，方共濯胡缨。
+++卢照邻
++++横吹曲辞 陇头水
陇坂高无极，征人一望乡。
关河别去水，沙塞断归肠。
马系千年树，旌悬九月霜。
从来共呜咽，皆是为勤王。
+++王建
++++横吹曲辞 陇头水
陇水何年陇头别，不在山中亦呜咽。
征人塞耳马不行，未到陇头闻水声。
谓是西流入蒲海，还闻北海绕龙城。
陇东陇西多屈曲，野麋饮水长簇簇。
胡兵夜回水傍住，忆著来时磨剑处。
向前无井复无泉，放马回看陇头树。
+++于濆
++++横吹曲辞 陇头水
借问陇头水，终年恨何事。
深疑呜咽声，中有征人泪。
昨日上山下，达曙不能寐。
何处接长波，东流入清渭。
+++皎然
++++横吹曲辞 陇头水
陇头心欲绝，陇水不堪闻。
碎影摇枪垒，寒声咽帐军。
素从盐海积，绿带柳城分。
日落天边望，逶迤入塞云。
秦陇逼氐羌，征人去未央。
如何幽咽水，并欲断君肠。
西注悲穷漠，东分忆故乡。
旅魂声搅乱，无梦到辽阳。
+++鲍溶
++++横吹曲辞 陇头水
陇头水，千古不堪闻。
生归苏属国，死别李将军。
细响风凋草，清哀雁落云。
+++罗隐
++++横吹曲辞 陇头水
借问陇头水，年年恨何事。
全疑呜咽声，中有征人泪。
自古无长策，况我非深智。
何计谢潺湲，一宵空不寐。
+++魏徵
++++横吹曲辞 出关
中原还逐鹿，投笔事戎轩。
纵横计不就，慷慨志犹存。
策杖谒天子，驱马出关门。
请缨羁南越，凭轼下东藩。
郁纡陟高岫，出没望平原。
木吟寒鸟，空山啼夜猿。
既伤千里目，还惊九折魂。
岂不惮艰险，深怀国士恩。
季布无二诺，侯嬴重一言。
生感意气，功名谁复论。
+++贾驰
++++横吹曲辞 入关
河上微风来，关头树初湿。
今朝关城吏，又见孤客入。
上国谁与期，西来徒自急。
+++张祜
++++横吹曲辞 入关
都城连百二，雄险北回环。
地势遥尊岳，河流侧让关。
秦皇曾虎视，汉祖亦龙颜。
何事枭凶辈，干戈自不闲。
+++窦威
++++横吹曲辞 出塞
匈奴屡不平，汉将欲纵横。
看云方结阵，却月始连营。
潜军渡马邑，扬旆掩龙城。
会勒燕然石，方传车骑名。
+++陈子昂
++++横吹曲辞 出塞
忽闻天上将，关塞重横行。
始返楼兰国，还向朔方城。
黄金装战马，白羽集神兵。
星月开天阵，山川列地营。
晚风吹画角，春色耀飞旌。
宁知班定远，独是一书生。
+++张易之
++++横吹曲辞 出塞
侠客重恩光，骢马饰金装。
瞥闻传羽檄，驰突救边荒。
转战磨笄地，横行戴斗乡。
将军占太白，小妇怨流黄。
騕褭青丝骑，娉婷红粉妆。
一春莺度曲，八月雁成行。
谁堪坐秋思，罗袖拂空床。
+++沈佺期
++++横吹曲辞 出塞
十年通大漠，万里出长平。
寒日生戈剑，阴云摇旆旌。
饥乌啼旧垒，疲马恋空城。
辛苦皋兰北，胡霜损汉兵。
+++王维
++++横吹曲辞 出塞
居延城外猎天骄，白草连天野火烧。
暮云空碛时驱马，秋日平原好射雕。
护羌校尉朝乘障，破虏将军夜渡辽。
玉靶角弓珠勒马，汉家将赐霍嫖姚。
+++王昌龄
++++横吹曲辞 出塞
秦时明月汉时关，万里长征人未还。
但使龙城飞将在，不教胡马度阴山。
白花垣上望京师，黄河水流无尽时。
穷秋旷野行人绝，马首东来知是谁。
+++马戴
++++横吹曲辞 出塞
金带连环束战袍，马头冲雪度临洮。
卷旗夜劫单于帐，乱斫胡兵缺宝刀。
+++杜甫
++++横吹曲辞 前出塞九首
戚戚去故里，悠悠赴交河。
公家有程期，亡命婴祸罗。
君已富土境，开边一何多。
弃绝父母恩，吞声行负戈。
出门日已远，不受徒旅欺。
骨肉恩岂断，男儿死无时。
走马脱辔头，手中挑青丝。
捷下万仞冈，俯身试搴旗。
磨刀呜咽水，水赤刃伤手。
欲轻肠断声，心绪乱已久。
丈夫誓许国，愤惋复何有。
功名图麒麟，战骨当速朽。
送徒既有长，远戍亦有身。
生死向前去，不劳吏怒嗔。
路逢相识人，附书与六亲。
哀哉两决绝，不复同苦辛。
迢迢万馀里，领我赴三军。
军中异苦乐，主将宁尽闻。
隔河见胡骑，倏忽数百群。
我始为奴仆，几时树功勋。
挽弓当挽强，用箭当用长。
射人先射马，擒贼先擒王。
杀人亦有限，列国自有疆。
苟能制侵陵，岂在多杀伤。
驱马天雨雪，军行入高山。
径危抱寒石，指落曾冰间。
已去汉月远，何时筑城还。
浮云暮南征，可望不可攀。
单于寇我垒，百里风尘昏。
雄剑四五动，彼军为我奔。
虏其名王归，系颈授辕门。
潜身备行列，一胜何足论。
从军十年馀，能无分寸功。
众人贵苟得，欲语羞雷同。
中原有斗争，况在狄与戎。
丈夫四方志，安可辞固穷。
+++杜甫
++++横吹曲辞 后出塞五首
男儿生世间，及壮当封侯。
战伐有功业，焉能守旧丘。
召募赴蓟门，军动不可留。
千金买马鞭，百金装刀头。
闾里送我行，亲戚拥道周。
斑白居上列，酒酣进庶羞。
少年别有赠，含笑看吴钩。
朝进东门营，暮上河阳桥。
落日照大旗，马鸣风萧萧。
平沙列万幕，部伍各见招。
中天悬明月，令严夜寂寥。
悲笳数声动，壮士惨不骄。
借问大将谁，恐是霍嫖姚。
古人重守边，今人重高勋。
岂知英雄主，出师亘长云。
六合已一家，四夷且孤军。
遂使貔虎士，奋身勇所闻。
拔剑击大荒，日牧胡马群。
誓开玄冥北，持以奉吾君。
献凯日继踵，两蕃静无虞。
渔阳豪侠地，击鼓吹笙竽。
云帆转辽海，粳稻来东吴。
越罗与楚练，照耀舆台躯。
主将位益崇，气骄陵上都。
边人不敢议，议者死路衢。
我本良家子，出师亦多门。
将骄益愁思，身贵不足论。
跃马二十年，恐辜明主恩。
坐见幽州骑，长驱河洛昏。
中夜间道归，故里但空村。
恶名幸脱免，穷老无儿孙。
+++皇甫冉
++++横吹曲辞 出塞
吹角出塞门，前瞻即胡地。
三军尽回首，皆洒望乡泪。
转念关山长，行看风景异。
由来征戍客，各负轻生义。
+++王之涣
++++横吹曲辞 出塞
黄砂直上白云间，一片孤城万仞山。
羌笛何须怨杨柳，春光不度玉门关。
+++耿湋
++++横吹曲辞 出塞
汉家边事重，窦宪出临戎。
绝漠秋山在，阳关旧路通。
列营依茂草，吹角向高风。
更就燕然石，看铭破虏功。
+++张籍
++++横吹曲辞 出塞
秋塞雪初下，将军远出师。
分营长记火，放马不收旗。
月冷边帐湿，沙昏夜探迟。
征人皆白首，谁见灭胡时。
+++刘驾
++++横吹曲辞 出塞
胡风不开花，四气多作雪。
北人尚冻死，况我本南越。
古来犬羊地，巡狩无遗辙。
九土耕不尽，武皇犹征伐。
中天有高阁，图画何时歇。
坐恐塞上山，低于砂中骨。
+++刘济
++++横吹曲辞 出塞曲
将军在重围，音信绝不通。
羽书如流星，飞入甘泉宫。
倚是并州儿，少年心胆雄。
一朝随召募，百战争王公。
去年桑干北，今年桑干东。
死是征人死，功是将军功。
汗马牧秋月，疲兵卧霜风。
仍闻左贤王，更欲图云中。
+++于鹄
++++横吹曲辞 出塞曲
微雪将军出，吹笳天未明。
观兵登古戍，斩将对双旌。
分阵瞻山势，潜军制马鸣。
如今新史上，已有灭胡名。
单于骄爱猎，放火到军城。
待月调新弩，防秋置远营。
空山朱戟影，寒碛铁衣声。
逢著降胡说，阴山有伏兵。
+++贯休
++++横吹曲辞 出塞曲
扫尽狂胡迹，回戈望故关。
相逢唯死斗，岂易得生还。
纵宴参胡乐，收兵过雪山。
不封十万户，此事亦应闲。
玉帐将军意，殷勤把酒论。
功高宁在我，阵没与招魂。
塞色干戈束，军容喜气屯。
男儿今始是，敢出玉关门。
回首陇山头，连天草木秋。
圣君应入梦，半路遣封侯。
水不担阴雪，柴令倒戍楼。
归来麟阁上，春色满皇州。
+++刘希夷
++++横吹曲辞 入塞
将军陷虏围，边务息戎机。
霜雪交河尽，旌旗入塞飞。
晓光随马度，春色伴人归。
课绩朝明主，临轩拜武威。
+++耿湋
++++横吹曲辞 入塞曲
将军带十围，重锦制戎衣。
猿臂销弓力，虬须长剑威。
首登平乐宴，新破大宛归。
楼上姝姬笑，门前问客稀。
暮烽玄菟急，秋草紫骝肥。
未奉君王诏，高槐昼掩扉。
+++贯休
++++横吹曲辞 入塞曲
单于烽火动，都护去天涯。
别赐黄金甲，亲临白玉墀。
塞垣须静谧，师旅审安危。
定远条支宠，如今胜古时。
方见将军贵，分明对冕旒。
圣恩如远被，狂虏不难收。
臣节唯期死，功勋敢望侯。
终辞修里第，从此出皇州。
百里精兵动，参差便渡辽。
如何好白日，亦照此天骄。
远树深疑贼，惊蓬迥似雕。
凯歌何日唱，碛路共天遥。
+++沈彬
++++横吹曲辞 入塞曲
欲为皇王服远戎，万人金甲鼓鼙中。
阵云暗塞三边黑，兵血愁天一片红。
半夜翻营旗搅月，深秋防戍剑磨风。
谤书未及明君爇，卧骨将军已殁功。
苦战沙间卧箭痕，戍楼闲上望星文。
生希国泽分偏将，死夺河源答圣君。
鸢觑败兵眠白草，马惊边鬼哭阴云。
功多地远无人纪，汉阁笙歌日又曛。
+++卢照邻
++++横吹曲辞 折杨柳
倡楼启曙扉，园柳正依依。
鸟鸣知岁隔，条变识春归。
露叶疑啼脸，风花乱舞衣。
攀折聊将寄，军中书信稀。
+++沈佺期
++++横吹曲辞 折杨柳
玉窗朝日映，罗帐春风吹。
拭泪攀杨柳，长条宛地垂。
白花飞历乱，黄鸟思参差。
妾自肝肠断，旁人那得知。
+++乔知之
++++横吹曲辞 折杨柳
可怜濯濯春杨柳，攀折将来就纤手。
妾容与此同盛衰，何必君恩独能久。
+++刘宪
++++横吹曲辞 折杨柳
沙塞三河道，金闺二月春。
碧烟杨柳色，红粉绮罗人。
露叶怜啼脸，风花思舞巾。
攀持君不见，为听曲中新。
+++崔湜
++++横吹曲辞 折杨柳
二月风光半，三边戍不还。
年华妾自惜，杨柳为君攀。
落絮缘衫袖，垂条拂髻鬟。
那堪音信断，流涕望阳关。
+++韦承庆
++++横吹曲辞 折杨柳
万里边城地，三春杨柳节。
叶似镜中眉，花如关外雪。
征人远乡思，倡妇高楼别。
不忍掷年华，含情寄攀折。
+++欧阳瑾
++++横吹曲辞 折杨柳
垂柳拂妆台，葳蕤叶半开。
年华枝上见，边思曲中来。
嫩色宜新雨，轻花伴落梅。
朝朝倦攀折，征戍几时回。
+++张祜
++++横吹曲辞 折杨柳
红粉青楼曙，垂杨仲月春。
怀君重攀折，非妾妒腰身。
舞带萦丝断，娇娥向叶嚬。
横吹凡几曲，独自最愁人。
+++张九龄
++++横吹曲辞 折杨柳
纤纤折杨柳，持此寄情人。
一枝何足贵，怜是故园春。
迟景那能久，流芳不及新。
更愁征戍客，鬓老边城尘。
+++余延寿
++++横吹曲辞 折杨柳
大道连国门，东西种杨柳。
葳蕤君不见，袅娜垂来久。
缘枝栖暝禽，雄去雌独吟。
馀花怨春尽，微月起秋阴。
坐望窗中蝶，起攀枝上叶。
好风吹长条，婀娜何如妾。
妾见柳园新，高楼四五春。
莫吹胡塞曲，愁杀陇头人。
+++李白
++++横吹曲辞 折杨柳
垂杨拂绿水，摇艳东风年。
花明玉关雪，叶暖金窗烟。
美人结长恨，想对心凄然。
攀条折春色，远寄龙庭前。
+++孟郊
++++横吹曲辞 折杨柳
杨柳多短枝，短枝多别离。
赠远累攀折，柔条安得垂。
青春有定节，离别无定时。
但恐人别促，不怨来迟迟。
莫言短枝条，中有长相思。
朱颜与绿杨，并在别离期。
楼上春风过，风前杨柳歌。
枝疏缘别苦，曲怨为年多。
花惊燕地雪，叶映楚池波。
谁堪别离此，征戍在交河。
+++李端
++++横吹曲辞 折杨柳
东城攀柳叶，柳叶低著草。
少壮莫轻年，轻年有人老。
柳发遍川岗，登高堪断肠。
雨烟轻漠漠，何树近君乡。
赠君折杨柳，颜色岂能久。
上客莫沾巾，佳人正回首。
新柳送君行，古柳伤君情。
突兀临荒渡，婆娑出旧营。
隋家两岸尽，陶宅五株平。
日暮偏愁望，春山有鸟声。
+++翁绶
++++横吹曲辞 折杨柳
紫陌金堤映绮罗，游人处处动离歌。
阴移古戍迷荒草，花带残阳落远波。
台上少年吹白雪，楼中思妇敛青蛾。
殷勤攀折赠行客，此去关山雨雪多。
+++王建
++++横吹曲辞 望行人
自从江树秋，日日上江楼。
梦见离珠浦，书来在桂州。
不同鱼比目，终恨水分流。
久不开明镜，多应是白头。
+++张籍
++++横吹曲辞 望行人
秋风窗下起，旅雁向南飞。
日日出门望，家家行客归。
无因见边使，空待寄寒衣。
独闭青楼暮，烟深鸟雀稀。
+++卢照邻
++++横吹曲辞 关山月
塞垣通碣石，虏障抵祁连。
相思在万里，明月正孤悬。
影移金岫北，光断玉门前。
寄书谢中妇，时看鸿雁天。
+++沈佺期
++++横吹曲辞 关山月
汉月生辽海，曈曨出半晖。
合昏玄兔郡，中夜白登围。
晕落关山迥，光含霜霰微。
将军听晓角，战马欲南归。
+++李白
++++横吹曲辞 关山月
明月出天山，苍茫云海间。
长风几万里，吹度玉门关。
汉下白登道，胡窥青海湾。
由来征战地，不见有人还。
戍客望边色，思归多苦颜。
高楼当此夜，叹息未应闲。
+++长孙佐辅
++++横吹曲辞 关山月
凄凄还切切，戍客多离别。
何处最伤心，关山见秋月。
关月竟如何，由来远近过。
始经玄兔塞，终绕白狼河。
忽忆秦楼妇，流光应共有。
已得并蛾眉，还知揽纤手。
去岁照同行，比翼复连形。
今宵照独立，顾影自茕茕。
馀晖渐西落，夜夜看如昨。
借问映旌旗，何如鉴帷幕。
拂晓朔风悲，蓬惊雁不飞。
几时征戍罢，还向月中归。
+++耿湋
++++横吹曲辞 关山月
月明边徼静，戍客望乡时。
塞古柳衰尽，关寒榆发迟。
苍苍万里道，戚戚十年悲。
今夜青楼上，还应照所思。
+++戴叔伦
++++横吹曲辞 关山月二首
月出照关山，秋风人未还。
清光无远近，乡泪半书间。
一雁过连营，繁霜覆古城。
胡笳在何处，半夜起边声。
+++崔融
++++横吹曲辞 关山月
月生西海上，气逐边风壮。
万里度关山，苍茫非一状。
汉兵开郡国，胡马窥亭障。
夜夜闻悲笳，征人起南望。
+++李端
++++横吹曲辞 关山月
露湿月苍苍，关头榆叶黄。
回轮照海远，分彩上楼长。
水冻频移幕，兵疲数望乡。
只应城影外，万里共如霜。
+++王建
++++横吹曲辞 关山月
关山月，营开道白前军发。
冻轮当碛光悠悠，照见三堆两堆骨。
边风割面天欲明，金莎岭西看看没。
+++张籍
++++横吹曲辞 关山月
秋月朗朗关山上，山中行人马蹄响。
关山秋来雨雪多，行人见月唱边歌。
海边漠漠天气白，胡儿夜度黄龙碛。
军中探骑暮出城，伏兵暗处低旌戟。
溪水连地霜草平，野驼寻水碛中鸣。
陇头风急雁不下，沙场苦战多流星。
可怜万国关山道，年年战骨多秋草。
+++翁绶
++++横吹曲辞 关山月
裴回汉月满边州，照尽天涯到陇头。
影转银河寰海静，光分玉塞古今愁。
笳吹远戍孤烽灭，雁下平沙万里秋。
况是故园摇落夜，那堪少妇独登楼。
+++鲍氏君徽
++++横吹曲辞 关山月
高高秋月明，北照辽阳城。
塞迥光初满，风多晕更生。
征人望乡思，战马闻鞞惊。
朔风悲边草，胡沙昏虏营。
霜疑匣中剑，风惫原上旌。
早晚谒金阙，不闻刁斗声。
+++于武陵
++++横吹曲辞 洛阳道
浮世若浮云，千回故复新。
旋添青草冢，更有白头人。
岁暮客将老，雪晴山欲春。
行行车与马，不尽洛阳尘。
+++郑渥
++++横吹曲辞 洛阳道
客亭门外路东西，多少喧腾事不齐。
杨柳惹鞭公子醉，纻麻掩泪鲁人迷。
通宵尘土飞山月，是处经营夹御堤。
顷刻知音几存殁，半回依约认轮蹄。
+++李白
++++横吹曲辞 洛阳陌
白玉谁家郎，回车渡天津。
看花东上陌，惊动洛阳人。
+++崔颢
++++横吹曲辞 长安道
长安甲第高入云，谁家居住霍将军。
日晚朝回拥宾从，路傍拜揖何纷纷。
莫言炙手手可热，须臾火尽灰亦灭。
莫言贫贱即可欺，人生富贵自有时。
一朝天子赐颜色，世上悠悠应始知。

+++孟郊
++++横吹曲辞 长安道
胡风激秦树，贱子风中泣。
家家朱门开，得见不可入。
长安十二衢，投树鸟亦急。
高阁何人家，笙簧正喧吸。
+++顾况
++++横吹曲辞 长安道
长安道，人无衣，马无草，何不归来山中老。
+++聂夷中
++++横吹曲辞 长安道
此地无驻马，夜中犹走轮。
所以路旁草，少于衣上尘。
+++韦应物
++++横吹曲辞 长安道
汉家宫殿含云烟，两宫十里相连延。
晨霞出没弄丹阙，春雨依微自甘泉。
春雨依微春尚早，长安贵游爱芳草。
宝马横来下建章，香车却转避驰道。
贵游谁最贵，卫霍世难比。
何能蒙主恩，幸遇边尘起。
归来甲第拱皇居。
朱门峨峨临九衢，中有流苏合欢之宝帐，一百二十凤凰罗列含明珠。

下有锦铺翠被之粲烂，博山吐香五云散。
丽人绮阁情飘飖，头上鸳钗双翠翘，低鬟曳袖回春雪，聚黛一声愁碧霄。
山珍海错弃藩篱，烹犊炰羔如折葵。
既请列侯封部曲，还将金印授庐儿。
欢荣若此何所苦，但苦白日西南驰。

+++白居易
++++横吹曲辞 长安道
花枝缺处青楼开，艳歌一曲酒一杯。美人劝我急行乐，
自古朱颜不再来，君不见外州客，长安道，一回来，一回老。
+++薛能
++++横吹曲辞 长安道
汲汲复营营，东西连两京。
关繻古若在，山岳累应成。
各自有身事，不相知姓名。
交驰喧众类，分散入重城。
此路去无尽，万方人始生。
空馀片言苦，来往觅刘桢。
+++贯休
++++横吹曲辞 长安道
憧憧合合，八表一辙。
黄尘雾合，车马火热。
名汤风雨，利辗霜雪。
千车万驮，半宿关月。
上有尧禹，下有夔契。
紫气银轮兮常覆金阙，仙掌捧日兮浊河澄澈。
愚将草木兮有言，与华封人兮不别。
+++沈佺期
++++横吹曲辞 长安道
秦地平如掌，层城出云汉。
楼阁九衢春，车马千门旦。
绿柳开复合，红尘聚还散。
日晚斗鸡回，经过狭斜看。
+++卢照邻
++++横吹曲辞 梅花落
梅岭花初发，天山雪未开。
雪处疑花满，花边似雪回。
因风入舞袖，杂粉向妆台。
匈奴几万里，春至不知来。
+++沈佺期
++++横吹曲辞 梅花落
铁骑几时回，金闺怨早梅。
雪中花已落，风暖叶应开。
夕逐新春管，香迎小岁杯。
感时何足贵，书里报轮台。
+++刘方平
++++横吹曲辞 梅花落
新岁芳梅树，繁苞四面同。
春风吹渐落，一夜几枝空。
小妇今如此，长城恨不穷。
莫将辽海雪，来比后庭中。
+++卢照邻
++++横吹曲辞 紫骝马
骝马照金鞍，转战入皋兰。
塞门风稍急，长城水正寒。
雪暗鸣珂重，山长喷玉难。
不辞横绝漠，流血几时干。
+++李白
++++横吹曲辞 紫骝马
紫骝行且嘶，双翻碧玉蹄。
临流不肯渡，似惜锦障泥。
白雪关山远，黄云海树迷。
挥鞭万里去，安得念春闺。
+++李益
++++横吹曲辞 紫骝马
争场看斗鸡，白鼻紫騧嘶。
漳水春归晚，丛台日向低。
歇鞍珠作汗，试剑玉如泥。
为谢红梁燕，年年妾独栖。
+++秦韬玉
++++横吹曲辞 紫骝马
渥洼奇骨本难求，况是豪家重紫骝。
膘大宜悬银压銙。
力浑欺却玉衔头。
生狞弄影风随起，躞蹀冲尘汗满沟。
若遇丈夫皆调御，任从骑取觅封侯。
+++李群玉
++++横吹曲辞 骢马
（一曰骢马驱）
浮云何权奇，绝足势未知。
长嘶青海风，躞蹀振云丝。
由来渥洼种，本是苍龙儿。
穆满不再活，无人昆阆骑。
君识跃峤怯，宁劳耀金羁。
青刍与白水，空笑驽骀肥。
伯乐傥一见，应惊耳长垂。
当思八荒外，逐日向瑶池。
+++纪唐夫
++++横吹曲辞 骢马曲
连钱出塞蹋沙蓬，岂比当时御史骢。
逐北自谙深碛路，连嘶谁念静边功。
登山每与青云合，弄影应知碧草同。
今日虏平将换妾，不如罗袖舞春风。
+++李端
++++横吹曲辞 雨雪曲
天山一丈雪，杂雨夜霏霏。
湿马胡歌乱，经烽汉火微。
丁零苏武别，疏勒范羌归。
若著关头过，长榆叶定稀。
+++翁绶
++++横吹曲辞 雨雪曲
边声四合殷河流，雨雪飞来遍陇头。
铁岭探人迷鸟道，阴山飞将湿貂裘。
斜飘旌旆过戎帐，半杂风沙入戍楼。
一自塞垣无李蔡，何人为解北门忧。
+++卢照邻
++++横吹曲辞 刘生
刘生气不平，抱剑欲专征。
报恩为豪侠，死难在横行。
翠羽装剑鞘，黄金饰马缨。
但令一顾重，不吝百身轻。
+++温庭筠
++++横吹曲辞 雍台歌
太子池南楼百尺，八窗新树疏帘隔。
黄金铺首画钩陈，羽葆亭童拂交戟。
盘纡阑楯临高台，帐殿临流鸾扇开。
早雁声鸣细波起，映花卤簿龙飞回。
+++张祜
++++横吹曲辞 捉搦歌
门上关，墙上棘，窗中女子声唧唧，洛阳大道徒自直。
女子心在婆舍侧，呜呜笼鸟触四隅。
养男男娶妇，养女女嫁夫。
阿婆六十翁七十，不知女子长日泣，从他嫁去无悒悒。

+++李白
++++横吹曲辞 幽州胡马客歌
幽州胡马客，绿眼虎皮冠。
笑拂两只箭，万人不可干。
弯弓若转月，白雁落云端。
双双掉鞭行，游猎向楼兰。
出门不顾后，报国死何难。
天骄五单于，狼戾好凶残。
牛马散北海，割鲜若虎餐。
虽居燕支山，不道朔雪寒。
妇女马上笑，颜如赪玉盘。
翻入射鸟兽，花月醉雕鞍。
旄头四光芒，争战若蜂攒。
白刃洒赤血，流沙为之丹。
名将古谁是，疲兵良可叹。
何时天狼灭，父子得闲安。
+++李白
++++横吹曲辞 白鼻騧
银鞍白鼻騧，绿地障泥锦。
细雨春风花落时，挥鞭且就胡姬饮。
+++张祜
++++横吹曲辞 白鼻騧
为底胡姬酒，长来白鼻騧。
摘莲抛水上，郎意在浮花。

++上卷一十九
  
+++李贺
++++相和歌辞 箜篌引
公乎公乎，提壶将焉如。
屈平沉湘不足慕，徐衍入海诚为愚。
公乎公乎，床有菅席盘有鱼，
北里有贤兄，东邻有小姑，陇亩油油黍与葫，瓦甒浊醪蚁浮浮。
黍可食，醪可饮，公乎公乎其奈居，被发奔流竟何如？
贤兄小姑哭呜呜。

+++李白
++++相和歌辞 公无渡河
黄河西来决昆仑，咆吼万里触龙门。
波滔天，尧咨嗟，大禹理百川，儿啼不窥家。
杀湍湮洪水，九州始蚕麻。
其害乃去。
茫然风沙，被发之叟狂而痴。
清晨径流欲奚为，旁人不惜妻止之，公无渡河苦渡之。
虎可搏，河难凭，公果溺死流海湄，有长鲸白齿若雪山。
公乎公乎，挂骨于其间，箜篌所悲竟不还。
+++王建
++++相和歌辞 公无渡河
渡头恶天两岸远，波涛塞川如叠坂。
幸无白刃驱向前，何用将身自弃捐。
蛟龙啮尸鱼食血，黄泥直下无青天。
男儿纵轻妇人语，惜君性命还须取。
妇人无力挽断衣，舟沉身死悔难追。
公无渡河公自为。
+++温庭筠
++++相和歌辞 公无渡河
黄河怒浪连天来，大响谹谹如殷雷。
龙伯驱风不敢上，百川喷雪高崔嵬。
二十五弦何太哀，请公勿渡立裴回。
下有狂蛟锯为尾，裂帆截棹磨霜齿。
神锥凿石塞神潭，白马䟃𧽼赤尘起。
公乎跃马扬玉鞭，灭没高蹄日千里。
+++王睿
++++相和歌辞 公无渡河
浊波洋洋兮凝晓雾，公无渡河兮公苦渡。
风号水激兮呼不闻，提壶看入兮中流去。
浪摆衣裳兮随步没，沉尸深入兮蛟螭窟。
蛟螭尽醉兮君血干，推出黄沙兮泛君骨。
当时君死妾何适，遂就波澜合魂魄。
愿持精卫衔石心，穷取河源塞泉脉。
+++宋之问
++++相和歌辞 江南曲
妾住越城南，离居不自堪。
采花惊曙鸟，摘叶喂春蚕。
懒结茱萸带，愁安玳瑁簪。
侍臣消瘦尽，日暮碧江潭。
+++刘昚虚
++++相和歌辞 江南曲
美人何荡漾，湖上风月长。
玉手欲有赠，裴回双鸣珰。
歌声随渌水，怨色起朝阳。
日暮还家望，云波横洞房。
+++丁仙芝
++++相和歌辞 江南曲
长干斜路北，近浦是儿家。
有意来相访，明朝出浣纱。
发向横塘口，船开值急流。
郎旧时意，且请拢船头。
昨暝逗南陵，风声波浪阻。
入浦不逢人，归家谁信汝。
未晓已成妆，乘潮去茫茫。
因从京口渡，使报邵陵王。
始下芙蓉楼，言发琅邪岸。
急为打船开，恶许傍人见。
+++刘希夷
++++相和歌辞 江南曲八首
暮宿南洲草，晨行北岸林。
日悬沧海阔，水隔洞庭深。
烟景无留意，风波有异浔。
岁游难极目，春戏易为心。
朝夕无荣遇，芳菲已满襟。
艳唱潮初落，江花露未晞。
春洲惊翡翠，朱服弄芳菲。
画舫烟中浅，青阳日际微。
锦帆冲浪湿，罗袖拂行衣。
含情罢所采，相叹惜流晖。
君为陇西客，妾遇江南春。
朝游含灵果，夕采弄风蘋。
果气时不歇，蘋花日自新。
以此江南物，持赠陇西人。
空盈万里怀，欲赠竟无因。
皓如楚江月，霭若吴岫云。
波中自皎镜，山上亦氛氲。
明月留照妾，轻云持赠君。
山川各离散，光气乃殊分。
天涯一为别，江北自相闻。
舣舟乘潮去，风帆振草凉。
潮平见楚甸，天际望维扬。
洄溯经千里，烟波接两乡。
云明江屿出，日照海流长。
此中逢岁晏，浦树落花芳。
暮春三月晴，维扬吴楚城。
城临大江汜，回映洞浦清。
晴云曲金阁，珠楼碧烟里。
月明芳树群鸟飞，风过长林杂花起。
可怜离别谁家子，于此一至情何已。
北堂红草盛丰茸，南湖碧水照芙蓉。
朝游暮起金花尽，渐觉罗裳珠露浓。
自惜妍华三五岁，已叹关山千万重。
人情一去无还日，欲赠怀芳怨不逢。
忆昔江南年盛时，平生怨在长洲曲。
冠盖星繁湘水上，冲风摽落洞庭渌，落花舞袖红纷纷，朝霞高阁洗晴云。

谁言此处婵娟子，珠玉为心以奉君。
+++于鹄
++++相和歌辞 江南曲
偶向江边采白蘋，还随女伴赛江神。
众中不敢分明语，暗掷金钱卜远人。
+++李益
++++相和歌辞 江南曲
嫁得瞿塘贾，朝朝误妾期。
早知潮有信，嫁与弄潮儿。
+++李贺
++++相和歌辞 江南曲
汀洲白蘋草，柳恽乘马归。
江头楂树香，岸上蝴蝶飞。
酒杯若叶露，玉轸蜀桐虚。
朱楼通水陌，沙暖一双鱼。
+++李商隐
++++相和歌辞 江南曲
郎船安两桨，侬舸动双桡。
扫黛开宫额，裁裙约楚腰。
乖期方积思，临醉欲拼娇。
莫以采菱唱，欲羡秦台箫。
+++韩翃
++++相和歌辞 江南曲
长乐花枝雨点消，江城日暮好相邀。
春楼不闭葳蕤锁，绿水回通宛转桥。
+++温庭筠
++++相和歌辞 江南曲
妾家白蘋浦，日上芙蓉楫。
轧轧摇桨声，移舟入茭叶。
溪长茭叶深，作底难相寻。
避郎郎不见，鸂鶒自浮沉。
拾萍萍无根，采莲莲有子。
不作浮萍生，宁作藕花死。
岸傍骑马郎，乌帽紫游缰。
含愁复含笑，回首问横塘。
妾住金陵步，门前朱雀航。
流苏持作帐，芙蓉持作梁。
出入金犊幰，兄弟侍中郎。
前年学歌舞，定得郎相许。
连娟眉绕山，依约腰如杵。
凤管悲若咽，鸾弦娇欲语。
扇薄露红铅，罗轻压金缕。
明月西南楼，珠帘玳瑁钩。
横波巧能笑，弯蛾不识愁。
花开子留树，草长根依土。
早闻金沟远，底事归郎许。
不学杨白花，朝朝泪如雨。
+++张籍
++++相和歌辞 江南曲
江南人家多橘树，吴姬舟上织白纻。
土地卑湿饶虫蛇，连木为牌入江住。
江村亥日长为市，落帆渡桥来浦里。
青莎覆城竹为屋，无井家家饮潮水。
长江午日酤春酒，高高酒旗悬江口。
倡楼两岸悬水栅，夜唱竹枝留北客。
江南风土欢乐多，悠悠处处尽经过。
+++罗隐
++++相和歌辞 江南曲
江烟湿雨鲛绡软，漠漠远山眉黛浅。
水国多愁又有情，夜槽压酒银船满。
绷丝采怨凝晓空，吴王台榭春梦中。
鸳鸯鸂鶒唤不起，平铺渌水眠东风。
西陵路边月悄悄，油壁轻车嫁苏小。

+++陆龟蒙
++++相和歌辞 江南曲
为爱江南春，涉江聊采蘋。
水深烟浩浩，空对双车轮。
车轮明月团，车盖浮云盘。
云月徒自好，水中行路难。
遥遥洛阳道，夹岸生春草。
寄语棹船郎，莫夸风浪好。
+++陆龟蒙
++++相和歌辞 江南曲
鱼戏莲叶间，参差隐叶扇。
鸀鳿窥，潋滟无因见。
鱼戏莲叶东，初霞射红尾。
傍临谢山侧，恰值清风起。
鱼戏莲叶西，盘盘舞波急。
潜依曲岸凉，正对斜光入。
鱼戏莲叶南，欹危午烟叠。
光摇越鸟巢，影乱吴娃楫。
鱼戏莲叶北，澄阳动微涟。
回看帝子渚，稍背鄂君船。
+++李端
++++相和歌辞 度关山
雁塞日初晴，胡关雪复平。
危竿缘广漠，古窦傍长城。
拔剑金星出，弯弧玉羽鸣。
谁知系虏者，贾谊是书生。
+++马戴
++++相和歌辞 关山曲
金锁耀兜鍪，黄云拂紫骝。
叛羌旗下戮，陷壁夜中收。
霜霰戎衣故，关河碛气秋。
箭创殊未合，更遣击兰州。
火发龙山北，中宵易左贤。
勒兵临汉水，惊雁散胡天。
木落防河急，军孤受敌偏。
犹闻汉皇怒，按剑待开边。
+++李白
++++相和歌辞 登高丘而望远
登高丘而望远海，六鳌骨已霜，三山流安在？
扶桑半摧折，白日沉光彩。
银台金阙如梦中，秦皇汉武空相待。
精卫费木石，鼋鼍无所凭。
君不见骊山茂陵尽灰灭，牧羊之子来攀登。
盗贼劫宝玉，精灵竟何能。穷兵黩武今如此，
鼎湖飞龙安可乘？
+++贯休
++++相和歌辞 蒿里
兔不迟，乌更急，但恐穆王八骏，著鞭不及。
所以蒿里，坟出蕺蕺。
气凌云天，龙腾凤集。
尽为风消土吃，狐掇蚁拾。
黄金不啼玉不泣，白杨骚屑。
乱风愁月，折碑石人，莽秽榛没，牛羊窸窣。
时见牧童儿，弄枯骨。
+++赵微明
++++相和歌辞 挽歌
寒日蒿上明，凄凄郭东路。
素车谁家子，丹旐引将去。
原下荆棘丛，丛边有新墓。
间痛伤别，此是长别处。
旷野何萧条，青松白杨树。
+++于鹄
++++相和歌辞 挽歌二首
阴风吹黄蒿，挽歌渡秋水。
车马却归城，孤坟月明里。
双辙出郭门，绵绵东西道。
送死多于生，几人得终老。
见人切肺肝，不如归山好。
不闻哀哭声，默默安怀抱。
时尽从物化，又免生忧扰。
世间寿者稀，尽为悲伤恼。
+++孟云卿
++++相和歌辞 挽歌
草草门巷喧，涂车俨成位。
冥寞何所须，尽我生人意。
北邙路非远，此别终天地。
临穴频抚棺，至哀反无泪。
尔形未衰老，尔息犹童稚。
骨肉不可离，皇天若容易。
房帷即虚张，庭宇为哀次。
薤露歌若斯，人生尽如寄。
+++白居易
++++相和歌辞 挽歌
丹旐何飞扬，素骖亦悲鸣。
晨光照闾巷，輀车俨欲行。
萧条九月天，哀挽出重城。
借问送者谁，妻子与弟兄。
苍苍上古原，峨峨开新茔。
含酸一恸哭，异口同哀声。
旧垄转芜绝，新坟日罗列。
春风草绿北邙山，此地年年生死别。
+++崔国辅
++++相和歌辞 对酒
行行日将夕，荒村古冢无人迹。
朦胧荆棘一鸟飞，屡唱提壶酤酒吃。
不达酒不足，遗恨精灵传此曲。
寄言当代诸少年，平生且尽杯中渌。
+++李白
++++相和歌辞 对酒二首
松子栖金华，安期入蓬海。
此人古之仙，羽化竟何在。
浮生速流电，倏忽变光彩。
天地无凋换，容颜有迁改。
对酒不肯饮，含情欲谁待。
劝君莫拒杯，春风笑人来。
桃李如旧识，倾花向我开。
流莺啼碧树，明月窥金罍。
昨来朱颜子，今日白发催。
棘生石虎殿，鹿走姑苏台。
自古帝王宅，城阙闭黄埃。
君若不饮酒，昔人安在哉。
+++李白
++++相和歌辞 陌上桑
美女渭桥东，春还事蚕作。
五马如飞龙，青丝结金络。
不知谁家子，调笑来相谑。
妾本秦罗敷，玉颜艳名都。
绿条映素手，采桑向城隅。
使君且不顾，况复论秋胡。
寒螀爱碧草，鸣凤栖青梧。
托心自有处，但怪傍人愚。
徒令白日暮，高驾空踟蹰。
+++常建
++++相和歌辞 陌上桑
翳翳陌上桑，南枝交北堂。
美人金梯出，素手自提筐。
非但畏蚕饥，盈盈娇路傍。
+++陆龟蒙
++++相和歌辞 陌上桑
皓齿还如贝色含，长眉亦似烟华贴。
邻娃尽著绣裆襦，独自提筐采蚕叶。
+++郎大家宋氏
++++相和歌辞 采桑
春来南雁归，日去西蚕远。
妾思纷何极，客游殊未返。
+++刘希夷
++++相和歌辞 采桑
杨柳送行人，青青西入秦。
秦家采桑女，楼上不胜春。
盈盈灞水曲，步步春芳绿。
红脸耀明珠，绛唇含白玉。
回首渭桥东，遥怜树色同。
青丝娇落日，缃绮弄春风。
携笼长叹息，逶迤恋春色。
看花若有情，倚树疑无力。
薄暮思悠悠，使君南陌头。
相逢不相识，归去梦青楼。
+++李彦暐
++++相和歌辞 采桑
采桑畏日高，不待春眠足。
攀条有馀愁，那矜貌如玉。
千金岂不赠，五马空踯躅。
何以变真性，幽篁雪中绿。
+++王建
++++相和歌辞 采桑
鸟鸣桑叶间，叶绿条复柔。
攀看去手近，放下长长钩。
黄花盖野田，白马少年游。
所念岂回顾，良人在高楼。
+++李白
++++相和歌辞 日出行
日出东方隈，似从地底来。
历天又入海，六龙所舍安在哉？
其始与终古不息。

人非元气安能与之久裴回。
草不谢荣于春风，木不怨落于秋天，谁挥鞭策驱四运，万物兴歇皆自然。

羲和羲和，汝奚汩没于荒淫之波。
鲁阳何德，驻景挥戈，逆道违天，矫诬实多。
吾将囊括大块，浩然与溟涬同科。
+++李贺
++++相和歌辞 日出行
白日下昆仑，发光如舒丝。
徒照葵藿心，不照游子悲。
折折黄河曲，日从中央转。
旸谷耳曾闻，若木眼不见。
奈何铄石，胡为销人。
羿弯弓属矢那不中，足令久不得奔，讵教晨光夕昏。

+++崔国辅
++++相和歌辞 王昭君
汉使南还尽，胡中妾独存。
紫台绵望绝，秋草不堪论。
+++崔国辅
++++相和歌辞 王昭君
一回望月一回悲，望月月移人不移。
何时得见汉朝使，为妾传书斩画师。
+++卢照邻
++++相和歌辞 王昭君
合殿恩中绝，交河使渐稀。
肝肠辞玉辇，形影向金微。
汉宫草应绿，胡庭沙正飞。
愿逐三秋雁，年年一度归。
+++骆宾王
++++相和歌辞 王昭君
敛容辞豹尾，缄怨度龙鳞。
金钿明汉月，玉箸染胡尘。
妆镜菱花暗，愁眉柳叶嚬。
惟有清笳曲，时闻芳树春。
+++沈佺期
++++相和歌辞 王昭君
非君惜鸾殿，非妾妒蛾眉。
薄命由骄虏，无情是画师。
嫁来胡地恶，不并汉宫时。
心苦无聊赖，何堪上马辞。
+++梁献
++++相和歌辞 王昭君
图画失天真，容华坐误人。
君恩不可再，妾命在和亲。
泪点关山月，衣销边塞尘。
一闻阳鸟至，思绝汉宫春。
+++上官仪
++++相和歌辞 王昭君
玉关春色晚，金河路几千。
琴悲桂条上，笛怨柳花前。
雾掩临妆月，风惊入鬓蝉。
缄书待还使，泪尽白云天。
+++董思恭
++++相和歌辞 王昭君
琵琶马上弹，行路曲中难。
汉月正南远，燕山直北寒。
髻鬟风拂散，眉黛雪沾残。
斟酌红颜尽，何劳镜里看。
+++顾朝阳
++++相和歌辞 王昭君
莫将铅粉匣，不用镜花光。
一去边城路，何情更画妆。
影销胡地月，衣尽汉宫香。
妾死非关命，只缘怨断肠。
+++东方虬
++++相和歌辞 王昭君三首
汉道初全盛，朝廷足武臣。
何须薄命妾，辛苦远和亲。
掩涕辞丹凤，衔悲向白龙。
单于浪惊喜，无复旧时容。
胡地无花草，春来不似春。
自然衣带缓，非是为腰身。
+++郭元振
++++相和歌辞 王昭君三首
自嫁单于国，长衔汉掖悲。
容颜日憔悴，有甚画图时。
厌践冰霜域，嗟为边塞人。
思从汉南猎，一见汉家尘。
闻有南河信，传闻杀画师。
始知君惠重，更遣画蛾眉。
+++刘长卿
++++相和歌辞 王昭君
自矜妖艳色，不顾丹青人。
那知粉缋能相负，却使容华翻误身。
上马辞君嫁骄虏，玉颜对人啼不语。
北风雁急浮清秋，万里独见黄河流。
纤腰不复汉宫宠，双蛾长向胡天愁。
琵琶弦中苦调多，萧萧羌笛声相和。
可怜一曲传乐府，能使千秋伤绮罗。
+++李白
++++相和歌辞 王昭君二首
汉家秦地月，流影照明妃。
一上玉关道，天涯去不归。
汉月还从东海出，明妃西嫁无来日。
燕支长寒雪作花，蛾眉憔悴没胡沙。
生乏黄金枉图画，死留青冢使人嗟。
昭君拂玉鞍，上马啼红颊。
今日汉宫人，明朝胡地妾。
+++储光羲
++++相和歌辞 王昭君
日暮惊沙乱雪飞，傍人相劝易罗衣。
强来前帐看歌舞，共待单于夜猎归。
+++皎然
++++相和歌辞 王昭君
自倚婵娟望主恩，谁知美恶忽相翻。
黄金不买汉宫貌，青冢空埋胡地魂。
+++白居易
++++相和歌辞 王昭君二首
满面胡沙满鬓风，眉销残黛脸销红。
愁苦辛勤憔悴尽，如今却似画图中。
汉使却回凭寄语，黄金何日赎蛾眉。
君王若问妾颜色，莫道不如宫里时。
+++令狐楚
++++相和歌辞 王昭君
锦车天外去，毳幕云中开。
魏阙苍龙远，萧关赤雁哀。
+++张仲素
++++相和歌辞 王昭君
仙娥今下嫁，骄子自同和。
剑戟归田尽，牛羊绕塞多。
+++李商隐
++++相和歌辞 王昭君
毛延寿画欲通神，忍为黄金不为人。
马上琵琶行万里，汉宫长有隔生春。
+++王偃
++++相和歌辞 明妃曲
北望单于日半斜，明君马上泣胡沙。
一双泪滴黄河水，应得东流入汉家。
+++张文琮
++++相和歌辞 昭君词
戒途飞万里，回首望三秦。
忽见天山雪，还疑上苑春。
玉痕垂泪粉，罗袂拂胡尘。
为得胡中曲，还悲远嫁人。
+++陈昭
++++相和歌辞 昭君词
跨鞍今永诀，垂泪别亲宾。
汉地行将远，胡关逐望新。
交河拥塞路，陇首暗沙尘。
唯有孤明月，犹能远送人。
+++戴叔伦
++++相和歌辞 昭君词
汉宫若远近，路在沙塞上。
到死不得归，何人共南望。
+++李端
++++相和歌辞 昭君词
李陵初送子卿回，汉月明明照帐来。
忆著长安旧游处，千门万户玉楼台。
+++张籍
++++相和歌辞 楚妃叹
湘云初起江沉沉，君王遥在云梦林。
江南雨多旌旗暗，台下朝朝春水深。
章华殿前朝万国，君心独自终无极。
楚兵满地能逐禽，谁用一身继筋力。
西江若翻云梦中，麋鹿死尽应还宫。

+++张籍
++++相和歌辞 楚妃怨
梧桐叶下黄金井，横架辘轳牵素绠。
美人初起天未明，手拂银瓶秋水冷。
+++宋之问
++++相和歌辞 王子乔
王子乔，爱神仙，七月七日上宾天。
白虎摇瑟凤吹笙，乘骑云气吸日精。
吸日精，长不归，遗庙今在而人非。
空望山头草，草露湿君衣。
+++李贺
++++相和歌辞 蜀国弦
枫香晚华静，锦水南山影。
惊石坠猿哀，竹云愁半岭。
凉月生秋浦，玉沙鳞鳞光。
谁家红泪客，不忍过瞿塘。
+++李白
++++相和歌辞 长歌行
桃李得日开，荣华照当年。
东风动百物，草木尽欲言。
枯枝无丑叶，涸水吐清泉。
大力运天地，羲和无停鞭。
功名不早著，竹帛将何宣。
桃李务青春，谁能贯白日。
富贵与神仙，蹉跎成两失。
金石犹销铄，风霜无久质。
畏落日月后，强欢歌与酒。
秋霜不惜人，倏忽侵蒲柳。
+++王昌龄
++++相和歌辞 长歌行
旷野饶悲风，飕飕黄蒿草。
系马停白杨，谁知我怀抱。
所是同袍者，相逢尽衰老。
况登汉家陵，南望长安道。
下有枯树根，上有鼷鼠窠。
高皇子孙尽，千古无人过。
宝玉频发掘，精灵其奈何。
生须达命，有酒且长歌。
+++聂夷中
++++相和歌辞 短歌行
八月木荫薄，十叶三堕枝。
生过五十，亦已同此时。
朝出东郭门，嘉树郁参差。
暮出西郭门，原草已离披。
南邻好台榭，北邻善歌吹。
荣华忽消歇，四顾令人悲。
生死与荣辱，四者乃常期。
耻其名，没世无人知。
无言鬓似霜，勿谓发如丝。
耆年无一善，何殊食乳儿。
+++李白
++++相和歌辞 短歌行
白日何短短，百年苦易满。
苍穹浩茫茫，万劫太极长。
麻姑垂两鬓，一半已成霜。
天公见玉女，大笑亿千场。
吾欲揽六龙，回车挂扶桑。
北斗酌美酒，劝龙各一觞。
富贵非所愿，为人驻颓光。
+++顾况
++++相和歌辞 短歌行六首
城边路，今人犁田昔人墓。
岸上沙，昔时江水今人家。
今人昔人共长叹，四气相催节回换。
明月皎皎入华池，白云离离度清汉。

我欲升天天隔霄，我思渡水水无桥，我欲上山山路险，我欲汲井井泉遥。
越人翠被今何夕，独立沙边江草碧。
紫燕西飞欲寄书，白云何处逢来客。
新系青丝百尺绳，心在君家辘轳上。
我心皎洁君不知，辘轳一转一惆怅。
何处春风吹晓幕，江南绿水通朱阁。
美人二八面如花，泣向东风畏花落。
临春风，听春鸟。
别时多，见时少。
愁人夜永不得眠，瑶井玉绳相向晓。

轩辕皇帝初得仙，鼎湖一去三千年。
周流三十六洞天，洞中日月星辰连。
骑龙驾景游八极，轩辕弓剑无人识，东海青童寄消息。
+++王建
++++相和歌辞 短歌行
人初生，日初出，上山迟，下山疾。
百年三万六千朝，夜里分将强半日。
有歌有舞间早为，昨日健于今日时。
人家见生男女好，不知男女催人老。
短歌行，无乐声。
+++张籍
++++相和歌辞 短歌行
青天荡荡高且虚，上有白日无根株。
流光暂出还入地，催我少年不须臾。
与君相逢不寂寞，衰老不复如今乐。
玉卮盛酒置君前，再拜愿君千万年。
+++白居易
++++相和歌辞 短歌行二首
曈曈太阳如火色，上行千里下一刻。
出为白昼入为夜，圜转如珠住不得。
住不得，可奈何，为君举酒歌短歌。
歌声苦，词亦苦，四座少年君听取。
今夕未竟明夕催，秋风才往春风回。
无根蒂时不驻，朱颜白日相隳颓。
劝君且强笑一面，劝君复强饮一杯。
生不得长欢乐，年少须臾老到来。

世人求富贵，多为身嗜欲。
盛衰不自由，得失常相逐。
问君少年日，苦学将干禄。
负笈尘中游，抱书雪前宿。
布衾不周体，藜茄才充腹。
三十登宦途，五十被朝服。
奴温已挟纩，马肥初食粟。
未敢议欢游，尚为名检束。
耳目聋暗后，堂上调丝竹。
牙齿缺落时，盘中堆酒肉。
彼来此已去，外馀中不足。
少壮与荣华，相避如寒燠。
青云去地远，白日终天速。
从古无奈何，短歌听一曲。
+++陆龟蒙
++++相和歌辞 短歌行
爪牙在身上，陷阱犹可制。
爪牙在胸中，剑戟无所畏。
人言畏猛虎，谁是撩头毙。
只见古来心，奸雄暗相噬。
+++皎然
++++相和歌辞 短歌行
古人若不死，吾亦何所悲。
萧萧烟雨九原上，白杨青松葬者谁。
贵贱同一尘，死生同一指。
人生在世共如此，何异浮云与流水。
短歌行，短歌无穷日已倾。
邺宫梁苑徒有名，春草秋风伤我情。
何为不学金仙侣，一悟空王无死生。
+++王无竞
++++相和歌辞 铜雀台
北登铜雀上，西望青松郭。
繐帐空苍苍，陵田纷漠漠。
平生事已变，歌吹宛犹昨。
长袖拂玉尘，遗情结罗幕。
妾怨在朝露，君恩岂中薄。
高台奏曲终，曲终泪横落。
+++郑愔
++++相和歌辞 铜雀台
日斜漳浦望，风起邺台寒。
玉座平生晚，金尊妓吹阑。
舞馀依帐泣，歌罢向陵看。
萧索松风暮，愁烟入井阑。
+++刘长卿
++++相和歌辞 铜雀台
娇爱更何日，高台空数层。
含啼映双袖，不忍看西陵。
漳河东流无复来，百花辇路为苍苔。
青楼月夜长寂寞，碧云日暮空裴回。
君不见邺中万事非昔时，古人何在今人悲。
春风不逐君王去，草色年年旧宫路。
宫中歌舞已浮云，空指行人往来处。
+++贾至
++++相和歌辞 铜雀台
日暮铜雀静，西陵鸟雀归。
抚弦心断绝，听管泪霏霏。
灵几临朝奠，空床卷夜衣。
苍苍川上月，应照妾魂飞。
+++罗隐
++++相和歌辞 铜雀台
强歌强舞竟难胜，花落花开泪满缯。
只合当年伴君死，免教憔悴望西陵。
+++薛能
++++相和歌辞 铜雀台
魏帝当时铜雀台，黄花深映棘丛开。
人生富贵须回首，此地岂无歌舞来。
+++张氏琰
++++相和歌辞 铜雀台
君王冥寞不可见，铜雀歌舞空裴回。
西陵啧啧悲宿鸟，空殿沉沉闭青苔。
青苔无人迹，红粉空相哀。
+++梁氏琼
++++相和歌辞 铜雀台
歌扇向陵开，齐行奠玉杯。
舞时飞燕列，梦里片云来。
月色空馀恨，松声暮更哀。
谁怜未死妾，掩袂下铜台。
+++王勃
++++相和歌辞 铜雀妓
妾本深宫妓，曾城闭九重。
君王欢爱尽，歌舞为谁容。
锦衾不复襞，罗衣谁再缝。
高台西北望，流涕向青松。
金凤邻铜雀，漳河望邺城。
君王无处所，台榭若平生。
舞筵纷可就，歌梁俨未倾。
西陵松槚冷，谁见绮罗情。
+++沈佺期
++++相和歌辞 铜雀妓
昔年分鼎地，今日望陵台。
一旦雄图尽，千秋遗令开。
绮罗君不见，歌舞妾空来。
恩共漳河水，东流无重回。
+++乔知之
++++相和歌辞 铜雀妓
金阁惜分香，铅华不重妆。
空馀歌舞地，犹是为君王。
哀弦调已绝，艳曲不须长。
共看西陵暮，秋烟生白杨。
+++王適
++++相和歌辞 铜雀妓
日暮铜雀迥，幽声玉座清。
萧森松柏望，委郁绮罗情。
君恩不再重，妾舞为谁轻。
+++欧阳詹
++++相和歌辞 铜雀妓
萧条登古台，回首黄金屋。
落叶不归林，高陵永为谷。
妆容徒自丽，舞态阅谁目。
惆怅繐帷前，歌声苦于哭。
+++袁晖
++++相和歌辞 铜雀妓
君爱本相饶，从来事舞腰。
那堪攀玉座，肠断望陵朝。
怨著情无主，哀凝曲不调。
况临松日暮，悲吹坐萧萧。
+++刘商
++++相和歌辞 铜雀妓
魏主矜蛾眉，美人美于玉。
高台无昼夜，歌舞竟未足。
盛色如转圜，夕阳落深谷。
仍令身殁后，尚足平生欲。
红粉横泪痕，调弦空向屋。
举头君不在，唯见西陵木。
玉辇岂再来，娇鬟为谁绿。
那堪秋风里，更舞阳春曲。
曲终情不胜，阑干向西哭。
台边生野草，来去罥罗縠。
况复陵寝间，双双见麋鹿。
+++李贺
++++相和歌辞 铜雀妓
佳人一壶酒，秋容满千里。
石马卧新烟，忧来何所似。
歌声且潜弄，陵树风自起。
长裾压高台，泪眼看花机。
+++吴烛
++++相和歌辞 铜雀妓
秋色西陵满绿芜，繁弦急管强欢娱。
长舒罗袖不成舞，却向风前承泪珠。
+++朱光弼
++++相和歌辞 铜雀妓
魏王铜雀妓，日暮管弦清。
一见西陵树，悲心舞不成。
+++朱放
++++相和歌辞 铜雀妓
恨唱歌声咽，愁翻舞袖迟。
西陵日欲暮，是妾断肠时。
+++皎然
++++相和歌辞 铜雀妓
强开尊酒向陵看，忆得君王旧日欢。
不觉馀歌悲自断，非关艳曲转声难。
+++马戴
++++相和歌辞 雀台怨
魏宫歌舞地，蝶戏鸟还鸣。
玉座人难到，铜台雨滴平。
西陵树不见，漳浦草空生。
万恨尽埋此，徒悬千载名。
+++程氏长文
++++相和歌辞 雀台怨
君王去后行人绝，箫竽不响歌喉咽。
雄剑无威光彩沉，宝琴零落金星灭。
玉阶寂寂坠秋露，月照当时歌舞处。
当时歌舞人不回，化为今日西陵灰。
+++李益
++++相和歌辞 置酒行
置酒命所欢，凭觞遂为戚。
日往不再来，兹辰坐成昔。
百龄非长久，五十将半百。
胡为劳我形，已须还复白。
西山鸾鹤顾，矫矫烟雾翮。
明霞发金丹，阴洞潜水碧。
安得凌风羽，崦嵫驻灵魄。
兀然坐衰老，惭叹东陵柏。
+++陆龟蒙
++++相和歌辞 置酒行
落尘花片排香痕，阑珊醉露栖愁魂。
洞庭波色惜不得，东风领入黄金尊。
千筠掷毫春谱大，碧舞红啼相唱和。
安知寂寞西海头，青𥳇未垂孤凤饿。
+++李贺
++++相和歌辞 长歌续短歌
长歌破衣襟，短歌断白发。
秦王不可见，旦夕成内热。
渴饮壶中酒，饥拔陇头粟。
凄凄四月兰，千里一时绿。
夜峰何离离，月明落石底。
裴回沿石寻，照出高峰外。
不得与之游，歌成鬓先改。
+++储光羲
++++相和歌辞 猛虎行
寒亦不忧雪，饥亦不食人。
血岂不甘，所恶伤明神。
太室为我宅，孟门为我邻。
百兽为我膳，五龙为我宾。
蒙马一何威，浮江亦以仁。
彩章耀朝日，牙爪雄武臣。
高云逐气浮，厚地随声振。
君能贾馀勇，日夕长相亲。
+++李白
++++相和歌辞 猛虎行
朝作猛虎行，暮作猛虎吟。
肠断非关陇头水，泪下不为雍门琴。
旌旗缤纷两河道，战鼓惊山欲倾倒。
秦人半作燕地囚，胡马翻衔洛阳草。
一输一失关下兵，朝降夕叛幽蓟城。
巨鳌未斩海水动，鱼龙奔走安得宁。
颇似楚汉时，翻覆无定止。
朝过博浪沙，暮入淮阴市。
张良未遇韩信贫，刘项存亡在两臣。
暂到下邳受兵略，来投漂母作主人。
贤哲栖栖古如此，今时亦弃青云士。
有策不敢犯龙鳞，窜身南国避胡尘。
宝书长剑挂高阁，金鞍骏马散故人。
昨日方为宣城客，掣铃交通二千石。
有时六博快壮心，绕床三匝呼一掷。
楚人每道张旭奇，心藏风云世莫知。
三吴邦伯多顾盼，四海雄侠皆相推。
萧曹曾作沛中吏，攀龙附凤当有时。
溧阳酒楼三月春，杨花漠漠愁杀人。
胡人绿眼吹玉笛，吴歌白纻飞梁尘。
丈夫相见且为乐，槌牛挝鼓会众宾。
我从此去钓东海，得鱼笑寄情相亲。

+++韩愈
++++相和歌辞 猛虎行
猛虎虽云恶，亦各有匹侪。
群行深谷间，百兽望风低。
身食黄熊父，子食赤豹麛。
择肉于熊罴，肯视兔与狸。
正昼当谷眠，眼有百步威。
自矜无当对，气性纵以乖。
朝怒杀其子，暮还飧其妃。
匹侪四散走，猛虎还孤栖。
狐鸣门四旁，乌鹊从噪之。
出逐猴入居，虎不知所归。
谁云猛虎恶，中路正悲啼。
豹来衔其尾，熊来攫其颐。
猛虎死不辞，但惭前所为。
虎坐无助死，况如汝细微。
故当结以信，亲当结以私。
亲故且不保，人谁信汝为。
+++张籍
++++相和歌辞 猛虎行
南山北山树冥冥，猛虎白日绕林行。
向晚一身当道食，山中麋鹿尽无声。
年年养子在深谷，雌雄上山不相逐。
谷中近窟有山村，长向村家取黄犊。
五陵年少不敢射，空来林下看行迹。

+++李贺
++++相和歌辞 猛虎行
长戈莫舂，强弩莫烹。
乳孙哺子，教得生狞。
举头为城，掉尾为旌。
东海黄公，愁见夜行。
道逢驺虞，牛哀不平。
生何用尺刀，壁上雷鸣。
泰山之下，妇人哭声。
官家有程，吏不敢听。
+++齐己
++++相和歌辞 猛虎行
磨尔牙，错尔爪，狐莫威，兔莫狡。
饮来吞噬取肠饱，横行不怕日月明，皇天产尔为生狞。
前村半夜闻吼声，何人按剑灯荧荧。
+++齐己
++++相和歌辞 君子行
圣人不生，麟龙何瑞。
梧桐不高，凤凰何止。
吾闻古之有君子，行藏以时，进退求己。
荣必为天下荣，耻必为天下耻。
苟进不如此，亦何必用虚伪之文章，取荣名而自美。

+++高適
++++相和歌辞 燕歌行
汉家烟尘在东北，汉将辞家破残贼。
男儿本自重横行，天子非常赐颜色。
摐金伐鼓下榆关，旌旗逶迤碣石间。
校尉羽书飞瀚海，单于猎火照狼山。
山川萧条极边土，胡骑凭凌杂风雨。
战士军前半死生，美人帐下犹歌舞。
大漠穷秋塞草衰，孤城落日斗兵稀。
身当恩遇常轻敌，力尽关山未解围。
铁衣远戍辛勤久，玉箸应啼别离后。
少妇城南欲断肠。
征人蓟北空回首。
边风飘飘那可度，绝域苍茫更何有。
杀气三日作阵云，寒声一夜传刁斗。
相看白刃血纷纷，死节从来岂顾勋。
君不见沙场征战苦，至今犹忆李将军。
+++贾至
++++相和歌辞 燕歌行
国之重镇惟幽都，东威九夷制北胡。
五军精卒三十万，百战百胜擒单于。
前临滹沱后沮水，崇山沃野亘千里。
昔时燕王重贤士，黄金筑台从隗始。
倏忽兴王定蓟丘，汉家又以封王侯。
萧条魏晋为横流，鲜卑窃据朝五州。
我唐区夏馀十纪，军容武备赫万祀。
彤弓黄钺授元帅，垦耕大漠为内地。
季秋胶折边草腓，治兵羽猎因出师。
千营万队连旌旗，望之如火忽雷驰。
匈奴慑窜穷发北，大荒万里无尘飞。
隋家昔为天下宰，穷兵黩武征辽海。
南风不竞多死声，鼓卧旗折黄云横。
六军将士皆死尽，战马空鞍归故营。
时迁道革天下平，白环入贡沧海清。
自有农夫已高枕，无劳校尉重横行。
+++陶翰
++++相和歌辞 燕歌行
请君留楚调，听我吟燕歌。
家在辽水头，边风意气多。
出自为汉将，正值戎未和。
雪中凌天山，冰上渡交河。
大小百馀战，封侯竟蹉跎。
归来霸陵下，故旧无相过。
雄剑委尘匣，空门唯雀罗。
玉簪还赵女，宝瑟付齐娥。
昔日不为乐，时哉今奈何。
+++虞世南
++++相和歌辞 从军行二首
涂山烽候惊，弭节度龙城。
冀马楼兰将，燕犀上谷兵。
剑寒花不落，弓晓月逾明。
凛凛严霜节，冰壮黄河绝。
蔽日卷征蓬，浮天散飞雪。
全兵值月满，精骑乘胶折。
结发早驱驰，辛苦事旌麾。
马冻重关冷，轮摧九折危。
独有西山将，年年属数奇。
爟火发金微，连营出武威。
孤城寒云起，绝阵虏尘飞。
侠客吸龙剑，恶少缦胡衣。
朝摩骨都垒，夜解谷蠡围。
萧关远无极，蒲海广难依。
沙磴离旌断，晴川候马归。
交河梁已毕，燕山旆欲飞。
方知万里相，侯服有光辉。
+++骆宾王
++++相和歌辞 从军行
平生一顾念，意气溢三军。
野日分戈影，天星合剑文。
弓弦抱汉月，马足践胡尘。
不求生入塞，唯当死报君。
+++刘希夷
++++相和歌辞 从军行
秋来风瑟瑟，群马胡行疾。
严城昼不开，伏兵暗相失。
天子庙堂拜，将军玉门出。
纷纷伊洛间，戎马数千匹。
军门压黄河，兵气冲白日。
平生怀伏剑，慷慨既投笔。
南登汉月孤，北走燕云密。
近取韩彭计，早知孙吴术。
丈夫清万里，谁能扫一室。
+++乔知之
++++相和歌辞 从军行
南庭结白露，北风扫黄叶。
此时鸿雁来，惊鸣催思妾。
曲房理针线，平砧捣文练。
鸳绮裁易成，龙乡信难见。
窈窕九重闺，寂寞十年啼。
纱窗白云宿，罗幌月光栖。
云月晓微微，愁思流黄机。
玉霜冻珠履，金吹薄罗衣。
汉家已得地，君去将何事。
宛转结蚕书，寂寞无雁使。
生平荷恩信，本为容华进。
况复落红颜，蝉声催绿鬓。
+++李颀
++++相和歌辞 从军行
白日登山望烽火，昏黄饮马傍交河。
行人刁斗风砂暗，公主琵琶幽怨多。
野营万里无城郭，雨雪纷纷连大漠。
胡雁哀鸣夜夜飞，胡儿眼泪双双落。
闻道玉门犹被遮，应将性命逐轻车。
年年战骨埋荒外，空见蒲萄入汉家。
+++李约
++++相和歌辞 从军行三首
看图闲教阵，画地静论边。
乌垒天西戍，鹰姿塞上川。
路长须算日，书远每题年。
无复生还望，翻思未别前。
栅高三面斗，箭尽举烽频。
营柳和烟暮，关榆带雪春。
边城多老将，碛路少归人。
点尽三河卒，年年添塞尘。
候火起雕城，尘砂拥战声。
游军藏汉帜，降骑说蕃情。
霜降滮池浅，秋深太白明。
嫖姚方虎视，不觉请添兵。
+++戎昱
++++相和歌辞 从军行
昔从李都尉，双鞬照马蹄。
擒生黑山北，杀敌黄云西。
太白沉虏地，边草复萋萋。
归来邯郸市，百尺青楼梯。
感激然诺重，平生胆力齐。
芳筵暮歌发，艳粉轻鬟低。
半醉秋风起，铁骑门前嘶。
远戍报烽火，孤城严鼓鼙。
挥鞭望尘去，少妇莫含啼。
+++厉玄
++++相和歌辞 从军行
边草早不春，剑花增泞尘。
广场收骥尾，清瀚怯龙鳞。
帆色已归越，松声厌避秦。
几时逢范蠡，处处是通津。
+++李白
++++相和歌辞 从军行二首
从军玉门道，逐虏金微山。
笛奏梅花曲，刀开明月环。
鼓声鸣海上，兵气拥云间。
愿斩单于首，长驱静铁关。
百战沙场碎铁衣，城南已合数重围。
突营射杀呼延将，独领残兵千骑归。
+++王维
++++相和歌辞 从军行
吹角动行人，喧喧行人起。
笳鸣马嘶乱，争渡金河水。
日暮沙漠垂，战声烟尘里。
尽系名王颈，归来报天子。
+++王昌龄
++++相和歌辞 从军行
向夕临大荒，朔风轸归虑。
平沙万里馀，飞鸟宿何处。
虏骑猎长原，翩翩傍河去。
边声摇白草，海气生黄雾。
百战苦风尘，十年履霜露。
虽投定远笔，未坐将军树。
早知行路难，悔不理章句。
烽火城西百尺楼，黄昏独上海风秋。
更吹横笛关山月，谁解金闺万里愁。
琵琶起舞换新声，总是关山旧别情。
撩乱边愁弹不尽，高高秋月下长城。
青海长云暗雪山，孤城遥望雁门关。
黄沙百战穿金甲，不破楼兰终不还。
+++卢纶
++++相和歌辞 从军行
二十在边城，军中得勇名。
卷旗收败马，断碛拥残兵。
覆阵乌鸢起，烧山草木明。
塞闲思远猎，师老厌分营。
雪岭无人迹，冰河足雁声。
李陵甘此没，惆怅汉公卿。
+++刘长卿
++++相和歌辞 从军行六首
回看虏骑合，城下汉兵稀。
白刃两相向，黄云愁不飞。
手中无尺铁，徒欲突重围。
落日更萧条，北方动枯草。
将军追虏骑，夜失阴山道。
战败仍树勋，韩彭但空老。
草枯秋塞上，望见渔阳郭。
胡马嘶一声，汉兵泪双落。
谁为吮痈者，此事令人薄。
目极雁门道，青青边草春。
一身事征战，匹马同辛勤。
末路成白首，功归天下人。
倚剑白日暮，望乡登戍楼。
北风吹羌笛，此夜关山愁。
回首不无意，滹河空自流。
黄沙一万里，白首无人怜。
报国剑已折，归乡身幸全。
单于古台下，边色寒苍然。
+++杜頠
++++相和歌辞 从军行
秋草马蹄轻，角弓持弦急。
去为龙城候，正值胡兵袭。
军气横大荒，战酣日将入。
长风金鼓动，白雾铁衣湿。
四起愁边声，南辕时伫立。
断蓬孤自转，寒雁飞相及。
万里云沙涨，路平冰霰涩。
夜闻汉使归，独向刀环泣。
+++皎然
++++相和歌辞 从军行
候骑出纷纷，元戎霍冠军。
汉鞞秋聒地，羌火昼烧云。
万里戍城合，三边羽檄分。
乌孙驱未尽，肯顾辽阳勋。
汉旆拂丹霄，汉军新破辽。
红尘驱卤簿，白羽拥嫖姚。
战苦军犹乐，功高将不骄。
至今丁令塞，朔吹空萧萧。
百万逐呼韩，频年不解鞍。
兵屯绝漠暗，马饮浊河干。
破虏功未录，劳师力已殚。
须防肘腋下，飞祸出无端。
飞将下天来，奇谋阃外裁。
水心龙剑动，地肺雁山开。
望气燕师锐，当锋虏阵摧。
从今射雕骑，不敢过云堆。
黄纸君王诏，青泥校尉书。
誓师张虎落，选将擐犀渠。
雾暗津浦失，天寒塞柳疏。
横行十万骑，欲扫虏尘馀。
+++王建
++++相和歌辞 从军行
汉军逐单于，日没处河曲。
浮云道傍起，行子车下宿。
枪城围鼓角，毡帐依山谷。
马上悬壶浆，刀头分顿肉。
来时高堂上，父母亲结束。
回首不见家，风吹破衣服。
金创生肢节，相与拔箭镞。
闻道西凉州，家家妇人哭。
+++张祜
++++相和歌辞 从军行
少年金紫就光辉，直指边城虎翼飞。
一卷旌收千骑虏，万全身出百重围。
黄云断塞寻鹰去，白草连天射雁归。
白首汉廷刀笔吏，丈夫功业本相依。
+++令狐楚
++++相和歌辞 从军行五首
荒鸡隔水啼，汗马逐风嘶。
终日随旌旆，何时罢鼓鼙。
孤心眠夜雪，满眼是秋沙。
万里犹防塞，三年不见家。
却望冰河阔，前登雪岭高。
征人几多在，又拟战临洮。
胡风千里惊，汉月五更明。
纵有还家梦，犹闻出塞声。
暮雪连青海，阴云覆白山。
可怜班定远，出入玉门关。
+++王涯
++++相和歌辞 从军行三首
旌甲从军久，风云识阵难。
今朝韩信计，日下斩成安。
燕颔多奇相，狼头敢犯边。
寄言班定远，正是立功年。
旄头夜落捷书飞，来奏金门著赐衣。
白马将军频破敌，黄龙戍卒几时归。
+++李益
++++相和歌辞 从军有苦乐行
劳者且勿歌，我欲送君觞。
从军有苦乐，此曲乐未央。
仆本居陇上，陇水断人肠。
东过秦宫路，宫路入咸阳。
时逢汉帝出，谏猎至长杨。
讵驰游侠窟，非结少年场。
一旦承嘉惠，轻命重恩光。
秉笔参帷帟，从军至朔方。
边地多阴风，草木自凄凉。
断绝海云去，出没胡沙长。
参差引雁翼，隐辚腾军装。
剑文夜如水，马汗冻成霜。
侠气五都少，矜功六郡良。
山河起目前，睚眦死路傍。
北逐驱獯虏，西临复旧疆。
昔还赋馀资，今出乃赢粮。
一矢弢夏服，我弓不再张。
寄言丈夫雄，苦乐身自当。
+++鲍溶
++++相和歌辞 苦哉远征人
征人歌古曲，携手上河梁。
李陵死别处，杳杳玄冥乡。
忆昔从此路，连年征鬼方。
久行迷汉历，三洗毡衣裳。
百战身且在，微功信难忘。
远承云台议，非势孰敢当。
落日吊李广，白身过河阳。
闲弓失月影，劳剑无龙光。
去日始束发，今来发成霜。
虚名乃闲事，生见父母乡。
掩抑大风歌，裴回少年场。
诚哉古人言，鸟尽良弓藏。
+++戎昱
++++相和歌辞 苦哉行五首
彼鼠侵我厨，纵狸授粱肉。
鼠虽为君却，狸食自须足。
冀雪大国耻，翻是大国辱。
膻腥逼绮罗，砖瓦杂珠玉。
登楼非骋望，目笑是心哭。
何意天乐中，至今奏胡曲。
官军收洛阳，家住洛阳里。
夫婿与兄弟，目前见伤死。
吞声不许哭，还遣衣罗绮。
上马随匈奴，数秋黄尘里。
生为名家女，死作塞垣鬼。
乡国无还期，天津哭流水。
登楼望天衢，目极泪盈睫。
强笑无笑容，须妆旧花靥。
昔年买奴仆，奴仆来碎叶。
岂意未死间，自为匈奴妾。
一生忽至此，万事痛苦业。
得出塞垣飞，不如彼蜂蝶。
妾家青河边，七叶承貂蝉。
身为最小女，偏得浑家怜。
亲戚不相识，幽闺十五年。
有时最远出，只到中门前。
前年狂胡来，惧死翻生全。
今秋官军至，岂意遭戈鋋。
匈奴为先锋，长鼻黄发拳。
弯弓猎生人，百步牛羊膻。
脱身落虎口，不及归黄泉。
苦哉难重陈，暗哭苍苍天。
可汗奉亲诏，今月归燕山。
忽如乱刀剑，搅妾心肠间。
出户望北荒，迢迢玉门关。
生人为死别，有去无时还。
汉月割妾心，胡风凋妾颜。
去去断绝魂，叫天天不闻。
+++李白
++++相和歌辞 鞠歌行
玉不自言如桃李，鱼目笑之卞和耻。
楚国青蝇何太多，连城白璧遭谗毁。
荆山长号泣血人，忠臣死为刖足鬼。
听曲知甯戚，夷吾因小妻。
秦穆五羊皮，买死百里奚。
洗拂青云上，当时贱如泥。
朝歌鼓刀叟，虎变蟠溪中。
一举钓六合，遂荒营丘东。
平生渭水曲，谁识此老翁。
奈何今之人，双目送征鸿。

++上卷二十
  
+++杜甫
++++相和歌辞 前苦寒行二首
汉时长安雪一丈，牛马毛寒缩如猬。
楚江巫峡冰入怀，虎豹哀号又堪记。
秦城老翁荆扬客，惯习炎蒸岁絺绤。
玄冥祝融气或交，手持白羽未敢释。
去年白帝雪在山，今年白帝雪在地。
冻埋蛟龙南浦缩，寒刮肌肤北风利。
楚人四时皆麻衣，楚天万里无晶辉。
三足之乌足恐断，羲和送将安所归。
+++杜甫
++++相和歌辞 后苦寒行二首
南纪巫庐瘴不绝，太古已来无尺雪。
蛮夷长老怨苦寒，昆仑天关冻应折。
玄猿口噤不能啸，白鹄翅垂眼流血，安得春泥补地裂。
晚来江门失大木，猛风中夜吹白屋。
天兵断斩青海戎，杀气南行动坤轴，不尔苦寒何太酷。
巴东之峡生凌凘，彼苍回轩人得知。
+++刘驾
++++相和歌辞 苦寒行
严寒动八荒，藾藾无休时。
阳乌不自暖，雪压扶桑枝。
岁暮寒益壮，青春安得归。
朔雁到南海，越禽何处飞。
谁言贫士叹，不为身无衣。
+++贯休
++++相和歌辞 苦寒行
北风北风，职何严毒，摧壮士心，缩金乌足。
冻云嚣嚣碍雪，一片下不得。
声绕枯桑，根在沙塞。
黄河彻底，顽直到海。
一气搏束，万物无态。
唯有吾庭前杉松树枝，枝枝健在。
+++齐己
++++相和歌辞 苦寒行
冰峰撑空寒矗矗，云凝水冻埋海陆。
杀物之性，伤人之欲，既不能断绝蒺藜荆棘之根株，又不能展凤凰麒麟之拳跼。
如此则何如为和煦，为膏雨，自然天下之荣枯，融融于万户。

+++李白
++++相和歌辞 北上行
北上何所苦，北上缘太行。
磴道盘且峻，巉岩凌穹苍。
马足蹶侧石，车轮摧高冈。
沙尘接幽州，烽火连朔方。
杀气毒剑戟，严风裂衣裳。
奔鲸夹黄河，凿齿屯洛阳。
前行无归日，返顾思旧乡。
惨戚冰雪里，悲号绝中肠。
尺布不掩体，皮肤剧枯桑。
汲水涧谷阻，采薪陇坂长。
猛虎又掉尾，磨牙皓秋霜。
草木不可餐，饥饮零露浆。
叹此北上苦，停骖为之伤。
何日王道平，开颜睹天光。
+++李白
++++相和歌辞 豫章行
胡风吹代马，北拥鲁阳关。
吴兵照海雪，西讨何时还。
半渡上辽津，黄云惨无颜。
老母与子别，呼天野草间。
白马绕旌旗，悲鸣相追攀。
白杨秋月苦，早落豫章山。
本为休明人，斩虏素不闲。
岂惜战斗死，为君扫凶顽。
精感石没羽，岂忘惮险艰。
楼船若鲸飞，波荡落星湾。
此曲不可奏，三军鬓成斑。
+++元稹
++++相和歌辞 董逃行
董逃董逃董卓逃，揩铿戈甲声劳嘈。
剜剜深脐脂焰焰，人皆数叹曰，尔独不忆年年取我身上膏。

膏销骨尽烟火死，长安城中贼毛起。
城门四走公卿士，走劝刘虞作天子。
刘虞不敢作天子，曹瞒篡乱从此始。
董逃董逃人莫喜，胜负翻环相枕倚。
缝缀难成裁破易，何况曲针不能伸巧指，欲学裁缝须准拟。

+++张籍
++++相和歌辞 董逃行
洛阳城头火曈曈，乱兵烧我天子宫。
宫城南面有深山，尽将老幼藏其间。
重岩为屋橡为食，丁男夜行候消息。
闻道官军犹掠人，旧里如今归未得。
董逃行，汉家几时重太平。
+++崔颢
++++相和歌辞 相逢行
妾年初二八，家住洛桥头。
玉户临驰道，朱门近御沟。
使君何假问，夫婿大长秋。
女弟新承宠，诸兄近拜侯。
春生百子殿，花发五城楼。
出入千门里，年年乐未休。
+++李白
++++相和歌辞 相逢行二首
朝骑五花马，谒帝出银台。
秀色谁家子，云车珠箔开。
金鞭遥指点，玉勒近迟回。
夹毂相借问，疑从天上来。
怜肠愁欲断，斜日复相催。
下车何轻盈，飘然似落梅。
邀入青绮门，当歌共衔杯。
衔杯映歌扇，似月云中见。
相见不相亲，不如不相见。
相见情已深，未语可知心。
胡为守空闺，孤眠愁锦衾。
锦衾与罗帏，缠绵会有时。
春风正澹荡，暮雨来何迟。
愿因三青鸟，更报长相思。
光景不待人，须臾发成丝。
当年失行乐，老去徒伤悲。
持此道密意，无令旷佳期。
相逢红尘内，高揖黄金鞭。
万户垂杨里，君家阿那边。
+++韦应物
++++相和歌辞 相逢行
二十登汉朝，英声迈今古。
适从东方来，又欲谒明主。
犹酣新丰酒，尚带霸陵雨。
邂逅两相逢，别来间寒暑。
宁知白日晚，暂向花间语。
忽闻长乐钟，走马东西去。
+++董思恭
++++相和歌辞 三妇艳诗
大妇裁纨素，中妇弄明珰。
小妇多姿态，登楼红粉妆。
丈人且安坐，初日渐流光。
+++虞世南
++++相和歌辞 中妇织流黄
寒闺织素锦，含怨敛双蛾。
综新交缕涩，经脆断丝多。
衣香逐举袖，钏动应鸣梭。
还恐裁缝罢，无信达交河。
+++李贺
++++相和歌辞 难忘曲
夹道开洞门，弱杨低画戟。
帘影竹叶起，箫声吹日色。
蜂语绕妆镜，拂蛾学春碧。
乱系丁香梢，满阑花向夕。
+++李贺
++++相和歌辞 塘上行
藕花凉露湿，花缺藕根涩。
飞下雌鸳鸯，塘水声溢溢。
+++戎昱
++++相和歌辞 苦辛行
且莫奏短歌，听余苦辛词：如今刀笔士，不及屠酤儿。
少年无事学诗赋，岂意文章复相误。
东西南北少知音，终年竟岁悲行路。
仰面诉天天不闻，低头告地地不言。
天地生我尚如此，陌上他人何足论。
谁谓西江深，涉之固无忧。
谁谓南山高，可以登之游。

险巇惟有世间路，一向令人堪白头。
贵人立意不可测，等闲桃李成荆棘。
风尘之士深可亲，心如鸡犬能依人。
悲来却忆汉天子，不弃相如家旧贫。
饮酒酒能散羁愁，谁家有酒判一醉，万事从他江水流。

+++高適
++++相和歌辞 秋胡行
妾本邯郸未嫁时，容华倚翠人未知。
一朝结发从君子，将妾迢迢东路陲。
时逢大道无难阻，君方游宦从陈汝。
蕙楼独卧频度春，彩落辞君几徂暑。
三月垂杨蚕未眠，携笼结侣南陌边。
道逢行子不相识，赠妾黄金买少年。
妾家夫婿轻离久，寸心誓与长相守。
愿言行路莫多情，送妾贞心在人口。
日暮蚕饥相命归，携笼端饰来庭闱。
劳心苦力终无恨，所冀君恩那可依。
闻说行人已归止，乃是向来赠金子。
相看颜色不复言，相顾怀惭有何已。
从来自隐无疑背，直为君情也相会。
如何咫尺仍有情，况复迢迢千里外。
此时顾恩不顾身，念君此日赴河津。
莫道向来不得意，故欲留规诫后人。
+++贯休
++++相和歌辞 善哉行
有美一人兮婉如清扬，识曲别音兮令姿煌煌。
绣袂捧琴兮登君子堂，如彼萱草兮使我忧忘。
欲赠之以紫玉尺，白银珰，久不见之兮湘水茫茫。
+++齐己
++++相和歌辞 善哉行
大鹏刷翮谢溟渤，青云万层高突出。
下视秋涛空渺弥，旧处鱼龙皆细物。
生在世何容易，眼浊心昏信生死。
愿除嗜欲待身轻，携手同寻列仙事。
+++李白
++++相和歌辞 来日大难
来日一身，携粮负薪。
道长食尽，苦口焦唇。
今日醉饱，乐过千春。
仙人相存，诱我远学。
海陵三山，陆憩五岳。
乘龙上三天，飞目瞻两角。
授以神药，金丹满握。
蟪蛄蒙恩，深愧短促。
思填东海，强衔一木。
道重天地，轩师广成。
蝉翼九五，以求长生。
下士大笑，如苍蝇声。
+++元稹
++++相和歌辞 当来日大难
当来日大难行，前有坂，后有坑，大梁侧，小梁倾。
两轴相绞，两轮相撑。
大牛竖，小牛横。
乌啄牛背，足跌力狞。
当来日大难行，太行虽险，险可使平。
轮轴自挠，牵制不停。
泥潦渐久，荆棘旋生。
行必不得，不如不行。
+++王维
++++相和歌辞 陇西行
十里一走马，五里一扬鞭。
都护军书至，匈奴围酒泉。
关山正飞雪，烽戍断无烟。
+++耿湋
++++相和歌辞 陇西行
雪下阳关路，人稀陇戍头。
封狐犹未翦，边将岂无羞。
白草三冬色，黄云万里愁。
因思李都尉，毕竟不封侯。
+++长孙佐辅
++++相和歌辞 陇西行
阴云凝朔气，陇上正飞雪。
四月草不生，北风劲如切。
朝来羽书急，夜救长城窟。
道隘行不前，相呼抱鞍歇。
人寒指欲堕，马冻蹄亦裂。
射雁旋充饥，斧冰还止渴。
宁辞解围斗，但恐乘疲没。
早晚边候空，归来养羸卒。
+++柳宗元
++++相和歌辞 东门行
汉家三十六将军，东方雷动横阵云。
鸡鸣函谷客如雾，貌同心异不可数。
赤丸夜语飞电光，徼巡司隶眠如羊。
当街一叱百吏走，冯敬胸中函匕首。
凶徒侧耳潜惬心，悍臣破胆皆杜口。
魏王卧内藏兵符，子西掩袂真无辜。
羌胡毂下一朝起，敌国舟中非所拟。
安陵谁辨削砺功，韩国讵明深井里。
绝咽断骨那下补，万金宠赠不如土。
+++李世民
++++相和歌辞 饮马长城窟行
塞外悲风切，交河冰已结。
瀚海百重波，阴山千里雪。
迥戍危烽火，层峦引高节。
悠悠卷旆旌，饮马出长城。
寒沙连骑迹，朔吹断边声。
胡尘清玉塞，羌笛韵金钲。
绝漠干戈戢，车徒振原隰。
都尉反龙堆，将军旋马邑。
扬麾氛雾静，纪石功名立。
荒裔一戎衣，云台凯歌入。
+++虞世南
++++相和歌辞 饮马长城窟行
驰马渡河干，流深马渡难。
前逢锦车使，都护在楼兰。
轻骑犹衔勒，疑兵尚解鞍。
温池下绝涧，栈道接危峦。
拓地勋未赏，亡城律讵宽。
有月关犹暗，经春陇尚寒。
云昏无复影，冰合不闻湍。
怀君不可遇，聊持报一餐。
+++袁朗
++++相和歌辞 饮马长城窟行
朔风动秋草，清跸长安道。
长城连不穷，所以隔华戎。
规模惟圣作，荷负晓成功。
鸟庭已向内，龙荒更凿空。
玉关尘卷静，金微路已通。
汤征随北怨，舜咏起南风。
画野功初立，绥边事云集。
朝服践狼居，凯歌旋马邑。
山响传凤吹，霜华藻琼钑。
属国拥节归，单于款关入。
日落寒云起，惊沙被原隰。
零落叶已寒，河流清且急。
四时徭役尽，千载干戈戢。
太平今若斯，汗马竟无施。
惟当事笔研，归去草封禅。
+++王翰
++++相和歌辞 饮马长城窟行
长安少年无远图，一生惟羡执金吾。
骐驎前殿拜天子，走马为君西击胡。
胡沙猎猎吹人面，汉虏相逢不相见。
遥闻鼙鼓动地来，传道单于夜犹战。
此时顾恩宁顾身，为君一行摧万人。
壮士挥戈回白日，单于溅血染朱轮。
回来饮马长城窟，长安道傍多白骨。
问之耆老何代人，云是秦王筑城卒。
黄昏塞北无人烟，鬼哭啾啾声沸天。
无罪见诛功不赏，孤魂流落此城边。
当昔秦王按剑起，诸侯膝行不敢视。
富国强兵二十年，筑怨兴徭九千里。
秦王筑城何太愚，天实亡秦非北胡。
一朝祸起萧墙内，渭水咸阳不复都。

+++王建
++++相和歌辞 饮马长城窟行
长城窟，长城窟边多马骨。
来此地无井泉，赖得秦家筑城卒。
征人饮马愁不回，长城变作望乡堆。
蹄迹未干人去近，续后马来泥污尽。
枕弓睡著待水生，不见阴山在前阵。
马蹄足脱装马头，健儿战死谁封侯。
+++子兰
++++相和歌辞 饮马长城窟行
游客长城下，饮马长城窟。
马嘶闻水腥，为浸征人骨。
岂不是流泉，终不成潺湲。
洗尽骨上土，不洗骨中冤。
骨若比流水，四海有还魂。
空流呜咽声，声中疑是言。
+++李白
++++相和歌辞 上留田
行至上留田，孤坟何峥嵘。
积此万古恨，春草不复生。
悲风四边来，肠断白杨声。
借问谁家地，埋没蒿里茔。
古老向余言，言是上留田，蓬科马鬣今已平。
昔之弟死兄不葬，他人于此举铭旌。
一鸟死，百鸟鸣。
一兽死，百兽惊。
桓山之禽别离苦，欲去回翔不能征。
田氏仓卒骨肉分，青天白日摧紫荆。
交柯之木本同形，东枝憔悴西枝荣。
无心之物尚如此，参商胡乃寻天兵。
孤竹延陵，让国扬名。
高风缅邈，颓波激清。
尺布之谣，塞耳不能听。
+++贯休
++++相和歌辞 上留田
父不父，兄不兄，上留田，蝥贼生。
徒陟冈，泪峥嵘。
我欲使诸凡鸟雀，尽变为鶺鴒。
我欲使诸凡草木，尽变为田荆。
邻人歌，邻人歌，古风清，清风生。
+++李贺
++++相和歌辞 安乐宫
深井桐乌起，尚复牵清水。
未盥邵陵王，瓶中弄长翠。
新城安乐宫，宫如凤凰翅。
歌回蜡版鸣，大绾提壶使。
绿繁悲水曲，茱萸别秋子。
+++王昌龄
++++相和歌辞 放歌行
南渡洛阳津，西望十二楼。
明堂坐天子，月朔朝诸侯。
清乐动千门，皇风被九州。
庆云从东来，泱漭抱日流。
升平贵论道，文墨将何求。
有诏征草泽，微臣献谋猷。
冠冕如星罗，拜揖曹与周。
望尘非吾事，入赋且迟留。
幸蒙国士识，因脱负薪裘。
今者放歌行，以慰梁父愁。
但营数斗禄，奉养毋丰羞。
若得金膏遂，飞云亦可俦。
+++李白
++++相和歌辞 野田黄雀行
游莫逐炎洲翠，栖莫近吴宫燕。
吴宫火起焚尔窠，炎洲逐翠遭网罗。
萧条两翅蓬蒿下，纵有鹰鹯奈若何。
+++储光羲
++++相和歌辞 野田黄雀行
啧啧野田雀，不知躯体微。
闲穿深蒿里，争食复争飞。
穷老一颓舍，枣多桑树稀。
无枣犹可食，无桑何以衣。
萧条空仓暮，相引时来归。
邪路岂不捷，渚田岂不肥。
水长路且坏，恻恻与心违。
+++贯休
++++相和歌辞 野田黄雀行
高树风多，吹尔巢落。
深蒿叶暖，宜尔依薄。
莫近鸮类，珠网亦恶。
饮野田之清水，食野田之黄粟。
深花中睡，𡋯土里浴。
如此即全胜啄太仓之谷，而更穿人屋。
+++齐己
++++相和歌辞 野田黄雀行
双双野田雀，上下同饮啄。
暖去栖蓬蒿，寒归傍篱落。
殷勤避罗网，乍可遇雕鹗。
雕鹗虽不仁，分明在寥廓。
+++李贺
++++相和歌辞 雁门太守行
黑云压城城欲摧，甲光向月金鳞开。
角声满天秋色里，塞上燕支凝夜紫。
半卷红旗临易水，霜重鼓寒声不起。
报君黄金台上意，提携玉龙为君死。
+++张祜
++++相和歌辞 雁门太守行
城头月没霜如水，趚趚蹋沙人似鬼。
灯前拭泪试香裘，长引一声残漏子。
驼囊泻酒酒一杯，前头啑血心不回。
寄语年少妻莫哀，鱼金虎竹天上来，雁门山边骨成灰。
+++庄南杰
++++相和歌辞 雁门太守行
旌旗闪闪摇天末，长笛横吹虏尘阔。
跨下嘶风白练狞，腰间切玉青蛇活。
击革摐金燧牛尾，犬羊兵败如山死。
九泉寂寞葬秋虫，湿云荒草啼秋思。
+++虞世南
++++相和歌辞 飞来双白鹤
飞来双白鹤，奋翼远凌烟。
双栖集紫盖，一举背青田。
飏影过伊洛，流声入管弦。
鸣群倒景外，刷羽阆风前。
映海疑浮雪，拂涧泻飞泉。
燕雀宁知去，蜉蝣不识还。
何言别俦侣，从此间山川。
顾步已相失，裴回反自怜。
危心犹警露，哀响讵闻天。
无因振六翮，轻举复随仙。
+++虞世南
++++相和歌辞 门有车马客行
财雄重交结，戚里擅豪华。
曲台临上路，高门抵狭斜。
赭汗千金马，绣毂五香车。
白鹤随飞盖，朱鹭入鸣笳。
夏莲开剑水，春桃发露花。
轻裙染回雪，浮蚁泛流霞。
高谈辨飞兔，摛藻握灵蛇。
逢恩借羽翼，失路委泥沙。
暧暧风烟晚，路长归骑远。
日斜青琐第，尘飞金谷苑。
危弦促柱奏巴渝，遗簪堕珥解罗襦。
如何守直道，翻使谷名愚。

+++李白
++++相和歌辞 门有车马客行
门有车马客，金鞍曜朱轮。
谓从丹霄落，乃是故乡亲。
呼儿扫中堂，坐客论悲辛。
对酒两不饮，停觞泪盈巾。
叹我万里游，飘飖三十春。
空谈霸王略，紫绶不挂身。
雄剑藏玉匣，阴符生素尘。
廓落无所合，流离湘水滨。
借问宗党间，多为泉下人。
生苦百战役，死托万鬼邻。
北风扬胡沙，埋翳周与秦。
大运且如此，苍穹宁匪仁。
恻怆竟何道，存亡任大钧。
+++张文琮
++++相和歌辞 蜀道难
梁山镇地险，积石阻云端。
深谷下寥廓，层岩上郁盘。
飞梁架绝岭，栈道接危峦。
揽辔独长息，方知斯路难。
+++李白
++++相和歌辞 蜀道难
噫吁嚱，危乎高哉！
蜀道之难，难于上青天。
蚕丛及鱼凫，开国何茫然。
尔来四万八千岁，乃与秦塞通人烟。
西当太白有鸟道，可以横绝峨眉巅。
地崩山摧壮士死，然后天梯石栈方钩连。
上有六龙回日之高标，下有冲波逆折之回川。
黄鹤之飞尚不得，猿猱欲度愁攀缘。
青泥何盘盘，百步九折萦岩峦。
扪参历井仰胁息，以手抚膺坐长叹。
问君西游何时还，畏途巉岩不可攀。
但见悲鸟号枯木，雄飞呼雌绕林间。
又闻子规啼夜月，愁空山。
蜀道之难，难于上青天，使人听此凋朱颜。
连峰去天不盈尺，枯松倒挂倚绝壁。
飞湍瀑流相喧豗，砯崖转石万壑雷。
其嶮也若此，嗟尔远道之人胡为乎来哉！
剑阁峥嵘而崔嵬，一夫当关，万夫莫开。
所守或匪亲，化为狼与豺。
朝避猛虎，夕避长蛇，磨牙吮血，杀人如麻。
锦城虽云乐，不如早还家。
蜀道之难难于上青天，侧身西望长咨嗟。
+++骆宾王
++++相和歌辞 棹歌行
写月图黄罢，凌波拾翠通。
镜花摇芰日，衣麝入荷风。
叶密舟难荡，莲疏浦易空。
凤媒羞自托，鸳翼恨难穷。
秋帐灯花翠，倡楼粉色红。
相思无别曲，并在棹歌中。
+++徐坚
++++相和歌辞 棹歌行
棹女饰银钩，新妆下翠楼。
霜丝青桂楫，兰枻紫霞舟。
水落金陵曙，风起洞庭秋。
扣船过曲浦，飞帆越回流。
影入桃花浪，香飘杜若洲。
洲长殊未返，萧散云霞晚。
日下大江平，烟生归岸远。
岸远闻潮波，争途游戏多。
因声赵津女，来听采菱歌。
+++徐彦伯
++++相和歌辞 胡无人行
十月繁霜下，征人远凿空。
云摇锦更节，海照角端弓。
暗碛埋砂树，冲飙卷塞蓬。
方随膜拜入，歌舞玉门中。
+++聂夷中
++++相和歌辞 胡无人行
男儿徇大义，立节不沽名。
腰间悬陆离，大歌胡无行。
不读战国书，不览黄石经。
醉卧咸阳楼，梦入受降城。
更愿生羽翼，飞身入青冥。
请携天子剑，斫下旄头星。
自然胡无人，虽有无战争。
悠哉典属国，驱羊老一生。
+++李白
++++相和歌辞 胡无人行
严风吹霜海草凋，筋干精坚胡马骄。
汉家战士三十万，将军兼领霍嫖姚。
流星白羽腰间插，剑花秋莲光出匣。
天兵照雪下玉关，虏箭如沙射金甲。
云龙风虎尽交回，太白入月敌可摧。
敌可摧，旄头灭，履胡之肠涉胡血。
悬胡青天上，埋胡紫塞旁。
胡无人，汉道昌，陛下之寿三千霜。
但歌大风云飞扬，安得猛士兮守四方。
胡无人，汉道昌。
+++贯休
++++相和歌辞 胡无人行
霍嫖姚，赵充国，天子将之平朔漠。
肉胡之肉，烬胡帐幄，千里万里，惟留胡之空壳。
边风萧萧，榆叶初落，杀气昼赤，枯骨夜哭。
将军既立殊勋，遂有胡无人曲。
我闻之天子富有四海，德被无垠。
但令一物得所，八表来宾，亦何必令彼胡无人。
+++刘希夷
++++相和歌辞 白头吟
洛阳城东桃李花，飞来飞去落谁家。
洛阳女儿惜颜色，行逢落花长叹息。
今年花落颜色改，明年花开复谁在。
已见松柏摧为薪，更闻桑田变成海。
无复洛城东，今人还对落花风。
年年岁岁花相似，岁岁年年人不同。
寄言全盛红颜子，须怜半死白头翁。
此翁白头真可怜，伊昔红颜美少年。
公子王孙芳树下，清歌妙舞落花前。
光禄池台文锦绣，将军楼阁画神仙。
一朝卧病无人识，三春行乐在谁边。
宛转蛾眉能几时，须臾白发乱如丝。
但看旧来歌舞地，惟有黄昏鸟雀悲。
+++李白
++++相和歌辞 白头吟二首
锦水东北流，波荡双鸳鸯。
雄巢汉宫树，雌弄秦草芳。
宁同万死碎绮翼，不忍云间两分张。
此时阿娇正娇妒，独坐长门愁日暮。
但愿君恩顾妾深，岂惜黄金将买赋。
相如作赋得黄金，丈夫好新多异心，一朝将聘茂陵女，文君因赠白头吟。
东流不作西归水，落花辞条归故林。
兔丝固无情，随风任颠倒。
谁使女萝枝，而来强萦抱。
两草犹一心，人心不如草。
莫卷龙须席，从他生网丝。
且留琥珀枕，或有梦来时。
覆水再收岂满杯，弃妾已去难重回。
时得意不相负，只今惟见青陵台。
锦水东流碧，波荡双鸳鸯。
雄巢汉宫树，雌弄秦草芳。
相如去蜀谒武帝，赤车驷马生辉光。
一朝再览大人作，万乘忽欲凌云翔。
闻道阿娇失恩宠，千金买赋要君王。
相如不忆贫贱日，官高金多聘私室。
茂陵姝子皆见求，文君欢爱从此毕。
泪如双泉水，行堕紫罗襟。
五起鸡三唱，清晨白头吟。
长吁不整绿云鬓，仰诉青天哀怨深。
城崩杞梁妻，谁道土无心。
东流不作西归水，落花辞枝羞故林。
头上玉燕钗，是妾嫁时物，赠君表相思，罗袖幸时拂。
莫卷龙须席，从他生网丝，且留琥珀枕，还有梦来时。
鹔鹴裘在锦屏上，自君一挂无由披。
妾有秦楼镜，照心胜照井。
愿持照新人，双对可怜影。
覆水却收不满杯，相如还谢文君回。
来得意不相负，只今惟有青陵台。
+++张籍
++++相和歌辞 白头吟
请君膝上琴，弹我白头吟。
忆昔君前娇笑语，两情宛转如萦素。
宫中为我起高楼，更开华池种芳树。
春天百草秋始衰，弃我不待白头时。
罗襦玉珥色未暗，今朝已道不相宜。
扬州青铜作明镜，暗中持照不见影。
人心回互自无穷，眼前好恶那能定。
君恩已去若再返，菖蒲花生月长满。

+++白居易
++++相和歌辞 反白头吟
炎炎者烈火，营营者小蝇。
火不热真玉，蝇不点清冰。
此苟无所受，彼莫能相仍。
乃知物性中，各有能不能。
古称怨报死，则人有所惩。
惩淫或应可，在道未为弘。
譬如蜩鷃徒，啾啾啅龙鹏。
宜当委之去，寥廓高飞腾。
岂能泥尘下，区区酬怨憎。
胡为坐自苦，吞悲仍抚膺。
+++元稹
++++相和歌辞 决绝词三首
乍可为天上牵牛织女星，不愿为庭前红槿枝。
七月七日一相见，故心终不移。
那能朝开暮飞去，一任东西南北吹。
分不两相守，恨不两相思。
对面且如此，背面当何知。
春风撩乱伯劳语，此时抛去时。
握手苦相问，竟不言后期。
君情既决绝，妾意已参差。
借如死生别，安得长苦悲。
噫春冰之将泮，何余怀之独结。
有美一人，於焉旷绝。
一日不见，比一日于三年，况三年之旷别。
水得风兮小而已波，笋在苞兮高不见节。
矧桃李之当春，竞众人之攀折。
我自顾悠悠而若云，又安能保君皓皓之如雪。
感破镜之分明，睹泪痕之馀血。
幸他人之既不我先，又安能使他人之终不我夺。
已焉哉，织女别黄姑，一年一度暂相见，彼此隔河何事无。

夜夜相抱眠，幽怀尚沉结。
那堪一年事，长遣一宵说。
但感久相思，何暇暂相悦。
虹桥薄夜成，龙驾侵晨列。
生憎野鹊往迟回，死恨天鸡识时节。
曙色渐曈曨，华星次明灭。
一去又一年，一年何时彻。
有此迢递期，不如生死别。
天公隔是妒相怜，何不便教相决绝。
+++李白
++++相和歌辞 梁甫吟
长啸梁甫吟，何时见阳春？
君不见朝歌屠叟辞棘津，八十西来钓渭滨。
宁羞白发照渌水，逢时吐气思经纶。
广张三千六百钧，风雅暗与文王亲。
大贤虎变愚不测，当年颇似寻常人。
君不见高阳酒徒起草中，长揖山东隆准公。
入门不拜骋雄辨，两女辍洗来趋风。
东下齐城七十二，指麾楚汉如旋蓬。
狂生落拓尚如此，何况壮士当群雄！
我欲攀龙见明主，雷公砰訇震天鼓，帝旁投壶多玉女。
三时大笑开电光，倏烁晦冥起风雨。
阊阖九门不可通，以额叩关阍者怒。
白日不照吾精诚，杞国无事忧天倾。
猰貐磨牙竞人肉，驺虞不折生草茎。
手接飞猱搏雕虎，侧足焦原未言苦。
智者可卷愚者豪，世人见我轻鸿毛。
力排南山三壮士，齐相杀之费二桃。
吴楚弄兵无剧孟，亚夫咍尔为徒劳。
梁父吟，梁父吟，声正悲。
张公两龙剑，神物合有时。
风云感会起屠钓，大人𡸣屼当安之。

+++李白
++++相和歌辞 东武吟
好古笑流俗，素闻贤达风。
方希佐明主，长揖辞成功。
白日在高天，回光烛微躬。
恭承凤凰诏，欻起云萝中。
清切紫霄迥，优游丹禁通。
君王赐颜色，声价凌烟虹。
乘舆拥翠盖，扈从金城东。
宝马丽绝景，锦衣入新丰。
倚岩望松雪，对酒鸣丝桐。
因学扬子云，献赋甘泉宫。
天书美片善，清芬播无穷。
归来入咸阳，谈笑皆王公。
一朝去金马，飘落成飞蓬。
宾友日疏散，玉尊亦已空。
才力犹可倚，不惭世上雄。
闲作东武吟，曲尽情未终。
书此谢知己，吾寻黄绮翁。
+++薛奇童
++++相和歌辞 怨诗二首
日晚梧桐落，微寒入禁垣。
月悬三雀观，霜度万秋门。
艳舞矜新宠，愁容泣旧恩。
不堪深殿里，帘外欲黄昏。
禁苑春风起，流莺绕合欢。
玉窗通日气，珠箔卷轻寒。
杨叶垂金砌，梨花入井阑。
君王好长袖，新作舞衣宽。
+++张汯
++++相和歌辞 怨诗
去年离别雁初归，今夜裁缝萤已飞。
征客去来音信断，不知何处寄寒衣。
+++刘元济
++++相和歌辞 怨诗
玉关芳信断，兰闺锦字新。
愁来好自抑，念切已含嚬。
虚牖风惊梦，空床月厌人。
归期傥可促，勿度柳园春。
+++李暇
++++相和歌辞 怨诗三首
罗敷初总髻，蕙芳正娇小。
月落始归船，春眠恒著晓。
何处期郎游，小苑花台间。
相忆不可见，且复乘月还。
别来花照路，别后露垂叶。
歌舞须及时，如何坐悲妾。
+++崔国辅
++++相和歌辞 怨诗二首
楼前桃李疏，池上芙蓉落。
织锦犹未成，虫声入罗幕。
妾有罗衣裳，秦王在时作。
为舞春风多，秋来不堪著。
+++孟郊
++++相和歌辞 怨诗
试妾与君泪，两处滴池水。
看取芙蓉花，今年为谁死。
+++刘义
++++相和歌辞 怨诗
君莫嫌丑妇，丑妇死守贞。
山头一怪石，长作望夫名。
鸟有并翼飞，兽有比肩行。
丈夫不立义，岂如鸟兽情。
+++鲍溶
++++相和歌辞 怨诗
女萝寄松柏，绿蔓花绵绵。
三五定君婚，结发早移天。
肃肃羊雁礼，泠泠琴瑟篇。
恭承采蘩祀，敢效同居贤。
皎日不留景，良时如逝川。
秋心还遗爱，春貌无归妍。
翠袖洗朱粉，碧阶对绮钱。
新人易如玉，废瑟难为弦。
寄羡蕣华木，荣名香阁前。
岂无摇落苦，贵与根蒂连。
希君旧光景，照妾薄暮年。
+++白居易
++++相和歌辞 怨诗
夺宠心那惯，寻思倚殿门。
不知移旧爱，何处作新恩。
+++姚氏月华
++++相和歌辞 怨诗二首
春水悠悠春草绿，对此思君泪相续。
羞将离恨向东风，理尽秦筝不成曲。
与君形影分胡越，玉枕终年对离别。
登台北望烟雨深，回身泣向寥天月。
+++虞世南
++++相和歌辞 怨歌行
紫殿秋风冷，雕甍白日沉。
裁纨凄断曲，织素别离心。
掖庭羞改画，长门不惜金。
宠移恩稍薄，情疏恨转深。
香销翠羽帐，弦断凤凰琴。
镜前红粉歇，阶上绿苔侵。
谁言掩歌扇，翻作白头吟。
+++李白
++++相和歌辞 怨歌行
十五入汉宫，花颜笑春红。
君王选玉色，侍寝金屏中。
荐枕娇夕月，卷衣恋春风。
宁知赵飞燕，夺宠恨无穷。
沉忧能伤人，绿鬓成霜蓬。
一朝不得意，世事徒为空。
鹔鹴换美酒，舞衣罢雕笼。
寒苦不忍言，为君奏丝桐。
肠断弦亦绝，悲心夜忡忡。
+++吴少微
++++相和歌辞 怨歌行
城南有怨妇，含怨倚兰丛。
自谓二八时，歌舞入汉宫，皇恩弄幸玉堂中。
绿陌黄花催夜酒，锦衣罗袂逐春风。
建章西宫焕若神，燕赵美女二千人。
君王厌德不忘新，况群艳冶纷来陈。
是时别君不再见，三十三春长信殿。
长信重门昼掩关，清房晓帐幽且闲。
绮窗虫网氛尘色，文轩莺对桃李颜。
天王贵宫不贮老，浩然泪陨今来还。
自怜转晚暮，试逐佳游芳草路。
小腰丽女夺人奇，金鞍少年曾不顾。
归来谁为夫，请谢西家妇，莫辞先醉解罗襦。
+++雍陶
++++相和歌辞 明月照高楼
朗月何高高，楼中帘影寒。
一妇独含叹，四坐谁成欢。
时节屡已移，游旅杳不还。
沧溟倘未涸，妾泪终不干。
君若无定云，妾若不动山。
云行出山易，山逐云去难。
愿为边塞尘，因风委君颜。
君颜良洗多，荡妾浊水间。
+++徐贤妃
++++相和歌辞 长门怨
旧爱柏梁台，新宠昭阳殿。
守分辞方辇，含情泣团扇。
一朝歌舞荣，夙昔诗书贱。
颓恩诚已矣，覆水难重荐。
+++沈佺期
++++相和歌辞 长门怨
月皎风泠泠，长门次掖庭。
玉阶闻坠叶，罗幌见飞萤。
清露凝珠缀，流尘下翠屏。
妾心君未察，愁叹剧繁星。
+++吴少微
++++相和歌辞 长门怨
月出映曾城，孤圜上太清。
君王春爱歇，枕席凉风生。
怨咽不能寝，踟蹰步前楹。
空阶白露色，百草塞虫鸣。
念昔金房里，犹嫌玉座轻。
如何娇所误，长夜泣恩情。
+++张修之
++++相和歌辞 长门怨
长门落景尽，洞房秋月明。
玉阶草露积，金屋网尘生。
妾妒今应改，君恩昔未平。
寄语临邛客，何时作赋成。
+++裴交泰
++++相和歌辞 长门怨
自闭长门经几秋，罗衣湿尽泪还流。
一种蛾眉明月夜，南宫歌管北宫愁。
+++刘阜
++++相和歌辞 长门怨
宫殿沉沉月欲分，昭阳更漏不堪闻。
珊瑚枕上千行泪，不是思君是恨君。
+++袁晖
++++相和歌辞 长门怨
早知君爱歇，本自无萦妒。
谁使恩情深，今来反相误。
愁眠罗帐晓，泣坐金闺暮。
独有梦中魂，犹言意如故。
+++刘言史
++++相和歌辞 长门怨
独坐炉边结夜愁，暂时恩去亦难留。
手持金箸垂红泪，乱拨寒灰不举头。
+++李白
++++相和歌辞 长门怨二首
天回北斗挂西楼，金屋无人萤火流。
月光欲到长门殿，别作深宫一段愁。
桂殿长愁不记春，黄金四屋起秋尘。
夜悬明镜青天上，独照长门宫里人。
+++李华
++++相和歌辞 长门怨
弱体鸳鸯荐，啼妆翡翠衾。
鸦鸣秋殿晓，人静禁门深。
每忆椒房宠，那堪永巷阴。
日惊罗带缓，非复旧来心。
+++岑参
++++相和歌辞 长门怨
君王嫌妾妒，闭妾在长门。
舞袖垂新宠，愁眉结旧恩。
绿钱生履迹，红粉湿啼痕。
羞被桃花笑，看春独不言。
+++齐浣
++++相和歌辞 长门怨
茕茕孤思逼，寂寂长门夕。
妾妒亦非深，君恩那不惜。
携琴就玉阶，调悲声未谐。
将心托明月，流影入君怀。
+++刘长卿
++++相和歌辞 长门怨
何事长门闭，珠帘只自垂。
月移深殿早，春向后宫迟。
蕙草生闲地，梨花发旧枝。
芳菲自恩幸，看却被风吹。
+++皎然
++++相和歌辞 长门怨
春风日日闭长门，摇荡春心自梦魂。
若遣花开只笑妾，不如桃李正无言。
+++卢纶
++++相和歌辞 长门怨
空宫古廊殿，寒月照斜晖。
卧听未央曲，满箱歌舞衣。
+++戴叔伦
++++相和歌辞 长门怨
自忆专房宠，曾居第一流。
移恩向何处，暂妒不容收。
夜久丝管绝，月明宫殿秋。
空将旧时意，长望凤凰楼。
+++刘驾
++++相和歌辞 长门怨
御泉长绕凤凰楼，只是恩波别处流。
闲揲舞衣归未得，夜来砧杵六宫秋。
+++高蟾
++++相和歌辞 长门怨二首
天上何劳万古春，君前谁是百年人。
魂销尚愧金炉烬，思起犹惭玉辇尘。
烟翠薄情攀不得，星芒浮艳采无因。
可怜明镜来相向，何似恩光朝夕新。
天上凤凰休寄梦，人间鹦鹉旧堪悲。
平生心绪无人识，一只金梭万丈丝。
+++张祜
++++相和歌辞 长门怨
日映宫墙柳色寒，笙歌遥指碧云端。
珠铅滴尽无心语，强把花枝冷笑看。
+++郑谷
++++相和歌辞 长门怨二首
闲把罗衣泣凤凰，先朝曾教舞霓裳。
春来却羡庭花落，得逐晴风出禁墙。
流水君恩共不回，杏花争忍扫成堆。
残春未必多烟雨，泪滴闲阶长绿苔。
+++刘氏媛
++++相和歌辞 长门怨二首
雨滴梧桐秋夜长，愁心和雨到昭阳。
泪痕不学君恩断，拭却千行更万行。
学画蛾眉独出群，当时人道便承恩。
经年不见君王面，花落黄昏空掩门。
+++刘禹锡
++++相和歌辞 阿娇怨
望见葳蕤举翠华，试开金屋扫庭花。
须臾宫女传来信，云幸平阳公主家。
+++徐彦伯
++++相和歌辞 班婕妤
君恩忽断绝，妾思终未央。
巾栉不可见，枕席空馀香。
窗暗网罗白，阶秋苔藓黄。
应门寂已闭，流涕向昭阳。
+++严识玄
++++相和歌辞 班婕妤
贱妾如桃李，君王若岁时。
秋风一已劲，摇落不胜悲。
寂寂苍苔满，沉沉绿草滋。
荣华非此日，指辇竞何辞。
+++王维
++++相和歌辞 班婕妤三首
玉窗萤影度，金殿人声绝。
秋夜守罗帏，孤灯耿不灭。
宫殿生秋草，君王恩幸疏。
那堪闻凤吹，门外度金舆。
怪来妆阁闭，朝下不相迎。
总向春园里，花间语笑声。
+++崔湜
++++相和歌辞 婕妤怨
不分君恩断，新妆视镜中。
容华尚春日，娇爱已秋风。
枕席临窗晓，帏屏向月空。
年年后庭树，荣落在深宫。
+++崔国辅
++++相和歌辞 婕妤怨
长信宫中草，年年愁处生。
故侵珠履迹，不使玉阶行。
+++张烜
++++相和歌辞 婕妤怨
贱妾裁纨扇，初摇明月姿。
君王看舞席，坐起秋风时。
玉树清御路，金陈翳垂丝。
昭阳无分理，愁寂任前期。
+++刘方平
++++相和歌辞 婕妤怨
夕殿别君王，宫深月似霜。
愁在长信，萤出向昭阳。
露裛红兰死，秋凋碧树伤。
惟当合欢扇，从此箧中藏。
+++王沈
++++相和歌辞 婕妤怨
长信梨花暗欲栖，应门上籥草萋萋。
春风吹花乱扑户，班倢车声不至啼。
+++皇甫冉
++++相和歌辞 婕妤怨
由来咏团扇，今与值秋风。
事逐时皆往，恩无日再中。
早鸿闻上苑，寒露下深宫。
颜色年年谢，相如赋岂工。
+++陆龟蒙
++++相和歌辞 婕妤怨
妾貌非倾国，君王忽然宠。
南山掌上来，不及新恩重。
后宫多窈窕，日日学新声。
一落君王耳，南山又须轻。
+++翁绶
++++相和歌辞 婕妤怨
谗谤潜来起百忧，朝承恩宠暮仇雠。
火烧白玉非因玷，霜翦红兰不待秋。
花落昭阳谁共辇，月明长信独登楼。
繁华事逐东流水，团扇悲歌万古愁。
+++刘氏云
++++相和歌辞 婕妤怨
君恩不可见，妾岂如秋扇。
秋扇尚有时，妾身永微贱。
莫言朝花不复落，娇容几夺昭阳殿。
+++王諲
++++相和歌辞 长信怨
飞燕倚身轻，争人巧笑名。
生君弃妾意，增妾怨君情。
日落昭阳殿，秋来长信城。
寥寥金殿里，歌吹夜无声。
+++王昌龄
++++相和歌辞 长信怨
金井梧桐秋叶黄，珠帘不卷夜来霜。
金炉玉枕无颜色，卧听南宫清漏长。
奉帚平明金殿开，暂将团扇共裴回。
玉颜不及寒鸦色，犹带昭阳日影来。
+++李白
++++相和歌辞 长信怨
月皎昭阳殿，霜清长信宫。
天行乘玉辇，飞燕与君同。
更有留情处，承恩乐未穷。
谁怜团扇妾，独坐怨秋风。
+++王翰
++++相和歌辞 蛾眉怨
君不见宜春苑中九华殿，飞阁连连直如发。
白日全含朱鸟窗，流云半入苍龙阙。
宫中彩女夜无事，学凤吹箫弄清越。
珠帘北卷待凉风，绣户南开向明月。
忽闻天子忆蛾眉，宝凤衔花揲两螭。
传声走马开金屋，夹路鸣环上玉墀。
长乐彤庭宴华寝，三千美人曳光锦。
灯前含笑更罗衣，帐里承恩荐瑶枕。
不意君心半路回，求仙别作望仙台。
仓琅禁闼遥相忆，紫翠岩房昼不开。
欲向人间种桃实，先从海底觅蓬莱。
蓬莱可求不可上，孤舟缥缈知何往。
黄金作盘铜作茎，晴天白露掌中擎。
王母嫣然感君意，云车雨旆欲相迎。
飞廉观前空怨慕，少君何事须相误。
一朝埋没茂陵田，贱妾蛾眉不重顾。
宫车晚出向南山，仙卫逶迤去不还。
朝晡泣对麒麟树，树下苍苔日渐斑。
生百年夜将半，对酒长歌莫长叹。
剩知白日不可思，一死一生何足算。
+++李白
++++相和歌辞 玉阶怨
玉阶生白露，夜久侵罗袜。
却下水精帘，玲珑望秋月。
+++长孙佐辅
++++相和歌辞 宫怨
窗前好树名玫瑰，去年花落今年开。
无情春色尚识返，君心忽断何时来。
忆昔妆成候仙仗，宫琐玲珑日新上。
拊心却笑西子嚬，掩鼻谁忧郑姬谤。
草染文章衣下履，花粘甲乙床前帐。
三千玉貌休自夸，十二金钗独相向。
盛衰倾夺欲何如，娇爱翻悲逐佞谀。
重远岂能惭沼鹄，弃前方见泣船鱼。
看笼不记熏龙脑，咏扇空曾秃鼠须。
始意类萝新托柏，终伤如荠却甘荼。
深院独开还独闭，鹦鹉惊飞苔覆地。
满箱旧赐前日衣，渍枕新垂夜来泪。
痕多开镜照还悲，绿髻青蛾尚未衰。
莫道新缣长绝比，犹逢故剑会相追。

+++李益
++++相和歌辞 宫怨
露湿晴花宫殿香，月明歌吹在昭阳。
似将海水添宫漏，共滴长门一夜长。
+++于濆
++++相和歌辞 宫怨
妾家望江口，少年家财厚。
临江起珠楼，不卖文君酒。
当年乐贞独，巢燕时为友。
父兄未许人，畏妾事姑舅。
西墙邻宋玉，窥见妾眉宇。
一旦及天聪，恩光生户牖。
谓言入汉宫，富贵可长久。
君王纵有情，不奈陈皇后。
谁怜颊似桃，孰知腰胜柳。
今日在长门，从来不如丑。
+++柯崇
++++相和歌辞 宫怨
尘满金炉不炷香，黄昏独自立重廊。
笙歌何处承恩宠，一一随风入上阳。
长门槐柳半萧疏，玉辇沉思恨有馀。
红泪旋销倾国态，黄金谁为达相如。
+++聂夷中
++++相和歌辞 杂怨三首
生在绮罗下，岂识渔阳道。
良人自戍来，夜夜梦中到。
渔阳万里远，近于中门限。
中门逾有时，渔阳常在眼。
良人昨日去，明日又不还。
别时各有泪，零落青楼前。
君泪濡罗巾，妾泪滴路尘。
罗巾今在手，日得随妾身。
路尘如因飞，得上君车轮。
+++孟郊
++++相和歌辞 杂怨三首
夭桃花清晨，游女红粉新。
夭桃花薄暮，游女红粉故。
树有百年花，人无一定颜。
花送人老尽，人悲花自闲。
贫女镜不明，寒花日少容。
暗蛩有虚织，短线无长缝。
浪水不可照，狂夫不可从。
浪水多散影，狂夫多异踪。
持此一生薄，空成百恨浓。
忆人莫至悲，至悲空自衰。
寄人莫翦衣，翦衣未必归。
朝为双蒂花，暮为四散飞。
花落却绕树，游子不顾期。

++上卷二十一
  
+++王翰
++++相和歌辞 子夜春歌
春气满林香，春游不可忘。
落花吹欲尽，垂柳折还长。
桑女淮南曲，金鞍塞北装。
行行小垂手，日暮渭川阳。
+++崔国辅
++++相和歌辞 子夜冬歌
寂寥抱冬心，裁罗又褧褧。
夜久频挑灯，霜寒剪刀冷。
+++薛耀
++++相和歌辞 子夜冬歌
朔风扣群木，严霜凋百草。
借问月中人，安得长不老。
+++郭元振
++++相和歌辞 子夜四时歌六首 春歌二首
青楼含日光，绿池起风色。
赠子同心花，殷勤此何极。
陌头杨柳枝，已被春风吹。
妾心正断绝，君怀那得知。
+++郭元振
++++相和歌辞 子夜四时歌六首 秋歌二首
邀欢空伫立，望美频回顾。
何时复采菱，江中密相遇。
辟恶茱萸囊，延年菊花酒。
与子结绸缪，丹心此何有。
+++郭元振
++++相和歌辞 子夜四时歌六首 冬歌二首
北极严气升，南至温风谢。
调丝竞短歌，拂枕怜长夜。
帷横双翡翠，被卷两鸳鸯。
婉态不自得，宛转君王床。
+++李白
++++相和歌辞 子夜四时歌四首 春歌
秦地罗敷女，采桑绿水边。
素手青条上，红妆白日鲜。
蚕饥妾欲去，五马莫留连。
+++李白
++++相和歌辞 子夜四时歌四首 夏歌
镜湖三百里，菡萏发荷花。
五月西施采，人看隘若邪。
回舟不待月，归去越王家。
+++李白
++++相和歌辞 子夜四时歌四首 秋歌
长安一片月，万户捣衣声。
秋风吹不尽，总是玉关情。
何日平胡虏，良人罢远征。
+++李白
++++相和歌辞 子夜四时歌四首 冬歌
明朝驿使发，一夜絮征袍。
素手抽针冷，那堪把剪刀。
裁缝寄远道，几日到临洮。
+++陆龟蒙
++++相和歌辞 子夜四时歌四首 春歌
山连翠羽屏，草接烟华席。
望尽南飞燕，佳人断信息。
+++陆龟蒙
++++相和歌辞 子夜四时歌四首 夏歌
兰眼抬露斜，莺唇映花老。
金龙倾漏尽，玉井敲冰早。
+++陆龟蒙
++++相和歌辞 子夜四时歌四首 秋歌
凉汉清泬寥，衰林怨风雨。
愁听络纬唱，似与羁魂语。
+++陆龟蒙
++++相和歌辞 子夜四时歌四首 冬歌
南光走冷圭，北籁号空木。
年年任霜霰，不减筼筜绿。
+++陆龟蒙
++++相和歌辞 大子夜歌二首
歌谣数百种，子夜最可怜。
慷慨吐清音，明转出天然。
丝竹发歌响，假器扬清音。
不知歌谣妙，声势出口心。
+++陆龟蒙
++++相和歌辞 子夜警歌二首
镂碗传绿酒，雕炉熏紫烟。
谁知苦寒调，共作白雪弦。
恃爱如欲进，含羞出不前。
朱口发艳歌，玉指弄娇弦。
+++李白
++++相和歌辞 丁督护歌
云阳上征去，两岸饶商贾。
吴牛喘月时，拖船一何苦。
水浊不可饮，壶浆半成土。
一唱都护歌，心摧泪如雨。
万人凿盘石，无由达江浒。
君看石芒砀，掩泪悲千古。
+++张祜
++++相和歌辞 团扇郎
白团扇，今来此去捐。
愿得入郎手，团圆郎眼前。
+++刘禹锡
++++相和歌辞 团扇郎
团扇复团扇，奉君清暑殿。
秋风入庭树，从此不相见。
上有乘鸾女，苍苍虫网遍。
明年入怀袖，别是机中练。
+++李暇
++++相和歌辞 碧玉歌
碧玉上宫妓，出入千花林。
珠被玳瑁床，感郎情意深。
+++温庭筠
++++相和歌辞 懊恼曲
藕丝作线难胜针，蕊粉染黄那得深。
玉白兰芳不相顾，倡楼一笑轻千金。
莫言自古皆如此，健剑刜钟铅绕指。
三秋庭绿尽迎霜，惟有荷花守红死。
西江小吏朱斑轮，柳缕吐芽香玉春。
两股金钗已相许，不令独作空城尘。
悠悠楚水流如马，恨紫愁红满平野。
野土千年怨不平，至今烧作鸯鸯瓦。

+++张祜
++++相和歌辞 读曲歌五首
窗中独自起，帘外独自行。
愁见蜘蛛织，寻思直到明。
碓上米不舂，窗中丝罢络。
看渠驾去车，定是无四角。
不见心相许，徒云脚漫勤。
摘荷空摘叶，是底采莲人。
窗外山魈立，知渠脚不多。
三更机底下，摸著是谁梭。
郎去摘黄瓜，郎来收赤枣。
郎耕种麻地，今作西舍道。
+++张子容
++++相和歌辞 春江花月夜二首
林花发岸口，气色动江新。
此夜江中月，流光花上春。
分明石潭里，宜照浣纱人。
交甫怜瑶佩，仙妃难重期。
沉沉绿江晚，惆怅碧云姿。
初逢花上月，言是弄珠时。
+++张若虚
++++相和歌辞 春江花月夜
春江潮水连海平，海上明月共潮生。
滟滟随波千万里，何处春江无月明。
江流宛转绕芳甸，月照花林皆似霰。
空里流霜不觉飞，汀上白沙看不见。
江天一色无纤尘。
皎皎空中孤月轮。
江畔何人初见月，江月何年初照人。
人生代代无穷已，江月年年望相似。
不知江月待何人，但见长江送流水。
白云一片去悠悠，青枫浦上不胜愁。
谁家今夜扁舟子，何处相思明月楼。
可怜楼上月裴回，应照离人妆镜台。
玉户帘中卷不去，捣衣砧上拂还来。
此时相望不相闻，愿逐月华流照君。
鸿雁长飞光不度，鱼龙潜跃水成文。
昨夜闲潭梦落花，可怜春半不还家。
江水流春去欲尽，江潭落月复西斜。
斜月沉沉藏海雾，碣石潇湘无限路。
不知乘月几人归，落月摇情满江树。
+++温庭筠
++++相和歌辞 春江花月夜
玉树歌阑海云黑，花庭忽作青芜国。
秦淮有水水无情，还向金陵漾春色。
杨家二世安九重，不御华芝嫌六龙。
百幅锦帆风力满，连天展尽金芙蓉。
珠翠丁星复明灭，龙头劈浪哀笳发。
千里涵空照水魂，万枝破鼻团香雪。
漏转霞高沧海西，颇黎枕上闻天鸡。
蛮弦代雁曲如语，一醉昏昏天下迷。
四方倾动烟尘起，犹在浓香梦魂里。
后主荒宫有晓莺，飞来只隔西江水。
+++张祜
++++相和歌辞 玉树后庭花
轻车何草草，独唱后庭花。
玉座谁为主，徒悲张丽华。
+++温庭筠
++++相和歌辞 堂堂
钱塘岸上春如织，淼淼寒潮带晴色。
淮南游客马连嘶，碧草迷人归不得。
风飘客意如吹烟，纤指殷勤伤雁弦。
一曲堂堂红烛筵，金鲸泻酒如飞泉。
+++刘禹锡
++++相和歌辞 三阁词四首
贵人三阁上，日晏未梳头。
不应有恨事，娇甚却成愁。
珠箔曲琼钩，子细见扬州。
北兵那得度，浪语判悠悠。
沉香帖阁柱，金缕画门楣。
回首降幡下，已见黍离离。
三人出眢井，一身登槛车。
朱门漫临水，不可见鲈鱼。
+++李贺
++++相和歌辞 神弦曲
西山日没东山昏，旋风吹马马踏云。
画弦素管声浅繁，花裙綷縩步秋尘。
桂叶刷风桂坠子，青狸哭血寒狐死。
古壁彩虬金帖尾，雨工骑入秋潭水。
百年老鸮成木魅，笑声碧火巢中起。

+++李贺
++++相和歌辞 神弦别曲
巫山小女隔云别，松花春风山上发。
绿盖独穿香径归，白马花竿前孑孑。
蜀江风澹水如罗，堕兰谁泛相经过。
南山桂树为君死，云衫残污红脂花。
+++王维
++++相和歌辞 祠渔山神女歌 迎神
坎坎击鼓，渔山之下。
吹洞箫，望极浦。
女巫进，纷屡舞。
陈瑶席，湛清酤。
风凄凄，又夜雨。
不知神之来兮不来，使我心兮苦复苦。
+++王维
++++相和歌辞 祠渔山神女歌 送神
纷进舞兮堂前，目眷眷兮琼筵。
来不言兮意不传，作暮雨兮愁空山。
悲急管兮思繁弦，神之驾兮俨欲旋。
倏云收兮雨歇，山青青兮水潺湲。
+++王睿
++++相和歌辞 祠神歌 迎神
蓪草头花椰叶裙，蒲葵树下舞蛮云。
引领望江遥滴酒，白蘋风起水生文。
+++王睿
++++相和歌辞 祠神歌 送神
枨枨山响答琵琶，酒湿青莎肉饲鸦。
树叶无声神去后，纸钱灰出木绵花。
+++杨巨源
++++相和歌辞 乌夜啼
可怜杨叶复杨花，雪净烟深碧玉家。
乌栖不定枝条弱，城头夜半声哑哑。
浮萍摇荡门前水，任罥芙蓉莫堕沙。
+++李白
++++相和歌辞 乌夜啼
黄云城边乌欲栖，归飞哑哑枝上啼。
机中织锦秦川女，碧纱如烟隔窗语。
停梭怅然忆远人，独宿孤房泪如雨。
+++顾况
++++相和歌辞 乌夜啼二首
玉房掣锁声翻叶，银箭添泉绕霜堞。
毕逋发刺月衔城，八九雏飞其母惊。
此是天上老鸦鸣，人间老鸦无此声。
摇杂佩，耿华烛，良夜羽人弹此曲，东方曈曈赤日旭。
月出江林西，江林寂寂城鸦啼。
昔人何处为此曲，今人何处听不足。
城寒月晓驰思深，江上青草为谁绿。
+++李群玉
++++相和歌辞 乌夜啼
曾波隔梦渚，一望青枫林。
有乌在其间，达晓自悲吟。
是时月黑天，四野烟雨深。
如闻生离哭，其声痛人心。
悄悄夜正长，空山响哀音。
远客不可听，坐愁华发侵。
既非蜀帝魂，恐是恒山禽。
四子各分散，母声犹至今。
+++聂夷中
++++相和歌辞 乌夜啼
众鸟各归枝，乌乌尔不栖。
还应知妾恨，故向绿窗啼。
+++白居易
++++相和歌辞 乌夜啼
城上归时晚，庭前宿处危。
月明无叶树，霜滑有风枝。
啼涩饥喉咽，飞低冻翅垂。
画堂鹦鹉鸟，冷暖不相知。
+++王建
++++相和歌辞 乌夜啼
庭树乌，尔何不向别处栖？
夜夜夜半当户啼。
家人把烛出洞户，惊栖失群飞落树。
一飞直欲飞上天，回回不离旧栖处。
未明重绕主人屋，欲下空中黑相触。
风飘雨湿亦不移，君家树头多好枝。
+++张祜
++++相和歌辞 乌夜啼
忽忽南飞返，危弦共怨凄。
暗霜移树宿，残夜绕枝啼。
咽绝声重叙，愔淫思乍迷。
不妨还报喜，误使玉颜低。
+++李白
++++相和歌辞 乌栖曲
姑苏台上乌栖时，吴王宫里醉西施。
吴歌楚舞欢未毕，青山犹衔半边日。
银箭金壶漏水多，起看秋月坠江波，东方渐高奈乐何。
+++李端
++++相和歌辞 乌栖曲
白马逐牛车，黄昏入狭斜。
柳树乌争宿，争枝未得飞上屋。
东房少妇婿从军，每听乌啼知夜分。
+++王建
++++相和歌辞 乌栖曲
章华宫人夜上楼，君王望月西山头。
夜深宫殿门不锁，白露满山山叶堕。
+++张籍
++++相和歌辞 乌栖曲
西山作宫潮满池，宫乌晓鸣茱萸枝。
吴姬自唱采莲曲，君王昨夜舟中宿。
+++刘方平
++++相和歌辞 栖乌曲二首
蛾眉曼脸倾城国，鸣环动佩新相识。
银汉斜临白玉堂，芙蓉行障掩灯光。
画舸双艚锦为缆，芙蓉花发莲叶暗。
门前月色映横塘，感郎中夜渡潇湘。
+++张祜
++++相和歌辞 莫愁乐
侬居石城下，郎到石城游。
自郎石城出，长在石城头。
+++李贺
++++相和歌辞 莫愁曲
草生陇坂下，鸦噪城堞头。
何人此城里，城角栽石榴。
青丝系五马，黄金络双牛。
白鱼驾莲船，夜作十里游。
归来无人识，暗上沉香楼。
罗床倚瑶瑟，残月倾帘钩。
今日槿花落，明朝梧树秋。
若负平生意，何名作莫愁。
+++李白
++++相和歌辞 估客乐
海客乘天风，将船远行役。
譬如云中鸟，一去无踪迹。
+++元稹
++++相和歌辞 估客乐
估客无住著，有利身即行。
出门求火伴，入户辞父兄。
父兄相教示，求利莫求名。
求名有所避，求利无不营。
火伴相勒缚，卖假莫卖诚。
交关少交假，交假本生轻。
自兹相将去，誓死意不更。
一解市头语，便无乡里情。
鍮石打臂钏，糯米炊项璎。
归来村中卖，敲作金玉声。
村中田舍娘，贵贱不敢争。
所费百钱本，已得十倍赢。
颜色转光净，饮食亦甘馨。
子本频蕃息，货赂日兼并。
求珠驾沧海，采玉上荆衡。
北买党项马，西擒吐蕃鹦。
炎洲布火浣，蜀地锦织成。
越婢脂肉滑，奚僮眉眼明。
通算衣食费，不计远近程。
经营天下遍，却到长安城。
城中东西市，闻客次第迎。
迎客兼说客，多财为势倾。
客心本明黠，闻语心已惊。
先问十常侍，次求百公卿。
侯家与主第，点缀无不精。
归来始安坐，富与王家勍。
市卒酒肉臭，县胥家舍成。
岂惟绝言语，奔走极使令。
大儿贩材木，巧识梁栋形。
小儿贩盐卤，不入州县征。
一身偃市利，突若截海鲸。
钩距不敢下，下则牙齿横。
生为估客乐，判尔乐一生。
尔又生两子，钱刀何岁平。
+++张籍
++++相和歌辞 贾客乐
金陵向西贾客多，船中生长乐风波。
欲发移船近江口，船头祭神各浇酒。
停杯共说远行期，入蜀经蛮远别离。
金多众中为上客，夜夜算缗眠独迟。
秋江初月猩猩语，孤帆夜发满湘渚。
水工持楫防暗滩，直过山边及前侣。
年年逐利西复东，姓名不在县籍中。
农夫税多长辛苦，弃业长为贩卖翁。

+++刘禹锡
++++相和歌辞 贾客词
贾客无定游，所游惟利并。
眩俗杂良苦，乘时知重轻。
心计析秋毫，摇钩侔悬衡。
锥刀既无弃，转化日已盈。
邀福祷波神，施财游化城。
妻约雕金钏，女垂贯珠缨。
高赀比封君，奇货通幸卿。
趋时鸷鸟思，藏镪盘龙形。
大艑浮通川，高楼次旗亭。
行止皆有乐，关梁似无征。
农夫何为者，辛苦事寒耕。
+++刘驾
++++相和歌辞 贾客词
贾客灯下起，犹言发已迟。
高山有疾路，暗行终不疑。
寇盗伏其路，猛兽来相追。
金玉四散去，空囊委路岐。
扬州有大宅，白骨无地归。
少妇当此日，对镜弄花枝。
+++张祜
++++相和歌辞 襄阳乐
大堤花月夜，长江春水流。
东风正上信，春夜特来游。
+++崔国辅
++++相和歌辞 襄阳曲二首
蕙草娇红萼，时光舞碧鸡。
城中美年少，相见白铜鞮。
少年襄阳地，来往襄阳城。
城中轻薄子，知妾解秦筝。
+++施肩吾
++++相和歌辞 襄阳曲
大堤女儿郎莫寻，三三五五结同心。
清晨对镜冶容色，意欲取郎千万金。
+++李端
++++相和歌辞 襄阳曲
襄阳堤路长，草碧杨柳黄。
谁家女儿临夜妆，红罗帐里有灯光。
雀钗翠羽动明珰，欲出不出脂粉香。
同居女伴正衣裳，中庭寒月白如霜。
贾生十八称才子，空得门前一断肠。

+++张柬之
++++相和歌辞 大堤曲
南国多佳人，莫若大堤女。
玉床翠羽帐，宝袜莲花炬。
魂处自目成，色授开心许。
迢迢不可见，日暮空愁予。
+++杨巨源
++++相和歌辞 大堤曲
二八婵娟大堤女，开炉相对依江渚。
待客登楼向水看，邀郎卷幔临花语。
细雨濛濛湿芰荷，巴东商侣挂帆多。
自传芳酒涴红袖，谁调妍妆回翠蛾。
珍簟华灯夕阳后，当炉理瑟矜纤手。
月落星微五鼓声，春风摇荡窗前柳。
岁岁逢迎沙岸间，北人多识绿云鬟。
无端嫁与五陵少，离别烟波伤玉颜。

+++李白
++++相和歌辞 大堤曲
汉水临襄阳，花开大堤暖。
佳期大堤下，泪向南云满。
春风复无情，吹我梦魂散。
不见眼中人，天长音信断。
+++李贺
++++相和歌辞 大堤曲
妾家住横塘，红纱满桂香。
青云教绾头上髻，明月与作耳边珰。
莲风起，江畔春。
大堤上，留北人。
郎食鲤鱼尾，妾食猩猩唇。
莫指襄阳道，绿浦归帆少。
今日菖蒲花，明朝枫树老。
+++孟浩然
++++相和歌辞 大堤行
大堤行乐处，车马相驰突。
岁岁春草生，踏青二三月。
王孙挟珠弹，游女矜罗袜。
携手今莫同，江花为谁发。
+++温庭筠
++++相和歌辞 三洲歌
团圆莫作波中月，洁白莫为枝上雪。
月随波动碎潾潾，雪似梅花不堪折。
李娘十六青丝发，画带双花为君结。
门前有路轻离别，惟恐归来旧香灭。
+++张祜
++++相和歌辞 拔蒲歌
拔蒲来，领郎镜湖边。
郎心在何处，莫趁新莲去。
拔得无心蒲，问郎看好无。
+++李白
++++相和歌辞 杨叛儿
君歌杨叛儿，妾劝新丰酒。
何许最关人，乌啼白门柳。
乌啼隐杨花，君醉留妾家。
博山炉中沉香火，双咽一气凌紫霞。
+++温庭筠
++++相和歌辞 常林欢
宜城酒熟花覆桥，沙晴绿鸭鸣咬咬。
秾桑绕舍麦如尾，幽轧鸣机双燕巢。
马声特特荆门道，蛮水扬光色如草。
锦荐金炉梦正长，东家呃喔鸡鸣早。
+++王勃
++++相和歌辞 江南弄
江南弄，巫山连楚梦，行雨行云几相送。
瑶轩金谷上春时，玉童仙女无见期。
紫露香烟眇难托，清风明月遥相思。
遥相思，草徒绿，为听双飞凤凰曲。
+++李贺
++++相和歌辞 江南弄
江中绿雾起凉波，天上叠巘红嵯峨。
水风浦云生老竹，渚暝蒲帆如一幅。
鲈鱼千头酒百斛，酒中倒卧南山绿。
吴歈越吟未终曲，江上团团帖寒玉。
+++崔国辅
++++相和歌辞 采莲曲
玉溆花红发，金塘水碧流。
相逢畏相失，并著采莲舟。
+++徐彦伯
++++相和歌辞 采莲曲
妾家越水边，摇艇入江烟。
既觅同心侣，复采同心莲。
折藕丝能脆，开花叶正圆。
春歌弄明月，归棹落花前。
+++李白
++++相和歌辞 采莲曲
若耶溪边采莲女，笑隔荷花共人语。
日照新妆水底明，风飘香袖空中举。
岸上谁家游冶郎，三三五五映垂杨。
紫骝嘶入落花去，见此踟蹰空断肠。
+++贺知章
++++相和歌辞 采莲曲
稽山罢雾郁嵯峨，镜水无风也自波。
莫言春度芳菲尽，别有中流采芰荷。
+++王昌龄
++++相和歌辞 采莲曲三首
吴姬越艳楚王妃，争弄莲舟水湿衣。
来时浦口花迎入，采罢江头月送归。
荷叶罗裙一色裁，芙蓉向脸两边开。
乱入池中看不见，闻歌始觉有人来。
越女作桂舟，还将桂为楫。
湖上水渺漫，清江初可涉。
摘取芙蓉花，莫摘芙蓉叶。
将归问夫婿，颜色何如妾。
+++戎昱
++++相和歌辞 采莲曲二首
虽听采莲曲，讵识采莲心。
漾楫爱花远，回船愁浪深。
烟生极浦色，日落半江阴。
同侣怜波静，看妆堕玉簪。
涔阳女儿花满头，毵毵同泛木兰舟。
春风日暮南湖里，争唱菱歌不肯休。
+++储光羲
++++相和歌辞 采莲曲
浅渚荷花繁，深塘菱叶疏。
独往方自得，耻邀淇上姝。
广江无术阡，大泽绝方隅。
浪中海童语，流下鲛人居。
春雁时隐舟，新荷复满湖。
采采乘日暮，不思贤与愚。
+++鲍溶
++++相和歌辞 采莲曲二首
弄舟朅来南塘水，荷叶映身摘莲子。
暑衣清净鸳鸯喜，作浪舞花惊不起。
殷勤护惜纤纤指，水菱初熟多新刺。
采莲朅来水无风，莲潭如镜松如龙。
夏衫短袖交斜红，艳歌笑斗新芙蓉，戏鱼住听莲花东。

+++张籍
++++相和歌辞 采莲曲
秋江岸边莲子多，采莲女儿凭船歌。
青房圆实齐戢戢，争前竞折荡漾波。
试牵绿茎下寻藕，断处丝多刺伤手。
白练束腰袖半卷，不插玉钗妆梳浅。
船中未满度前洲，借问谁家家住远。
归时共待暮潮上，自弄芙蓉还荡桨。
+++白居易
++++相和歌辞 采莲曲
菱叶萦波荷飐风，荷花深处小船通。
逢郎欲语低头笑，碧玉搔头落水中。
+++齐己
++++相和歌辞 采莲曲
越江女，越江莲，齐菡萏，双婵娟。
嬉游向何处，采摘且同船。
浩唱发容与，清波生漪涟。
时逢岛屿泊，几共鸳鸯眠。
襟袖既盈溢，馨香亦相传。
薄暮归去来，苎罗生碧烟。

+++王勃
++++相和歌辞 采莲归
采莲归，绿水芙蓉衣，秋风起浪凫雁飞。
桂棹兰桡下长浦，罗裙玉腕摇轻橹。
叶屿花潭极望平，江讴越吹相思苦。
相思苦，佳期不可驻。
塞外征夫犹未还，江南采莲今已暮。
今已暮，摘莲花，今渠那必尽倡家。
官道城南把桑叶，何如江上采莲花。
莲花复莲花，花叶何重叠。
叶翠本羞眉，花红强如颊。
佳人不兹期，怅望别离时。
牵花怜共蒂，折藕爱连丝。
故情何处所，新物徒华滋。
不惜南津交佩解，还羞北海雁书迟。
采莲歌有节，采莲夜未歇。
正逢浩荡江上风，又值徘徊江上月。
莲浦夜相逢，吴姬越女何丰茸。
共问寒江千里外，征客关山更几重。
+++阎朝隐
++++相和歌辞 采莲女
采莲女，采莲舟，春日春江碧水流。
莲衣承玉钏，莲刺罥银钩。
薄暮敛容歌一曲，氛氲香气满汀洲。
+++李白
++++相和歌辞 湖边采莲妇
小姑织白纻，未解将人语。
大嫂采芙蓉，溪湖千万重。
长兄行不在，莫使外人逢。
愿学秋胡妇，真心比古松。
+++温庭筠
++++相和歌辞 张静婉采莲曲
兰膏坠发红玉春，燕钗拖颈抛盘云。
城西杨柳向娇晚，门前沟水波潾潾。
麒麟公子朝天客，珮马珰珰度春陌。
掌中无力舞衣轻，翦断鲛绡破春碧。
抱月飘烟一尺腰，麝脐龙髓怜娇饶。
秋罗拂衣碎光动，露重花多香不销。
鸂鶒胶胶塘水满，绿萍如粟莲茎短。
一夜西风送雨来，粉痕零落愁红浅。
船头折藕丝暗牵，藕根莲子相留连。
郎心似月月易缺，十五十六清光圆。
+++沈佺期
++++相和歌辞 凤笙曲
忆昔王子晋，凤笙游云空。
挥手弄白日，安能恋青宫。
岂无婵娟子，结念罗帐中。
怜寿不贵色，身世两无穷。
+++李白
++++相和歌辞 凤吹笙曲
仙人十五爱吹笙，学得昆丘彩凤鸣。
始闻炼气餐金液，复道朝天赴玉京。
玉京迢迢几千里，凤笙去去无边已。
欲叹离声发绛唇，更嗟别调流纤指。
此时惜别讵堪闻，此地相看未忍分。
重吟真曲和清吹，却奏仙歌响绿云。
绿云紫气向函关，访道应寻缑氏山。
莫学吹笙王子晋，一遇浮丘断不还。

+++储光羲
++++相和歌辞 采菱曲
浊水菱叶肥，清水菱叶鲜。
义不游浊水，志士多苦言。
潮没具区薮，潦深云梦田。
朝随北风去，暮逐南风还。
浦口多渔家，相与邀我船。
饭稻以终日，羹莼将永年。
方冬水物穷，又欲休山樊。
尽室相随从，所贵无忧患。
+++刘禹锡
++++相和歌辞 采菱行
白马湖平秋日光，紫菱如锦彩鸾翔。
荡舟游女满中央，采菱不顾马上郎。
争多逐胜纷相向，时转兰桡破轻浪。
长鬟弱袂动参差，钗影钏文浮荡漾。
笑语哇咬顾晚晖，蓼花绿岸扣舷归。
归来共到市桥步，野蔓系船萍满衣。
家家竹楼临广陌，下有连樯多估客。
携觞荐芰夜经过，醉踏大堤相应歌。
屈平祠下沅江水，月照寒波白烟起。
一曲南音此地闻，长安北望三千里。
+++李白
++++相和歌辞 阳春歌
长安白日照春空，绿杨结烟桑袅风。
披香殿前花始红，流芳发色绣户中。
绣户中，相经过，飞燕皇后轻身舞，紫宫夫人绝世歌。
圣君三万六千日，岁岁年年奈乐何。
+++温庭筠
++++相和歌辞 阳春曲
云母空窗晓烟薄，香昏龙气凝辉阁。
霏霏雾雨杏花天，帘外春威著罗幕。
曲栏伏槛金麒麟，沙苑芳郊连翠茵。
厩马何能啮芳草，路人不敢随流尘。
+++庄南杰
++++相和歌辞 阳春曲
紫锦红囊香满风，金鸾玉轼摇丁冬。
沙鸥白羽翦晴碧，野桃红艳烧春空。
芳草绵延锁平地，垄蝶双双舞幽翠。
凤叫龙吟白日长，落花声底仙娥醉。
+++贯休
++++相和歌辞 阳春曲
为口莫学阮嗣宗，不言是非非至公。
为手须似朱云辈，折槛英风至今在。
男儿结发事君亲，须斅前贤多慷慨。
历数雍熙房与杜，魏公姚公宋开府。
尽向天上仙宫闲处坐，何不却辞上帝下下土，忍见苍生苦苦苦。
+++郎大家宋氏
++++相和歌辞 朝云引
巴西巫峡指巴东，朝云触石上朝空。
巫山巫峡高何已，行雨行云一时起。
一时起，三春暮，若言来，且就阳台路。
+++李白
++++相和歌辞 上云乐
金天之西，白日所没。
康老胡雏，生彼月窟。
巉岩仪容，戌削风骨。
碧玉炅炅双目瞳，黄金拳拳两鬓红。
华盖垂下睫，嵩岳临上唇。
不睹谲诡貌，岂知造化神。
大道是文康之严父，元气乃文康之老亲。
抚顶弄盘古，推车转天轮。
云见日月初生时，铸冶火精与水银。
阳乌未出谷，顾兔半藏身。
女娲戏黄土，团作愚下人。
散在六合间，濛濛若沙尘。
生死了不尽，谁明此胡是仙真。
西海栽若木，东溟植扶桑。
别来几多时，枝叶万里长。
中国有七圣，半路颓鸿荒。
陛下应运起，龙飞入咸阳。
赤眉立盆子，白水兴汉光。
叱咤四海动，洪涛为簸扬。
举足蹋紫微，天关自开张。
老胡感至德，东来进仙倡。
五色师子，九苞凤凰。
是老胡鸡犬，鸣舞飞帝乡。
淋漓飒沓，进退成行。
能胡歌，献汉酒，跪双膝，并两肘，散花指天举素手。
拜龙颜，献圣寿，北斗戾，南山摧。
天子九九八十一万岁，长倾万岁杯。
+++李贺
++++相和歌辞 上云乐
飞香走红满天春，花龙盘盘上紫云。
三千宫女列金屋，五十弦瑟海上闻。
大江碎碎银沙路，嬴女机中断烟素。
断烟素，缝舞衣，八月一日君前舞。
+++王无竞
++++相和歌辞 凤台曲
凤台何逶迤，嬴女管参差。
一旦彩云至，身去无还期。
遗曲此台上，世人多学吹。
一吹一落泪，至今怜玉姿。
+++李白
++++相和歌辞 凤台曲
尝闻秦帝女，传得凤凰声。
是日逢仙子，当时别有情。
人吹彩箫去，天借绿云迎。
曲在身不返，空馀弄玉名。
+++李白
++++相和歌辞 凤凰曲
嬴女吹玉箫，吟弄天上春。
青鸾不独去，更有携手人。
影灭彩云断，遗声落西秦。
+++李白
++++相和歌辞 君道曲
大君若天覆，广运无不至。
轩后爪牙常先太山稽，如心之使臂。
小白鸿翼于夷吾，刘葛鱼水本无二。
土扶可成墙，积德为厚地。

++上卷二十二
  
+++陆龟蒙
++++舞曲歌辞 吴俞儿舞歌 剑俞
枝月喉，棹霜脊，北斗离离在寒碧。
龙魂清，虎尾白，秋照海心同一色。
纛影吒沙干影侧。
神豪发直，四睨之人股佶栗，欲定不定定不得。
舂牍残，儿且止，狄胡有胆大如山，怖亦死。
+++陆龟蒙
++++舞曲歌辞 吴俞儿舞歌 矛俞
手盘风，头背分，电光战扇，欲刺敲心留半线。
缠肩绕脰，𧜡合眩旋，卓植赴列，夺避中节。
前冲函礼穴，上指孛彗灭，与君一用来有截。
+++陆龟蒙
++++舞曲歌辞 吴俞儿舞歌 弩俞
牛来开弦，人为置镞。
捩机关，迸山谷。
鹿骇涩，隼击迟。
析毫中睫，洞腋分龟。
达坚垒，残雄师，可以冠猛乐壮曲。
抑扬蹈厉，有裂犀兕之气者非公与。
+++李白
++++舞曲歌辞 东海有勇妇
梁山感杞妻，恸器为之倾。
金石忽暂开，都由激深情。
东海有勇妇，何惭苏子卿。
学剑越处子，超腾若流星。
捐躯报夫仇，万死不顾生。
白刃耀素雪，苍天感精诚。
十步两躩跃，三呼一交兵。
斩首掉国门，蹴踏五藏行。
割此伉俪愤，粲然大义明。
北海李使君，飞章奏天庭。
舍罪警风俗，流芳播沧瀛。
志在列女籍，行帛已光荣。
淳于免诏狱，汉主为缇萦。
津妾一棹歌，脱父于严刑。
十子若不肖，不如一女英。
豫让斩空衣，有心竟无成。
要离杀庆忌，壮夫素所轻。
妻子亦何辜，焚之买虚名。
岂如东海妇，事立独扬名。
+++李贺
++++舞曲歌辞 章和二年中
（鼙舞曲）
云萧索，风拂拂，麦芒如篲黍和粟。
关中父老百领襦，关东吏人乏诟租。
健犊春耕土膏黑，菖蒲丛丛沿水脉。
殷勤为我下田鉏，百钱携赏丝桐客。
游春漫光坞花白，野林散香神降席。
拜神得寿献天子，七星贯断姮娥死。
+++李贺
++++舞曲歌辞 公莫舞歌
方花古础排九楹，刺豹淋血盛银罂。
华筵鼓吹无桐竹，长刀直立割鸣筝。
横楣粗锦生红纬，日炙锦嫣王未醉。
腰下三看宝玦光，项庄掉箾拦前起。
材官小臣公莫舞，座上真人赤龙子。
芒砀云瑞抱天回，咸阳王气清如水。
铁枢铁楗重束关，大旗五丈撞双环。
汉王今日须秦印，绝膑刳肠臣不论。

+++李贺
++++舞曲歌辞 拂舞辞
吴娥声绝天，空云闲裴回。
门外满车马，亦须生绿苔。
尊有乌程酒，劝君千万寿。
全胜汉武锦楼上，晓望晴寒饮花露。
东方日不破，天光无老时。
丹成作蛇乘白雾，千年重化玉井龟。
从蛇作龟二千载。
吴堤绿草年年在。
背有八卦称神仙，邪鳞顽甲滑腥涎。
+++李白
++++舞曲歌辞 白鸠辞
铿鸣钟，考朗鼓。
歌白鸠，引拂舞。
白鸠之白谁与邻，霜衣雪襟诚可珍。
含哺七子能平均。
食不咽，性安驯。
首农政，鸣阳春。
天子刻玉杖，镂形赐耆人。
白鹭亦白非纯真，外洁其色心匪仁。
阙五德，无司晨，胡为啄我葭下之紫鳞。
鹰鹯雕鹗，贪而好杀。
凤凰虽大圣，不愿以为臣。
+++李白
++++舞曲歌辞 独漉篇
独漉水中泥，水浊不见月。
不见月尚可，水深行人没。
越鸟从南来，胡鹰亦北度。
我欲弯弓向天射，惜其中道失归路。
落叶别树，飘零随风。
客无所托，悲与此同。
罗帷舒卷，似有人开。
明月直入，无心可猜。
雄剑挂壁，时时龙鸣。
不断犀象，绣涩苔生。
国耻未雪，何由成名。
神鹰梦泽，不顾鸱鸢。
为君一击，抟鹏九天。
+++王建
++++舞曲歌辞 独漉歌
独独漉漉，鼠食猫肉。
乌日中，鹤露宿，黄河水直人心曲。
+++崔国辅
++++舞曲歌辞 白纻辞二首
洛阳梨花落如霰，河阳桃叶生复齐。
坐恐玉楼春欲尽，红绵粉絮裛妆啼。
董贤女弟在椒风，窈窕繁华贵后宫。
璧带金釭皆翡翠，一朝零落变成空。
+++杨衡
++++舞曲歌辞 白纻辞二首
玉缨翠珮杂轻罗，香汗微渍朱颜酡。
为君起唱白纻歌，清声袅云思繁多，凝笳哀琴时相和。
金壶半倾芳夜促，梁尘霏霏暗红烛。
令君安坐听终曲，坠叶飘花难再复。
蹑珠履，步琼筵。
轻身起舞红烛前，芳姿艳态妖且妍。
回眸转袖暗催弦，凉风萧萧流水急。
月华泛艳红莲湿，牵裙揽带翻成泣。

+++李白
++++舞曲歌辞 白纻辞
扬清歌，发皓齿，北方佳人东邻子。
且吟白纻停渌水，长袖拂面为君起。
寒云夜卷霜海空，胡风吹天飘塞鸿。
玉颜满堂乐未终，馆娃日落歌吹濛。
月寒江清夜沉沉，美人一笑千黄金，垂罗舞縠扬哀音。
郢中白雪且莫吟，子夜吴歌动君心。
动君心，冀君赏，愿作天池双鸳鸯，一朝飞去青云上。

吴刀翦彩缝舞衣，明妆丽服夺春辉，扬眉转袖若雪飞。
倾城独立世所稀，激楚结风醉忘归。
高堂月落烛已微，玉钗挂缨君莫违。

+++王建
++++舞曲歌辞 白纻歌二首
天河漫漫北斗粲，宫中乌啼知夜半。
新缝白纻舞衣成，来迟邀得吴王迎。
低鬟转面掩双袖，玉钗浮动秋风生。
酒多夜长夜未晓，月明灯光两相照，后庭歌声更窈窕。
馆娃宫中春日暮，荔枝木瓜花满树。
城头乌栖休击鼓，青娥弹瑟白纻舞。
夜天燑燑不见星，宫中火照西江明。
美人醉起无次第，堕钗遗佩满中庭。
此时但愿可君意，回昼为宵亦不寐，年年奉君君莫弃。

+++张籍
++++舞曲歌辞 白纻歌
皎皎白纻白且鲜，将作春衫称少年。
裁缝长短不能定，自持刀尺向姑前。
复恐兰膏污纤指，常遣傍人收堕珥。
衣裳著时寒食下，还把玉鞭鞭白马。
+++柳宗元
++++舞曲歌辞 白纻歌
翠帷双卷出倾城，龙剑破匣霜月明。
朱唇掩抑悄无声，金簧玉磬宫中生。
下沉秋水激太清，天高地迥凝日晶，羽觞荡漾何事倾。
+++元稹
++++舞曲歌辞 冬白纻歌
吴宫夜长宫漏款，帘幕四垂灯焰暖。
西施自舞王自管，雪纻翻翻鹤翎散，促节牵繁舞腰懒。
舞腰懒，王罢饮，盖覆西施凤花锦，身作匡床臂为枕。
朝佩摐摐王晏寝，酒醒阍报门无事。
子胥死后言为讳，近王之臣谕王意。
共笑越王穷惴惴，夜夜抱冰寒不睡。
+++王建
++++舞曲歌辞 霓裳辞十首
弟子部中留一色，听风听水作霓裳。
散声未足重来授，直到床前见上皇。
中管五弦初半曲，遥教合上隔帘听。
一声声向天头落，效得仙人夜唱经。
自直梨园得出稀，更番上曲不教归。
一时跪拜霓裳彻，立地阶前赐紫衣。
旋翻新谱声初足，除却梨园未教人。
宣与书家分手写，中官走马赐功臣。
伴教霓裳有贵妃，从初直到曲成时。
日长耳里闻声熟，拍数分毫错总知。
弦索摐摐隔彩云，五更初发一山闻。
武皇自送西王母，新换霓裳月色裙。
敕赐宫人澡浴回，遥看美女院门开。
一山星月霓裳动，好字先从殿里来。
传呼法部按霓裳，新得承恩别作行。
应是贵妃楼上看，内人舁下彩罗箱。
朝元阁上山风起，夜听霓裳玉露寒。
宫女月中更替立，黄金梯滑并行难。
知向华清年月满，山头山底种长生。
去时留下霓裳曲，总是离宫别馆声。
++++舞曲歌辞 柘枝词
将军奉命即须行，塞外领强兵。
闻道烽烟动，腰间宝剑匣中鸣。
+++薛能
++++舞曲歌辞 柘枝词三首
同营三十万，震鼓伐西羌。
战血粘秋草，征尘搅夕阳。
归来人不识，帝里独戎装。
悬军征拓羯，内地隔萧关。
日色昆仑上，风声朔漠间。
何当千万骑，飒飒贰师还。
意气成功日，春风起絮天。
楼台新邸第，歌舞小婵娟。
急破催摇曳，罗衫半脱肩。
+++温庭筠
++++舞曲歌辞 屈柘词
杨柳萦桥绿，玫瑰拂地红。
绣衫金騕褭，花髻玉珑璁。
宿雨香潜润，春流水暗通。
画楼初梦断，晴日照湘风。

++上卷二十三
  
+++贯休
++++琴曲歌辞 白雪歌
列鼎佩金章，泪眼看风枝。
却思食藜藿，身作屠沽儿。
负米无远近，所希升斗归。
为人无贵贱，莫学鸡狗肥。
斯言如不忘，别更无光辉。
斯言如或忘，即安用人为。
+++刘长卿
++++琴曲歌辞 湘妃
帝子不可见，秋风来暮思。
婵娟湘江月，千载空蛾眉。
+++李贺
++++琴曲歌辞 湘妃
筠竹千年老不死，长伴秦娥盖湘水。
蛮娘吟弄满寒空，九山静绿泪花红。
离鸾别凤烟梧中，巫云蜀雨遥相通。
幽愁秋气上青枫，凉夜波间吟古龙。
+++孟郊
++++琴曲歌辞 湘妃怨
南巡竟不返，帝子怨逾积。
万里丧蛾眉，潇湘水空碧。
冥冥荒山下，古庙收贞魄。
乔木深青春，清光满瑶席。
搴芳徒有荐，灵意殊脉脉。
玉佩不可亲，裴回烟波夕。
+++陈羽
++++琴曲歌辞 湘妃怨
二妃怨处云沉沉，二妃哭处湘水深。
商人酒滴庙前草，萧飒风生斑竹林。
+++鲍溶
++++琴曲歌辞 湘妃列女操
有虞夫人哭虞后，淑女何事又伤离。
竹上泪迹生不尽，寄哀云和五十丝。
云和经奏钧天曲，乍听宝琴遥嗣续。
三湘测测流急绿，秋夜露寒蜀帝飞。
枫林月斜楚臣宿，更疑川宫日黄昏。
暗携女手殷勤言，环佩玲珑有无间。
终疑既远双悄悄，苍梧旧云岂难召，老猿心寒不可啸。
目眄眄兮意蹉跎，魂腾腾兮惊秋波。
曲一尽兮忆再奏，众弦不声且如何。

+++邹绍先
++++琴曲歌辞 湘夫人
枫叶下秋渚，二妃愁渡湘。
疑山空杳蔼，何处望君王。
日落水云里，油油心自伤。
+++李颀
++++琴曲歌辞 湘夫人
九嶷日已暮，三湘云复愁。
窅蔼罗袂色，潺湲江水流。
佳期来北渚，捐玦在芳洲。
+++郎士元
++++琴曲歌辞 湘夫人
娥眉对湘水，遥哭苍梧间。
万乘既已殁，孤舟谁忍还。
至今楚山上，犹有泪痕斑。
南有涔阳路，渺渺多新愁。
昔神降回时，风波江上秋。
彩云忽无处，碧水空安流。
+++沈佺期
++++琴曲歌辞 霹雳引
岁七月，火伏而金生。
客有鼓瑟于门者，奏霹雳之商声。
始戛羽以騞砉，终扣宫而砰駖。
电耀耀兮龙跃，雷阗阗兮雨冥。
气呜唅以会雅，态欻翕以横生。
有如驱千旗，制五兵，截荒虺，斫长鲸。
孰与广陵比，意别鹤俦精而已。
俾我雄子魄动，毅夫发立，怀恩不浅，武义双辑。
视胡若芥，翦羯如拾。
岂徒慨慷中筵，备群娱之翕习哉。

+++韩愈
++++琴曲歌辞 拘幽操
目掩掩兮其凝其盲，耳肃肃兮听不闻声。
朝不日出兮夜不见月与星，有知无知兮为死为生。
呜呼！臣罪当诛兮天王圣明。
+++韩愈
++++琴曲歌辞 越裳操
雨之施，物以孳。
我何意于彼为？
自周之先，其艰其勤。
以有疆宇，私我后人。
我祖在上，四方在下。
厥临孔威，敢戏以侮。
孰荒于门，孰治于田。
四海既均，越裳是臣。

+++韩愈
++++琴曲歌辞 岐山操
我家于豳，自我先公。
伊我承绪，敢有不同。
今狄之人，将土我疆。
民为我战，谁使死伤。
彼岐有岨，我往独处。
莫余追，无思我悲。
+++韩愈
++++琴曲歌辞 履霜操
父兮儿寒，母兮儿饥。
儿罪当笞，逐儿何为。
儿在中野，以宿以处。
四无人声，谁与儿语。
儿寒何衣，儿饥何食。
儿行于野，履霜以足。
母生众儿，有母怜之。
独无母怜，儿宁不悲。
+++李白
++++琴曲歌辞 雉朝飞操
麦陇青青三月时，白雉朝飞挟两雌。
锦衣绮翼何离褷，犊牧采薪感之悲。
春天和，白日暖，啄食饮泉勇气满，争雄斗死绣颈断。
雉子班奏急管弦，心倾美酒尽玉碗。
枯杨枯杨尔生荑，我独七十而孤栖。
弹弦写恨意不尽，瞑目归黄泥。

+++韩愈
++++琴曲歌辞 雉朝飞操
雉之飞，于朝日。
群雌孤雄，意气横出。
当东而西，当啄而飞。
随飞随啄，群雌粥粥。
嗟我虽人，曾不如彼雉鸡。
生身七十年，无一妾与妃。
+++张祜
++++琴曲歌辞 雉朝飞操
朝阳陇东泛暖景，双啄双飞双顾影。
朱冠锦襦聊日整，漠漠雾中如衣褧。
伤心卢女弦，七十老翁长独眠。
雄飞在草雌在田，衷肠结愤气呵天。
圣人在上心不偏，翁得女妻甚可怜。

+++张祜
++++琴曲歌辞 思归引
重重作闺清旦鐍，两耳深声长不彻。
深宫坐愁百年身，一片玉中生愤血。
焦桐罢弹丝自绝，漠漠暗魂愁夜月。
故乡不归谁共穴，石上作蒲蒲九节。
+++韩愈
++++琴曲歌辞 猗兰操
兰之猗猗，扬扬其香。
不采而佩，于兰何伤。
今天之旋，其曷为然。
我行四方，以日以年。
雪霜贸贸，荠麦之茂。
子如不伤，我不尔觏。
荠麦之茂，荠麦之有。
君子之伤，君子之守。
+++崔涂
++++琴曲歌辞 幽兰
幽植众能知，贞芳只暗持。
自无君子佩，未是国香衰。
白露沾长早，青春每到迟。
不知当路草，芳馥欲何为。
+++韩愈
++++琴曲歌辞 将归操
秋之水兮其色幽幽，我将济兮不得其由。
涉其浅兮石啮我足，乘其深兮龙入我舟。
我济而悔兮将安归尤。
归乎归乎，无与石斗兮无应龙求。
+++韩愈
++++琴曲歌辞 龟山操
龟之气兮不能云雨，龟之枿兮不中梁柱，龟之大兮只以奄鲁。
将隳兮哀莫余伍，周公有鬼兮嗟余归辅。

+++韩愈
++++琴曲歌辞 残形操
有兽维狸兮我梦得之，其身孔明兮而头不知。
吉凶何为兮觉坐而思，巫咸上天兮识者其谁。
+++李白
++++琴曲歌辞 双燕离
双燕复双燕，双飞令人羡。
玉楼珠阁不独栖，金窗绣户长相见。
柏梁失火去，因入吴王宫。
吴宫又焚荡，雏尽巢亦空。
憔悴一身在，孀雌忆故雄。
双飞难再得，伤我寸心中。
+++孟郊
++++琴曲歌辞 列女操
梧桐相待老，鸳鸯会双死。
贞妇贵殉夫，舍生亦如此。
波澜誓不起，妾心井中水。
+++韩愈
++++琴曲歌辞 别鹄操
雄鹄衔枝来，雌鹄啄泥归。
巢成不生子，大义当乖离。
江汉水之大，鹄身鸟之微。
更无相逢日，安可相随飞。
+++杨巨源
++++琴曲歌辞 别鹤
海鹤一为别，高程方杳然。
影摇江海路，思结潇湘天。
皎然仰白日，真姿栖紫烟。
含情九霄际，顾侣五云前。
遐心属清都，凄响激朱弦。
超摇间云雨，迢递各山川。
东南信多水，会合当有年。
雄飞戾冥寞，此意何由传。
+++王建
++++琴曲歌辞 别鹤
主人一去池水绝，池鹤散飞不相别。
青天漫漫碧海重，知向何山风雪中。
万里虽然音影在，向心终是死生同。
池边巢破松树死，树头年年乌生子。
+++张籍
++++琴曲歌辞 别鹤
双鹤出云谿，分飞各自迷。
空巢在松杪，折羽落江泥。
寻水终不饮，逢林亦未栖。
别离应易老，万里两凄凄。
+++杜牧
++++琴曲歌辞 别鹤
分飞共所从，六翮势摧风。
声断碧云外，影孤明月中。
青田归路远，月桂旧巢空。
矫翼知何处，天涯不可穷。
+++李贺
++++琴曲歌辞 走马引
我有辞乡剑，玉锋堪截云。
襄阳走马客，意气自生春。
朝嫌剑光静，暮嫌剑花冷。
能持剑向人，不解持照身。
+++白居易
++++琴曲歌辞 昭君怨
明妃风貌最娉婷，合在椒房应四星。
只得当年备宫掖，何曾专夜奉帏屏。
见疏从道迷图画，知屈那教配虏庭。
自是君恩薄如纸，不须一向恨丹青。
+++张祜
++++琴曲歌辞 昭君怨二首
万里边城远，千山行路难。
举头惟见月，何处是长安。
汉庭无大议，戎虏几先和。
莫羡倾城色，昭君恨最多。
+++梁氏琼
++++琴曲歌辞 昭君怨
自古无和亲，贻灾到妾身。
胡风嘶去马，汉月吊行轮。
衣薄狼山雪，妆成虏塞春。
回看父母国，生死毕胡尘。
+++杨凌
++++琴曲歌辞 明妃怨
汉国明妃去不还，马驼弦管向阴山。
匣中纵有菱花镜，羞对单于照旧颜。
+++王涯
++++琴曲歌辞 蔡氏五弄 游春曲二首
万树江边杏，新开一夜风。
满园深浅色，照在绿波中。
上苑何穷树，花开次第新。
香车与丝骑，风静亦生尘。
+++王涯
++++琴曲歌辞 蔡氏五弄 游春辞二首
曲江丝柳变烟条，寒骨冰随暖气销。
才见春光生绮陌，已闻清乐动云韶。
经过柳陌与桃蹊，寻逐风光著处迷。
鸟度时时冲絮起，花繁衮衮压枝低。
+++令狐楚
++++琴曲歌辞 蔡氏五弄 游春辞三首
晚游临碧殿，日上望春亭。
芳树罗仙仗，晴山展翠屏。
一夜好风吹，新花一万枝。
风前调玉管，花下簇金羁。
阊阖春风起，蓬莱雪水消。
相将折杨柳，争取最长条。
+++李白
++++琴曲歌辞 蔡氏五弄 渌水曲
渌水明秋月，南湖采白蘋。
荷花娇欲语，愁杀荡舟人。
+++李贺
++++琴曲歌辞 蔡氏五弄 渌水辞
今宵好风月，阿侯在何处。
为有倾城色，翻成足愁苦。
东湖采莲叶，南湖拔蒲根。
未持寄小姑，且持感愁魂。
+++顾况
++++琴曲歌辞 蔡氏五弄 幽居弄
苔衣生，花露滴，月入西林荡东壁。
扣商占角两三声，洞户谿窗一冥寂。
独去沧洲无四邻，身婴世网此何身。
关情命曲寄惆怅，久别江南山里人。
+++李白
++++琴曲歌辞 蔡氏五弄 秋思二首
春阳如昨日，碧树鸣黄鹂。
芜然蕙草暮，飒尔凉风吹。
天秋木叶下，月冷莎鸡悲。
坐愁群芳歇，白露凋华滋。
阏氏黄叶落，妾望白登台。
月出碧云断，蝉声秋色来。
胡兵沙塞合，汉使玉关回。
征客无归日，空悲蕙草摧。
+++鲍溶
++++琴曲歌辞 蔡氏五弄 秋思二首
胡风吹雁翼，远别无人乡。
君近雁来处，几回断君肠。
昔奉千日书，抚心怨星霜。
无书又千日，世路重茫茫。
燕国有佳丽，蛾眉富春光。
自然君归晚，花落君空堂。
君其若不然，岁晚双鸳鸯。
顾兔蚀残月，幽光不如星。
女儿晚事夫，颜色同秋萤。
秋日边马思，武夫不遑宁。
燕歌易水怨，剑舞蛟龙腥。
风折连枝树，水翻无蒂萍。
立身多户门，何必燕山铭。
生世不如鸟，双双比翼翎。
季秋天地间，万物生意足。
我忧长于生，安得及草木。
试从古人愿，致酒歌秉烛。
燕赵皆世人，讵能长似玉。
俯怜老期近，仰视日车速。
萧飒御风君，魂梦愿相逐。
百年夜销半，端为垂缨束。
+++司空曙
++++琴曲歌辞 蔡氏五弄 秋思
静与懒相偶，年将衰共催。
前途欢不集，往事恨空来。
昼景委红叶，月华铺绿苔。
沉思更何有，结坐玉琴哀。
+++司空图
++++琴曲歌辞 蔡氏五弄 秋思
身病时亦危，逢秋多恸哭。
风波一摇荡，天地几翻覆。
孤萤出荒池，落叶穿破屋。
势利长草草，何人访幽独。
+++王涯
++++琴曲歌辞 蔡氏五弄 秋思二首
网轩凉吹动轻衣，夜听更长玉漏稀。
月渡天河光转湿，鹊惊秋树叶频飞。
宫连太液见苍波，暑气微清秋意多。
一夜轻风蘋末起，露珠翻尽满池荷。
+++刘商
++++琴曲歌辞 胡笳十八拍
汉室将衰兮四夷不宾，动干戈兮征战频。
哀哀父母生育我，见离乱兮当此辰。
纱窗对镜未经事，将谓珠帘能蔽身。
一朝虏骑入中国，苍黄处处逢胡人。
忽将薄命委锋镝，可惜红颜随虏尘。（第一拍）
马上将余向绝域，厌生求死死不得。
戎羯腥膻岂是人，豺狼喜怒难姑息。
行尽天山足霜霰，风土萧条近胡国。
万里重阴鸟不飞，寒沙莽莽无南北。（第二拍）
如羁囚兮在缧绁，忧虑万端无处说。
使余力兮翦余发，食余肉兮饮余血。
诚知杀身愿如此，以余为妻不如死。
早被蛾眉累此身，空悲弱质柔如水。（第三拍）
山川路长谁记得，何处天涯是乡国。
自从惊怖少精神，不觉风霜损颜色。
夜中归梦来又去，朦胧岂解传消息。
漫漫胡天叫不闻，明明汉月应相识。（第四拍）
水头宿兮草头坐，风吹汉地衣裳破。
羊脂沐发长不梳，羔子皮裘领仍左。
狐襟貉袖腥复膻，昼披行兮夜披卧。
毡帐时移无定居，日月长兮不可过。（第五拍）
怪得春光不来久，胡中风土无花柳。
天翻地覆谁得知，如今正南看北斗。
姓名音信两不通，终日经年常闭口。
是非取与在指撝，言语传情不如手。（第六拍）
男儿妇人带弓箭，塞马蕃羊卧霜霰。
寸步东西岂自由，偷生乞死非情愿。
龟兹筚篥愁中听，碎叶琵琶夜深怨。
竟夕无云月上天，故乡应得重相见。（第七拍）
忆昔私家恣娇小，远取珍禽学驯扰。
如今沦弃念故乡，悔不当初放林表。
朔风萧萧寒日暮，星河寥落胡天晓。
旦夕思归不得归，愁心想似笼中鸟。（第八拍）
当日苏武单于问，道是宾鸿解传信。
学他刺血写得书，书上千重万重恨。
髯胡少年能走马，弯弓射飞无远近。
遂令边雁转怕人，绝域何由达方寸。（第九拍）
恨凌辱兮恶腥膻，憎胡地兮怨胡天。
生得胡儿欲弃捐，及生母子情宛然。
貌殊语异憎还爱，心中不觉常相牵。
朝朝暮暮在眼前，腹生手养宁不怜。（第十拍）
日来月往相推迁，迢迢星岁欲周天。
无冬无夏卧霜霰，水冻草枯为一年。
汉家甲子有正朔，绝域三光空自悬。
几回鸿雁来又去，肠断蟾蜍亏复圆。（第十一拍）
破瓶落井空永沉，故乡望断无归心。
宁知远使问姓名，汉语泠泠传好音。
梦魂几度到乡国，觉后翻成哀怨深。
如今果是梦中事，喜过悲来情不任。（第十二拍）
童稚牵衣双在侧，将来不可留又忆。
还乡惜别两难分，宁弃胡儿归旧国。
山川万里复边戍，背面无由得消息。
泪痕满面对残阳，终日依依向南北。（第十三拍）
莫以胡儿可羞耻，思情亦各言其子。
手中十指有长短，截之痛惜皆相似。
还乡岂不见亲族，念此飘零隔生死。
南风万里吹我心，心亦随风渡辽水。（第十四拍）
叹息襟怀无定分，当时怨来归又恨。
不知愁怨意若何，似有锋铓扰方寸。
悲欢并行情未快，心意相尤自相问。
不缘生得天属亲，岂向仇雠结恩信。（第十五拍）
去时只觉天苍苍，归日始知胡地长。
重阴白日落何处，秋雁所向应南方。
平沙四顾自迷惑，远近悠悠随雁行。
征途未尽马蹄尽，不见行人边草黄。（第十六拍）
行尽胡天千万里，惟见黄沙白云起。
马饥跑雪衔草根，人渴敲冰饮流水。
燕山仿佛辨烽戍，鼙鼓如闻汉家垒。
努力前程是帝乡，生前免向胡中死。（第十七拍）
归来故乡见亲族，田园半芜春草绿。
明烛重然煨烬灰，寒泉更洗沉泥玉。
载持巾栉礼仪好，一弄丝桐生死足。
出入关山十二年，哀情尽在胡笳曲。（第十八拍）
+++李白
++++琴曲歌辞 飞龙引二首
黄帝铸鼎于荆山，炼丹砂，丹砂成黄金。
骑龙飞上太清家，云愁海思令人嗟。
宫中彩女颜如花，飘然挥手凌紫霞。
从风纵体登銮车。
登銮车，侍轩辕，遨游青天中，其乐不可言。

鼎湖流水清且闲，轩辕去时有弓剑。
传道留其间，后宫婵娟多花颜。
乘鸾飞烟亦不还，骑龙攀天造天关。
造天关，闻天语，长云河车载玉女。
载玉女，过紫皇，紫皇乃赐白兔所捣之药，后天而老凋三光。

下视瑶池见王母，蛾眉萧飒如秋霜。
+++张籍
++++琴曲歌辞 乌夜啼引
秦乌啼哑哑，夜啼长安吏人家。
吏人得罪囚在狱，倾家卖产将自赎。
少妇起听夜啼乌，知是官家有赦书。
下床心喜不重寐，未明上堂贺舅姑。
少妇语啼乌，汝啼慎勿虚。
借汝庭树作高巢，年年不令伤尔雏。
+++郎大家宋氏
++++琴曲歌辞 宛转歌
风已清，月朗琴复鸣。
掩抑非千态，殷勤是一声。
歌宛转，宛转和且长。
愿为双鸿鹄，比翼共翱翔。
日已暮，长檐鸟应度。
此时望君君不来，此时思君君不顾。
歌宛转，宛转那能异栖宿。
愿为形与影，出入恒相逐。
+++刘方平
++++琴曲歌辞 宛转歌二首
星参差，月二八，灯五枝。
黄鹤瑶琴将别去，芙蓉羽帐惜空垂。
歌宛转，宛转恨无穷。
愿为波与浪，俱起碧流中。

晓将近，黄姑织女银河尽。
九华锦衾无复情，千金宝镜谁能引。
歌宛转，宛转伤别离。
愿作杨与柳，同向玉窗垂。

+++张籍
++++琴曲歌辞 宛转行
华屋重翠幄，绮席雕象床。
远漏微更疏，薄衾中夜凉。
炉氲暗裴回，寒灯背斜光。
妍姿结宵态，寝臂幽梦长。
宛转复宛转，忆忆更未央。
+++李端
++++琴曲歌辞 王敬伯歌
妾本舟中客，闻君江上琴。
君初感妾叹，妾亦感君心。
遂出合欢被，同为交颈禽。
传杯惟畏浅，接膝犹嫌远。
侍婢奏箜篌，女郎歌宛转。
宛转怨如何，中庭霜渐多。
霜多叶可惜，昨日非今夕。
徒结万里欢，终成一宵客。
王敬伯，渌水青山从此隔。
+++李季兰
++++琴曲歌辞 三峡流泉歌
妾家本住巫山云，巫山流水常自闻。
玉琴弹出转寥夐，直似当时梦中听。
三峡流泉几千里，一时流入深闺里。
巨石奔崖指下生，飞波走浪弦中起。
初疑喷涌含雷风，又似呜咽流不通。
回湍曲濑势将尽，时复滴沥平沙中。
忆昔阮公为此曲，能使仲容听不足。
一弹既罢复一弹，愿似流泉镇相续。

+++皎然
++++琴曲歌辞 风入松歌
西岭松声落日秋，千枝万叶风飕飗。
美人援琴弄成曲，写得松间声断续。
声断续，清我魂，流波坏陵安足论。
美人夜坐月明里，含少商兮照清徵。
风何凄兮飘飉，搅寒松兮又夜起。
夜未央，曲何长，金徽更促声泱泱。
何人此时不得意，意苦弦悲闻客堂。
+++刘禹锡
++++琴曲歌辞 秋风引
何处秋风至，萧萧送雁群。
朝来入庭树，孤客最先闻。
+++卢照邻
++++琴曲歌辞 明月引
洞庭波起兮鸿雁翔，风瑟瑟兮野苍苍。
浮云卷霭，明月流光。
荆南兮赵北，碣石兮潇湘。
澄清规于万里，照离思于千行。
横桂枝于西第，绕菱花于北堂。
高楼思妇，飞盖君王。
文姬绝域，侍子他乡。
见胡鞍之似练，知汉剑之如霜。
试登高而极目，莫不变而回肠。
+++阎朝隐
++++琴曲歌辞 明月歌
梅花雪白柳叶黄，云雾四起月苍苍，箭水泠泠刻漏长。
挥玉指，拂罗裳，为君一奏楚明光。
+++宋之问
++++琴曲歌辞 绿竹引
青溪绿潭潭水侧，修竹婵娟同一色。
徒生仙实凤不游，老死空山人讵识。
妙年秉愿逃俗纷，归卧嵩丘弄白云。
含情傲慰心目，何可一日无此君。
+++李白
++++琴曲歌辞 山人劝酒
苍苍云松，落落绮皓。
春风尔来为阿谁，胡蝶忽然满芳草。
秀眉霜雪颜桃花，骨青髓绿长美好。
称是秦时避世人，劝酒相欢不知老。
各守兔鹿志，耻随龙虎争。
欻起佐太子，汉王乃复惊。
顾谓戚夫人，彼翁羽翼成。
归来南山下，泛若云无情。
举觞酹巢由，洗耳何独清。
浩歌望嵩岳，意气还相倾。
+++李白
++++琴曲歌辞 幽涧泉
拂彼白石，弹吾素琴。
幽涧愀兮流泉深，善手明徽高张清。
心寂历似千古，松飕飗兮万寻。
中见愁猿吊影而危处兮，叫秋木而长吟。
客有哀时失志而听者，泪淋浪以沾襟。
乃缉商缀羽，潺湲成音。
吾但写声发情于妙指，殊不知此曲之古今。
幽涧泉，鸣深林。
+++顾况
++++琴曲歌辞 龙宫操
龙宫月明光参差，精卫衔石东飞时，鲛人织绡采藕丝。
翻江倒海倾吴蜀，汉女江妃杳相续，龙王宫中水不足。
+++刘禹锡
++++琴曲歌辞 飞鸢操
鸢飞杳杳青云里，鸢鸣萧萧风四起。
旗尾飘扬势渐高，箭头砉划声相似。
长空悠悠霁日悬，六翮不动凝飞烟。
游鶤翔雁出其下，庆云清景相回旋。
忽闻饥乌一噪聚，瞥下云中争腐鼠。
腾音砺吻相喧呼，仰天大吓疑鸳雏。
畏人避犬投高处，俯啄无声犹屡顾。
青鸟自爱玉山禾，仙禽徒贵华亭露。
朴樕危巢向暮时，毰毸饱腹蹲枯枝。
游童挟弹一麾肘，臆碎羽分人不悲。
天生众禽各有类，威凤文章在仁义。
鹰隼仪形蝼蚁心，虽能戾天何足贵。
+++李群玉
++++琴曲歌辞 升仙操
嬴女去秦宫，琼箫生碧空。
凤台闭烟雾，鸾吹飘天风。
复闻周太子，亦遇浮丘公。
丛簧发仙弄，轻举紫霞中。
浊世不久住，清都路何穷。
一去霄汉上，世人那得逢。
+++张祜
++++琴曲歌辞 司马相如琴歌
凤兮凤兮非无凰，山重水阔不可量。
梧桐结阴在朝阳，濯羽弱水鸣高翔。
+++崔颢
++++琴曲歌辞 霍将军
长安甲第高入云，谁家居住霍将军。
日晚朝回拥宾从，路傍揖拜何纷纷。
莫言炙手手可热，须臾火尽灰亦灭。
莫言贫贱即可欺，人生富贵自有时。
一朝天子赐颜色，世上悠悠应自知。

+++顾况
++++琴曲歌辞 琴歌
琴调秋些，胡风绕雪。
峡泉声咽，佳人愁些。

++上卷二十四
  
+++李白
++++杂曲歌辞 秦女休行
西门秦氏女，秀色如琼花。
手挥白杨刀，清昼杀仇家。
罗袖洒赤血，英声凌紫霞。
直上西山去，关吏相邀遮。
婿为燕国王，身被诏狱加。
犯刑若履虎，不畏落爪牙。
素颈未及断，摧眉伏泥沙。
金鸡忽放赦，大辟得宽赊。
何惭聂政姊，万古共惊嗟。
+++孟郊
++++杂曲歌辞 出门行二首
长河悠悠去无极，百龄同此可叹息。
秋风白露沾人衣，壮心凋落夺颜色。
少年出门将诉谁，川无梁兮路无岐。
一闻陌上苦寒奏，使我伫立惊且悲。
君今得意厌粱肉，岂复念我贫贱时。

海风萧萧天雨霜，穷愁独坐夜何长。
驱车旧忆太行险，始知游子悲故乡。
美人相思隔天阙，长望云端不可越。
手持琅玕欲有赠，爱而不见心断绝。
南山峨峨白石烂，碧海之波浩漫漫。
参辰出没不相待，我欲横天无羽翰。
+++元稹
++++杂曲歌辞 出门行
兄弟同出门，同行不同志。
凄凄分岐路，各各营所为。
兄上荆山巅，翻石辨虹气。
弟沉沧海底，偷珠待龙睡。
出门不数年，同归亦同遂。
俱用私所珍，升沉自兹异。
献珠龙王宫，值龙觅珠次。
但喜复得珠，不求珠所自。
酬客双龙女，授客六龙辔。
遣充行雨神，雨泽随客意。
雩夏钟鼓繁，禜秋玉帛积。
彩色画廊庙，奴僮被珠翠。
骥騄千万双，鸳鸯七十二。
言者禾稼枯，无人敢轻议。
其兄因献璞，再刖不履地。
门户亲戚疏，匡床妻妾弃。
铭心有所待，视足无所愧。
持璞自枕头，泪痕双血渍。
一朝龙醒寤，本问偷珠事。
因知行雨偏，妻子五刑备。
仁兄捧尸哭，势友掉头讳。
丧车黔首葬，吊客青蝇至。
楚有望气人，王前忽长跪。
贺王得贵宝，不远王所莅。
求之果如言，剖则浮云腻。
白珩无颜色，垂棘有瑕累。
在楚列地封，入赵连城贵。
秦遣李斯书，书为传国瑞。
秦亡汉魏传，传者得神器。
卞和名永永，与宝不相坠。
劝尔出门行，行难莫行易。
易得还易失，难同亦难离。
善贾识贪廉，良田无稙稚。
磨剑莫磨锥，磨锥成小利。
+++李白
++++杂曲歌辞 出自蓟北门行
虏阵横北荒，胡星曜精芒。
羽书速惊电，烽火昼连光。
虎竹救边急，戎车森已行。
明主不安席，按剑心飞扬。
推毂出猛将，连旗登战场。
兵威冲绝漠，杀气凌穹苍。
列卒赤山下，开营紫塞傍。
途冬沙风紧，旌旗飒凋伤。
画角悲海月，征衣卷天霜。
挥刃斩楼兰，弯弓射贤王。
单于一平荡，种落自奔亡。
收功报天子，行歌归咸阳。
+++高適
++++杂曲歌辞 蓟门行五首
边城十一月，雨雪乱霏霏。
元戎号令严，人马亦轻肥。
羌胡无尽日，征战几人归。
幽州多骑射，结发重横行。
一朝事将军，出入有声名。
纷纷猎秋草，相向角弓鸣。
蓟门逢古老，独立思氛氲。
一身既零丁，头鬓白纷纷。
勋庸今已矣，不识霍将军。
茫茫长城外，日没更烟尘。
胡骑虽凭陵，汉兵不顾身。
古树满空塞，黄云愁杀人。
汉家能用武，开拓穷异域。
戍卒厌糠核，降胡饱衣食。
开亭试一望，吾欲涕沾臆。
+++李希仲
++++杂曲歌辞 蓟门行
旄头有精芒，胡骑猎秋草。
羽檄南渡河，边庭用兵早。
汉家爱征战，宿将今已老。
辛苦羽林儿，从戎榆关道。
一身救边速，烽火连蓟门。
前军鸟飞断，格斗尘沙昏。
寒日鼓声急，单于夜火奔。
当须徇忠义，身死报国恩。
+++李白
++++杂曲歌辞 君子有所思行
紫阁连终南，青冥天倪色。
凭崖望咸阳，宫阙罗北极。
万井惊画出，九衢如弦直。
渭水清银河，横天流不息。
朝野盛文物，衣冠何翕赩。
厩马散连山，军容威绝域。
伊皋运元化，卫霍输筋力。
歌钟乐未休，荣去老还逼。
圆光过满缺，太阳移中昃。
不散东海金，何争西辉匿。
无作牛山悲，恻怆泪沾臆。
+++贯休
++++杂曲歌辞 君子有所思行
我爱正考甫，思贤作商颂。
我爱扬子云，理乱皆如凤。
振衣中夜起，露花香旖旎。
扑碎骊龙明月珠，敲出凤凰五色髓。
陋巷萧萧风淅淅，缅想斯人胜珪璧。
寂寥千载不相逢，无限区区尽虚掷。
君不见沉约道，佳人不在兹，春光为谁惜。

安得龙猛笔，点石为黄金。
散问酷吏家，使无贪残心。
甘棠密叶成翠幄，颍凤不来天地塞。
所以倾城人，如今不可得。

+++张籍
++++杂曲歌辞 伤歌行
黄门诏下促收捕，京兆君系御史府。
出门无复部曲随，亲戚相逢不容语。
辞成谪尉南海州，受命不得须臾留。
身著青衫骑恶马，东门之东无送者。
邮夫防吏急喧驱，往往惊堕马蹄下。
长安里中荒大宅，朱门已除十二戟。
高堂舞榭锁管弦，美人遥望西南天。
+++孟郊
++++杂曲歌辞 伤歌行
众毒蔓贞松，一枝难久荣。
岂知黄庭客，仙骨生不成。
春色舍芳蕙，秋风绕枯茎。
弹琴不成曲，始觉知音倾。
馆月改旧照，吊宾写馀情。
还舟空江上，波浪送铭旌。
+++庄南杰
++++杂曲歌辞 伤歌行
兔走乌飞不相见，人事依稀速如电。
王母夭桃一度开，玉楼红粉千回变。
车驰马走咸阳道，石家旧宅空荒草。
秋雨无情不惜花，芙蓉一一惊香倒。
劝君莫谩栽荆棘，秦皇虚费驱山力。
英风一去更无言，白骨沉埋暮山碧。
+++李白
++++杂曲歌辞 悲歌
悲来乎，悲来乎，主人有酒且莫斟，听我一曲悲来吟。
悲来不吟还不笑，天下无人知我心。
君有数斗酒，我有三尺琴。
琴鸣酒乐两相得，一杯不啻千钧金。
悲来乎，悲来乎，天虽长，地虽久，金玉满堂应不守。
富贵百年能几何，死生一度人皆有。
孤猿坐啼坟上月，且须一尽杯中酒。
悲来乎，悲来乎，凤鸟不至河无图，微子去之箕子奴。
汉帝不忆李将军，楚王放却屈大夫。
悲来乎，悲来乎，秦家李斯早追悔，虚名拨向身之外。
范子何曾爱五湖，功成名遂身自退。
剑是一夫用，书能知姓名。
惠施不肯干万乘，卜式未必穷一经。
还须黑头取方伯，莫谩白首为儒生。
+++孟云卿
++++杂曲歌辞 悲哉行
孤儿去慈亲，远客丧主人。
莫吟苦辛曲，谁忍闻可闻。
可闻不可说，去去无期别。
行人念前程，不待参辰没。
朝亦常苦饥，暮亦常苦饥。
飘飘万馀里，贫贱多是非。
少年莫远游，远游多不归。
+++白居易
++++杂曲歌辞 悲哉行
悲哉为儒者，力学不能疲。
读书眼欲暗，秉笔手生胝。
十上方一第，成名常苦迟。
纵有宦达者，两鬓已成丝。
可怜少壮日，适在穷贱时。
丈夫老且病，焉用富贵为。
沉沉朱门宅，中有乳臭儿。
状貌如妇人，光明膏粱肌。
手不把书卷，身不擐戎衣。
二十袭封爵，门承勋戚资。
春来日日出，服御何轻肥。
朝从博徒饮，暮有倡楼期。
评封还酒债，堆金选蛾眉。
声色狗马外，其馀一无知。
山苗与涧松，地势随高卑。
来无奈何，非君独伤悲。
+++鲍溶
++++杂曲歌辞 悲哉行
促促晨复昏，死生同一源。
贵年不惧老，贱老伤久存。
朗朗哭前歌，绛旌引幽魂。
来为千金子，去卧百草根。
黄土塞生路，悲风送回辕。
金鞍旧良马，四顾不出门。
生结千岁念，荣及百代孙。
黄金买性命，白刃仇一言。
宁知北山上，松柏侵田园。
+++崔国辅
++++杂曲歌辞 妾薄命
虽入秦帝宫，不上秦帝床。
夜夜玉窗里，与他卷罗裳。
+++武平一
++++杂曲歌辞 妾薄命
有女妖且丽，裴回湘水湄。
水湄兰杜芳，采之将寄谁。
瓠犀发皓齿，双蛾嚬翠眉。
红脸如开莲，素肤若凝脂。
绰约多逸态，轻盈不自持。
常矜绝代色，复恃倾城姿。
子夫前入侍，飞燕复当时。
正悦掌中舞，宁哀团扇诗。
洛川昔云遇，高唐今尚违。
幽阁禽雀噪，闲阶草露滋。
流景一何速，年华不可追。
解佩安所赠，怨咽空自悲。
+++李百药
++++杂曲歌辞 妾薄命
团扇秋风起，长门夜月明。
羞闻拊背入，恨说舞腰轻。
太常应已醉，刘君恒带酲。
横陈每虚设，吉梦竟何成。
+++杜审言
++++杂曲歌辞 妾薄命
草绿长门闭，苔青永巷幽。
宠移新爱夺，泣下故情留。
啼鸟惊残梦，飞花搅独愁。
自怜春色罢，团扇复迎秋。
+++刘元淑
++++杂曲歌辞 妾薄命
自从离别守空闺，遥闻征战起云梯。
夜夜愁君辽海外，年年弃妾渭桥西。
阳春白日照空暖，紫燕衔花向庭满。
彩鸾琴里怨声多，飞鹊镜前妆梳断。
谁家夫婿不从征，应是渔阳别有情。
莫道红颜燕地少，家家还似洛阳城。
且逐新人殊未归，还令秋至夜霜飞。
北斗星前横度雁，南楼月下捣寒衣。
夜深闻雁肠欲绝，独坐缝衣灯又灭。
暗啼罗帐空自怜，梦度阳关向谁说。
每怜容貌宛如神，如何薄命不胜人。
愿君朝夕燕山至，好作明年杨柳春。
+++李白
++++杂曲歌辞 妾薄命
汉帝重阿娇，贮之黄金屋。
咳唾落九天，随风生珠玉。
宠极爱还歇，妒深情却疏。
长门一步地，不肯暂回车。
雨落不上天，水覆难再收。
君情与妾意，各自东西流。
昔日芙蓉花，今成断根草。
以色事他人，能得几时好。
+++孟郊
++++杂曲歌辞 妾薄命
不惜十指弦，为君千万弹。
常恐新声至，坐使故声残。
弃置今日悲，即是昨日欢。
将新变故易，持故为新难。
青山有蘼芜，泪叶长不干。
空令后代人，采掇幽思攒。
+++张籍
++++杂曲歌辞 妾薄命
薄命妇，良家子，无事从军去万里。
汉家天子平四夷，护羌都尉裹尸归。
念君此行为死别，对君裁缝泉下衣。
与君一日为夫妇，千年万岁亦相守。
君爱龙城征战功，妾愿青楼欢乐同。
生各各有所欲，讵得将心入君腹。
+++李端
++++杂曲歌辞 妾薄命三首
忆妾初嫁君，花鬟如绿云。
回灯入绮帐，对面脱罗裙。
折步教人学，偷香与客熏。
容颜南国重，名字北方闻。
一从失恩意，转觉身憔悴。
对镜不梳头，倚窗空落泪。
新人莫恃新，秋至会无春。
从来闭在长门者，必是宫中第一人。

玉垒城边争走马，铜蹄市里共乘舟。
鸣环动佩思无尽，掩袖低巾泪不流。
畴昔将歌邀客醉，如今欲舞对君羞。
忍怀贱妾平生曲，独上襄阳旧酒楼。
自从君弃妾，憔悴不羞人。
惟馀坏粉泪，未免映衫匀。
+++卢纶
++++杂曲歌辞 妾薄命
妾年初二八，两度嫁狂夫。
薄命今犹在，坚贞扫地无。
+++卢弼
++++杂曲歌辞 妾薄命
君恩已断尽成空，追想娇欢恨莫穷。
长为蕣华光晓日，谁知团扇送秋风。
黄金买赋心徒切，清路飞尘信莫通。
闲凭玉栏思旧事，几回春暮泣残红。
+++胡曾
++++杂曲歌辞 妾薄命
阿娇初失汉皇恩，旧赐罗衣亦罢熏。
欹枕夜悲金屋雨，卷帘朝泣玉楼云。
宫前叶落鸳鸯瓦，架上尘生翡翠裙。
龙骑不巡时渐久，长门长掩绿苔文。
+++王贞白
++++杂曲歌辞 妾薄命
薄命头欲白，频年嫁不成。
秦娥未十五，昨夜事公卿。
岂有机杼力，空传歌舞名。
妾专修妇德，媒氏却相轻。
+++王建
++++杂曲歌辞 羽林行
长安恶少出名字，楼下劫商楼上醉。
天明下直明光宫，散入五陵松柏中。
百回杀人身合死，赦书尚有收城功。
九衢一日消息定，乡吏籍中重改姓。
出来依旧属羽林，立在殿前射飞禽。

+++孟郊
++++杂曲歌辞 羽林行
朔雪寒断指，朔风劲裂冰。
胡中射雕者，此日犹不能。
翩翩羽林儿，锦臂飞苍鹰。
挥鞭决白马，走出黄河凌。
+++鲍溶
++++杂曲歌辞 羽林行
朝出羽林宫，入参云台议。
独请万里行，不奏和亲事。
君王重年少，深纳开边利。
宝马雕玉鞍，一朝从万骑。
煌煌都门外，祖帐光七贵。
歌钟乐行军，云物惨别地。
箫笳整部曲，幢盖动郊次。
临风亲戚怀，满袖儿女泪。
行行复何赠，长剑报恩字。
+++李白
++++杂曲歌辞 白马篇
龙马花雪毛，金鞍五陵豪。
秋霜切玉剑，落日明珠袍。
斗鸡事万乘，轩盖一何高。
弓摧宜山虎，手接泰山猱。
酒后竞风彩，三杯弄宝刀。
杀人如翦草，剧孟同游遨。
发愤去函谷，从军向临洮。
叱咤万战场，匈奴尽波涛。
归来使酒气，未肯拜萧曹。
羞入原宪室，荒径隐蓬蒿。
+++齐己
++++杂曲歌辞 升天行
身不沉，骨不重。
驱青鸾，驾白凤。
幢盖飘飘入冷空，天风瑟瑟星河动。
瑶阙参差阿母家，楼台戏闭凝彤霞。
五三仙子乘龙车，堂前碾烂蟠桃花。
回头却顾蓬山顶，一点浓岚在深井。

+++李贺
++++杂曲歌辞 神仙曲
碧峰海面藏灵书，上帝拣作神仙居。
晴时笑语闻空虚，斗乘巨浪骑鲸鱼。
春罗翦字邀王母，共宴红楼最深处。
鹤羽冲风过海迟，不如却使青龙去。
犹疑王母不相许，垂露娃鬟更传语。

+++李白
++++杂曲歌辞 北风行
烛龙栖寒门，光曜犹旦开。
日月照之何不及此，惟有北风怒号天上来。
燕山雪花大如席，片片吹落轩辕台。
幽州思妇十二月，停歌罢笑双蛾摧。
倚门望行人，念君长城苦寒良可哀。
别时提剑救边去，遗此虎文金髀钗。
中有一双白羽箭，蜘蛛结网生尘埃。
箭空在，人今战死不复回。
不忍见此物，焚之已成灰。
黄河捧土尚可塞，北风雨雪恨难裁。
+++王维
++++杂曲歌辞 苦热行
赤日满天地，火云成山岳。
草木尽焦卷，川泽皆竭涸。
轻纨觉衣重，密树苦阴薄。
莞簟不可近，絺绤再三濯。
思出宇宙外，旷然在寥廓。
长风万里来，江海荡烦浊。
却顾身为患，始知心未觉。
忽入甘露门，宛然清凉乐。
+++王毂
++++杂曲歌辞 苦热行
祝融南来鞭火龙，火旗焰焰烧天红。
日轮当午凝不去，万国如在洪炉中。
五岳翠乾云彩灭，阳侯海底愁波竭。
何当一夕金风发，为我扫却天下热。
+++皎然
++++杂曲歌辞 苦热行
六月金数伏，兹辰日在庚。
炎曦曝肌肤，毒雾昏檐楹。
安得奋翅翮，超遥出云征。
不知天地心，如何匠生成。
火德烧百卉，瑶草不及荣。
省客当此时，忽贻怀中琼。
捧玩烦袂涤，啸歌美风生。
迟君佐元气，调使四序平。
中令霜不袄，火馀气常贞。
江南诗骚客，休吟苦热行。
+++齐己
++++杂曲歌辞 苦热行
离宫划开赤帝怒，喝起六龙奔日驭。
下土熬熬若煎煮，苍生惶惶无处处。
火云峥嵘焚泬寥，东皋老农肠欲焦。
何当一雨苏我苗，为君击壤歌帝尧。
+++刘长卿
++++杂曲歌辞 太行苦热行
迢迢太行路，自古称险恶。
千骑俨欲前，群峰望如削。
火云从中起，仰视飞鸟落。
汗马卧高原，危旌倚长薄。
清风何不至，赤日方煎烁。
石露山木焦，鳞穷水泉涸。
九重今旰食，万里传明略。
诸将候轩车，元凶愁鼎镬。
何劳短兵接，自有长缨缚。
通越事岂难，渡泸功未博。
朝辞羊肠坂，夕望贝丘郭。
漳水斜绕营，常山遥入幕。
永怀姑苏下，因寄建安作。
白雪和诚难，沧波意空托。
陈琳书记好，王粲从军乐。
早晚归汉庭，随君上麟阁。
+++独孤及
++++杂曲歌辞 太行苦热行
驷马上太行，修途亘辽碣。
王程无留驾，日昃未遑歇。
请问此何时，恢台朱明月。
长蛇稽天讨，上将方北伐。
明主命使臣，皇华得时杰。
已忘羊肠险，岂惮温风入。
摇策汗滂沱，登崖思纡结。
炎云如烟火，溪谷将恐竭。
昼景赩可畏，凉飙何由发。
山长飞鸟堕，目极行车绝。
赵魏方俶扰，安危俟明哲。
归路岂不怀，饮冰有苦节。
会同传檄至，疑议立谈决。
况有阮元瑜，翩翩秉书札。
起予歌赤坂，永好逾白雪。
维念剖竹人，无因执羁绁。
+++李白
++++杂曲歌辞 春日行
深宫高楼入紫清，金作蛟龙盘绣楹。
佳人当窗弄白日，弦将手语弹鸣筝。
春风吹落君王耳，此曲乃是升天行。
因出天池泛蓬瀛，楼船蹙沓波浪惊。
三千双蛾献歌笑，挝钟考鼓宫殿倾，万姓聚舞歌太平。
我无为，人自宁。
三十六帝欲相迎，仙人飘翩下云輧。
帝不去，留镐京。
安能为轩辕，独往入窅冥。
小臣拜献南山寿，陛下万古垂鸿名。

+++张籍
++++杂曲歌辞 春日行
春日融融池上暖，竹牙出土兰心短。
草堂晨起酒半醒，家童报我园花满。
头上皮冠未曾整，直入花间不寻径。
树树殷勤尽绕行，举枝未遍春日暝。
不用积金著青天，不用服药求神仙。
但愿园里花长好，一生饮酒花前老。
+++李白
++++杂曲歌辞 朗月行
小时不识月，呼作白玉盘。
又疑瑶台镜，飞在青云端。
仙人垂两足，桂树作团团。
白兔捣药成，问言与谁餐。
蟾蜍蚀圜影，天明夜已残。
羿昔落九乌，天人清且安。
阴精此沦惑，去去不足观。
忧来其如何，恻怆摧心肝。
+++李白
++++杂曲歌辞 前有一尊酒行二首
春风东来忽相过，金尊绿酒生微波。
落花纷纷稍觉多，美人欲醉朱颜酡。
青轩桃李能几何，流光欺人忽蹉跎。
君起舞，日西夕，当年意气不肯倾，白发如丝叹何益。
琴奏龙门之绿桐，玉壶美酒清若空。
催弦拂柱与君饮，看朱成碧颜始红。
胡姬貌如花，当炉笑春风。
笑春风，舞罗衣，君今不醉欲安归。

+++李颀
++++杂曲歌辞 缓歌行
小来托身攀贵游，倾财破产无所忧。
暮拟经过石渠署，朝将出入铜龙楼。
结交杜陵轻薄子，谓言可生复可死。
一沉一浮会有时，弃我翻然如脱屣。
男儿立身须自强，十五闭户颍水阳。
业就功成见明主，击钟鼎食坐华堂。
二八蛾眉梳堕马，美酒清歌曲房下。
文昌宫中赐锦衣，长安陌上退朝归。
五侯宾从莫敢视，三省官僚揖者稀。
早知今日读书是，悔作从来任侠非。
+++虞世南
++++杂曲歌辞 结客少年场行
韩魏多奇节，倜傥遗名利。
共矜然诺心，各负纵横志。
结友一言重，相思千里至。
绿沈明月弦，金络浮云辔。
吹箫入吴市，击筑游燕肆。
寻源博望侯，结客远相求。
少年重一顾，长驱背陇头。
焰焰霜戈动，耿耿剑虹浮。
天山冬夏雪，交河南北流。
云起龙沙暗，木落雁行秋。
轻生殉知己，非是为身谋。
+++虞羽客
++++杂曲歌辞 结客少年场行
幽并侠少年，金络控连钱。
窃符方救赵，击筑正怀燕。
轻生辞凤阙，挥袂上祁连。
陆离横宝剑，出没惊徂旃。
蒙轮恒顾敌，超乘忽争先。
摧枯逾百战，拓地远三千。
骨都魂已散，楼兰首复传。
龙城含晓雾，瀚海隔遥天。
歌吹金微返，振旅玉门旋。
烽火今已息，非复照甘泉。
+++卢照邻
++++杂曲歌辞 结客少年场行
长安重游侠，洛阳富才雄。
玉剑浮云骑，金鞍明月弓。
斗鸡过渭北，走马向关东。
孙宾遥见待，郭解暗相通。
不受千金爵，谁论万里功。
将军下天上，虏骑入云中。
烽火夜似月，兵气晓成虹。
横行徇知己，负羽远从戎。
龙旌昏朔雾，鸟阵卷寒风。
追奔瀚海咽，战罢阴山空。
归来谢天子，何如马上翁。
+++李白
++++杂曲歌辞 结客少年场行
紫燕黄金瞳，啾啾摇绿騣。
平明相驰逐，结客洛门东。
少年学剑术，凌轹白猿公。
珠袍曳锦带，匕首插吴鸿。
由来万夫勇，挟此生雄风。
托交从剧孟，买醉入新丰。
笑尽一杯酒，杀人都市中。
羞道易水寒，从令日贯虹。
燕丹事不立，虚没秦帝宫。
舞阳死灰人，安可与成功。
+++沈彬
++++杂曲歌辞 结客少年场行
重义轻生一剑知，白虹贯日报仇归。
片心惆怅清平世，酒市无人问布衣。
+++李百药
++++杂曲歌辞 少年子
少年飞翠盖，上路动金镳。
始酌文君酒，新吹弄玉箫。
少年不欢乐，何以尽芳朝。
千金笑里面，一搦抱中腰。
挂冠岂惮宿，迎拜不胜娇。
寄语少年子，无辞归路遥。
+++李白
++++杂曲歌辞 少年子
青云少年子，挟弹章台左。
鞍马四边开，突如流星过。
金丸落飞鸟，夜入琼楼卧。
夷齐是何人，独守西山饿。
+++李贺
++++杂曲歌辞 少年乐
芳草落花如锦地，二十长游醉乡里。
红缨不重白马骄，垂柳金丝香拂水。
吴娥未笑花不开，绿鬓耸堕兰云起。
陆郎倚醉牵罗袂，夺得宝钗金翡翠。
+++张祜
++++杂曲歌辞 少年乐
二十便封侯，名居第一流。
绿鬟深小院，清管下高楼。
醉把金船掷，闲敲玉镫游。
带盘红鼹鼠，袍砑紫犀牛。
锦袋归调箭，罗鞋起拨球。
眼前长贵盛，那信世间愁。
+++李白
++++杂曲歌辞 少年行三首
击筑饮美酒，剑歌易水湄。
经过燕太子，结托并州儿。
少年负壮气，奋烈自有时。
因声鲁句践，争情勿相欺。
五陵年少金市东，银鞍白马度春风。
落花踏尽游何处，笑入胡姬酒肆中。
君不见淮南少年游侠客，白日球猎夜拥掷。
呼卢百万终不惜，报仇千里如咫尺。
少年游侠好经过，浑身装束皆绮罗。
兰蕙相随喧妓女，风光去处满笙歌。
骄矜自言不可有，侠士堂中养来久。
好鞍好马乞与人，十千五千旋沽酒。
赤心用尽为知己，黄金不惜栽桃李。
桃李栽来几度春，一回花落一回新。
府县尽为门下客，王侯皆是平交人。
男儿百年且乐命，何须徇书受贫病。
男儿百年且荣身，何须徇节甘风尘。
衣冠半是征战士，穷儒浪作林泉民。
遮莫枝根长百丈，不如当代多还往。
遮莫姻亲连帝城，不如当身自簪缨。
看取富贵眼前者，何用悠悠身后名。

+++王维
++++杂曲歌辞 少年行四首
新丰美酒斗十千，咸阳游侠多少年。
相逢意气为君饮，系马高楼垂柳边。
汉家君臣欢宴终，高议云台论战功。
天子临轩赐侯印，将军佩出明光宫。
出身仕汉羽林郎，初随骠骑战渔阳。
孰知不向边庭苦，纵死犹闻侠骨香。
一身能臂两雕弧，虏骑千群只似无。
偏坐金鞍调白羽，纷纷射杀五单于。
+++王昌龄
++++杂曲歌辞 少年行二首
西陵侠年少，送客过长亭。
青槐夹两路，白马如流星。
闻道羽书急，单于寇井陉。
气高轻赴难，谁顾燕山铭。
走马还相寻，西楼下夕阴。
结交期一剑，留意赠千金。
高阁歌声远，重关柳色深。
夜闲须尽醉，莫负百年心。
+++张籍
++++杂曲歌辞 少年行
少年从出猎长杨，禁中新拜羽林郎。
独到辇前射双虎，君王手赐黄金铛。
日日斗鸡都市里，赢得宝刀重刻字。
百里报仇夜出城，平明还在倡楼醉。
遥闻虏到平陵下，不待诏书行上马。
斩得名王献桂宫，封侯起第一日中。
不为六郡良家子，百战始取边城功。
+++李嶷
++++杂曲歌辞 少年行三首
十八羽林郎，戎衣事汉王。
臂鹰金殿侧，挟弹玉舆旁。
驰道春风起，陪游出建章。
侍猎长杨下，承恩更射飞。
尘生马影灭，箭落雁行稀。
薄暮归随仗，联翩入琐闱。
玉剑膝边横，金杯马上倾。
朝游茂陵道，暮宿凤凰城。
豪吏多猜忌，无劳问姓名。
+++刘长卿
++++杂曲歌辞 少年行
射飞夸侍猎，行乐爱联镳。
荐枕青娥艳，鸣鞭白马骄。
曲房珠翠合，深巷管弦调。
日晚春风里，衣香满路飘。
+++令狐楚
++++杂曲歌辞 少年行四首
少小边州惯放狂，骣骑蕃马射黄羊。
如今年事无筋力，犹倚营门数雁行。
家本清河住五城，须凭弓箭得功名。
等闲飞鞚秋原上，独向寒云试射声。
弓背霞明剑照霜，秋风走马出咸阳。
未收天子河湟地，不拟回头望故乡。
霜满中庭月过楼，金尊玉柱对清秋。
当年称意须为乐，不到天明未肯休。
+++杜牧
++++杂曲歌辞 少年行二首
官为骏马监，职帅羽林儿。
两绶藏不见，落花何处期。
猎敲白玉镫，怒袖紫金鎚。
田窦长留醉，苏辛曲护岐。
豪持出塞节，笑别远山眉。
捷报云台贺，公卿拜寿卮。
连环羁玉声光碎，绿锦蔽泥虬卷高。
春风细雨走马去，珠落璀璀白罽袍。
+++杜甫
++++杂曲歌辞 少年行三首
莫笑田家老瓦盆，自从盛酒长儿孙。
倾银注瓦惊人眼，共醉终同卧竹根。
巢燕养雏浑去尽，红花结子已无多。
黄衫年少来宜数，不见堂前东逝波。
马上谁家白面郎，临阶下马坐人床。
不通姓字粗豪甚，指点银瓶索酒尝。
+++张祜
++++杂曲歌辞 少年行
少年足风情，垂鞭卖眼行。
带金师子小，裘锦骐驎狞。
选匠装金镫，推钱买钿筝。
李陵虽效死，时论得虚名。
+++韩翃
++++杂曲歌辞 少年行
千点斓斒喷玉骢，青丝结尾绣缠騣。
鸣鞭晚出章台路，叶叶春依杨柳风。
+++施肩吾
++++杂曲歌辞 少年行
醉骑白马走空衢，恶少皆称电不如。
五凤街头闲勒辔，半垂衫袖揖金吾。
+++贯休
++++杂曲歌辞 少年行三首
锦衣鲜华手擎鹘，闲行气貌多轻忽。
稼穑艰难总不知，五帝三皇是何物。
自拳五色球，迸入他人宅。
却捉苍头奴，玉鞭打一百。
面白如削玉，猖狂曲江曲。
马上黄金鞍，适来新赌得。
+++韦庄
++++杂曲歌辞 少年行
五陵豪客多，买酒黄金贱。
醉下酒家楼，美人双翠幰。
挥剑邯郸市，走马梁王苑。
乐事殊未央，年华已云晚。
+++李益
++++杂曲歌辞 汉宫少年行
君不见上宫警夜营八屯，冬冬街鼓朝朱轩。
玉阶霜仗拥未合，少年排入铜龙门。
暗闻弦管九天上，宫漏沉沉清吹繁。
才明走马绝驰道，呼鹰挟弹通缭垣。
玉笼金琐养黄口，探雏取卵伴王孙。
分曹六博快一掷，迎欢先意笑语喧。
巧为柔媚学优孟，儒衣嬉戏冠沐猿。
晚来香街经柳市，行过倡市宿桃根。
相逢杯酒一言失，回朱点白闻至尊。
金张许史伺颜色，王侯将相莫敢论。
岂知人事无定势，朝欢暮戚如掌翻。
椒房宠移子爱夺，一夕秋风生戾园。
徒用黄金将买赋，宁知白玉暗成痕。
持杯收水水已覆，徙薪避火火更燔。
欲求四老张丞相，南山如天不可上。

+++崔国辅
++++杂曲歌辞 长乐少年行
遗却珊瑚鞭，白马骄不行。
章台折杨柳，春草路旁情。
+++李廓
++++杂曲歌辞 长安少年行十首
金紫少年郎，绕街鞍马光。
身从左中尉，官属右春坊。
刬戴扬州帽，重熏异国香。
垂鞭踏青草，来去杏园芳。
追逐轻薄伴，闲游不著绯。
长拢出猎马，数换打球衣。
晓日寻花去，春风带酒归。
青楼无昼夜，歌舞歇时稀。
日高春睡足，帖马赏年华。
倒插银鱼袋，行随金犊车。
还携新市酒，远醉曲江花。
几度归侵黑，金吾送到家。
好胜耽长行，天明烛满楼。
留人看独脚，赌马换偏头。
乐奏曾无歇，杯巡不暂休。
时时遥冷笑，怪客有春愁。
遨游携艳妓，装束似男儿。
杯酒逢花住，笙歌簇马吹。
莺声催曲急，春色讶归迟。
不以闻街鼓，华筵待月移。
赏春惟逐胜，大宅可曾归。
不乐还逃席，多狂惯衩衣。
歌人踏月起，语燕卷帘飞。
好妇惟相妒，倡楼不醉稀。
戟门连日闭，苦饮惜残春。
开琐通新客，教姬屈醉人。
请歌牵白马，自舞踏红茵。
时辈皆相许，平生不负身。
新年高殿上，始见有光辉。
玉雁排方带，金鹅立仗衣。
酒深和碗赐，马疾打珂飞。
朝下人争看，香街意气归。
游市慵骑马，随姬入坐车。
楼边听歌吹，帘外市钗花。
乐眼从人闹，归心畏日斜。
苍头来去报，饮伴到倡家。
小妇教鹦鹉，头边唤醉醒。
犬娇眠玉簟，鹰掣撼金铃。
碧地攒花障，红泥待客亭。
虽然长按曲，不饮不曾听。
+++皎然
++++杂曲歌辞 长安少年行
翠楼春酒虾蟆陵，长安少年皆共矜。
纷纷半醉绿槐道，蹀躞花骢骄不胜。
+++崔颢
++++杂曲歌辞 渭城少年行
洛阳二月梨花飞，秦地行人春忆归。
扬鞭走马城南陌，朝逢驿使秦川客。
驿使前日发章台，传道长安春早来。
棠梨宫中燕初至，葡萄馆里花正开。
念此使人归更早，三月便达长安道。
长安道上春可怜，摇风荡日曲河边。
万户楼台临渭水，五陵花柳满秦川。
秦川寒食盛繁华，游子春来喜见花。
斗鸡下杜尘初合，走马章台日半斜。
章台帝城称贵里，青楼日晚歌钟起。
贵里豪家白马骄，五陵年少不相饶。
双双挟弹来金市，两两鸣鞭上渭桥。
渭城桥头酒新熟，金鞍白马谁家宿。
可怜锦瑟筝琵琶，玉台清酒就君家。
小妇春来不解羞，娇歌一曲杨柳花。
+++高適
++++杂曲歌辞 邯郸少年行
邯郸城南游侠子，自矜生长邯郸里。
千场纵博家仍富，几度报仇身不死。
宅中歌笑日纷纷，门外车马如云屯。
未知肝胆向谁是，令人却忆平原君。
君不见今人交态薄，黄金用尽还疏索。
以兹感激辞旧游，更于时事无所求。
且与少年饮美酒，往来射猎西山头。
+++郑锡
++++杂曲歌辞 邯郸少年行
霞鞍金口骝，豹袖紫貂裘。
家住丛台下，门前漳水流。
唤人呈楚舞，借客试吴钩。
见说秦兵至，甘心赴国仇。

++上卷二十五
  
+++李益
++++杂曲歌辞 轻薄篇
豪不必驰千骑，雄不在垂双鞬。
天生俊气自相逐，出与雕鹗同飞翻。
朝行九衢不得意，下鞭走马城西原。
忽闻燕雁一声去，回鞭挟弹平陵园。
归来青楼曲未半，美人玉色当金尊。
淮阴少年不相下，酒酣半笑倚市门。
安知我有不平色，白日欲顾红尘昏。
死生容易如反掌，得意失意由一言。
少年但饮莫相问，此中报仇亦报恩。
+++贯休
++++杂曲歌辞 轻薄篇二首
绣林锦野，春态相压。
谁家少年，马蹄蹋蹋。
斗鸡走狗夜不归，一掷赌却如花妾。
惟云不颠不狂，其名不彰？
悲夫！
木落萧萧，蛩鸣唧唧。
不觉朱蔫脸红，霜劫鬓漆。
世途多事，泣向秋日。方吟少壮不努力，老大徒伤悲，
如何？
+++齐己
++++杂曲歌辞 轻薄行
玉鞭金镫骅骝蹄，横眉吐气如虹霓。
五陵春暖芳草齐，笙歌到处花成泥。
日沉月上且斗鸡，醉来莫问天高低。
伯阳道德何涕唾，仲尼礼乐徒卑栖。
+++孟郊
++++杂曲歌辞 灞上轻薄行
长安无缓步，况值天景暮。
相逢灞浐间，亲戚不相顾。
自叹方拙身，忽随轻薄伦。
常恐失所避，化为车辙尘。
此中生白发，疾走亦未歇。
+++崔颢
++++杂曲歌辞 游侠篇
少年负胆气，好勇复知机。
仗剑出门去，孤城逢合围。
杀人辽水上，走马渔阳归。
错落金锁甲，蒙茸貂鼠衣。
还家行且猎，弓矢速如飞。
地迥鹰犬疾，草深狐兔肥。
腰间悬两绶，转眄生光辉。
顾谓今日战，何如随建威。
+++孟郊
++++杂曲歌辞 游侠行
壮士性刚决，火中见石裂。
杀人不回头，轻生如暂别。
岂知眼有泪，肯白头上发。
平生无恩酬，剑闲一百月。
+++李白
++++杂曲歌辞 侠客行
赵客缦胡缨，吴钩霜雪明。
银鞍照白马，飒沓如流星。
十步杀一人，千里不留行。
事了拂衣去，深藏身与名。
闲过信陵饮，脱剑膝前横。
将炙啖朱亥，持觞劝侯嬴。
三杯吐然诺，五岳倒为轻。
眼花耳热后，意气素霓生。
救赵挥金槌，邯郸先震惊。
千秋二壮士，烜赫大梁城。
纵死侠骨香，不惭世上英。
谁能书阁下，白首太玄经。
+++元稹
++++杂曲歌辞 侠客行
侠客不怕死，怕在事不成。
事成不肯藏姓名，我非窃贼谁夜行。
白日堂堂杀袁盎，九衢草草人面青。
此客此心师海鲸，海鲸露背横沧溟。
海滨分作两处生，海鲸分海减海力。
侠客有谋人不测，三尺铁蛇延二国。
+++温庭筠
++++杂曲歌辞 侠客行
欲出鸿都门，阴云蔽城阙。
宝剑黯如水，微红湿馀血。
白马夜频嘶，三更霸陵雪。
+++李白
++++杂曲歌辞 行行游且猎篇
边城儿，生年不读一字书，但知游猎夸轻趫。
胡马秋肥宜白草，骑来蹑影何矜骄。
金鞭拂云挥鸣鞘，半酣呼鹰出远郊。
弓弯满月不虚发，双鶬迸落连飞髇。
海边观者皆辟易，猛气英风振沙碛。
儒生不及游侠人，白首下帷复何益。

+++孟郊
++++杂曲歌辞 游子吟
慈母手中线，游子身上衣。
临行密密缝，意恐迟迟归。
谁言寸草心，报得三春晖。
+++顾况
++++杂曲歌辞 游子吟
故枥思疲马，故巢思迷禽。
浮云蔽我乡，踯躅游子吟。
游子悲久滞，浮云郁东岑。
客堂无丝桐，落叶如秋霖。
艰哉远游子，所以悲滞淫。
一为浮云词，愤塞谁能禁。
驰晖百年内，惟愿展所钦。
胡为不归欤，坐使年病侵。
未老霜绕鬓，非狂火烧心。
太行何艰哉，北斗不可斟。
夜晴星河出，耿耿辰与参。
佳人夐青天，尺素重于金。
泬寥群动异，眇默诸境森。
苔衣上闲阶，蜻蛚催寒砧。
立身计几误，道险无容针。
三年不还家，万里遗锦衾。
梦魂无重阻，离忧因古今。
胡为不归欤，孤负丘中琴。
腰下是何物，牵缠旷登寻。
朝与名山期，夕宿楚水阴。
楚水殊演漾，名山杳岖嶔。
客从洞庭来，婉娈潇湘深。
橘柚在南国，鸿雁遗秋音。
下有碧草洲，上有青橘林。
引烛窥洞穴，凌波睥天琛。
蒲荷影参差，凫鹤雏淋涔。
浩歌惜芳杜，散发轻华簪。
胡为不归欤，泪下沾衣襟。
鸢飞戾霄汉，蝼蚁制鳝鲟。
赫赫大圣朝，日月光照临。
圣主虽启迪，奇人分堙沉。
层城发云韶，玉府锵球琳。
鹿鸣志丰草，况复虞人箴。
+++李益
++++杂曲歌辞 游子吟
女羞夫婿荡，客耻主人贱。
遭遇同众流，低回愧相见。
君非青铜镜，何事空照面。
莫以衣上尘，不谓心如练。
人生当荣盛，待士勿言倦。
君看白日驰，何异弦上箭。
+++贾岛
++++杂曲歌辞 壮士吟
壮士不曾悲，悲即无回期。
如何易水上，未歌先泪垂。
+++刘禹锡
++++杂曲歌辞 壮士行
阴风振寒郊，猛虎正咆哮。
徐行出烧地，连吼入黄茆。
壮士走马去，镫前弯玉弰。
叱之使人立，一发如铍交。
悍睛忽星坠，飞血溅林梢。
彪炳为我席，膻腥充我庖。
里中欣害除，贺酒纷号呶。
明日长桥上，倾城看斩蛟。
+++鲍溶
++++杂曲歌辞 壮士行
西方太白高，壮士羞病死。
心知报恩处，对酒歌易水。
砂鸿嗥天末，横剑别妻子。
苏武执节归，班超束书起。
山河不足重，重在遇知己。
+++施肩吾
++++杂曲歌辞 壮士行
一斗之胆撑脏腑，如磥之筋碍臂骨。
有时误入千人丛，自觉一身横突兀。
当今四海无烟尘，胸襟被压不得伸。
冻枭残虿我不取，污我匣里青蛇鳞。
+++李贺
++++杂曲歌辞 浩歌
南风吹山作平地，帝遣天吴移海水。
王母桃花千遍红，彭祖巫咸几回死。
青毛骢马参差钱，娇春杨柳含细烟。
筝人劝我金屈卮，神血未凝身问谁。
不须浪饮丁督护，世上英雄本无主。
买丝绣作平原君，有酒惟浇赵州土。
漏催水咽玉蟾蜍，卫娘发薄不胜梳。
看见秋眉换深绿，二十男儿那刺促。

+++白居易
++++杂曲歌辞 浩歌行
天长地久无终毕，昨夜今朝又明日。
鬓发苍浪牙齿疏，不觉身年四十七。
前去五十有几年，把镜照面心茫然。
既无长绳系白日，又无大药驻朱颜。
朱颜日渐不如故，青史功名在何处。
欲留年少待富贵，富贵不来年少去。
去复去兮如长河，东流赴海无回波。
贤愚贵贱同归尽，北邙冢墓高嵯峨。
来如此非独我，未死有酒且酣歌。
颜回短命伯夷饿，我今所得亦已多。
功名富贵须待命，命若不来知奈何。

+++张炽
++++杂曲歌辞 归去来引
归去来，归期不可违。
相见故明月，浮云共我归。
+++崔国辅
++++杂曲歌辞 丽人曲
红颜称绝代，欲并真无侣。
独有镜中人，由来自相许。
+++杜甫
++++杂曲歌辞 丽人行
三月三日天气新，长安水边多丽人。
态浓意远淑且真，肌理细腻骨肉匀。
绣罗衣裳照暮春，蹙金孔雀银麒麟。
头上何所有，翠微榼叶垂鬓唇。
背后何所见，珠压腰衱稳称身。
就中云幕椒房亲，赐名大国虢与秦。
紫驼之峰出翠釜，水晶之盘行素鳞。
犀箸厌饫久未下，鸾刀缕切空纷纶。
黄门飞鞚不动尘，御厨丝络送八珍。
箫鼓哀吟感鬼神，宾从杂遝实要津。
后来鞍马何逡巡，当轩下马入锦茵。
杨花雪落覆白蘋，青鸟飞去衔红巾。
炙手可热势绝伦，慎莫近前丞相嗔。
+++张柬之
++++杂曲歌辞 东飞伯劳歌
青田白鹤丹山凤，婺女姮娥两相送。
谁家绝世绮帐前，艳粉芳脂映宝钿。
窈窕玉堂褰翠幕，参差绣户悬珠箔。
绝世三五爱红妆，冶袖长裾兰麝香。
春去花枝俄易改，可叹年光不相待。

+++李峤
++++杂曲歌辞 东飞伯劳歌
传书青鸟迎箫凤，巫岭荆台数通梦。
谁家窈窕住园楼，五马千金照陌头。
罗裙玉佩当轩出，点翠施红竞春日。
佳人二八盛舞歌，羞将百万呈双娥。
庭前芳树朝夕改，空驻妍华欲谁待。

+++李暇
++++杂曲歌辞 东飞伯劳歌
秦王龙剑燕后琴，珊瑚宝匣镂双心。
谁家女儿抱香枕，开衾灭烛愿侍寝。
琼窗半上金缕帱，轻罗隐面不障羞。
青绮帏中坐相忆，红罗镜里见愁色。
檐花照月莺对栖，空将可怜暗中啼。

+++李白
++++杂曲歌辞 鸣雁行
胡雁鸣，辞燕山，昨发委羽朝度关。
一一衔芦枝，南飞散落天地间，连行接翼往复还。
客居烟波寄湘吴，凌霜触雪毛体枯，畏逢矰缴惊相呼。
闻弦虚坠良可吁，君更弹射何为乎。

+++韩愈
++++杂曲歌辞 鸣雁行
嗷嗷鸣雁鸣且飞，穷秋南去春北归。
去寒就暖识所处，天长地阔栖息稀。
风霜酸苦稻粱微，羽毛摧落身不肥。
徘徊反顾群侣违，哀鸣欲下洲渚非。
江南水阔朝云多，草长沙软无网罗，闲飞静集鸣相和。
违忧怀息性匪他，凌风一举君谓何。
+++鲍溶
++++杂曲歌辞 鸣雁行
七月朔方雁心苦，联影翻空落南土。
八月江南阴复晴，浮云绕天难夜行。
羽翼劳痛心虚惊，一声相呼百处鸣。
楚童夜宿烟波侧，沙上布罗连草色。
月暗风悲欲下天，不知何处容栖息。
楚童胡为伤我神，尔不曾作远行人。
江南羽族本不少，宁得网罗此客鸟。
+++陆龟蒙
++++杂曲歌辞 鸣雁行
朔风动地来，吹起沙上声。
闺中有边思，玉箸此时横。
莫怕儿女恨，主人烹不鸣。
+++李白
++++杂曲歌辞 空城雀
嗷嗷空城雀，身计何戚促。
本与鹪鹩群，不随凤凰族。
提携四黄口，饮乳未尝足。
食君糠秕馀，常恐乌鸢逐。
耻涉太行险，羞营覆车粟。
天命有定端，守分绝所欲。
+++王建
++++杂曲歌辞 空城雀
空城雀，何不飞来人家住，空城无人种禾黍。
土间生子草间长，满地蓬蒿幸无主。
近村虽有高树枝，雨中无食长苦饥。
八月小儿挟弓箭，家家畏我田头飞。
但能不出空城里，秋时百草皆有子。
黄口黄口莫啾啾，长尔得成无横死。

+++聂夷中
++++杂曲歌辞 空城雀
一雀入官仓，所食能损几。
所虑往损频，官仓乃害尔。
鱼网不在天，鸟网不在水。
饮啄要自然，何必空城里。
+++刘驾
++++杂曲歌辞 空城雀
饥啄空城土，莫近太仓粟。
一粒未充肠，却入公子腹。
且吊城上骨，几曾害尔族。
不闻庄辛语，今日寒芜绿。
+++孟郊
++++杂曲歌辞 车遥遥
路喜到江尽，江上又通舟。
舟车两无阻，何处不得游。
丈夫四方志，女子安可留。
郎自别日言，无令生远愁。
旅雁忽叫月，断猿寒啼秋。
此夕梦君梦，君在百城楼。
寄泪无因波，寄恨无因輈。
愿为驭者手，与郎回马头。
+++张籍
++++杂曲歌辞 车遥遥
征人遥遥出古城，双轮齐动驷马鸣。
山川无处无归路，念君长作万里行。
野田人稀秋草绿，日暮放马车中宿。
惊麏游兔在我傍，独唱乡歌对僮仆。
君家大宅凤城隅，年年道上随行车。
愿为玉銮系华轼，终日有声在君侧。
门前旧辙久已平，无由复得君消息。
+++张祜
++++杂曲歌辞 车遥遥
东方曨曨车轧轧，地色不分新去辙。
闺门半掩床半空，斑斑枕花残泪红。
君心若车千万转，妾身如辙遗渐远。
碧川迢迢山宛宛，马蹄在耳轮在眼。
桑间女儿情不浅，莫道野蚕能作茧。

+++胡曾
++++杂曲歌辞 车遥遥
自从车马出门朝，便入空房守寂寥。
玉枕夜残鱼信绝，金钿秋尽雁书遥。
脸边楚雨临风落，头上春云向日销。
芳草又衰还不至，碧天霜冷转无憀。
+++辛弘智
++++杂曲歌辞 自君之出矣
自君之出矣，梁尘静不飞。
思君如满月，夜夜减容晖。
+++李康成
++++杂曲歌辞 自君之出矣
自君之出矣，弦吹绝无声。
思君如百草，撩乱逐春生。
+++卢仝
++++杂曲歌辞 自君之出矣
自君之出矣，壁上蜘蛛织。
近取见妾心，夜夜无休息。
妾有双玉环，寄君表相忆。
环是妾之心，玉是君之德。
驰情增悴容，蓄思损精力。
玉簟寒凄凄，延想心恻恻。
风含霜月明，水泛碧天色。
此水有尽时，此情无终极。
+++雍裕之
++++杂曲歌辞 自君之出矣
自君之出矣，宝镜为谁明。
思君如陇水，长闻呜咽声。
+++张祜
++++杂曲歌辞 自君之出矣
自君之出矣，万物看成古。
千寻葶苈枝，争奈长长苦。
+++郎大家宋氏
++++杂曲歌辞 长相思
长相思，久离别。
关山阻，风烟绝。
台上镜文销，袖中书字灭。
不见君形影，何曾有欢悦。
+++苏颋
++++杂曲歌辞 长相思
君不见天津桥下东流水，东望龙门北朝市。
杨柳青青宛地垂，桃红李白花参差。
花参差，柳堪结，此时忆君心断绝。

+++李白
++++杂曲歌辞 长相思三首
长相思，在长安。
络纬秋啼金井栏，微霜凄凄簟色寒。
孤灯不明思欲绝，卷帷望月空长叹，美人如花隔云端。
上有青冥之长天，下有绿水之波澜。
天长路远魂飞苦，梦魂不到关山难。
长相思，摧心肝。
日色已尽花含烟，月明欲素愁不眠。
赵瑟初停凤凰柱，蜀琴欲奏鸳鸯弦。
此曲有意无人传，愿随春风寄燕然。
忆君迢迢隔青天，昔日横波目，今成流泪泉。
不信妾肠断，归来看取明镜前。
美人在时花满堂，美人去后花馀床。
床中绣被卷不寝，至今三载犹闻香。
香亦竟不灭，人亦竟不来。
相思黄叶落，白露点青苔。
+++张继
++++杂曲歌辞 长相思
辽阳望河县，白首无由见。
海上珊瑚枝，年年寄春燕。
+++令狐楚
++++杂曲歌辞 长相思二首
君行登陇上，妾梦在闺中。
玉箸千行落，银床一半空。
绮席春眠觉，纱窗晓望迷。
朦胧残梦里，犹自在辽西。
+++白居易
++++杂曲歌辞 长相思
九月西风兴，月冷霜华凝。
思君秋夜长，一夜魂九升。
二月东风来，草坼花心开。
思君春日迟，一日肠九回。
妾住洛桥北，君住洛桥南。
十五即相识，今年二十三。
有如女萝草，生在松之侧。
蔓短枝苦高，萦回上不得。
人言人有愿，愿至天必成。
愿作远方兽，步步比肩行。
愿作深山木，枝枝连理生。
+++李白
++++杂曲歌辞 千里思
李陵没胡沙，苏武还汉家。
迢迢五原关，朔雪乱边花。
一去隔绝域，思归但长嗟。
鸿雁向西北，飞书报天涯。
+++李端
++++杂曲歌辞 千里思
凉州风月美，遥望居延路。
泛泛下天云，青青缘塞树。
燕山苏武上，海岛田横住。
更是草生时，行人出门去。
+++卢照邻
++++杂曲歌辞 行路难
君不见长安城北渭桥边，枯木横槎卧古田。
昔日含红复含紫，常时留雾亦留烟。
春景春风花似雪，香车玉舆恒阗咽。
若个游人不竞攀，若个倡家不来折。
倡家宝袜蛟龙帔，公子银鞍千万骑。
黄莺一向花娇春，两两三三将子戏。
千尺长条百尺枝，丹桂青榆相蔽亏。
珊瑚叶上鸳鸯鸟，凤凰巢里雏鹓儿。
巢倾枝折凤归去，条枯叶落狂风吹。
一朝零落无人问，万古摧残君讵知。
人生贵贱无终始，倏忽须臾难久恃。
谁家能驻西山日，谁家能堰东流水。
汉家陵树满秦川，行来行去尽哀怜。
自昔公卿二千石，咸拟荣华一万年。
不见朱唇将白貌，惟闻素棘与黄泉。
金貂有时须换酒，玉麈但摇莫计钱。
寄言坐客神仙署，一生一死交情处。
苍龙阙下君不来，白鹤山前我应去。
云间海上邈难期，赤心会合在何时。
但愿尧年一百万，长作巢由也不辞。
+++张纮
++++杂曲歌辞 行路难
君不见温家玉镜台，提携抱握九重来。
君不见相如绿绮琴，一抚一拍凤凰音。
生意气须及早，莫负当年行乐心。
荆王奏曲楚妃叹，曲尽欢终夜将半。
朱楼银阁正平生，碧草青苔坐芜漫。
当春对酒不须疑，视目相看能几时。
春风吹尽燕初至，此时自谓称君意。
秋露萎草鸿始归，此时衰暮与君违。
生翻覆何常足，谁保容颜无是非。

+++贺兰进明
++++杂曲歌辞 行路难五首
君不见岩下井，百尺不及泉。
君不见山上蒿，数寸凌云烟。
生相命亦如此，何苦太息自忧煎。
但愿亲友长含笑，相逢莫吝杖头钱。
寒夜邀欢须秉烛，岂得空思花柳年。

君不见门前柳，荣曜暂时萧索久。
君不见陌上花，狂风吹去落谁家。
谁家思妇见之叹，蓬首不梳心历乱。
盛年夫婿长别离，岁暮相逢色凋换。
君不见荒树枝，春花落尽蜂不窥。
君不见梁上泥，秋风始高燕不栖。
荡子从军事征战，蛾眉婵娟空守闺。
独宿自然堪下泪，况复时闻乌夜啼。
君不见云间月，暂盈还复缺。
君不见林下风，声远意难穷。
亲故平生欲聚散，欢娱未尽尊酒空。
自叹青青陵上柏，岁寒能与几人同。
君不见东流水，一去无穷已。
君不见西郊云，日夕空氛氲。
群雁裴回不能去，一雁悲鸣复失群。
人生结交在终始，莫为升沉中路分。
+++崔颢
++++杂曲歌辞 行路难
君不见建章宫中金明枝，万万长条拂地垂。
二月三月花如霰，九重幽深君不见。
艳彩朝含四宝宫，香风吹入朝云殿。
汉家宫女春未阑，爱此芳香朝暮看。
看去看来心不忘，攀折将安镜台上。
双双素手剪不成，两两红妆笑相向。
建章昨夜起春风，一花飞落长信宫。
长信丽人见花泣，忆此珍树何嗟及。
我昔初在昭阳时，朝折暮折登玉墀。
只言岁岁长相对，不寤今朝遥相思。
+++李白
++++杂曲歌辞 行路难三首
金尊清酒斗十千，玉盘珍羞直万钱。
停杯投箸不能食，拔剑四顾心茫然。
欲渡黄河冰塞川，将登太行雪暗天。
闲来垂钓坐溪上，忽复乘舟梦日边。
行路难，行路难，多岐路，今安在。
长风破浪会有时，直挂云帆济沧海。
大道如青天，我独不得出。
羞逐长安社中儿，赤鸡白狗赌梨栗。
弹剑作歌奏苦声，曳裾王门不称情。
淮阴市井笑韩信，汉朝公卿忌贾生。
君不见昔时燕家重郭隗，拥篲折腰无嫌猜。
剧辛乐毅感恩分，输肝剖胆效英才。
昭王白骨萦蔓草，谁人更扫黄金台。
行路难，归去来。
有耳莫洗颍川水，有口莫食首阳蕨。
含光混世贵无名。
何用孤高比云月。
吾观自古贤达人，功成不退皆殒身。
子胥既弃吴江上，屈原终投湘水滨。
陆机才多岂自保，李斯税驾苦不早。
华亭鹤唳讵可闻，上蔡苍鹰何足道。
君不见吴中张翰称达士，秋风忽忆江东行。
且乐生前一杯酒，何须身后千载名。
+++顾况
++++杂曲歌辞 行路难三首
君不见古来烧水银，变作北邙山上尘。
藕丝挂身在虚空，欲落不落愁杀人。
睢水英雄多血刃，建章宫阙成灰烬。
淮王身死桂枝折，徐氏一去音书绝。
行路难，行路难，生死皆由天。
秦皇汉武遭下脱，汝独何人学神仙。

君不见担雪塞井徒用力，炊砂作饭岂堪吃。
一生肝胆向人尽，相识不如不相识。
冬青树上挂凌霄，岁晏花凋树不凋。
凡物各自有根本，种禾终不生豆苗。
行路难，行路难，何处是平道。
中心无事当富贵，今日觉君颜色好。

君不见少年头上如云发，少壮如云老如雪。
岂知灌顶有醍醐，能使清凉头不热。
吕梁之水挂飞流，鼋鼍蛟蜃不敢游。
少年恃险若平地，独倚长剑凌清秋。
行路难，行路难，昔少年，今已老。
前朝竹帛事皆空，日暮牛羊古城草。

+++李颀
++++杂曲歌辞 行路难
汉家名臣杨德祖，四代五公享茅土。
父兄子弟绾银黄，跃马鸣珂朝建章。
火浣单衣绣方领，茱萸锦带玉盘囊。
宾客填街复满坐，片言出口生辉光。
世人逐势争奔走，沥胆隳肝惟恐后。
当时一顾生青云，自谓生死长随君。
一朝谢病还乡里，穷巷苍茫绝知己。
秋风落叶闭重门，昨日论交竟谁是。
薄俗嗟嗟难重陈，深山麋鹿下为邻。
鲁连所以蹈沧海，古往今来称达人。
+++高適
++++杂曲歌辞 行路难二首
君不见富家翁，昔时贫贱谁比数。
一朝金多结豪贵，万事胜人健如虎。
子孙成长满眼前，妻能管弦妾能舞。
自矜一朝忽如此，却笑傍人独悲苦。
东邻少年安所如，席门穷巷出无车。
有才不肯学干谒，何用年年空读书。
长安少年不少钱，能骑骏马鸣金鞭。
五侯相逢大道边，美人弦管争留连。
黄金如斗不敢惜，片言如山莫弃捐。
安知憔悴读书者，暮宿虚台私自怜。
+++张籍
++++杂曲歌辞 行路难
湘东行人长叹息，十年离家归未得。
弊裘羸马苦难行，僮仆饥寒少筋力。
君不见床头黄金尽，壮士无颜色。
龙蟠泥中未有云，不能生彼升天翼。
+++聂夷中
++++杂曲歌辞 行路难
莫言行路难，夷狄如中国。
谓言骨肉亲，中门如异域。
出处全在人，路亦无通塞。
门前两条辙，何处去不得。
+++韦应物
++++杂曲歌辞 行路难
荆山之白玉兮，良工雕琢双环连，月蚀中央镜心穿。
故人赠妾初相结，恩在环中寻不绝。
情厚薄苦须臾，昔似连环今似玦。
连环可碎不可离，如何物在人自移。
上客勿遽欢，听妾歌路难。
傍人见环环可怜，不知中有长恨端。

+++柳宗元
++++杂曲歌辞 行路难三首
君不见夸父逐日窥虞渊，跳踉北海超昆仑。
披霄决汉出沆漭，瞥裂左右遗星辰。
须臾力尽道渴死，狐鼠蜂蚁争噬吞。
北方竫人长九寸，开口抵掌更笑喧。
啾啾饮食滴与粒，生死亦足终天年。
睢盱大志少成遂，坐使儿女相悲怜。

虞衡斤斧罗千山，工命采斫杙与椽。
深林土翦十取一，百牛连鞅摧双辕。
万围千寻妨道路，东西蹶倒山火焚。
遗馀毫末不见保，躝跞涧壑何当存。
群材未成质已夭，突兀硣豁空岩峦。
柏梁天灾武库火，匠石狼顾相愁冤。
君不见南山栋梁益稀少，爱材养育谁复论。
飞雪断道冰成梁，侯家炽炭雕玉房。
蟠龙吐耀虎喙张，熊蹲豹掷争低昂。
攒峦丛崿射朱光，丹霞翠雾飘奇香。
美人四向回明珰，雪山冰谷晞太阳。
星躔奔走不得止，奄忽双燕栖虹梁。
风台露榭生光饰，死灰弃置参与商。
盛时一去贵反贱，桃笙葵扇安可常。
+++鲍溶
++++杂曲歌辞 行路难
玉堂向夕如无人，丝竹俨然宫商死。
细人何言入君耳，尘生金尊酒如水。
君今不念岁蹉跎，雁天明明凉露多。
华灯青凝久照夜，彩童窈窕虚垂罗。
入宫见妒君不察，莫入此地出风波。
此时不乐早休息，女颜易老君如何。
+++贯休
++++杂曲歌辞 行路难五首
不会当时作天地，刚有多般愚与智。
到头还用真宰心，何如上下皆清气。
大道冥冥不知处，那堪顿得羲和辔。
义不义兮仁不仁，拟学长生更容易。
负心为炉复为火，缘木求鱼应且止。
君不见烧金炼石古帝王，鬼火荧荧白杨里。
君不见道傍废井生古木，本是骄奢贵人屋。
几度美人照影来，素绠银瓶濯纤玉。
云飞雨散今如此，绣闼雕甍作荒谷。
沸渭笙歌君莫夸，不应长是西家哭。
休说遗编行者几，至竟终须合天理。
败他成此亦何功，苏张终作多言鬼。
行路难，行路难，不在羊肠里。
九有茫茫共尧日，浪死虚生亦非一。
清净玄音竟不闻，花眼酒肠暗如漆。
或偶因片言只字登第光二亲，又不能献可替不航要津。
口谈羲轩与周孔，履行不及屠沽人。
行路难，行路难，日暮途远空悲叹。
君不见道傍树有寄生枝，青青郁郁同荣衰。
无情之物尚如此，为人不及还堪悲。
父归坟兮未朝夕，已分黄金争田宅。
高堂老母头似霜，心作数支泪常滴。
我闻忽如负芒刺，不独为君空叹息。
尺布犹可缝，浔阳义犬令人忆。
寄言世上为人子，孝义团圆莫如此。
若如此，不遄死兮更何俟。
君不见山高海深人不测，古往今来转青碧。
浅近轻浮莫与交，池卑只解生荆棘。
谁道黄金如粪土，张耳陈馀断消息。
行路难，行路难，君自看。
+++齐己
++++杂曲歌辞 行路难二首
行路难，君好看，惊波不在黤黮间，小人心里藏奔湍。
七盘九折寒崷崒，翻车倒盖犹堪出。
未似是非唇舌危，暗中潜毁平人骨。
君不见楚灵均，千古沉冤湘水滨。
又不见李太白，一朝却作江南客。
下浸与高盘，不为行路难。
是非真险恶，翻覆作峰峦。
漆愧同时黑，朱惭巧处丹。
令人畏相识，欲画白云看。
+++翁绶
++++杂曲歌辞 行路难
行路艰难不复歌，故人荣达我蹉跎。
双轮晚上铜梁雪，一叶春浮瘴海波。
自古要津皆若此，方今失路欲如何。
君看西汉翟丞相，凤沼朝辞暮雀罗。
+++薛能
++++杂曲歌辞 行路难
何处力堪殚，人心险万端。
藏山难测度，暗水自波澜。
对面如千里，回肠似七盘。
已经吴坂困，欲向雁门难。
南北诚须泣，高深不可干。
无因善行止，车辙得平安。
+++骆宾王
++++杂曲歌辞 从军中行路难二首
君不见封狐雄虺自成群，冯深负固结妖氛。
玉玺分兵征恶少，金坛受律动将军。
将军拥旄宣庙略，战士横行静夷落。
长驱一息背铜梁，直指三巴逾剑阁。
阁道岧峣上戍楼，剑门遥裔俯灵丘。
邛关九折无平路，江水双源有急流。
征役无期返，他乡岁华晚。
杳杳丘陵出，苍苍林薄远。
途危紫盖峰，路涩青泥坂。
去去指哀牢，行行入不毛。
绝壁千里险，连山四望高。
中外分区宇，夷夏殊风土。
交趾枕南荒，昆弥临北户。
川源饶毒雾，溪谷多淫雨。
行潦四时流，崩查千岁古。
漂梗飞蓬不自安，扪藤引葛度危峦。
昔时闻道从军乐，今日方知行路难。
苍江绿水东流驶，炎洲丹徼南中地。
南中南斗映星河，秦川秦塞阻烟波。
三春边地风光少，五月泸中瘴疠多。
朝驱疲斥候，夕息倦谁何。
向月弯繁弱，连星转太阿。
重义轻生怀一顾，东伐西征凡几度。
夜夜朝朝斑鬓新，年年岁岁戎衣故。
灞城隅，滇池水，天涯望转积，地际行无已。
徒觉炎凉节物非，不知关山千万里。
弃置勿重陈，重陈多苦辛。
且悦清笳杨柳曲，讵忆芳园桃李人。
绛节朱旗分白羽，丹心白刃酬明主。
但令一技君王识，谁惮三边征战苦。
行路难，行路难，岐路几千端。
无复归云凭短翰，望日想长安。
君不见玉关尘色暗边亭，铜鞮杂虏寇长城。
天子按剑征馀勇，将军受脤事横行。
七德龙韬开玉帐，千里鼍鼓叠金钲。
阴山苦雾埋高垒，交河孤月照连营。
连营去去无穷极，拥旆遥遥过绝国。
阵云朝结晦天山，寒沙夕涨迷疏勒。
龙鳞水上开鱼贯，马首山前振雕翼。
长驱万里詟祁连，分麾三命武功宣。
百发乌号遥碎柳，七尽龙文迥照莲。
春来秋去移灰琯，兰闺柳市芳尘断。
雁门迢递尺书稀，鸳被相思双带缓。
行路难。
誓令氛祲静皋兰。
但使封侯龙额贵，讵随中妇凤楼寒。
+++王昌龄
++++杂曲歌辞 变行路难
向晚横吹悲，风动马嘶合。
前驱引旗节，千重阵云匝。
单于下阴山，砂砾空飒飒。
封侯取一战，岂复念闺阁。

++上卷二十六
  
+++沈佺期
++++杂曲歌辞 古别离
白水东悠悠，中有西行舟。
舟行有返棹，水去无还流。
奈何生别者，戚戚怀远游。
远游谁当惜，所悲会难收。
自君间芳屣，青阳四五遒。
皓月掩兰室，光风虚蕙楼。
相思无明晦，长叹累冬秋。
离居分迟暮，驾高何淹留。
+++孟云卿
++++杂曲歌辞 古别离
朝日上高台，离人怨秋草。
但见万里天，不见万里道。
君行本遥远，苦乐良难保。
宿昔梦同衾，忧心梦颠倒。
含酸欲谁诉，转转伤怀抱。
结发年已迟，征行去何早。
寒暄有时谢，憔悴难再好。
皆算年寿，死者何曾老。
少壮无见期，水深风浩浩。
+++李益
++++杂曲歌辞 古别离
双剑欲别风凄然，雌沉水底雄上天。
江回汉转两不见，云交雨合知何年。
来万事皆由命，何用临岐苦涕涟。
+++于濆
++++杂曲歌辞 古别离二首
入室少情意，出门多路岐。
黄鹤有归日，荡子无还时。
人谁无分命，妾身何太奇。
君为东南风，妾作西北枝。
青楼邻里妇，终年画长眉。
自倚对良匹，笑妾空罗帏。
郎本东家儿，妾本西家女。
对门中道间，终谓无离阻。
岂知中道间，遣作空闺主。
自是爱封侯，非关备胡虏。
知子去从军，何处无良人。
+++李端
++++杂曲歌辞 古别离二首
水国叶黄时，洞庭霜落夜。
行舟闻商估，宿在枫林下。
此地送君还，茫茫似梦间。
后期知几日，前路转多山。
巫峡通湘浦，迢迢隔云雨。
天晴见海樯，月落闻津鼓。
人老自多愁，水深难急流。
清宵歌一曲，白首对汀洲。
与君桂阳别，令君岳阳待。
后事忽差池，前期日空在。
木落雁嗷嗷，洞庭波浪高。
远山云似盖，极浦树如毫。
朝发能几里，暮来风又起。
如何两处愁，皆在孤舟里。
昨夜天月明，长川寒且清。
菊花开欲尽，荠菜拍来生。
下江帆势速，五两遥相逐。
欲问去时人，知投何处宿。
空令猿啸时，泣对湘潭竹。
+++王缙
++++杂曲歌辞 古别离
下阶欲离别，相对映兰丛。
含辞未及吐，泪落兰丛中。
高堂静秋日，罗衣飘暮风。
谁能待明月，回首见床空。
+++皎然
++++杂曲歌辞 古别离
太湖三山口，吴王在时道。
寂寞千载心，无人见春草。
谁堪缄怨者，持此伤怀抱。
孤舟畏狂风，一点宿烟岛。
望所思兮若何，月荡漾兮空波。
云离离兮北断，雁眇眇兮南多。
身去兮天畔，心折兮湖岸。
春山胡为兮塞路，使我归梦兮撩乱。
+++聂夷中
++++杂曲歌辞 古别离
欲别牵郎衣，问郎游何处。
不恨归日迟，莫向临邛去。
+++施肩吾
++++杂曲歌辞 古别离二首
古人谩歌西飞燕，十年不见狂夫面。
三更风作切梦刀，万转愁成系肠线。
所嗟不及牛女星，一年一度得相见。
老母别爱子，少妻送征郎。
血流既四面，乃亦断二肠。
不愁寒无衣，不怕饥无粮。
惟恐征战不还乡，母化为鬼妻为孀。

+++吴融
++++杂曲歌辞 古别离
紫燕黄鹄虽别离，一举千里何难追。
犹闻啼风与叫月，流连断续令人悲。
赋情更有深缱绻，碧甃千寻尚为浅。
蟾蜍正向清夜流，蛱蝶须教堕丝罥。
莫道断丝不可续，丹穴凤凰胶不远。
草草通流水不回，海上两潮长不返。
+++王適
++++杂曲歌辞 古离别
昔岁惊杨柳，高楼悲独守。
今年芳树枝，孤栖怨别离。
珠帘昼不卷，罗幔晓长垂。
苦调琴先觉，愁容镜独知。
频来雁度无消息，罢去鸳文何用织。
夜还罗帐空有情，春著裙腰自无力。
青轩桃李落纷纷，紫庭兰蕙日氛氲。
已能憔悴今如此，更复含情一待君。
+++常理
++++杂曲歌辞 古离别
君御狐白裘，妾居缃绮帱。
粟钿金夹膝，花错玉搔头。
离别生庭草，征行断戍楼。
蟏蛸网清曙，菡萏落红秋。
小胆空房怯，长眉满镜愁。
为传儿女意，不用远封侯。
+++姚系
++++杂曲歌辞 古离别
凉风已袅袅，露重木兰枝。
独上高楼望，行人远不知。
轻寒入洞户，明月满秋池。
燕去鸿方至，年年是别离。
+++张彪
++++杂曲歌辞 古离别
离别无远近，事欢情亦悲。
不闻车轮声，后会将何时。
去日忘寄书，来日乖前期。
纵知明当还，一夕千万思。
+++赵微明
++++杂曲歌辞 古离别
违别未几日，一日如三秋。
犹疑望可见，日日上高楼。
惟见分手处，白蘋满芳洲。
寸心宁死别，不忍生离愁。
+++孟郊
++++杂曲歌辞 古离别二首
松山云缭绕，萍路水分离。
云去有归日，水分无合时。
春芳役双眼，春色柔四支。
杨柳织别愁，千条万条丝。
山川古今路，纵横无断绝。
来往天地间，人皆有离别。
行衣未束带，中肠已先结。
不用看镜中，自知生白发。
欲陈去留意，声向言前咽。
愁结填心胸，茫茫若为说。
荒郊烟莽苍，旷野风凄切。
处处得相随，人那不如月。
+++顾况
++++杂曲歌辞 古离别
西江上，风动麻姑嫁时浪。
西山为水水为尘，不是人间离别人。
+++贯休
++++杂曲歌辞 古离别
离恨如旨酒，古今饮皆醉。
只恐长江水，尽是儿女泪。
伊余非此辈，送人空把臂。
他日再相逢，清风动天地。
+++韦庄
++++杂曲歌辞 古离别
晴烟漠漠柳毵毵，不那离情酒半酣。
更把马鞭云外指，断肠春色在江南。
+++孟云卿
++++杂曲歌辞 生别离
结发生别离，相思复相保。
何知日已久，五变庭中草。
眇眇天海途，悠悠吴江岛。
但恐不出门，出门无远道。
远道行既难，家贫衣服单。
严风吹积雪，晨起鼻何酸。
人生各有恋，岂不怀所安。
分明天上日，生死誓同欢。
+++白居易
++++杂曲歌辞 生别离
食檗不易食梅难，檗能苦兮梅能酸。
未如生别之为难，苦在心兮酸在肝。
晨鸡载鸣残月没，征马重嘶行人出。
回看骨肉哭一声，梅酸檗苦甘如蜜。
黄河水白黄云秋，行人河边相对愁。
天寒野旷何处宿，棠梨叶战风飕飕。
生离别，生离别，忧从中来无断绝。
忧积心劳血气衰，未年三十生白发。

+++李白
++++杂曲歌辞 远别离
远别离，古有皇英之二女，乃在洞庭之南，潇湘之浦。
海水直下万里深，谁人不言此离苦。
日惨惨兮云冥冥，猩猩啼烟兮鬼啸雨。
我纵言之将何补？
皇穹窃恐不照余之忠诚，雷冯冯兮欲吼怒。
尧舜当之亦禅禹。
君失臣兮龙为鱼，权归臣兮鼠变虎。
或云尧幽囚，舜野死，九疑联绵皆相似，重瞳孤坟竟何是。
帝子泣兮绿云间，随风波兮去无还。
恸哭兮远望，见苍梧之深山。
苍梧山崩湘水绝，竹上之泪乃可灭。

+++张籍
++++杂曲歌辞 远别离
莲叶团团杏花拆，长江鲤鱼鳍鬣赤。
念君少年弃亲戚，千里万里独为客。
谁言远别心不易，天星坠地能为石。
几时断得城南陌，勿使居人有行役。
+++令狐楚
++++杂曲歌辞 远别离二首
杨柳黄金穗，梧桐碧玉枝。
春来消息断，早晚是归时。
玳织鸳鸯履，金装翡翠簪。
畏人相问著，不拟到城南。
+++李白
++++杂曲歌辞 久别离
别来几春未还家，玉窗五见樱桃花。
况有锦字书，开缄使人嗟。
至此肠断彼心绝，云鬟绿鬓罢揽结，愁如回飙乱白雪。
去年寄书报阳台，今年寄书重相催。
胡为东风为我吹行云，使西来。
待来竟不来，落花寂寂委青苔。
+++戴叔伦
++++杂曲歌辞 新别离
手把杏花枝，未曾经别离。
黄昏掩闺后，寂寞自心知。
+++崔国辅
++++杂曲歌辞 今别离
送别未能旋，相望连水口。
船行欲映洲，几度急摇手。
+++刘氏瑶
++++杂曲歌辞 暗别离
槐花结子桐叶焦，单飞越鸟啼青霄。
翠轩辗云轻遥遥，燕脂泪迸红线条。
瑶草歇芳心耿耿，玉佩无声画屏冷。
朱弦暗断不见人，风动花枝月中影。
青鸾脉脉西飞去，海阔天高不知处。

+++白居易
++++杂曲歌辞 潜别离
不得哭，潜别离。
不得语，暗相思。
两心之外无人知。
深笼夜锁独栖鸟，利剑春断连理枝。
河水虽浊有清日，乌头虽黑有白时。
惟有潜离与暗别，彼此甘心无后期。
+++张籍
++++杂曲歌辞 别离曲
行人结束出门去，马蹄几时踏门路。
忆昔君初纳彩时，不言身属辽阳戍。
早知今日当别离，成君家计良为谁。
男儿生身自有役，那得误我少年时。
不如逐君征战死，谁能独老空闺里。

+++陆龟蒙
++++杂曲歌辞 别离曲
丈夫非无泪，不洒离别间。
仗剑对尊酒，耻为游子颜。
蝮蛇一螫手，壮士疾解腕。
所思在功名，离别何足叹。
+++温庭筠
++++杂曲歌辞 西洲曲
悠悠复悠悠，昨日下西洲。
西洲风色好，遥见武昌楼。
武昌何郁郁，侬家定无匹。
小妇被流黄，登楼抚瑶瑟。
朱弦繁复轻，素手直凄清。
一弹三四解，掩抑似含情。
南楼登且望，西江广复平。
艇子摇两桨，催过石头城。
门前乌臼树，惨澹天将曙。
鹍鵊飞复还，郎随早帆去。
回头语同伴，定复负情侬。
去帆不安幅，作抵使西风。
他日相寻索，莫作西洲客。
西洲人不归，春草年年碧。
+++李白
++++杂曲歌辞 荆州乐
白帝城边足风波，瞿塘五月谁敢过。
荆州麦熟茧成蛾，缫丝忆君头绪多。
拨谷飞鸣奈妾何。
+++刘禹锡
++++杂曲歌辞 荆州乐二首
渚宫杨柳暗，麦城朝雉飞。
可怜踏青伴，乘暖著轻衣。
今日好南风，商旅相催发。
沙头樯竿上，始见春江阔。
+++李端
++++杂曲歌辞 荆州泊
南楼西下时，月里闻来棹。
桂水舳舻回，荆州津济闹。
移帷望星汉，引带思容貌。
今夜一江人，惟应妾身觉。
+++刘禹锡
++++杂曲歌辞 纪南歌
风烟纪南城，尘土荆门路。
天寒猎兽者，走上樊姬墓。
+++刘禹锡
++++杂曲歌辞 宜城歌
野水绕空城，行尘起孤驿。
花台侧生树，石碣阳镌额。
靡靡度行人，温风吹宿麦。
+++崔颢
++++杂曲歌辞 长干曲四首
君家定何处，妾住在横塘。
停舟暂借问，或恐是同乡。
家临九江水，去来九江侧。
同是长干人，生小不相识。
下渚多风浪，莲舟渐觉稀。
那能不相待，独自逆潮归。
三江潮水急，五湖风浪涌。
由来花性轻，莫畏莲舟重。
+++李白
++++杂曲歌辞 长干行二首
妾发初覆额，折花门前剧。
郎骑竹马来，绕床弄青梅。
同居长干里，两小无嫌猜。
十四为君妇，羞颜尚不开。
低头向暗壁，千唤不一回。
十五始展眉，愿同尘与灰。
常存抱柱信，岂上望夫台。
十六君远行，瞿塘滟预堆。
五月不可触，猿鸣天上哀。
门前迟行迹，一一生绿苔。
苔深不能扫，落叶秋风早。
八月蝴蝶来，双飞西园草。
感此伤妾心，坐愁红颜老。
早晚下三巴，预将书报家。
相迎不道远，直至长风沙。
忆妾深闺里，烟尘不曾识。
嫁与长干人，沙头候风色。
五月南风兴，思君在巴陵。
八月西风起，想君发扬子。
去来悲如何，见少别离多。
湘潭几日到，妾梦越风波。
昨夜狂风度，吹折江头树。
淼淼暗无边，行人在何处。
北客真王公，朱衣满江中。
日暮来投宿，数朝不肯东。
好乘浮云骢，佳期兰渚东。
鸳鸯绿浦上，翡翠锦屏中。
自怜十五馀，颜色桃李红。
那作商人妇，愁水复愁风。
+++张潮
++++杂曲歌辞 长干行
婿贫如珠玉，婿富如埃尘。
贫时不忘旧，富贵多宠新。
妾本富家女，与君为偶匹。
惠好一何深，中门不曾出。
妾有绣衣裳，葳蕤金缕光。
念君贫且贱，易此从远方。
远方三千里，发去悔不已。
日暮情更来，空望去时水。
孟夏麦始秀，江上多南风。
商贾归欲尽，君今尚巴东。
巴东有巫山，窈窕神女颜。
常恐游此山，果然不知还。
+++崔国辅
++++杂曲歌辞 小长干曲
月暗送湖风，相寻路不通。
菱歌唱不辍，知在此塘中。
+++贯休
++++杂曲歌辞 杞梁妻
秦之无道兮四海枯，筑长城兮遮北胡。
筑人筑土一万里，杞梁贞妇啼呜呜。
上无父兮中无夫，下无子兮孤复孤。
一号城崩塞色苦，再号杞梁骨出土。
疲魂饥魄相逐归，陌上少年莫相非。

+++崔颢
++++杂曲歌辞 卢女曲
二月春来半，宫中日渐长。
柳垂金屋暖，花覆玉楼香。
拂匣先临镜，调笙更炙簧。
还将卢女曲，夜夜奉君王。
+++崔颢
++++杂曲歌辞 卢姬篇
卢姬小小魏王家，绿鬓红唇桃李花。
魏玉绮楼十二重，水精帘箔绣芙蓉。
白玉阑干金作柱，楼上朝朝学歌舞。
前堂后堂罗袖人，南窗北窗花发春。
翠幌珠帘斗弦管，一奏一弹云欲断。
君王日晚下朝归，鸣环佩玉生光辉。
人生今日得骄贵，谁道卢姬身细微。
+++李白
++++杂曲歌辞 邯郸才人嫁为厮养卒妇
妾本丛台女，扬蛾入丹阙。
自倚颜如花，宁知有凋歇。
一辞玉阶下，去若朝云没。
每忆邯郸城，深宫梦秋月。
君王不可见，惆怅至明发。
+++柳宗元
++++杂曲歌辞 杨白花
杨白花，风吹度江水。
坐令宫树无颜色，摇荡春光千万里。
茫茫晓日下长秋，哀歌未断城鸦起。
+++万楚
++++杂曲歌辞 茱萸女
山阴柳家女，九日采茱萸。
复得东邻伴，双为陌上姝。
插花向高髻，结子置长裾。
作性恒迟缓，非关诧丈夫。
平明折林树，日入反城隅。
侠客邀罗袖，行人挑短书。
蛾眉自有主，年少莫踟蹰。
+++李白
++++杂曲歌辞 于阗采花
于阗采花人，自言花相似。
明妃一朝西入胡，胡中美女多羞死。
乃知汉地多名姝，胡中无花可方比。
丹青能令丑者妍，无盐翻在深宫里。
自古妒蛾眉，胡沙埋皓齿。
+++李白
++++杂曲歌辞 秦女卷衣
天子居未央，妾侍卷衣裳。
顾无紫宫宠，敢拂黄金床。
水至亦不去，熊来尚可当。
微身奉日月，飘若萤火光。
愿君采葑菲，无以下体妨。
+++张祜
++++杂曲歌辞 爱妾换马
一面妖桃千里蹄，娇姿骏骨价应齐。
乍牵玉勒辞金栈，催整花钿出绣闺。
去日岂无沾袂泣，归时还有顿衔嘶。
婵娟躞蹀春风里，挥手摇鞭杨柳堤。
绮阁香销华厩空，忍将行雨换追风。
休怜柳叶双眉翠，却爱桃花两耳红。
侍宴永辞春色里，趁朝休立漏声中。
恩劳未尽情先尽，暗泣嘶风两意同。
+++李白
++++杂曲歌辞 枯鱼过河泣
白龙改常服，偶被豫且制。
谁使尔为鱼，徒劳诉天帝。
作书报鲸鲵，勿恃风涛势。
涛落归泥沙，翻遭蝼蚁噬。
万乘慎出入，柏人以为诫。
+++聂夷中
++++杂曲歌辞 饮酒乐
日月似有事，一夜行一周。
草木犹须老，人生得无愁。
一饮解百结，再饮破百忧。
白发欺贫贱，不入醉人头。
我愿东海水，尽向杯中流。
安得阮步兵，同入醉乡游。
+++崔国辅
++++杂曲歌辞 王孙游
自与王孙别，频看黄鸟飞。
应由春草误，著处不成归。
+++李白
++++杂曲歌辞 发白马
将军发白马，旌节渡黄河。
箫鼓聒川岳，沧溟涌洪波。
武安有振瓦，易水无寒歌。
铁骑若雪山，饮流涸滹沱。
扬兵猎月窟，转战略朝那。
倚剑登燕然，边峰列嵯峨。
萧条万里外，耕作五原多。
一扫清大漠，包虎戢金戈。
+++李白
++++杂曲歌辞 结袜子
燕南壮士吴门豪，筑中置铅鱼隐刀。
感君恩重许君命，泰山一掷轻鸿毛。
+++李白
++++杂曲歌辞 沐浴子
沐芳莫弹冠，浴兰莫振衣。
处世忌太洁，志人贵藏辉。
沧浪有钓叟，吾与尔同归。
+++韦应物
++++杂曲歌辞 三台二首
一年一年老去，明日后日花开。
未报长安平定，万国岂得衔杯。
冰泮寒塘始绿，雨馀百草皆生。
朝来门閤无事，晚下高斋有情。
+++韦应物
++++杂曲歌辞 上皇三台
不寐倦长更，披衣出户行。
月寒秋竹冷，风切夜窗声。
+++韦应物
++++杂曲歌辞 突厥三台
雁门山上雁初飞，马邑阑中马正肥。
日旰山西逢驿使，殷勤南北送征衣。
+++王建
++++杂曲歌辞 宫中三台二首
鱼藻池边射鸭，芙蓉园里看花。
日色柘袍相似，不著红鸾扇遮。
池北池南草绿，殿前殿后花红。
天子千年万岁，未央明月清风。
+++王建
++++杂曲歌辞 江南三台四首
扬州桥边小妇，长干市里商人。
三年不得消息，各自拜鬼求神。
青草湖边草色，飞猿岭上猿声。
万里三湘客到，有风有雨人行。
树头花落花开，道上人去人来。
朝愁暮愁即老，百年几度三台。
闻身强健且为，头白齿落难追。
准拟百年千岁，能得几许多时。
+++张籍
++++杂曲歌辞 筑城曲
筑城去，千人万人齐抱杵。
重重土坚试行锥，军吏执鞭催作迟。
来时一年深碛里，著尽短衣渴无水。
力尽不得抛杵声，杵声未定人皆死。
家家养男当门户，今日作君城下土。

+++元稹
++++杂曲歌辞 筑城曲五解
年年塞下丁，长作出塞兵。
自从冒顿强，官筑遮虏城。
筑城须努力，城高遮得贼。
但恐贼路多，有城遮不得。
丁口传父口，莫问城坚不。
平城被虏围，汉劚城墙走。
因兹虏请和，虏往骑来多。
半疑兼半信，筑城犹嵯峨。
筑城安敢烦，愿听丁一言。
请筑鸿胪寺，兼愁虏出关。
+++陆龟蒙
++++杂曲歌辞 筑城曲
城上一掊土，手中千万杵。
筑城畏不坚，坚城在何处。
莫叹筑城劳，将军要却敌。
城高功亦高，尔命何处惜。
+++温庭筠
++++杂曲歌辞 湖阴曲
祖龙黄须珊瑚鞭，铁骢金面青连钱。
虎髯拔剑欲成梦，日压贼营如血鲜。
海旗风急惊眠起，甲重光摇照湖水。
苍黄追骑尘外归，森索妖星阵前死。
五陵愁碧春萋萋，灞川玉马空中嘶。
羽书如电入青琐，雪腕如捶催画鞞。
白虬天子金煌铓，高临帝座回龙章。
吴波不动楚山晚，花压阑干春昼长。

+++李商隐
++++杂曲歌辞 无愁果有愁曲
东有青龙西白虎，中含福皇包世度。
玉壶渭水笑清潭，凿天不到牵牛处。
骐驎踏云天马狞，牛山撼碎珊瑚声。
秋娥点滴不成泪，十二玉楼无故钉。
推烟唾月抛千里，十番红桐一行死。
白杨别屋鬼迷人，空留暗记如蚕纸。
日暮向风牵短丝，血凝血散今谁是。
+++施肩吾
++++杂曲歌辞 起夜来
香销连理带，尘覆合欢杯。
懒卧相思枕，愁吟起夜来。
+++聂夷中
++++杂曲歌辞 起夜半
念远心如烧，不觉中夜起。
桃花带露泛，立在月明里。
+++沈佺期
++++杂曲歌辞 独不见
卢家小妇郁金堂，海燕双栖玳瑁梁。
九月寒砧催下叶，十年征戍忆辽阳。
白狼河北音书断，丹凤城南秋夜长。
谁知含愁独不见，使妾明月照流黄。
+++王训
++++杂曲歌辞 独不见
日晚宜春暮，风软上林朝。
对酒近初节，开楼荡夜娇。
石桥通小涧，竹路上青霄。
持底谁见许，长愁成细腰。
+++杨巨源
++++杂曲歌辞 独不见
东风艳阳色，柳绿花如霰。
竞理同心鬟，争持合欢扇。
香传贾娘手，粉离何郎面。
最恨卷帘时，含情独不见。
+++李白
++++杂曲歌辞 独不见
白马谁家子，黄龙边塞儿。
天山三丈雪，岂是远行时。
春蕙忽秋草，莎鸡鸣曲池。
风催寒棕响，月入霜闺悲。
忆与君别年，种桃齐蛾眉。
桃今百馀尺，花落成枯枝。
终然独不见，流泪空自知。
+++戴叔伦
++++杂曲歌辞 独不见
前宫路非远，旧苑春将遍。
玉户看早梅，雕梁数归燕。
身轻逐舞袖，香暖传歌扇。
自和秋风词，长侍昭阳殿。
谁信后庭人，年年独不见。
+++胡曾
++++杂曲歌辞 独不见
玉关一自有氛埃，年少从军竟未回。
门外尘凝张乐榭，水边香灭按歌台。
窗残夜月人何处，帘卷春风燕复来。
万里寂寥音信绝，寸心争忍不成灰。
+++田娥
++++杂曲歌辞 携手曲
携手共惜芳菲节，莺啼锦花满城阙。
行乐逶迤念容色，色衰只恐君恩歇。
凤笙龙管白日阴，盈亏自感青天月。
+++聂夷中
++++杂曲歌辞 大垂手
金刀翦轻云，盘用黄金缕。
装束赵飞燕，教来掌上舞。
舞罢飞燕死，片片随风去。
+++田娥
++++杂曲歌辞 夜夜曲
愁人夜独伤，灭烛卧兰房。
只恐多情月，旋来照妾床。
+++王偃
++++杂曲歌辞 夜夜曲
北斗星移银汉低，班姬愁思凤城西。
青槐陌上人行绝，明月楼前乌夜啼。
+++贯休
++++杂曲歌辞 夜夜曲
蟪蛄切切风骚骚，芙蓉喷香蟾蜍高。
孤灯耿耿征妇劳，更深扑落金错刀。
+++王勃
++++杂曲歌辞 秋夜长
秋夜长，殊未央，月明白露澄清光，层城绮阁遥相望。
遥相望，川无梁，北风受节雁南翔，崇兰委质时菊芳。
鸣环曳履出长廊，为君秋夜捣衣裳。
纤罗对凤凰，丹绮双鸳鸯。
调砧乱杵思自伤。
思自伤，征夫万里戍他乡。
鹤关音信断，龙门道路长。
所在天一方，寒衣徒自香。
+++张籍
++++杂曲歌辞 秋夜长
秋天如水夜未央，天汉东西月色光。
愁人不寐畏枕席，暗虫唧唧绕我傍。
荒城为村无更声，起看北斗天未明。
白露满田风褭褭，千声万声鹖鸟鸣。
+++王建
++++杂曲歌辞 秋夜曲二首
天清漏长霜泊泊，兰绿收荣桂膏涸。
高楼云鬟弄婵娟，古瑟暗断秋风弦。
玉关遥隔万里道，金刀不翦双泪泉。
香囊火死香气少，向帷合眼何时晓。
城乌作营啼野月，秦川少妇生离别。

秋灯向壁掩洞房，良人此夜直明光。
天河悠悠漏水长，南楼北斗两相当。
+++张仲素
++++杂曲歌辞 秋夜曲
丁丁漏水夜何长，漫漫轻云露月光。
秋壁暗虫通夕响，寒衣未寄莫飞霜。
+++王涯
++++杂曲歌辞 秋夜曲
桂魄初生秋露微，轻罗已薄未更衣。
银筝夜久殷勤弄，心怯空房不忍归。
+++李白
++++杂曲歌辞 夜坐吟
冬夜夜寒觉夜长，沉吟久坐坐北堂。
冰合井泉月入闺，青缸凝明照悲啼。
青缸灭，啼转多。
掩妾泪，听君歌。
歌有声，妾有情。
情声合，两无违。
一语不入意，从君万曲梁尘飞。
+++李白
++++杂曲歌辞 夜坐吟
踏踏马头谁见过，眼看北斗直天河。
西风罗幕生翠波，铅华笑妾颦青蛾。
为君起唱长相思。
帘外严霜皆倒飞，明星烂烂东方陲。
红霞稍出东南涯，陆郎去矣乘斑骓。
+++鲍溶
++++杂曲歌辞 夜寒吟
九衢金吾夜行行，上宫玉漏遥分明。
霜飙乘阴扫地起，旅鸿迷雪绕枕声，远人归梦既不成。
留家惜夜欢心发，罗幕画堂深皎洁。
兰烟对酒客几人，兽火扬光二三月。
细腰楚姬丝竹间，白纻长袖歌闲闲，岂识苦寒损朱颜。
+++乔知之
++++杂曲歌辞 定情篇
共君结新婚，岁寒心未卜。
相与游春园，各随情所逐。
君念菖蒲花，妾感苦寒竹。
菖花多艳姿，寒竹有贞叶。
此时妾比君，君心不如妾。
簪玉步河堤，妖韶援绿蕺。
凫雁将子游，莺燕从双栖。
君念春光好，妾向春光啼。
君时不得意，妾弃还金闺。
结言本同心，悲欢何未齐。
怨咽前致辞，愿得中所悲。
间丈夫易，世路妇难为。
始经天月照，终若流星驰。
长信佳丽人，失意非蛾眉。
庐江小吏妇，非关织作迟。
本愿长相对，今已长相思。
复有游宦子，结援从梁陈。
燕居崇三朝，去来历九春。
誓心妾终始，蚕桑奉所亲。
归愿未克从，黄金赠路人。
洁妇怀明义，从泛河之津。
于今千万年，谁当问水滨。
更忆倡家楼，夫婿事封侯。
去时思灼灼，去罢心悠悠。
不怜妾岁晏，千载陇西头。
以兹常惕惕，百虑恒盈积。
由来共结褵，几人同匪石。
故岁雕梁燕，双去今来只。
今日玉庭梅，朝红暮成碧。
碧荣始芬敷，黄叶已淅沥。
何用念芳春，芳春有流易。
何用重欢娱，欢娱俄戚戚。
家本巫山阳，归去路何长。
叙言情未尽，采菉已盈筐。
桑榆日映物，草色盈高冈。
下有碧流水，上有丹桂香。
桂枝不须折，碧流清且洁。
赠君比芳菲，受惠常不灭。
赠君泪潺湲，相思无断绝。
妾有秦家镜，宝匣装珠玑。
鉴来年二八，不记易阴晖。
妾无光寂寂，委照影依依。
今日持为赠，相识莫相违。
+++施肩吾
++++杂曲歌辞 定情乐
敢嗟君不怜，自是命不谐。
著破三条裾，却还双股钗。
+++郭元振
++++杂曲歌辞 春江曲
江水春沉沉，上有双竹林。
竹叶坏水色，郎亦坏人心。
+++张籍
++++杂曲歌辞 春江曲
春江无云潮水平，蒲心出水凫雏鸣。
长干夫婿爱远行，自染春衣缝已成。
妾身生长金陵侧，去年随夫住江北。
春来未到父母家，舟小风多渡不得。
欲辞舅姑先问人，私向江头祭水神。

+++王涯
++++杂曲歌辞 春江曲
摇漾越江春，相将看白蘋。
归时不觉夜，出浦月随人。
+++张仲素
++++杂曲歌辞 春江曲二首
家寄征江岸，征人几岁游。
不知潮水信，每日到沙头。
乘晓南湖去，参差叠浪横。
前洲在何处，雾里雁嘤嘤。
+++李嘉祐
++++杂曲歌辞 江上曲
江上澹澹芙蓉花，江口蛾眉独浣纱。
可怜应是阳台女，坐对鸬鹚娇不语。
掩面羞看北地人，回首忽作空山雨。
苍梧秋色不堪论，千载依依帝子魂。
君看峰上斑斑竹，尽是湘妃泣泪痕。
+++顾况
++++杂曲歌辞 桃花曲
魏帝宫人舞凤楼，隋家天子泛龙舟。
君王夜醉春眠晏，不觉桃花逐水流。
+++李白
++++杂曲歌辞 树中草
鸟衔野田草，误入枯桑里。
客土植危根，逢春犹不死。
草木虽无情，因依尚可生。
如何同枝叶，各自有枯荣。
+++张祜
++++杂曲歌辞 树中草
青青树中草，托根非不危。
草生树却死，荣枯君可知。
+++李章
++++杂曲歌辞 春游吟
初春遍芳甸，千里霭盈瞩。
美人摘新英，步步玩春绿。
所思杳何处，宛在吴江曲。
可怜不得共芳菲，日暮归来泪满衣。

+++施肩吾
++++杂曲歌辞 春游乐
一年三百六十日，赏心那似春中物。
草迷曲坞花满园，东家少年西家出。
+++李端
++++杂曲歌辞 春游乐二首
游童苏合带，倡女蒲葵扇。
初日映城时，相思忽相见。
褰裳踏露草，理鬓回花面。
薄暮不同归，留情此芳甸。
柘弹连钱马，银钩妥堕鬟。
采桑春陌上，踏草夕阳间。
意合辞先露，心诚貌却闲。
明朝若相忆，云雨出巫山。
+++张仲素
++++杂曲歌辞 春游曲三首
烟柳飞轻絮，风榆落小钱。
濛濛百花里，罗绮竞秋千。
骋望登香阁，争高下砌台。
林间踏青去，席上意钱来。
行乐三春节，林花百和香。
当年重意气，先占斗鸡场。
+++刘言史
++++杂曲歌辞 乐府二首
花颔红鬃一向偏，绿槐香陌欲朝天。
仍嫌众里娇行疾，傍镫深藏白玉鞭。
喷珠团香小桂条，玉鞭兼赐霍嫖姚。
弄影便从天禁出，碧蹄声碎五门桥。
+++顾况
++++杂曲歌辞 乐府
暖谷春光至，宸游近甸荣。
云随天仗转，风入御帘轻。
翠盖浮佳气，朱楼倚太清。
朝臣冠剑退，宫女管弦迎。
细草承雕辇，繁花入幔城。
文房开圣藻，武卫宿天营。
玉醴随觞至，铜壶逐漏行。
五星含土德，万姓彻中声。
亲祀先崇典，躬推示劝耕。
国风新正乐，农器近消兵。
道德关河固，刑章日月明。
野人同鸟兽，率舞感升平。
+++权德舆
++++杂曲歌辞 乐府
光风澹荡百花吐，楼上朝朝学歌舞。
身年二八婿侍中，幼妹承恩兄尚主。
绿窗珠箔绣鸳鸯，侍婢先焚百和香。
莺啼日出不知曙，寂寂罗帏春梦长。
+++孟郊
++++杂曲歌辞 乐府三首
莲子不可得，荷花生水中。
犹胜道傍柳，无事荡春风。
渌萍与荷叶，同此一水中。
风吹荷叶在，渌萍西复东。
莲花未开时，苦心终日卷。
春水徒荡漾，荷花未开展。
+++陆长源
++++杂曲歌辞 乐府
芙蓉初出水，菡萏露中花。
风吹著枯木，无奈值空槎。
+++王勃
++++杂曲歌辞 杂曲
智琼神女，来访文君。
蛾眉始约，罗袖初薰。
歌齐曲韵，舞乱行分。
若向阳台荐枕，何啻得胜朝云。
+++施肩吾
++++杂曲歌辞 古曲五首
可怜江北女，惯唱江南曲。
摇荡木兰舟，双凫不成浴。
郎为匕上香，妾为笼上灰。
归时虽暖热，去罢生尘埃。
夜裁鸳鸯绮，朝织蒲桃绫。
欲试一寸心，待缝三尺冰。
怜时鱼得水，怨罢商与参。
不如山支子，却解结同心。
红颜感暮花，白日同流水。
思君如孤灯，一夜一心死。
+++李白
++++杂曲歌辞 高句丽
金花折风帽，白马小迟回。
翩翩舞广袖，似鸟海东来。
+++李贺
++++杂曲歌辞 摩多楼子
玉塞去金人，二万四千里。
风吹沙作云，一时渡辽水。
天白水如练，甲丝双串断。
行行莫苦辛，城月犹残半。
晓气朔烟上，趢趗胡马蹄。
行人听水别，隔陇长东西。

++上卷二十七
  
+++王建
++++杂曲歌辞 辽东行
辽东万里辽水曲，古戍无城复无屋。
黄云盖地雪作山，不惜黄金买衣服。
战回各自收弓箭，正西回面家乡远。
年年郡县送征人，将与辽东作丘坂。
宁为草木乡中生，有身不向辽东行。

+++王建
++++杂曲歌辞 渡辽水
渡辽水，此去咸阳五千里。
来时父母知隔生，重著衣裳如送死。
亦有白骨归咸阳，营家各与题本乡。
身在应无回渡日，驻马相看辽水傍。
+++赵嘏
++++杂曲歌辞 昔昔盐 垂柳覆金堤
新年垂柳色，袅袅对空闺。
不畏芳菲好，自缘离别啼。
因风飘玉户，向日映金堤。
驿使何时度，还将赠陇西。
+++赵嘏
++++杂曲歌辞 昔昔盐 蘼芜叶复齐
提筐红叶下，度日采蘼芜。
掬翠香盈袖，看花忆故夫。
叶齐谁复见，风暖恨偏孤。
一被春光累，容颜与昔殊。
+++赵嘏
++++杂曲歌辞 昔昔盐 水溢芙蓉沼
渌沼春光后，青青草色浓。
绮罗惊翡翠，暗粉妒芙蓉。
云遍窗前见，荷翻镜里逢。
将心托流水，终日渺无从。
+++赵嘏
++++杂曲歌辞 昔昔盐 花飞桃李蹊
远期难可托，桃李自依依。
花径无容迹，戎裘未下机。
随风开又落，度日扫还飞。
欲折枝枝赠，那知归不归。
+++赵嘏
++++杂曲歌辞 昔昔盐 采桑秦氏女
南陌采桑出，谁知妾姓秦。
独怜倾国貌，不负早莺春。
珠履荡花湿，龙钩折桂新。
使君那驻马，自有侍中人。
+++赵嘏
++++杂曲歌辞 昔昔盐 织锦窦家妻
当年谁不羡，分作窦家妻。
锦字行行苦，罗帷日日啼。
岂知登陇远，只恨下机迷。
直候阳关使，殷勤寄海西。
+++赵嘏
++++杂曲歌辞 昔昔盐 关山别荡子
那堪闻荡子，迢递涉关山。
肠为马嘶断，衣从泪滴斑。
愁看塞上路，讵惜镜中颜。
傥见征西雁，应传一字还。
+++赵嘏
++++杂曲歌辞 昔昔盐 风月守空闺
良人犹远戍，耿耿夜闺空。
绣户流宵月，罗帷坐晓风。
魂飞沙帐北，肠断玉关中。
尚自无消息，锦衾那得同。
+++赵嘏
++++杂曲歌辞 昔昔盐 恒敛千金笑
玉颜恒自敛，羞出镜台前。
早惑阳城客，今悲华锦筵。
从军人更远，投喜鹊空传。
夫婿交河北，迢迢路几千。
+++赵嘏
++++杂曲歌辞 昔昔盐 长垂双玉啼
双双红泪堕，度日暗中啼。
雁出居延北，人犹辽海西。
向灯垂玉枕，对月洒金闺。
不惜罗衣湿，惟愁归意迷。
+++赵嘏
++++杂曲歌辞 昔昔盐 蟠龙随镜隐
鸾镜无由照，蛾眉岂忍看。
不知愁发换，空见隐龙蟠。
那惬红颜改，偏伤白日残。
今朝窥玉匣，双泪落阑干。
+++赵嘏
++++杂曲歌辞 昔昔盐 彩凤逐帷低
巧绣双飞凤，朝朝伴下帷。
春花那见照，暮色已频欺。
欲卷思君处，将啼裛泪时。
何年征戍客，传语报佳期。
+++赵嘏
++++杂曲歌辞 昔昔盐 惊魂同夜鹊
万里无人见，众情难与论。
思君常入梦，同鹊屡惊魂。
孤寝红罗帐，双啼玉箸痕。
妾心甘自保，岂复暂忘恩。
+++赵嘏
++++杂曲歌辞 昔昔盐 倦寝听晨鸡
去去边城骑，愁眠掩夜闺。
披衣窥落月，拭泪待鸣鸡。
不愤连年别，那堪长夜啼。
功成应自恨，早晚发辽西。
+++赵嘏
++++杂曲歌辞 昔昔盐 暗牖悬蛛网
暗中蛛网织，历乱绮窗前。
万里终无信，一条徒自悬。
分从珠露滴，愁见隙风牵。
妾意何聊赖，看看剧断弦。
+++赵嘏
++++杂曲歌辞 昔昔盐 空梁落燕泥
春至今朝燕，花时伴独啼。
飞斜珠箔隔，语近画梁低。
帷卷闲窥户，床空暗落泥。
谁能长对此，双去复双栖。
+++赵嘏
++++杂曲歌辞 昔昔盐 前年过代北
代北几千里，前年又复经。
燕山云自合，胡塞草应青。
铁马喧鼙鼓，蛾眉怨锦屏。
不知羌笛曲，掩泪若为听。
+++赵嘏
++++杂曲歌辞 昔昔盐 今岁往辽西
万里飞书至，闻君已渡辽。
只谙新别苦，忘却旧时娇。
烽戍年将老，红颜日向凋。
胡沙兼汉苑，相望几迢迢。
+++赵嘏
++++杂曲歌辞 昔昔盐 一去无还意
良人征绝域，一去不言还。
百战攻胡虏，三冬阻玉关。
萧萧边马思，猎猎戍旗闲。
独把千重恨，连年未解颜。
+++赵嘏
++++杂曲歌辞 昔昔盐 那能惜马蹄
云中路杳杳，江畔草萋萋。
妾久垂珠泪，君何惜马蹄。
边风悲晓角，营月怨春鼙。
未道休征战，愁眉又复低。
++++杂曲歌辞 水调歌第一
平沙落日大荒西，陇上明星高复低。
孤山几处看烽火，壮士连营候鼓鼙。
++++杂曲歌辞 水调歌第二
猛将关西意气多，能骑骏马弄雕戈。
金鞍宝铰精神出，笛倚新翻水调歌。
++++杂曲歌辞 水调歌第三
王孙别上绿珠轮，不羡名公乐此身。
户外碧潭春洗马，楼前红烛夜迎人。
++++杂曲歌辞 水调歌第四
陇头一段气长秋，举目萧条总是愁。
只为征人多下泪，年年添作断肠流。
++++杂曲歌辞 水调歌第五
双带仍分影，同心巧结香。
不应须换彩，意欲媚浓妆。
++++杂曲歌辞 入破第一
细草河边一雁飞，黄龙关里挂戎衣。
为受明王恩宠甚，从事经年不复归。
++++杂曲歌辞 入破第二
锦城丝管日纷纷，半入江风半入云。
此曲只应天上去，人间能得几回闻。
++++杂曲歌辞 入破第三
昨夜遥欢出建章，今朝缀赏度昭阳。
传声莫闭黄金屋，为报先开白玉堂。
++++杂曲歌辞 入破第四
日晚笳声咽戍楼，陇云漫漫水东流。
行人万里向西去，满目关山空恨愁。
++++杂曲歌辞 入破第五
千年一遇圣明朝，愿对君王舞细腰。
乍可当熊任生死，谁能伴凤上云霄。
++++杂曲歌辞 第六彻
闺烛无人影，罗屏有梦魂。
近来音耗绝，终日望君门。
+++吴融
++++杂曲歌辞 水调
凿河千里走黄沙，浮殿西来动日华。
可道新声是亡国，且贪惆怅后庭花。
+++李义府
++++杂曲歌辞 堂堂
镂月成歌扇，裁云作舞衣。
自怜回雪影，好取洛川归。
懒正鸳鸯被，羞褰玳瑁床。
春风别有意，密处也寻香。
+++李义府
++++杂曲歌辞 堂堂
堂堂复堂堂，红脱梅灰香。
十年粉蠹生画梁，饥虫不食推碎黄。
蕙花已老桃叶长，禁院悬帘隔御光。
华清源中礜石汤，裴回百凤随君王。
++++杂曲歌辞 凉州歌第一
汉家宫里柳如丝，上苑桃花连碧池。
圣寿已传千岁酒，天文更赏百僚诗。
++++杂曲歌辞 凉州歌第二
朔风吹叶雁门秋，万里烟尘昏戍楼。
征马长思青海北，胡笳夜听陇山头。
++++杂曲歌辞 凉州歌第三
开箧泪沾襦，见君前日书。
夜台空寂寞，犹见紫云车。
++++杂曲歌辞 排遍第一
三秋陌上早霜飞，羽猎平田浅草齐。
锦背苍鹰初出按，五花骢马喂来肥。
++++杂曲歌辞 排遍第二
鸳鸯殿里笙歌起，翡翠楼前出舞人。
唤上紫微三五夕，圣明方寿一千春。
+++耿湋
++++杂曲歌辞 凉州词
国使翩翩随旆旌，陇西岐路足荒城。
毡裘牧马胡雏小，日暮蕃歌三两声。
+++张籍
++++杂曲歌辞 凉州词
边城暮雨雁飞低，芦笋初生渐欲齐。
无数铃声遥过碛，应驮白练到安西。
古镇城门白碛开，胡兵往往傍沙堆。
巡边使客行应早，每待平安火到来。
凤林关里水东流，白草黄榆六十秋。
边将皆承主恩泽，无人解道取凉州。
+++薛逢
++++杂曲歌辞 凉州词
昨夜蕃兵报国仇，沙州都护破凉州。
黄河九曲今归汉，塞外纵横战血流。
++++杂曲歌辞 太和第一
国门卿相旧山庄，圣主移来宴绿芳。
帘外辗为车马路，花间踏出舞人场。
+++杂曲歌辞
++++太和第二
国鸟尚含天乐转，寒风犹带御衣香。
为报碧潭明月夜，会须留赏待君王。
+++杂曲歌辞
++++太和第三
庭前鹊绕相思树，井上莺歌争刺桐。
含情少妇悲春草，多是良人学转蓬。
+++杂曲歌辞
++++太和第四
塞北江南共一家，何须泪落怨黄沙。
春酒半酣千日醉，庭前还有落梅花。
+++杂曲歌辞
++++太和第五彻
我皇膺运太平年，四海朝宗会百川。
自古几多明圣主，不如今帝胜尧天。
+++杂曲歌辞
++++伊川歌第一
秋风明月独离居，荡子从戎十载馀。
征人去日殷勤属，归雁来时数寄书。
+++杂曲歌辞
++++伊川歌第二
彤闱晓辟万鞍回，玉辂春游薄晚开。
渭北清光摇草树，州南嘉景入楼台。
+++杂曲歌辞
++++伊川歌第三
闻道黄花戍，频年不解兵。
可怜闺里月，偏照汉家营。
+++杂曲歌辞
++++伊川歌第四
千里东归客，无心忆旧游。
挂帆游白水，高枕到青州。
+++杂曲歌辞
++++伊川歌第五
桂殿江乌对，雕屏海燕重。
只应多酿酒，醉罢乐高钟。
+++杂曲歌辞
++++入破第一
千门今夜晓初晴，万里天河彻帝京。
璨璨繁星驾秋色，棱棱霜气韵钟声。
+++杂曲歌辞
++++入破第二
长安二月柳依依，西出流沙路渐微。
阏氏山上春光少，相府庭边驿使稀。
+++杂曲歌辞
++++入破第三
三秋大漠冷溪山，八月严霜变草颜。
卷旆风行宵渡碛，衔枚电扫晓应还。
+++杂曲歌辞
++++入破第四
行乐三阳早，芳菲二月春。
闺中红粉态，陌上看花人。
+++杂曲歌辞
++++入破第五
君住孤山下，烟深夜径长。
辕门渡绿水，游苑绕垂杨。
+++杂曲歌辞
++++陆州歌第一
分野中峰变，阴晴众壑殊。
欲投人处宿，隔浦问樵夫。
+++杂曲歌辞
++++陆州歌第二
共得烟霞径，东归山水游。
萧萧望林夜，寂寂坐中秋。
+++杂曲歌辞
++++陆州歌第三
香气传空满，妆花映薄红。
歌声天仗外，舞态御楼中。
+++杂曲歌辞
++++排遍第一
树发花如锦，莺啼柳若丝。
更逢欢宴地，愁见别离时。
+++杂曲歌辞
++++排遍第二
明月照秋叶，西风响夜砧。
强言徒自乱，往事不堪寻。
+++杂曲歌辞
++++排遍第三
坐对银釭晓，停留玉箸痕。
君门常不见，无处谢前恩。
+++杂曲歌辞
++++排遍第四
曙月当窗满，征人出塞遥。
画楼终日闭，清管为谁调。
+++杂曲歌辞
++++簇拍陆州
西去轮台万里馀，故乡音耗日应疏。
陇山鹦鹉能言语，为报闺人数寄书。
+++杂曲歌辞
++++石州
自从君去远巡边，终日罗帏独自眠。
看花情转切，揽镜泪如泉。
一自离君后，啼多双脸穿。
何时狂虏灭，免得更留连。
+++杂曲歌辞
++++盖罗缝
秦时明月汉时关，万里征人尚未还。
但愿龙庭神将在，不教胡马渡阴山。
音书杜绝白狼西，桃李无颜黄鸟啼。
寒鸟春深归去尽，出门肠断草萋萋。
+++杂曲歌辞
++++双带子
私言切语谁人会，海燕双飞绕画梁。
君学秋胡不相识，妾亦无心去采桑。
+++杂曲歌辞
++++昆仑子
扬子谭经去，淮王载酒过。
醉来啼鸟唤，坐久落花多。
+++杂曲歌辞
++++祓禊曲
昨见春条绿，那知秋叶黄。
蝉声犹未断，寒雁已成行。
金谷园中柳，春来已舞腰。
那堪好风景，独上洛阳桥。
何处堪愁思，花间长乐宫。
君王不重客，泣泪向春风。
+++张祜
++++杂曲歌辞 上巳乐
猩猩血彩系头标，天上齐声举画桡。
却是内人争意切，六宫罗袖一时招。
+++杂曲歌辞
++++穆护砂
玉管朝朝弄，清歌日日新。
折花当驿路，寄与陇头人。
+++杂曲歌辞
++++思归乐
晚日催弦管，春风入绮罗。
杏花如有意，偏落舞衫多。
万里春应尽，三江雁亦稀。
连天汉水广，孤客未言归。
+++杂曲歌辞
++++金殿乐
入夜秋砧动，千门起四邻。
不缘楼上月，应为陇头人。
+++杂曲歌辞
++++胡渭州
亭亭孤月照行舟，寂寂长江万里流。
乡国不知何处是，云山漫漫使人愁。
杨柳千寻色，桃花一苑芳。
风吹入帘里，惟有惹衣香。
+++杂曲歌辞
++++戎浑
风劲角弓鸣，将军猎渭城。
草枯鹰眼疾，雪尽马蹄轻。
+++杂曲歌辞
++++墙头花
蟋蟀鸣洞房，梧桐落金井。
为君裁舞衣，天寒剪刀冷。
妾有罗衣裳，秦王在时作。
为舞春风多，秋来不堪著。
+++杂曲歌辞
++++采桑
自古多征战，由来尚甲兵。
长驱千里去，一举两蕃平。
按剑从沙漠，歌谣满帝京。
寄言天下将，须立武功名。
+++杂曲歌辞
++++杨下采桑
飞丝惹绿尘，软叶对孤轮。
今朝入园去，物色强看人。
+++杂曲歌辞
++++破阵乐
秋来四面足风沙，塞外征人暂别家。
千里不辞行路远，时光早晚到天涯。
汉兵出顿金微，照日明光铁衣。
百里火幡焰焰，千行云骑騑騑。
蹙踏辽河自竭，鼓噪燕山可飞。
正属四方朝贺，端知万舞皇威。
少年胆气凌云，共许骁雄出群。
匹马城南挑战，单刀蓟北从军。
一鼓鲜卑送款，五饵单于解纷。
誓欲成名报国，羞将开口论勋。
+++杂曲歌辞
++++战胜乐
百战得功名，天兵意气生。
三边永不战，此是我皇英。
+++杂曲歌辞
++++剑南臣
不分君恩断，观妆视镜中。
容华尚春日，娇爱已秋风。
枕席临窗晓，屏帷对月空。
年年后庭树，芳悴在深宫。
+++杂曲歌辞
++++征步郎
塞外虏尘飞，频年度碛西。
死生随玉剑，辛苦向金微。
+++杂曲歌辞
++++叹疆场
闻道行人至，妆梳对镜台。
泪痕犹尚在，笑靥自然开。
+++杂曲歌辞
++++塞姑
昨日卢梅塞口，整见诸人镇守。
都护三年不归，折尽江边杨柳。
+++杂曲歌辞
++++水鼓子
雕弓白羽猎初回，薄夜牛羊复下来。
梦水河边秋草合，黑山峰外阵云开。
+++杂曲歌辞
++++婆罗门
回乐峰前沙似雪，受降城外月如霜。
不知何处吹芦管，一夜征人尽望乡。
+++杂曲歌辞
++++浣沙女
南陌春风早，东邻去日斜。
千花开瑞锦，香扑美人车。
长乐青门外，宜春小苑东。
楼开万户上，人向百花中。
+++杂曲歌辞
++++镇西
天边物色更无春，只有羊群与马群。
谁家营里吹羌笛，哀怨教人不忍闻。
岁去年来拜圣朝，更无山阙对溪桥。
九门杨柳浑无半，犹自千条与万条。
+++杂曲歌辞
++++回纥
曾闻瀚海使难通，幽闺少妇罢裁缝。
缅想边庭征战苦，谁能对镜治愁容。
久戍人将老，须臾变作白头翁。
+++杂曲歌辞
++++长命女
云送关西雨，风传渭北秋。
孤灯然客梦，寒杵捣乡愁。
+++杂曲歌辞
++++醉公子
昨日春园饮，今朝倒接䍦。
谁人扶上马，不省下楼时。
+++杂曲歌辞
++++一片子
柳色青山映，梨花雪鸟藏。
绿窗桃李下，闲坐叹春芳。
+++杂曲歌辞
++++甘州
欲使传消息，空书意不任。
寄君明月镜，偏照故人心。
+++杂曲歌辞
++++濮阳女
雁来书不至，月照独眠房。
贱妾多愁思，不堪秋夜长。
+++杂曲歌辞
++++相府莲
夜闻邻妇泣，切切有馀哀。
即问缘何事，征人战未回。
+++杂曲歌辞
++++簇拍相府莲
莫以今时宠，宁无旧日恩。
看花满眼泪，不共楚王言。
闺烛无人影，罗屏有梦魂。
近来音耗绝，终日望应门。
+++杂曲歌辞
++++离别难
此别难重陈，花深复变人。
来时梅覆雪，去日柳含春。
物候催行客，归途淑气新。
剡川今已远，魂梦暗相亲。
+++白居易
++++杂曲歌辞 离别难
绿杨陌上送行人，马去车回一望尘。
不觉别时红泪尽，归来无泪可沾巾。
+++杂曲歌辞
++++山鹧鸪
玉关征戍久，空闺人独愁。
寒露湿青苔，别来蓬鬓秋。
人坐青楼晚，莺语百花时。
愁人多自老，肠断君不知。
+++李益
++++杂曲歌辞 鹧鸪词
湘江斑竹枝，锦翼鹧鸪飞。
处处湘阴合，郎从何处归。
+++李涉
++++杂曲歌辞 鹧鸪词
湘江烟水深，沙岸隔枫林。
何处鹧鸪飞，日斜斑竹阴。
二女虚垂泪，三闾枉自沉。
惟有鹧鸪鸟，独伤行客心。
越冈连越井，越鸟更南飞。
何处鹧鸪啼，夕烟东岭归。
岭头行人少，天涯北客稀。
鹧鸪啼别处，相对泪沾衣。
+++白居易
++++杂曲歌辞 乐世
管急丝繁拍渐稠，绿腰宛转曲终头。
诚知乐世声声乐，老病人听未免愁。
+++白居易
++++杂曲歌辞 急乐世
正抽碧线绣红罗，忽听黄莺敛翠蛾。
秋思冬愁春恨望，大都不得意时多。
+++白居易
++++杂曲歌辞 何满子
世传满子是人名，临就刑时曲始成。
一曲四词歌八叠，从头便是断肠声。
+++薛逢
++++杂曲歌辞 何满子
系马宫槐老，持怀店菊黄。
故交今不见，流恨满川光。
+++李白
++++杂曲歌辞 清平调
云想衣裳花想容，春风拂槛露华浓。
若非群玉山头见，会向瑶台月下逢。
一枝红艳露凝香，云雨巫山枉断肠。
借问汉宫谁得似，可怜飞燕倚新妆。
名花倾国两相欢，长得君王带笑看。
解释春风无限恨，沉香亭北倚阑干。
+++李景伯
++++杂曲歌辞 回波乐
回波尔时酒卮，微臣职在箴规。
侍宴既过三爵，喧哗窃恐非仪。
+++张仲素
++++杂曲歌辞 圣明乐
玉帛殊方至，歌钟比屋闻。
华夷今一贯，同贺圣明君。
九陌祥烟合，千春瑞月明。
宫花将苑柳，先发凤凰城。
+++令狐楚
++++杂曲歌辞 圣明乐
海浪恬丹徼，边尘靖黑山。
从今万里外，不复镇萧关。
++++杂曲歌辞 大酺乐
（商调曲）
泪滴珠难尽，容残玉易销。
傥随明月去，莫道梦魂遥。
+++杜审言
++++杂曲歌辞 大酺乐
圣后乘乾日，皇明御历辰。
紫宫初启坐，苍璧正临春。
雷雨垂膏泽，金钱赐下人。
诏酺欢赏遍，交泰睹惟新。
毗陵震泽九州通，士女欢娱万国同。
伐鼓撞钟惊海上，新妆袨服照江东。
梅花落处疑残雪，柳叶开时任好风。
大德不官逢道泰，天长地久属年丰。
+++张祜
++++杂曲歌辞 大酺乐
车驾东来值太平，大酺三日洛阳城。
小儿一伎竿头绝，天下传呼万岁声。
紫陌酺归日欲斜，红尘开路薛王家。
双鬟前说楼前鼓，两伎争轮好结花。
+++张祜
++++杂曲歌辞 千秋乐
八月平时花萼楼，万方同乐奏千秋。
倾城人看长竿出，一伎初成赵解愁。
+++李百药
++++杂曲歌辞 火凤辞
歌声扇里出，妆影扇中轻。
未能令掩笑，何处欲鄣声。
知音自不惑，得念是分明。
莫见双嚬敛，疑人含笑情。
佳人靓晚妆，清唱动兰房。
影入含风扇，声飞照日梁。
娇嚬眉际敛，逸韵口中香。
自有横陈分，应怜秋夜长。
+++张祜
++++杂曲歌辞 热戏乐
热戏争心剧火烧，铜槌暗执不相饶。
上皇失喜宁王笑，百尺幢竿果动摇。
+++张祜
++++杂曲歌辞 春莺啭
兴庆池南柳未开，太真先把一枝梅。
内人已唱春莺啭，花下傞傞软舞来。
+++温庭筠
++++杂曲歌辞 达摩支
捣麝成尘香不灭，拗莲作寸丝难绝。
红泪文姬洛水春，白头苏武天山雪。
君不见无愁高纬花漫漫，漳浦宴馀清露寒。
一旦臣僚共囚虏，欲吹羌管先汍澜。
旧臣头鬓霜华早，可惜雄心醉中老。
万古春归梦不归，邺城风雨连天草。

+++武则天
++++杂曲歌辞 如意娘
看朱成碧思纷纷，憔悴支离为忆君。
不信比来长下泪，开箱验取石榴裙。
+++张祜
++++杂曲歌辞 雨霖铃
雨霖铃夜却归秦，犹是张徽一曲新。
长说上皇垂泪教，月明南内更无人。
++++杂曲歌辞 桂花曲
可怜天上桂花孤，试问姮娥更要无。
月宫幸有闲田地，何不中央种两株。
+++王维
++++杂曲歌辞 渭城曲
渭城朝雨浥轻尘，客舍青青柳色春。
劝君更尽一杯酒，西出阳关无故人。

++上卷二十八
  
+++顾况
++++杂曲歌辞 竹枝
帝子苍梧不复归，洞庭叶下荆云飞。
巴人夜唱竹枝后，肠断晓猿声渐稀。
+++刘禹锡
++++杂曲歌辞 竹枝
白帝城头春草生，白盐山下蜀江清。
南人上来歌一曲，北人莫上动乡情。
山桃红花满上头，蜀江春水拍江流。
花红易衰似郎意，水流无限似侬愁。
江上朱楼新雨晴，瀼西春水縠文生。
桥东桥西好杨柳，人来人去唱歌行。
日出三竿春雾消，江头蜀客驻兰桡。
凭寄狂夫书一纸，住在成都万里桥。
两岸山花似雪开，家家春酒满银杯。
昭君坊中多女伴，永安宫外踏青来。
瞿塘嘈嘈十二滩，此中道路古来难。
长恨人心不如水，等闲平地起波澜。
巫峡苍苍烟雨时，清猿啼在最高枝。
个里愁人肠自断，由来不是此声悲。
城西门前滟滪堆，年年波浪不能摧。
懊恼人心不如石，少时东去复西来。
山上层层桃李花，云间烟火是人家。
银钏金钗来负水，长刀短笠去烧畬。
杨柳青青江水平，闻郎江上唱歌声。
东边日出西边雨，道是无情还有情。
楚水巴山江雨多，巴人能唱本乡歌。
今朝北客思归去，回入纥那披绿罗。
+++白居易
++++杂曲歌辞 竹枝
瞿塘峡口冷烟低，白帝城头月向西。
唱到竹枝声咽处，寒猿晴鸟一时啼。
竹枝苦怨怨何人，夜静山空歇又闻。
蛮儿巴女齐声唱，愁杀江楼病使君。
巴东船舫上巴西，波面风生雨脚齐。
水蓼冷花红蔟蔟，江蓠湿叶碧萋萋。
江畔谁人唱竹枝，前声断咽后声迟。
怪来调苦缘词苦，多是通州司马诗。
+++李涉
++++杂曲歌辞 竹枝
荆门滩急水潺潺，两岸猿啼烟满山。
渡头年少应官去，月落西陵望不还。
巫峡云开神女祠，绿潭红树影参差。
下牢戍口初相问，无义滩头剩别离。
石壁千重树万重，白云斜掩碧芙蓉。
昭君溪上年年月，独自婵娟色最浓。
十二峰头月欲低，空濛江上子规啼。
孤舟一夜东归客，泣向春风忆建溪。
+++孙光宪
++++杂曲歌辞 竹枝
门前春水白蘋花，岸上无人小艇斜。
商女经过江欲暮，散抛残食饲神鸦。
乱绳千结绊人深，越罗万丈表长寻。
杨柳在身垂意绪，藕花落尽见莲心。
+++白居易
++++杂曲歌辞 杨柳枝
一树春风万万枝，嫩于金色软于丝。
永丰西角荒园里，尽日无人属阿谁。
一树衰残委泥土，双枝荣耀植天庭。
定知玄象今春后，柳宿光中添两星。
+++白居易
++++杂曲歌辞 杨柳枝
六么水调家家唱，白雪梅花处处吹。
古歌旧曲君休听，听取新翻杨柳枝。
陶令门前四五树，亚夫营里百千条。
何似东都正二月，黄金枝映洛阳桥。
依依袅袅复青青，勾引清风无限情。
白雪花繁空扑地，绿丝条弱不胜莺。
红板江桥青酒旗，馆娃宫暖日斜时。
可怜雨歇东风定，万树千条各自垂。
苏州杨柳任君夸，更有钱塘胜馆娃。
若解多情寻小小，绿杨深处是苏家。
苏家小女旧知名，杨柳风前别有情。
剥条盘作银环样，卷叶吹为玉笛声。
叶含浓露如啼眼，枝袅轻风似舞腰。
小树不禁攀折苦，乞君留取两三条。
人言柳叶似愁眉，更有愁肠似柳丝。
柳丝挽断肠牵断，彼此应无续得期。
+++卢贞
++++杂曲歌辞 杨柳枝
一树依依在永丰，两枝飞去杳无踪。
玉皇曾采人间曲，应逐歌声入九重。
+++刘禹锡
++++杂曲歌辞 杨柳枝
塞北梅花羌笛吹，淮南桂树小山词。
请君莫奏前朝曲，听唱新翻杨柳枝。
南陌东城春早时，相逢何处不依依。
桃红李白皆夸好，须得垂杨相发辉。
凤阙轻遮翡翠帷，龙墀遥望曲尘丝。
御沟春水柳晖映，狂杀长安年少儿。
金谷园中莺乱飞，铜驼陌上好风吹。
城东桃李须臾尽，争似垂杨无限时。
花萼楼前初种时，美人楼上斗腰支。
如今抛掷上街里，露叶如啼欲恨谁。
炀帝行宫汴水滨，数株残柳不胜春。
昨来风起花如雪，飞入宫墙不见人。
御陌青门拂地垂，千条金缕万条丝。
如今绾作同心结，将赠行人知不知。
城外春风满酒旗，行人挥袂日西时。
长安陌上无穷树，唯有垂杨管别离。
轻盈袅娜占春华，舞榭妆楼处处遮。
春尽絮飞留不得，随风好去落谁家。
+++刘禹锡
++++杂曲歌辞 杨柳枝
扬子江头烟景迷，隋家宫树拂金堤。
嵯峨犹有当时色，半蘸波中水鸟栖。
迎得春光先到来，浅黄轻绿映楼台。
只缘袅娜多情思，便被春风长请挼。
巫峡巫山杨柳多，朝云暮雨远相和。
因想阳台无限事，为君回唱竹枝歌。
+++李商隐
++++杂曲歌辞 杨柳枝
暂凭樽酒送无憀，莫损愁眉与细腰。
人世死前唯有别，春风争拟惜长条。
含烟惹雾每依依，万绪千条拂落晖。
为报行人休尽折，半留相送半迎归。
+++韩琮
++++杂曲歌辞 杨柳枝
梁苑隋堤事已空，万条犹舞旧春风。
那堪更想千年后，谁见杨花入汉宫。
+++施肩吾
++++杂曲歌辞 杨柳枝
伤见路傍杨柳春，一枝折尽一重新。
今年还折去年处，不送去年离别人。
+++温庭筠
++++杂曲歌辞 杨柳枝
宜春苑外最长条，闲袅春风伴舞腰。
正是玉人肠断处，一渠春水赤栏桥。
南内墙东御路傍，预知春色柳丝黄。
杏花未肯无情思，何事情人最断肠。
苏小门前柳万条，毵毵金线拂平桥。
黄莺不语东风起，深闭朱门伴细腰。
金缕毵毵碧瓦沟，六宫眉黛惹春愁。
晚来更带龙池雨，半拂栏干半入楼。
馆娃宫外邺城西，远映征帆近拂堤。
系得王孙归意切，不关春草绿萋萋。
两两黄鹂色似金，袅枝啼露动芳音。
春来幸自长如线，可惜牵缠荡子心。
御柳如丝映九重，凤凰窗柱绣芙蓉。
景阳楼伴千条露，一面新妆待晓钟。
织锦机边莺语频，停梭垂泪忆征人。
塞门三月犹萧索，纵有垂杨未觉春。
+++皇甫松
++++杂曲歌辞 杨柳枝
春入行宫映翠微，玄宗侍女舞烟丝。
如今柳向空城绿，玉笛何人更把吹。
烂熳春归水国时，吴王宫殿柳垂丝。
黄莺长叫空闺畔，西子无因更得知。
+++齐己
++++杂曲歌辞 杨柳枝
凤楼高映绿阴阴，凝碧多含雨露深。
莫谓一枝柔软力，几曾牵破别离心。
馆娃宫畔响廊前，依托吴王养翠烟。
剑去国亡台榭毁，却随红树噪秋蝉。
浓低似中陶潜酒，软极如伤宋玉风。
多谢将军绕营种，翠中闲卓战旗红。
高僧爱惜遮江寺，游子伤残露野桥。
争似著行垂上苑，碧桃红杏对摇摇。
+++张祜
++++杂曲歌辞 杨柳枝
莫折宫前杨柳枝，玄宗曾向笛中吹。
伤心日暮烟霞起，无限春愁生翠眉。
凝碧池边敛翠眉，景阳台下绾青丝。
那胜妃子朝元阁，玉手和烟弄一枝。
+++孙鲂
++++杂曲歌辞 杨柳枝
灵和风暖太昌春，舞线摇丝向昔人。
何似晓来江雨后，一行如画隔遥津。
彭泽初栽五树时，只应闲看一枝枝。
不知天意风流处，要与佳人学画眉。
暖傍离亭静拂桥，入流穿槛绿摇摇。
不知落日谁相送，魂断千条与万条。
春来绿树遍天涯，未见垂杨未可夸。
晴日万株烟一阵，闲坊兼是莫愁家。
十首当年有旧词，唱青歌翠几无遗。
未曾得向行人道，不为离情莫折伊。
+++薛能
++++杂曲歌辞 杨柳枝
华清高树出离宫，南陌柔条带暖风。
谁风轻阴是良夜，瀑泉声畔月明中。
洛桥晴影覆江船，羌笛秋声湿塞烟。
闲想习池公宴罢，水蒲风絮夕阳天。
嫩绿轻悬似缀旒，路人遥见隔宫楼。
谁能更近丹墀种，解播皇风入九州。
暖风晴日断浮埃，废路新条发钓台。
处处轻轻可惆怅，后人攀处古人栽。
潭上江边袅袅垂，日高风静絮相随。
青楼一树无人见，正是女郎眠觉时。
汴水高悬百万条，风清两岸一时摇。
隋家力尽虚栽得，无限春风属圣朝。
和花烟树九重城，夹路春阴十万营。
唯向边头不堪望，一株憔悴少人行。
窗外齐垂旭日初，楼边轻好暖风徐。
游人莫道栽无益，桃李清阴却不如。
众木犹寒独早青，御沟桥畔曲江亭。
陶家旧日应如此，一院春条绿绕厅。
帐偃缨垂细复繁，令人心想石家园。
风条月影皆堪重，何事侯门爱树萱。
数首新词带恨成，柳丝牵我我伤情。
柔娥幸有腰支稳，试踏吹声作唱声。
高出军营远映桥，贼兵曾斫火曾烧。
风流性在终难改，依旧春来万万条。
县依陶令想嫌迂，营伴将军即大粗。
此日与君除万恨，数篇风调更应无。
狂似纤腰软胜绵，自多情态更谁怜。
游人不折还堪恨，抛向桥边与路边。
朝阳晴照绿杨烟，一别通波十七年。
应有旧枝无处觅，万株风里卓旌旃。
晴垂芳态吐牙新，雨摆轻条湿面春。
别有出墙高数尺，不知摇动是何人。
暖梳簪朵事登楼，因挂垂杨立地愁。
牵断绿丝攀不得，半空悬著玉搔头。
西园高树后庭根，处处寻芳有折痕。
终忆旧游桃叶舍，一株斜映竹篱门。
刘白苏台总近时，当初章句是谁推。
纤腰舞尽春杨柳，未有侬家一首诗。
+++牛峤
++++杂曲歌辞 杨柳枝
解冻风来末上青，解垂罗袖拜卿卿。
无端袅娜临官路，舞送行人过一生。
吴王宫里色偏深，一簇纤条万缕金。
不愤钱塘苏小小，引郎枝下结同心。
桥北桥南千万条，恨伊张绪不相饶。
金羁白马临风望，认得羊家静婉腰。
狂雪随风扑马飞，惹烟无力被风欹。
莫交移入灵和殿，宫女三千又妒伊。
袅翠笼烟拂暖波，舞裙新染曲尘罗。
章华台畔隋堤上，倚得春风尔许多。
+++和凝
++++杂曲歌辞 杨柳枝
软碧摇烟似送人，映花时把翠眉颦。
青青自是风流主，漫飐金丝待洛神。
瑟瑟罗裙金缕腰，黛眉偎破未重描。
醉来咬损新花子，拽住仙郎尽放娇。
鹊桥初就咽银河，今夜仙郎自性和。
不是昔年攀桂树，岂能月里索姮娥。
+++孙光宪
++++杂曲歌辞 杨柳枝
闾门风暖落花干，飞遍江南雪不寒。
独有晚来临水驿，闲人多凭赤阑干。
有池有榭即濛濛，浸润翻成长养功。
恰似有人长点检，著行排立向春风。
根柢虽然傍浊河，无妨终日近笙歌。
骖骖金带谁堪比，还笑黄莺不较多。
万株枯槁怨亡隋，似吊吴台各自垂。
好是淮阴明月里，酒楼横笛不胜吹。
+++刘禹锡
++++杂曲歌辞 浪淘沙
九曲黄河万里沙，浪淘几簸自天涯。
如今直上银河去，同到牵牛织女家。
洛水桥边春日斜，碧流轻浅见琼沙。
无端陌上狂风急，惊起鸳鸯出浪花。
汴水东流虎眼文，清淮晓色鸭头春。
君看渡口淘沙处，渡却人间多少人。
鹦鹉洲头浪飐沙，青楼春望日将斜。
衔泥燕子争归舍，独自狂夫不忆家。
濯锦江边两岸花，春风吹浪正淘沙。
女郎剪下鸳鸯锦，将向中流匹晚霞。
日照澄洲江雾开，淘金女伴满江隈。
美人首饰侯王印，尽是沙中浪底来。
八月涛声吼地来，头高数丈触山回。
须臾却入海门去，卷起沙堆似雪堆。
莫道谗言如浪深，莫言迁客似沙沉。
千淘万漉虽辛苦，吹尽狂沙始到金。
流水淘沙不暂停，前波未灭后波生。
令人忽忆潇湘渚，回唱迎神三两声。
+++白居易
++++杂曲歌辞 浪淘沙
一泊沙来一泊去，一重浪灭一重生。
相搅相淘无歇日，会交山海一时平。
白浪茫茫与海连，平沙浩浩四无边。
暮去朝来淘不住，遂令东海变桑田。
青草湖中万里程，黄梅雨里一人行。
愁见滩头夜泊处，风翻暗浪打船声。
借问江湖与海水，何似君情与妾心。
相恨不如潮有信，相思始觉海非深。
海底飞尘终有日，山头化石岂无时。
谁道小郎抛小妇，船头一去没回期。
随波逐浪到天涯，迁客生还有几家。
却到帝乡重富贵，请君莫忘浪淘沙。
+++皇甫松
++++杂曲歌辞 浪淘沙
滩头细草接疏林，浪恶罾船半欲沉。
宿鹭眠洲非旧浦，去年沙觜是江心。
蛮歌豆蔻北人愁，松雨蒲风夜艇秋。
浪起眠不得，寒沙细细入江流。
+++刘禹锡
++++杂曲歌辞 纥那曲
杨柳郁青青，竹枝无限情。
同郎一回顾，听唱纥那声。
踏曲兴无穷，调同词不同。
愿郎千万寿，长作主人翁。
+++刘禹锡
++++杂曲歌辞 潇湘神二曲
湘水流，湘水流，九疑云物至今愁。
君问二妃何处所，零陵香草露中秋。

斑竹枝，斑竹枝，泪痕点点寄相思。
楚客欲听瑶瑟怨，潇湘深夜月明时。

+++刘禹锡
++++杂曲歌辞 抛球乐
五彩绣团团，登君玳瑁筵。
最宜红烛下，偏称落花前。
上客如先起，应须赠一船。
春早见花枝，朝朝恨发迟。
及看花落后，却忆未开时。
幸有抛球乐，一杯君莫辞。
+++白居易
++++杂曲歌辞 太平乐
岁丰仍节俭，时泰更销兵。
圣念长如此，何忧不太平。
湛露浮尧酒，薰风起舜歌。
愿同尧舜意，所乐在人和。
+++王涯
++++杂曲歌辞 太平乐
风俗今和厚，君王在穆清。
行看采花曲，尽是太阶平。
+++张仲素
++++杂曲歌辞 太平乐
圣德超千古，皇威静四方。
苍生今息战，无事觉时长。
+++薛能
++++杂曲歌辞 升平乐
正气绕宫楼，皇居信上游。
远冈延圣祚，平地载神州。
会合皆重译，潺湲近八流。
中兴岂假问，据此自千秋。
寥泬敞延英，朝班立位横。
宣传无草动，拜舞有衣声。
鸳瓦云消湿，虫丝日照明。
辛勤自不到，遥见似前生。
处处足欢声，时康岁已深。
不同三尺剑，应似五弦琴。
寿笑山犹尽，明嫌日有阴。
何当怜一物，亦遣断愁吟。
曙质绝埃氛，彤庭列禁军。
圣颜初对日，龙尾竞缘云。
珮响交成韵，帘阴暖带纹。
逍遥岂有事，于此咏南薰。
一物周天至，洪纤尽晏然。
车书无异俗，甲子并丰年。
奇技皆归朴，征夫亦服田。
君王故不有，台鼎合韦弦。
日日听歌谣，区中尽祝尧。
虫蝗初不害，夷狄近全销。
史笔唯书瑞，天台绝见祆。
因令匹夫志，转欲事清朝。
品物尽昭苏，神功复帝谟。
他时应有寿，当代且无虞。
赐历通遐俗，移关入半胡。
鹪鹩一何幸，于此寄微躯。
无战复无私，尧时即此时。
焚香临极早，待月卷帘迟。
端拱乾坤内，何言黈纩垂。
君看圣明验，只此是神龟。
旭日上清穹，明堂坐圣聪。
衣裳承瑞气，冠冕盖重瞳。
花木经宵露，旌旗立仗风。
何期于此地，见说似仙宫。
五帝三皇主，萧曹魏邴臣。
文章惟反朴，戈甲尽生尘。
谏纸应无用，朝纲自有伦。
升平不可纪，所见是闲人。
++++杂曲歌辞 金缕衣
劝君莫惜金缕衣，劝君惜取少年时。
花开堪折直须折，莫待无花空折枝。
+++滕潜
++++杂曲歌辞 凤归云
金井栏边见羽仪，梧桐树上宿寒枝。
五陵公子怜文彩，画与佳人刺绣衣。
饮啄蓬山最上头，和烟飞下禁城秋。
曾将弄玉归云去，金翿斜开十二楼。
+++李端
++++杂曲歌辞 拜新月
开帘见新月，便即下阶拜。
细语人不闻，北风吹裙带。
+++吉中孚妻
++++杂曲歌辞 拜新月
拜新月，拜月出堂前，暗魄深笼桂，虚弓未引弦。
拜新月，拜月妆楼上，鸾镜未安台，蛾眉已相向。
拜新月，拜月不胜情，庭前风露清，月临人自老，望月更长生。
东家阿母亦拜月，一拜一悲声断绝。
昔年拜月逞容仪，如今拜月双泪垂。
回看众女拜新月，却忆红闺年少时。

+++白居易
++++杂曲歌辞 忆江南
江南好，风景旧曾谙。
日出江花红胜火，春来江水绿如蓝。
能不忆江南。
江南忆，最忆是杭州。
山寺月中寻桂子，郡亭枕上看潮头。
何日更重游。
江南忆，其次忆吴宫。
吴酒一杯春竹叶，吴娃双舞醉芙蓉。
早晚复相逢。
+++刘禹锡
++++杂曲歌辞 忆江南
春过也，共惜艳阳年。
犹有桃花流水上，无辞竹叶醉樽前，惟待见青天。

春去也，多谢洛城人。
弱柳从风疑举袂，丛兰裛露似沾巾，独笑亦含颦。

+++王建
++++杂曲歌辞 宫中调笑
团扇，团扇，美人病来遮面。
玉颜憔悴三年，谁复商量管弦。
弦管，弦管，春草昭阳路断。
胡蝶，胡蝶，飞上金花枝叶。
君前对舞春风，百叶桃花树红。
红树，红树，燕语莺啼日暮。
罗袖，罗袖，暗舞春风依旧。
遥看歌舞玉楼，好日新妆坐愁。
愁坐，愁坐，一世虚生虚过。
杨柳，杨柳，日暮白沙渡口。
船头江水茫茫，商人少妇断肠。
肠断，肠断，鹧鸪夜飞失伴。
+++韦应物
++++杂曲歌辞 宫中调笑
胡马，胡马，远放燕支山下。
咆沙咆雪独嘶，东望西望路迷。
迷路，迷路，边草无穷日暮。
河汉，河汉，晓挂秋城漫漫。
愁人起望相思，江南塞北别离。
离别，离别，河汉虽同路绝。
+++戴叔伦
++++杂曲歌辞 转应词
边草，边草，边草尽来兵老。
山南山北雪晴，千里万里月明。
明月，明月，胡笳一声愁绝。
+++李白
++++杂曲歌辞 宫中行乐词
小小生金屋，盈盈在紫微。
山花插宝髻，石竹绣罗衣。
每出深宫里，常随步辇归。
只愁歌舞散，化作彩云飞。
柳色黄金嫩，梨花白雪香。
玉楼巢翡翠，金殿锁鸳鸯。
选妓随雕辇，徵歌出洞房。
宫中谁第一，飞燕在昭阳。
卢橘为秦树，蒲萄出汉宫。
烟花宜落日，丝管醉春风。
笛奏龙鸣水，箫吟凤下空。
君王多乐事，何必向回中。
玉树春归日，金宫乐事多。
后庭朝未入，轻辇夜相过。
笑出花间语，娇来烛下歌。
莫教明月去，留著醉姮娥。
绣户香风暖，纱窗曙色新。
宫花争笑日，池草暗生春。
绿树闻歌鸟，青楼见舞人。
昭阳桃李月，罗绮自相亲。
今日明光里，还须结伴游。
春风开紫殿，天乐下珠楼。
艳舞全知巧，娇歌半欲羞。
更怜花月夜，宫女笑藏钩。
寒雪梅中尽，春风柳上归。
宫莺娇欲醉，檐燕语还飞。
迟日明歌席，新花艳舞衣。
晚来移彩仗，行乐泥光辉。
水绿南薰殿，花红北阙楼。
莺歌闻太液，凤吹绕瀛洲。
素女鸣珠佩，天人弄彩球。
今朝风日好，宜入未央游。
+++令狐楚
++++杂曲歌辞 宫中乐
楚塞金陵静，巴山玉垒空。
万方无一事，端拱大明宫。
霜霁长杨苑，冰开太液池。
宫中行乐日，天下盛明时。
柳色烟相似，梨花雪不如。
春风真有意，一一丽皇居。
月上宫花静，烟含苑树深。
银台门已闭，仙漏夜沉沉。
九重青锁闼，百尺碧云楼。
明月秋风起，珠帘上玉钩。
+++张仲素
++++杂曲歌辞 宫中乐
网户交如绮，纱窗薄似烟。
乐吹天上曲，人是月中仙。
翠匣开寒镜，珠钗挂步摇。
妆成只畏晓，更漏促春宵。
江果瑶池实，金盘露井冰。
甘泉将避暑，台殿晓光凝。
月彩浮鸾殿，砧声隔凤楼。
笙歌临水槛，红烛乍迎秋。
奇树留寒翠，神池结夕波。
黄山一夜雪，渭水雁声多。
+++崔液
++++杂曲歌辞 踏歌词
彩女迎金屋，仙姬出画堂。
鸳鸯裁锦袖，翡翠帖花黄。
歌响舞分行，艳色动流光。
庭际花微落，楼前汉已横。
金壶催夜尽，罗袖拂寒轻。
乐笑畅欢情，未半著天明。
+++谢偃
++++杂曲歌辞 踏歌词
春景娇春台，新露泣新梅。
春叶参差吐，新花重叠开。
花影飞莺去，歌声度鸟来。
倩看飘飖雪，何如舞袖回。
逶迤度香阁，顾步出兰闺。
欲绕鸳鸯殿，先过桃李蹊。
风带舒还卷，簪花举复低。
欲问今宵乐，但听歌声齐。
夜久星沉没，更深月影斜。
裙轻才动佩，鬟薄不胜花。
细风吹宝袜，轻露湿红纱。
相看乐未已，兰灯照九华。
+++张说
++++杂曲歌辞 踏歌词
花萼楼前雨露新，长安城里太平人。
龙衔火树千灯艳，鸡踏莲花万岁春。
帝宫三五戏春台，行雨流风莫妒来。
西域灯轮千影合，东华金阙万重开。
+++刘禹锡
++++杂曲歌辞 踏歌行
春江月出大堤平，堤上女郎连袂行。
唱尽新词看不见，红霞影树鹧鸪鸣。
桃蹊柳陌好经过，灯下妆成月下歌。
为是襄王故宫地，至今犹自细腰多。
新词宛转递相传，振袖倾鬟风露前。
月落乌啼云雨散，游童陌上拾花钿。
日暮江头闻竹枝，南人行乐北人悲。
自从雪里唱新曲，直至三春花尽时。
+++卢纶
++++杂曲歌辞 天长地久词
玉砌红花树，香风不敢吹。
春光解天意，偏发殿南枝。
虹桥千步廊，半在水中央。
天子方清暑，宫人重暮妆。
辞辇复当熊，倾心奉上宫。
君王若看貌，甘在众妃中。
云日呈祥礼物殊，北庭生献五单于。
塞天万里无飞鸟，可在边城用郅都。
台殿云凉风日微，君王初赐六宫衣。
楼船罢泛归犹早，行道才人斗射飞。
+++元结
++++杂曲歌辞 欸乃曲
偏存名迹在人间，顺俗与时未安闲。
来谒大官兼问政，扁舟却入九疑山。
湘江二月春水平，满月和风宜夜行。
唱桡欲过平阳戍，守吏相呼问姓名。
千里枫林烟雨深，无朝无暮有猿吟。
停桡静听曲中意，好是云山韶濩音。
零陵郡北湘水东，浯溪形胜满湘中。
溪口石颠堪自逸，谁能相伴作渔翁。
下泷船似入深渊，上泷船似欲升天。
泷南始到九疑郡，应绝高人乘兴船。
+++李贺
++++杂曲歌辞 十二月乐辞 正月
上楼迎春新春归，暗黄著柳宫漏迟。
薄薄淡霭弄野姿，寒绿幽泥生短丝。
锦床晓卧玉肌冷，露脸未开对朝暝。
官街柳带不堪折，早晚菖蒲胜绾结。
+++李贺
++++杂曲歌辞 十二月乐辞 二月
二月饮酒采桑津，宜男草生兰笑人。
蒲如交剑风如薰，劳劳胡燕怨酣春。
薇帐逗烟生绿尘，金翅峨髻愁暮云，沓飒起舞真珠裙。
津头送别唱流水，酒客背寒南山死。
+++李贺
++++杂曲歌辞 十二月乐辞 三月
东方风来满眼春，花城柳暗愁几人。
复宫深殿竹风起，新翠舞襟静如水。
光风转蕙百馀里，暖雾驱云扑天地。
军装宫妓扫蛾浅，摇摇锦旗夹城暖。
曲水飘香去不归，梨花落尽成秋苑。

+++李贺
++++杂曲歌辞 十二月乐辞 四月
晓凉暮凉树如盖，千山浓绿生云外。
依微香雨青氛氲，腻叶蟠花照曲门。
金塘闲水摇碧漪，老景沉重无惊飞，堕红残萼暗参差。
+++李贺
++++杂曲歌辞 十二月乐辞 五月
雕玉押帘上，轻縠笼虚门。
井汲铅华水，扇织鸳鸯文。
回雪舞凉殿，甘露洗空绿。
罗袖从徊翔，香汗沾宝粟。
+++李贺
++++杂曲歌辞 十二月乐辞 六月
裁生罗，伐湘竹，帔拂疏霜簟秋玉。
炎炎红镜东方开，晕如车轮上徘徊，啾啾赤帝骑龙来。

+++李贺
++++杂曲歌辞 十二月乐辞 七月
星依云渚冷，露滴盘中圆。
好花生木末，衰蕙愁空园。
夜天如玉砌，池叶极青钱。
仅厌舞衫薄，稍知花簟寒。
晓风何拂拂，北斗光阑干。
+++李贺
++++杂曲歌辞 十二月乐辞 八月
孀妾怨长夜，独客梦归家。
傍檐虫缉丝，向壁灯垂花。
檐外月光吐，帘中树影斜。
悠悠飞露姿，点缀池中荷。
+++李贺
++++杂曲歌辞 十二月乐辞 九月
离宫散萤天似水，竹黄池冷芙蓉死。
月缀金铺光脉脉，凉苑虚庭空澹白。
霜花飞飞风草草，翠锦斓斑满层道。
鸡人罢唱晓珑璁，鸦啼金井下疏桐。
+++李贺
++++杂曲歌辞 十二月乐辞 十月
玉壶银箭稍难倾，釭花夜笑凝幽明。
碎霜斜舞上罗幕，烛笼两行照飞阁。
珠帷怨卧不成眠，金凤刺衣著体寒，长眉对月斗弯环。
+++李贺
++++杂曲歌辞 十二月乐辞 十一月
宫城团回凛严光，白天碎碎堕琼芳。
挝钟高饮千日酒，却天凝寒作君寿。
御沟泉合如环素，火井温水在何处。
+++李贺
++++杂曲歌辞 十二月乐辞 十二月
日脚淡光红洒洒，薄霜不销桂枝下。
依稀和气解冬严，已就长日辞长夜。
+++李贺
++++杂曲歌辞 十二月乐辞 闰月
帝重光，年重时，七十二候回环推。
天官玉琯灰剩飞，今岁何长来岁迟。
王母移桃献天子，羲氏和氏迂龙辔。
+++李峤
++++杂曲歌辞 桃花行
岁去无言忽憔悴，时来含笑吐氛氲。
不能拥路迷仙客，故欲开蹊侍圣君。
+++李乂
++++杂曲歌辞 桃花行
绮萼成蹊遍籞芳，红英扑地满筵香。
莫将秋宴传王母，来比春华寿圣皇。
+++徐彦伯
++++杂曲歌辞 桃花行
源水丛花无数开，丹跗红萼间青梅。
从今结子三千岁，预喜仙游复摘来。
+++苏颋
++++杂曲歌辞 桃花行
桃花灼灼有光辉，无数成蹊点更飞。
为见芳林含笑待，遂同温树不言归。
+++赵彦昭
++++杂曲歌辞 桃花行
红萼竞妍春苑曙，粉茸新向御筵开。
长年愿奉西王宴，近侍惭无东朔才。
+++张说
++++杂曲歌辞 苏摩遮
摩遮本出海西胡，琉璃宝服紫髯胡。
闻道皇恩遍宇宙，来时歌舞助欢娱。
绣装帕额宝花冠，夷歌骑舞借人看。
自能激水成阴气，不虑今年寒不寒。
腊月凝阴积帝台，豪歌击鼓送寒来。
油囊取得天河水，将添上寿万年杯。
寒气宜人最可怜，故将寒水散庭前。
惟愿圣君无限寿，长取新年续旧年。
昭成皇后帝家亲，荣乐诸人不比伦。
往日霜前花委地，今年雪后树逢春。
+++张说
++++杂曲歌辞 舞马词
万玉朝宗凤扆，千金率领龙媒。
眄鼓凝骄躞蹀，听歌弄影徘徊。
天禄遥征卫叔，日龙上借羲和。
将共两骖争舞，来随八骏齐歌。
彩旄八佾成行，时龙五色因方。
屈膝衔杯赴节，倾心献寿无疆。
帝皂龙驹沛艾，星兰骥子权奇。
腾倚骧洋应节，繁骄接迹不移。
二圣先天合德，群灵率土可封。
击石骖驔紫燕，摐金顾步苍龙。
圣君出震应箓，神马浮河献图。
足踏天庭鼓舞，心将帝乐踟踌。
+++张说
++++杂曲歌辞 舞马千秋万岁乐府词
金天诞圣千秋节，玉醴还分万寿觞。
试听紫骝歌乐府，何如騄骥舞华冈。
连骞势出鱼龙变，蹀躞骄生鸟兽行。
岁岁相传指树日，翩翩来伴庆云翔。
圣王至德与天齐，天马来仪自海西。
腕足齐行拜两膝，繁骄不进蹈千蹄。
髤髵奋鬣时蹲踏，鼓怒骧身忽上跻。
更有衔杯终宴曲，垂头掉尾醉如泥。
远听明君爱逸才，玉鞭金翅引龙媒。
不因兹白人间有，定是飞黄天上来。
影弄日华相照耀，喷含云色且徘徊。
莫言阙下桃花舞，别有河中兰叶开。
+++白居易
++++杂曲歌辞 小曲新词
霁色鲜宫殿，秋声脆管弦。
圣明千岁乐，岁岁似今年。
红裙明月夜，碧殿早秋时。
好向昭阳宿，天凉玉漏迟。
+++白居易
++++杂曲歌辞 闺怨词
朝憎莺百啭，夜妒燕双栖。
不惯经春别，谁知到晓啼。
珠箔笼寒月，纱窗背晓灯。
夜来巾上泪，一半是春冰。
关山征戍远，闺阁别离难。
苦战应憔悴，寒衣不要宽。
+++卢纶
++++杂曲歌辞 皇帝感词
提剑云雷动，垂衣日月明。
禁花呈瑞色，国老见星精。
发棹鱼先跃，窥巢鸟不惊。
山呼一万岁，直入九重城。
天衣五凤彩，御马六龙文。
雨露清驰道，风雷翊上军。
高旍花外转，行漏乐前闻。
时见金鞭举，空中指瑞云。
妙算干戈止，神谋宇宙清。
两阶文物盛，七德武功成。
校猎长杨苑，屯军细柳营。
归来献明主，歌舞隘春城。
天乐下天中，云輧俨在空。
铅黄艳河汉，语笑合笙镛。
已见长随凤，仍闻不避熊。
君王亲试舞，阊阖静无风。

++上卷二十九
  
+++张志和
++++杂歌谣辞 渔父歌
西塞山边白鹭飞，桃花流水鳜鱼肥。
青箬笠，绿蓑衣，春江细雨不须归。

钓台渔父褐为裘，两两三三舴艋舟。
能纵棹，惯乘流，长江白浪不曾忧。

霅溪湾里钓渔翁，舴艋为家西复东。
江上雪，浦边风，笑著荷衣不叹穷。

松江蟹舍主人欢，菰饭莼羹亦共餐。
枫叶落，荻花干，醉宿渔舟不觉寒。

青草湖中月正圆，巴陵渔父棹歌连。
钓车子，掘头船，乐在风波不用仙。

+++和凝
++++杂歌谣辞 渔父歌
白芷汀寒立鹭鸶，蘋风轻翦浪花时。
烟幂幂，日迟迟，香引芙蓉惹钓丝。

+++欧阳炯
++++杂歌谣辞 渔父歌
风浩寒溪照胆明，小君山上玉蟾生。
荷露坠，翠烟轻，拨剌游鱼几处惊。

+++李珣
++++杂歌谣辞 渔父歌
水接衡门十里馀，信船归去卧看书。
轻爵禄，慕玄虚，莫道渔人只为鱼。

避世垂纶不记年，官高争得似君闲。
倾白酒，对青山，笑指柴门待月还。

棹警鸥飞水溅袍，影侵潭面柳垂绦。
终日醉，绝尘劳，曾见钱塘八月涛。

+++王建
++++杂歌谣辞 鸡鸣曲
鸡初鸣，明星照东屋。
鸡再鸣，红霞生海腹。
百官待漏双阙前，圣人亦挂山龙服。
宝钗命妇灯下起，环珮玲珑晓光里。
直内初烧玉案香，司更尚滴铜壶水。
金吾卫里直郎妻，到明不睡听晨鸡。
天头日月相送迎，夜栖旦鸣人不迷。

+++李廓
++++杂歌谣辞 鸡鸣曲
星稀月没上五更，胶胶角角鸡初鸣。
征人牵马出门立，辞妾欲向安西行。
再鸣引颈檐头下，月中角声催上马。
才分地色第三鸣，旌旗红尘已出城。
妇人上城乱招手，夫婿不闻遥哭声。
长恨鸡鸣别时苦，不遣鸡栖近窗户。
+++张籍
++++杂歌谣辞 吴楚歌
（一曰燕美人歌）
庭前春鸟啄林声，红夹罗襦缝未成。
今朝社日停针线，起向朱樱树下行。
+++李商隐
++++杂歌谣辞 李夫人歌
一带不结心，两股方安髻。
惭愧白茅人，月没教星替。
剩结茱萸枝，多擘秋莲的。
独自有波光，彩囊盛不得。
蛮丝系条脱，妍眼和香屑。
寿宫不惜铸南人，柔肠早被秋波割。
清澄有馀幽素香，鳏鱼渴凤真珠房。
不知瘦骨类冰井，更许夜帘通晓霜。
土花漠碧云茫茫，黄河欲尽天苍黄。

+++李贺
++++杂歌谣辞 李夫人歌
紫皇宫殿重重开，夫人飞入琼瑶台。
绿香绣帐何时歇，青云无光宫水咽。
翩联桂花坠秋月，孤鸾惊啼商丝发。
红璧阑珊悬佩当，歌台小妓遥相望。
玉蟾滴水鸡人唱，露华兰叶参差光。

+++鲍溶
++++杂歌谣辞 李夫人歌
璿闺羽帐华烛陈，方士夜降夫人神。
葳蕤半露芙蓉色，窈窕将期环珮身。
丽如三五月，可望难亲近。
颦黛含犀竟不言，春思秋怨谁能问。
欲求巧笑如生时，歌尘在空瑟衔丝。
神来未及梦相见，帝比初亡心更悲。
爱之欲其生又死，东流万代无回水。
宫漏丁丁夜向晨，烟销雾散愁方士。

+++张祜
++++杂歌谣辞 李夫人歌
延年不语望三星，莫说夫人上涕零。
争奈世间惆怅在，甘泉宫夜看图形。
+++李白
++++杂歌谣辞 中山孺子妾歌
中山孺子妾，特以色见珍。
虽不如延年妹，亦是当时绝世人。
桃李出深井，花艳惊上春。
一贵复一贱，关天岂由身。
芙蓉老秋霜，团扇羞网尘。
戚姬髡翦入舂市，万古共悲辛。
+++李白
++++杂歌谣辞 临江王节士歌
洞庭白波木叶稀，燕鸿始入吴云飞。
吴云寒，燕鸿苦，风号沙宿潇湘浦，节士感秋泪如雨。
白日当天心，照之可以事明主。
壮士愤，雄风生，安得倚天剑，跨海斩长鲸。

+++李白
++++杂歌谣辞 司马将军歌
（代陇上健儿陈安）
狂风吹古月，窃弄章华台。
北落明星动光彩，南征猛将如云雷。
手中电曳倚天剑，直斩长鲸海水开。
我见楼船壮心目，颇似龙骧下三蜀。
扬兵习战张虎旗，江中白浪如银屋。
身居玉帐临河魁，紫髯若戟冠崔嵬。
细柳开营揖天子，始知灞上为婴孩。
羌笛横吹阿亸回，向月楼中吹落梅。
将军自起舞长剑，壮士呼声动九垓。
功成献凯见明主，丹青画像麒麟台。
+++李颀
++++杂歌谣辞 郑樱桃歌
石季龙，僭天禄，擅雄豪，美人姓郑名樱桃。
樱桃美颜香且泽，娥娥侍寝专宫掖。
后庭卷衣三万人，翠眉清镜不得亲。
官军女骑一千匹，繁花照耀漳河春。
织成花映红纶巾，红旗掣曳卤簿新。
鸣鼙走马接飞鸟，铜驮琴瑟随去尘。
凤阳重门如意馆，百尺金梯倚银汉。
自言富贵不可量，女为公主男为王。
赤花双簟珊瑚床，盘龙斗帐琥珀光。
淫昏伪位神所恶，灭石者陵终不误。
邺城苍苍白露微，世事翻覆黄云飞。
+++李白
++++杂歌谣辞 襄阳歌
落日欲没岘山西，倒著接蓠花下迷。
襄阳小儿齐拍手，拦街争唱白铜鞮。
傍人借问笑何事，笑杀山公醉似泥。
鸬鹚杓，鹦鹉杯，百年三万六千日，一日须倾三百杯。
遥看汉水鸭头绿，恰似葡萄初酦醅。
此江若变作春酒，垒麹便筑糟丘台。
千金骏马换少妾，醉坐雕鞍歌落梅。
车傍侧挂一壶酒，凤笙龙管行相催。
咸阳市上叹黄犬，何如月下倾金罍。
君不见晋朝羊公一片石，龟龙剥落生莓苔。
泪亦不能为之堕，心亦不能为之哀。
谁能忧彼身后事，金凫银鸭葬死灰。
清风朗月不用一钱买，玉山自倒非人推。
舒州杓，力士铛，李白与尔同死生。
襄王云雨今安在，江水东流猿夜声。

+++李白
++++杂歌谣辞 襄阳曲
襄阳行乐处，歌舞白铜鞮。
江城回渌水，花月使人迷。
山公醉酒时，酩酊襄阳下。
头上白接䍦，倒著还骑马。
岘山临汉江，水渌沙如雪。
上有堕泪碑，青苔久磨灭。
且醉习家池，莫看堕泪碑。
山公欲上马，笑杀襄阳儿。
+++李贺
++++杂歌谣辞 苏小小歌
幽兰露，如啼眼。
无物结同心，烟花不堪翦。
草如茵，松如盖。
风为裳，水为佩。
油壁车，久相待。
冷翠烛，劳光彩。
西陵下，风吹雨。
+++温庭筠
++++杂歌谣辞 苏小小歌
买莲莫破券，买酒莫解金。
酒里春容抱离恨，水中莲子怀芳心。
吴公女儿腰似束，家在钱塘小江曲。
一自檀郎逐便风，门前春水年年绿。
+++张祜
++++杂歌谣辞 苏小小歌
车轮不可遮，马足不可绊。
长怨十字街，使郎心四散。
新人千里去，故人千里来。
翦刀横眼底，方觉泪难裁。
登山不愁峻，涉海不愁深。
中擘庭前枣，教郎见赤心。
+++陆龟蒙
++++杂歌谣辞 挟瑟歌
挟瑟为君抚，君嫌声太古。
寥寥倚浪丝，㗫㗫沉湘语。
赖有秋风知，清泠吹玉柱。
++++杂歌谣辞 敕勒歌
敕勒金隤壁，阴山无岁华。
帐外风飘雪，营前月照沙。
羌儿吹玉管，胡姬踏锦花。
却笑江南客，梅落不归家。
++++杂歌谣辞 黄獐歌
黄獐黄獐草里藏，弯弓射尔伤。
++++杂歌谣辞 得体歌
得体纥那也，纥囊得体那。
潭里船车闹，扬州铜器多。
三郎当殿坐，听唱得体歌。
++++杂歌谣辞 得宝歌
得宝弘农野，弘农得宝那。
潭里船车闹，扬州铜器多。
三郎当殿坐，听唱得宝歌。
+++李贤
++++杂歌谣辞 黄台瓜辞
种瓜黄台下，瓜熟子离离。
一摘使瓜好，再摘令瓜稀。
三摘尚自可，摘绝抱蔓归。
+++沈佺期
++++杂歌谣辞 古歌
落叶流风向玉台，夜寒秋思洞房开。
水精帘外金波下，云母窗前银汉回。
玉阶阴阴苔藓色，君王履綦难再得。
璇闺窈窕秋夜长，绣户徘徊秋月光。
燕姬彩帐芙蓉色，秦子金炉兰麝香。
北斗七星横夜半，清歌一曲断君肠。
+++薛维翰
++++杂歌谣辞 古歌
美人怨何深，含情倚金阁。
不嚬复不语，红泪双双落。
美人闭红烛，烛坐裁新锦。
频放翦刀声，夜寒知未寝。
+++温庭筠
++++杂歌谣辞 黄昙子歌
参差绿蒲短，摇艳云塘满。
红潋荡融融，莺翁鸂鶒暖。
萋芊小城路，马上修蛾懒。
罗衫褭向风，点粉金鹂卵。
+++温庭筠
++++杂歌谣辞 邯郸郭公辞
金笳悲故曲，玉座积深尘。
言是邯郸伎，不易邺城人。
青苔竟埋骨，红粉自伤神。
唯有漳河柳，还向旧营春。
+++李白
++++杂歌谣辞 箜篌谣
攀天莫登龙，走山莫骑虎。
贵贱结交心不移，唯有严陵及光武。
周公称大圣，管蔡宁相容。
汉谣一斗粟，不与淮南舂。
兄弟尚路人，吾心安所从。
它人方寸间，山海几千重。
轻言托朋友，对面九疑峰。
多花必早落，桃李不如松。
管鲍久已死，何人继其踪。
+++李贺
++++杂歌谣辞 邺城童子谣
邺城中，暮尘起。
将黑丸，斫文吏。
棘为鞭，虎为马。
团团走，邺城下。
切玉剑，射日弓。
献何人，奉相公。
扶毂来，关右儿。
香扫途，相公归。
+++杜甫
++++杂歌谣辞 大麦行
大麦干枯小麦黄，妇人行泣夫走藏。
东至集壁西梁洋，问谁腰镰胡与羌。
岂无蜀兵三千人，部领辛苦江山长。
安得如鸟有羽翅，托身白云还故乡。
+++张籍
++++杂歌谣辞 白鼍鸣
天欲雨，有东风，南溪白鼍鸣窟中。
六月人家井无水，夜闻白鼍人尽起。

+++陈羽
++++杂歌谣辞 步虚词
汉武清斋读鼎书，内官扶上画云车。
坛上月明宫殿闭，仰看星斗礼空虚。
+++顾况
++++杂歌谣辞 步虚词
回步游三洞，清心礼七真。
飞符超羽翼，禁火醮星辰。
残药沾鸡犬，灵香出凤麟。
壶中无窄处，愿得一容身。
+++刘禹锡
++++杂歌谣辞 步虚词
阿母种桃云海际，花落子成二千岁。
海风吹折最繁枝，跪捧琼盘献天帝。
华表千年鹤一归，凝丹为顶雪为衣。
星星仙语人听尽，却向五云翻翅飞。
+++韦渠牟
++++杂歌谣辞 步虚词
玉简真人降，金书道箓通。
烟霞方蔽日，云雨已生风。
四极威仪异，三天使命同。
那将人世恋，不去上清宫。
羽驾正翩翩，云鸿最自然。
霞冠将月晓，珠佩与星连。
镂玉留新诀，雕金得旧编。
不知飞鸟学，更有几人仙。
上帝求仙使，真符取玉郎。
三才闲布象，二景郁生光。
骑吏排龙虎，笙歌走凤凰。
天高人不见，暗入白云乡。
鸾鹤共徘徊，仙官使者催。
香花三洞启，风雨百神来。
凤篆文初定，龙泥印已开。
何须生羽翼，始得上瑶台。
羽节忽排烟，苏君已得仙。
命风驱日月，缩地走山川。
几处留丹灶，何时种玉田。
一朝骑白虎，直上紫微天。
静发降灵香，思神意智长。
虎存时促步，龙想更成章。
扣齿风雷响，挑灯日月光。
仙云在何处，仿佛满空堂。
几度游三洞，何方召百神。
风云皆守一，龙虎亦全真。
执节仙童小，烧香玉女春。
应须绝岩内，委曲问皇人。
上法杳无营，玄修似有情。
道宫琼作想，真帝玉为名。
召岳驱旌节，驰雷发吏兵。
云车降何处，斋室有仙卿。
羽卫一何鲜，香云起暮烟。
方朝太素帝，更向玉清天。
凤曲凝犹吹，龙骖俨欲前。
真文几时降，知在永和年。
大道何年学，真符此日催。
还持金作印，未要玉为台。
羽节分明授，霞衣整顿裁。
应缘五云使，教上列仙来。
独自授金书，萧条咏紫虚。
龙行还当马，云起自成车。
九转风烟合，千年井灶馀。
参差从太一，寿等混元初。
道学已通神，香花会女真。
霞床珠斗帐，金荐玉舆轮。
一室心偏静，三天夜正春。
灵官竟谁降，仙相有夫人。
上界有黄房，仙家道路长。
神来知位次，乐变协宫商。
竞把琉璃碗，谁倾白玉浆。
霞衣最芬馥，苏合是灵香。
珠佩紫霞缨，夫人会八灵。
太霄犹有观，绝宅岂无形。
暮雨徘徊降，仙歌宛转听。
谁逢玉妃辇，应检九真经。
西海辞金母，东方拜木公。
云行疑带雨，星步欲凌风。
羽袖挥丹凤，霞巾曳彩虹。
飘飖九霄外，下视望仙宫。
玉树杂金花，天河织女家。
月邀丹凤舄，风送紫鸾车。
雾縠笼绡带，云屏列锦霞。
瑶台千万里，不觉往来赊。
舞凤凌天出，歌麟入夜听。
云容衣眇眇，风韵曲泠泠。
扣齿端金简，焚香检玉经。
仙宫知不远，只近太微星。
紫府与玄洲，谁来物外游。
无烦骑白鹿，不用驾青牛。
金化颜应驻，云飞鬓不秋。
仍闻碧海上，更用玉为楼。
辔鹤复骖鸾，全家去不难。
鸡声随羽化，犬影入云看。
酿玉当成酒，烧金且转丹。
何妨五色绶，次第给仙官。
+++皎然
++++杂歌谣辞 步虚词
予因览真诀，遂感西域君。
玉笙下青冥，人间未曾闻。
日华炼魂魄，皎皎无垢氛。
谓我有仙骨，且令饵氤氲。
俯仰愧灵颜，愿随鸾鹤群。
俄然动风驭，缥眇归青云。
+++高骈
++++杂歌谣辞 步虚词
青溪道士人不识，上天下天鹤一只。
洞门深锁碧窗寒，滴露研朱写周易。
+++陈陶
++++杂歌谣辞 步虚引
小隐山人十洲客，莓苔为衣双耳白。
青编为我忽降书，暮雨虹霓一千尺。
赤城门闭六丁直，晓日已烧东海色。
朝天半夜闻玉鸡，星斗离离碍龙翼。

++上卷三十
  
+++王珪
++++咏汉高祖
汉祖起丰沛，乘运以跃鳞。
手奋三尺剑，西灭无道秦。
十月五星聚，七年四海宾。
高抗威宇宙，贵有天下人。
忆昔与项王，契阔时未伸。
鸿门既薄蚀，荥阳亦蒙尘。
虮虱生介胄，将卒多苦辛。
爪牙驱信越，腹心谋张陈。
赫赫西楚国，化为丘与榛。
+++王珪
++++咏淮阴侯
秦王日凶慝，豪杰争共亡。
信亦胡为者，剑歌从项梁。
项羽不能用，脱身归汉王。
道契君臣合，时来名位彰。
北讨燕承命，东驱楚绝粮。
斩龙堰濉水，擒豹熸夏阳。
功成享天禄，建旗还南昌。
千金答漂母，百钱酬下乡。
吉凶成纠缠，倚伏难预详。
弓藏狡兔尽，慷慨念心伤。
+++陈叔达
++++早春桂林殿应诏
金铺照春色，玉律动年华。
朱楼云似盖，丹桂雪如花。
水岸衔阶转，风条出柳斜。
轻舆临太液，湛露酌流霞。
+++陈叔达
++++后渚置酒
大渚初惊夜，中流沸鼓鼙。
寒沙满曲浦，夕雾上邪溪。
岸广凫飞急，云深雁度低。
严关犹未遂，此夕待晨鸡。
+++陈叔达
++++听邻人琵琶
本是龙门桐，因妍入汉宫。
香缘罗袖里，声逐朱弦中。
虽有相思韵，翻将入塞同。
关山临却月，花蕊散回风。
为将金谷引，添令曲未终。
+++陈叔达
++++州城西园入斋祠社
升坛预洁祀，诘早肃分司。
达气风霜积，登光日色迟。
农教先八政，阳和秩四时。
祈年服垂冕，告币动褰帷。
瘗地尊馀奠，人天庶有资。
椒兰卒清酌，簠簋彻香萁。
折俎分归胙，充庭降受釐。
方凭知礼节，况奉化雍熙。
+++陈叔达
++++春首
雪花联玉树，冰彩散瑶池。
翔禽遥出没，积翠远参差。
+++陈叔达
++++初年
和风起天路，严气消冰井。
索索枝未柔，厌厌漏犹永。
+++陈叔达
++++咏菊
霜间开紫蒂，露下发金英。
但令逢采摘，宁辞独晚荣。
+++陈叔达
++++自君之出矣
（一作贾冯吉诗）
自君之出矣，红颜转憔悴。
思君如明烛，煎心且衔泪。
自君之出矣，明镜罢红妆。
思君如夜烛，煎泪几千行。
+++袁朗
++++赋饮马长城窟
朔风动秋草，清跸长安道。
长城连不穷，所以隔华戎。
规模惟圣作，负荷晓成功。
鸟庭已向内，龙荒更凿空。
玉关尘卷静，金微路已通。
汤征随北怨，舜咏起南风。
画地功初立，绥边事云集。
朝服践狼居，凯歌旋马邑。
山响传凤吹，霜华藻琼钑。
属国拥节归，单于款关入。
日落寒风起，惊蓬被原隰。
零落叶已寒，河流清且急。
四时徭役尽，千载干戈戢。
太平今若斯，汗马竟无施。
唯当事笔砚，归去草封禅。
+++袁朗
++++和洗掾登城南坂望京邑
二华连陌塞，九陇统金方。
奥区称富贵，重险擅雄强。
龙飞灞水上，凤集岐山阳。
神皋多瑞迹，列代有兴王。
我后膺灵命，爰求宅兹土。
宸居法太微，建国资天府。
玄风叶黎庶，德泽浸区宇。
醒醉各相扶，讴歌从圣主。
南登少陵岸，还望帝城中。
帝城何郁郁，佳气乃葱葱。
金凤凌绮观，璇题敞兰宫。
复道东西合，交衢南北通。
万国朝前殿，群公议宣室。
鸣佩含早风，华蝉曜朝日。
柏梁宴初罢，千钟欢未毕。
端拱肃岩廊，思贤听琴瑟。
逶迤万雉列，隐轸千闾布。
飞甍夹御沟，曲台临上路。
处处歌钟鸣，喧阗车马度。
日落长楸间，含情两相顾。
是月冬之季，阴寒昼不开。
惊风四面集，飞雪千里回。
狐白登廊庙，牛衣出草莱。
讵知韩长孺，无复重然灰。
+++袁朗
++++秋日应诏
玉树凉风举，金塘细草萎。
叶落商飙观，鸿归明月池。
迎寒桂酒熟，含露菊花垂。
一奉章台宴，千秋长愿斯。
+++袁朗
++++秋夜独坐
（一作邢邵诗）
危弦断客心，虚弹落惊禽。
新秋百虑净，独夜九愁深。
枯蓬唯逐吹，坠叶不归林。
如何悲此曲，坐作白头吟。
+++窦威
++++出塞曲
匈奴屡不平，汉将欲纵横。
看云方结阵，却月始连营。
潜军度马邑，扬旆掩龙城。
会勒燕然石，方传车骑名。
+++长孙无忌
++++新曲二首
侬阿家住朝歌下，早传名。
结伴来游淇水上，旧长情。
玉珮金钿随步远，云罗雾縠逐风轻。
转目机心悬自许，何须更待听琴声。

回雪凌波游洛浦，遇陈王。
婉约娉婷工语笑，侍兰房。
芙蓉绮帐还开掩，翡翠珠被烂齐光。
长愿今宵奉颜色，不爱吹箫逐凤凰。

+++长孙无忌
++++灞桥待李将军
飒飒风叶下，遥遥烟景曛。
霸陵无醉尉，谁滞李将军。
+++颜师古
++++奉和正日临朝
七府璿衡始，三元宝历新。
负扆延百辟，垂旒御九宾。
肃肃皆鹓鹭，济济盛簪绅。
天涯致重译，日域献奇珍。
+++杜淹
++++召拜御史大夫赠袁天纲
伊吕深可慕，松乔定是虚。
系风终不得，脱屣欲安如。
且珍纨素美，当与薜萝疏。
既逢杨得意，非复久闲居。
+++杜淹
++++咏寒食斗鸡应秦王教
寒食东郊道，扬鞲竞出笼。
花冠初照日，芥羽正生风。
顾敌知心勇，先鸣觉气雄。
长翘频扫阵，利爪屡通中。
飞毛遍绿野，洒血渍芳丛。
虽然百战胜，会自不论功。
+++杜淹
++++寄赠齐公
冠盖游梁日，诗书问志年。
佩兰长坂上，攀桂小山前。
结交澹若水，履道直如弦。
此欢终未极，于兹独播迁。
赭衣登蜀道，白首别秦川。
泪随沟水逝，心逐晓旌悬。
去去逾千里，悠悠隔九天。
郊野间长薄，城阙隐凝烟。
关门共月对，山路与云连。
此时寸心里，难用尺书传。

++上卷三十一
  
+++魏徵
++++五郊乐章 黄帝宫音
黄中正位，含章居贞。
既长六律，兼和五声。
毕陈万舞，乃荐斯牲。
神其下降，永祚休平。
+++魏徵
++++五郊乐章 肃和
眇眇方舆，苍苍圜盖。
至哉枢纽，宅中图大。
气调四序，风和万籁。
祚我明德，时雍道泰。
+++魏徵
++++五郊乐章 雍和
金悬夕肆，玉俎朝陈。
飨荐黄道，芬流紫辰。
乃诚乃敬，载享载禋。
崇荐斯在，惟皇是宾。
+++魏徵
++++五郊乐章 舒和
御征乘宫出郊甸，安歌率舞递将迎。
自有云门符帝赏，犹持雷鼓答天成。
+++魏徵
++++五郊乐章 青帝角音
鹤云旦起，鸟星昏集。
律候新风，阳开初蛰。
至德可飨，行潦斯挹。
锡以无疆，烝人乃粒。
+++魏徵
++++五郊乐章 肃和
玄鸟司春，苍龙登岁。
节物变柳，光风转蕙。
瑶席降神，朱弦飨帝。
诚备祝嘏，礼殚珪币。
+++魏徵
++++五郊乐章 雍和
大乐稀音，至诚简礼。
文物棣棣，声名济济。
六变有成，三登无体。
乃眷丰絜，恩覃恺悌。
+++魏徵
++++五郊乐章 舒和
笙歌籥舞属年韶，鹭鼓凫钟展时豫。
调露初迎绮春节，承云遽践苍霄驭。
+++魏徵
++++五郊乐章 赤帝徵音
青阳告谢，朱明戒序。
咸长是祈，敬陈椒醑。
博硕斯荐，笙镛备举。
庶尽肃恭，非馨稷黍。
+++魏徵
++++五郊乐章 肃和
离位克明，火中宵见。
峰云暮起，景风晨扇。
木槿初荣，含桃可荐。
芬馥百品，铿锵三变。
+++魏徵
++++五郊乐章 雍和
昭昭丹陆，帟帟炎方。
礼陈牲币，乐备篪簧。
琼羞溢俎，玉醑浮觞。
恭惟正直，歆此馨香。
+++魏徵
++++五郊乐章 舒和
千里温风飘降羽，十枝炎景媵朱干。
陈觞荐俎歌三献，拊石摐金会七盘。
+++魏徵
++++五郊乐章 白帝商音
白藏应节，天高气清。
岁功既阜，庶类收成。
万方静谧，九土和平。
馨香是荐，受祚聪明。
+++魏徵
++++五郊乐章 肃和
金行在节，素灵居正。
气肃霜严，林凋草劲。
豺祭隼击，潦收川镜。
九谷已登，万箱流咏。
+++魏徵
++++五郊乐章 雍和
律应西成，气躔南吕。
珪币咸列，笙竽备举。
苾苾兰羞，芬芬桂醑。
式资宴贶，用调霜序。
+++魏徵
++++五郊乐章 舒和
璿仪气爽惊緹籥，玉吕灰飞含素商。
鸣鞞奏管芳羞荐，会舞安歌葆眊扬。
+++魏徵
++++五郊乐章 黑帝羽音
严冬季月，星回风厉。
享祀报功，方祚来岁。
+++魏徵
++++五郊乐章 肃和
律周玉琯，星回金度。
次极阳乌，纪穷阴兔。
火林散雪，阳泉凝沍。
八蜡已登，三农息务。
+++魏徵
++++五郊乐章 雍和
阳月斯纪，应钟在候。
载絜牲牷，爰登俎豆。
既高既远，无声无臭。
静言格思，惟神保祐。
+++魏徵
++++五郊乐章 舒和
执籥持羽初终曲，朱干玉戚始分行。
七德九功咸已畅，明灵降福具穰穰。
+++魏徵
++++享太庙乐章 永和
於穆烈祖，弘此丕基。
永言配命，子孙保之。
百神既洽，万国在兹。
是用孝享，神其格思。
+++魏徵
++++享太庙乐章 肃和
大哉至德，允兹明圣。
格于上下，聿遵诚敬。
嘉乐斯登，鸣球以咏。
神其降止，式隆景命。
+++魏徵
++++享太庙乐章 雍和
崇兹享祀，诚敬兼至。
乐以感灵，礼以昭事。
粢盛咸絜，牲牷孔备。
永言孝思，庶几不匮。
+++魏徵
++++享太庙乐章 长发舞
濬哲惟唐，长发其祥。
帝命斯祐，王业克昌。
配天载德，就日重光。
本枝百代，申锡无疆。
+++魏徵
++++享太庙乐章 大基舞
猗与祖业，皇矣帝先。
剪商德厚，封唐庆延。
在姬犹稷，方晋逾宣。
基我鼎运，于斯万年。
+++魏徵
++++享太庙乐章 大成舞
周穆王季，晋美帝文。
明明盛德，穆穆齐芬。
藏用四履，屈道参分。
铿锵钟石，载纪鸿勋。
+++魏徵
++++享太庙乐章 大明舞
五纪更运，三正递升。
勋华既没，禹汤勃兴。
神武命代，灵眷是膺。
望云彰德，察纬告征。
上纽天维，下安地轴。
征师涿野，万国咸服。
偃伯灵台，九官允穆。
殊域委赆，怀生介福。
大礼既饰，大乐已和。
黑章扰囿，赤字浮河。
功宣载籍，德被咏歌。
克昌厥后，百禄是荷。
+++魏徵
++++享太庙乐章 寿和
八音斯奏，三献毕陈。
宝祚惟永，晖光日新。
+++魏徵
++++享太庙乐章 舒和
圣敬通神光七庙，灵心荐祚和万方。
严禋克配鸿基远，明德惟馨凤历昌。
+++魏徵
++++享太庙乐章 雍和
於穆清庙，聿修严祀。
四县载陈，三献斯止。
笾豆撤荐，人祇介祉。
神惟格思，锡祚不已。
+++魏徵
++++享太庙乐章 永和
肃肃清祀，烝烝孝思。
荐享昭备，虔恭在兹。
雍歌撤俎，祝嘏陈辞。
用光武志，永固鸿基。
+++魏徵
++++赋西汉
受降临轵道，争长趣鸿门。
驱传渭桥上，观兵细柳屯。
夜宴经柏谷，朝游出杜原。
终藉叔孙礼，方知皇帝尊。
+++魏徵
++++暮秋言怀
首夏别京辅，杪秋滞三河。
沉沉蓬莱阁，日夕乡思多。
霜剪凉阶蕙，风捎幽渚荷。
岁芳坐沦歇，感此式微歌。
+++魏徵
++++述怀
（出关）
中原初逐鹿，投笔事戎轩。
纵横计不就，慷慨志犹存。
杖策谒天子，驱马出关门。
请缨系南粤，凭轼下东藩。
郁纡陟高岫，出没望平原。
木鸣寒鸟，空山啼夜猿。
既伤千里目，还惊九折魂。
岂不惮艰险，深怀国士恩。
季布无二诺，侯嬴重一言。
生感意气，功名谁复论。
+++魏徵
++++奉和正日临朝应诏
百灵侍轩后，万国会涂山。
岂如今睿哲，迈古独光前。
声教溢四海，朝宗引百川。
锵洋鸣玉珮，灼烁耀金蝉。
淑景辉雕辇，高旌扬翠烟。
庭实超王会，广乐盛钧天。
既欣东日户，复咏南风篇。
愿奉光华庆，从斯亿万年。

++上卷三十二
  
+++褚亮
++++祈谷乐章 肃和
履艮斯绳，居中体正。
龙运垂祉，昭符启圣。
式事严禋，聿怀嘉庆。
惟帝永锡，时皇休命。
+++褚亮
++++祈谷乐章 雍和
殷荐乘春，太坛临曙。
八簋盈和，六瑚登御。
嘉稷匪歆，德馨斯饫。
祝嘏无易，灵心有豫。
+++褚亮
++++祈谷乐章 舒和
玉帛牺牲申敬享，金丝戚羽盛音容。
庶俾亿龄禔景福，长欣万宇洽时邕。
+++褚亮
++++明堂乐章 肃和
象天御宇，乘时布政。
严配申虔，宗禋展敬。
樽罍盈列，树羽交映。
玉币通诚，祚隆皇圣。
+++褚亮
++++明堂乐章 雍和
八牖晨披，五精朝奠。
雾凝璇篚，风清金悬。
神涤备全，明粢丰衍。
载絜彝俎，陈诚以荐。
+++褚亮
++++明堂乐章 舒和
御扆合宫承宝历，席图重馆奉明灵。
偃武修文九围泰，沉烽静柝八荒宁。
+++褚亮
++++雩祀乐章 肃和
朱鸟开辰，苍龙启映。
大帝昭飨，群生展敬。
礼备怀柔，功宣舞咏。
旬液应序，年祥叶庆。
+++褚亮
++++雩祀乐章 雍和
绀筵分彩，宝图吐绚。
凤管晨凝，云歌晓啭。
肃事蘋藻，虔申桂奠。
百谷斯登，万箱攸荐。
+++褚亮
++++雩祀乐章 舒和
凤曲登歌调令序，龙雩集舞泛祥风。
彩旞云回昭睿德，朱干电发表神功。
+++褚亮
++++享先农乐章 诚和
粒食伊始，农之所先。
今攸赖，是曰人天。
耕斯帝籍，播厥公田。
式崇明祀，神其福焉。
+++褚亮
++++享先农乐章 肃和
樽彝既列，瑚簋方荐。
歌工载登，币礼斯奠。
肃肃享祀，颙颙缨弁。
神之听之，福流寰县。
+++褚亮
++++享先农乐章 雍和
前夕视牲，质明奉俎。
沐芳整弁，其仪式序。
盛礼毕陈，嘉乐备举。
歆我懿德，非馨稷黍。
+++褚亮
++++享先农乐章 舒和
羽籥低昂文缀已，干戚蹈厉武行初。
望岁祈农神所听，延祥介福岂云虚。
+++褚亮
++++祭神州乐章 肃和
大矣坤仪，至哉神县。
包含日域，牢笼月竁。
露絜三清，风调六变。
皇祇届止，式歆恭荐。
+++褚亮
++++祭神州乐章 雍和
泰圻严享，阴郊展敬。
礼以导神，乐以和性。
黝牲在列，黄琮俯映。
九土既平，万邦贻庆。
+++褚亮
++++祭神州乐章 舒和
坤道降祥和庶品，灵心载德厚群生。
水土既调三极泰，文武毕备九区平。
+++褚亮
++++祭方丘乐章 顺和
万物资以化，交泰属升平。
易从业惟简，得一道斯宁。
具仪光玉帛，送舞变咸英。
黍稷良非贵，明德信惟馨。
+++褚亮
++++祭方丘乐章 肃和
至矣坤德，皇哉地祇。
开元统纽，合大承规。
九宫肃列，六典相仪。
永言配命，长保无亏。
+++褚亮
++++祭方丘乐章 雍和
柔而能方，直而能敬。
厚载以德，大亨以正。
有涤斯牷，有馨斯盛。
介兹景福，祚我休庆。
+++褚亮
++++祭方丘乐章 舒和
玉币牲牷分荐享，羽旄干戚递成容。
一德惟宁两仪泰，三材保合四时邕。
+++褚亮
++++祭方丘乐章 顺和
阴祇协赞，厚载方贞。
牲币具举，箫管备成。
其礼惟肃，其德惟明。
神之听矣，式鉴虔诚。
+++褚亮
++++临高台
高台暂俯临，飞翼耸轻音。
浮光随日度，漾影逐波深。
回瞰周平野，开怀畅远襟。
独此三休上，还伤千岁心。
+++褚亮
++++赋得蜀都
列宿光参井，分芒跨梁岷。
沉犀对江浦，驷马入城闉。
英图多霸迹，历选有名臣。
连骑簪缨满，含章词赋新。
得上仙槎路，无待访严遵。
+++褚亮
++++奉和咏日午
曦车日亭午，浮箭未移晖。
日光无落照，树影正中围。
草萎看稍靡，叶燥望疑稀。
昼寝惭经笥，暂解入朝衣。
+++褚亮
++++奉和望月应魏王教
层轩登皎月，流照满中天。
色共梁珠远，光随赵璧圆。
落影临秋扇，虚轮入夜弦。
所欣东馆里，预奉西园篇。
+++褚亮
++++咏花烛
（烛花）
兰径香风满，梅梁暖日斜。
言是东方骑，来寻南陌车。
靥星临夜烛，眉月隐轻纱。
莫言春稍晚，自有镇开花。
+++褚亮
++++在陇头哭潘学士
陇底嗟长别，流襟一恸君。
何言幽咽所，更作死生分。
转蓬飞不息，悲松断更闻。
谁能驻征马，回首望孤坟。
+++褚亮
++++奉和禁苑饯别应令
大藩初锡瑞，出牧迩皇京。
暂以绿车重，言承朱传荣。
舒桃临远骑，垂柳映京营。
惠化宣千里，威风动百城。
禁籞芳嘉节，神襟饯送情。
金笳催别景，玉琯切离声。
野花开更落，山鸟哢还惊。
微臣夙多幸，薄宦奉储明。
钓台惭作赋，伊水滥闻笙。
怀德良知久，酬恩识命轻。
+++褚亮
++++和御史韦大夫喜霁之作
晴天度旅雁，斜影照残虹。
野净馀烟尽，山明远色同。
沙平寒水落，叶脆晚枝空。
白简光朝幰，彤驺出禁中。
息驾游兰坂，雕文折桂丛。
无因轻羽扇，徒自仰仁风。
+++褚亮
++++晚别乐记室彦
穷途属岁晚，临水忽分悲。
抱影同为客，伤情共此时。
雾色侵虚牖，霜氛冷薄帷。
举袂惨将别，停怀怅不怡。
风严征雁远，雪暗去篷迟。
他乡有岐路，游子欲何之。
+++褚亮
++++伤始平李少府正己
劳息本相循，悲欢理自均。
谁能免玄夜，惜尔正青春。
迈德惟家宝，生才谅国珍。
高文缀翡翠，茂学掩麒麟。
述作纷无已，言谈妙入神。
断肠虽累月，分手未盈旬。
辅嗣俄长往，颜生即短辰。
声华满昭代，形影委穷尘。
禅草回中使，生刍引吊宾。
同游秘府日，方驾直城闉。
并拜黄图右，分曹清渭滨。
风期嵇吕好，存殁范张亲。
虚座怜王述，遗篇恸景纯。
精灵与毫翰，千祀寿何人。
+++褚亮
++++秋雁
（一作虞世南诗）
日暮霜风急，羽翮转难任。
为有传书意，翩翩入上林。
+++褚亮
++++句
（赠杜侍御）
神羊既不触，夕鸟欲依人。

++上卷三十三
  
+++于志宁
++++冬日宴群公于宅各赋一字得杯
陋巷朱轩拥，衡门缇骑来。
俱裁七步咏，同倾三雅杯。
色动迎春柳，花发犯寒梅。
宾筵未半醉，骊歌不用催。
+++令狐德棻
++++冬日宴于庶子宅各赋一字得趣
高门聊命赏，群英于此遇。
放旷山水情，留连文酒趣。
夕烟起林兰，霜枝殒庭树。
落景虽已倾，归轩幸能驻。
+++封行高
++++冬日宴于庶子宅各赋一字得色
夫君敬爱重，欢言情不极。
雅引发清音，丽藻穷雕饰。
水结曲池冰，日暖平亭色。
引满既杯倾，终之以弁侧。
+++杜正伦
++++冬日宴于庶子宅各赋一字得节
李门余妄进，徐榻君恒设。
清论畅玄言，雅琴飞白雪。
寒云暧落景，朔风凄暮节。
方欣投辖情，且驻当归别。
+++杜正伦
++++玄武门侍宴
（一作侍宴北门）
大君端扆暇，睿赏狎林泉。
开轩临禁籞，藉野列芳筵。
参差歌管飏，容裔羽旗悬。
玉池流若醴，云阁聚非烟。
湛露晞尧日，熏风入舜弦。
大德侔玄造，微物荷陶甄。
谬陪瑶水宴，仍厕柏梁篇。
阚名徒上月，邹辩讵谈天。
既喜光华旦，还伤迟暮年。
犹冀升中日，簪裾奉肃然。
+++岑文本
++++奉和正日临朝
时雍表昌运，日正叶灵符。
德兼三代礼，功包四海图。
逾沙纷在列，执玉俨相趋。
清跸喧辇道，张乐骇天衢。
拂蜺九旗映，仪凤八音殊。
佳气浮仙掌，熏风绕帝梧。
天文光七政，皇恩被九区。
方陪瘗玉礼，珥笔岱山隅。
+++岑文本
++++奉述飞白书势
六文开玉篆，八体曜银书。
飞毫列锦绣，拂素起龙鱼。
凤举崩云绝，鸾惊游雾疏。
别有临池草，恩沾垂露馀。
+++岑文本
++++冬日宴于庶子宅各赋一字得平
金兰笃惠好，尊酒畅生平。
既欣投辖赏，暂缓望乡情。
爱景含霜晦，落照带风轻。
于兹欢宴洽，宠辱讵相惊。
+++岑文本
++++安德山池宴集
甲第多清赏，芳辰命羽卮。
书帷通行径，琴台枕槿篱。
池疑夜壑徙，山似郁洲移。
雕楹网萝薜，激濑合埙篪。
鸟戏翻新叶，鱼跃动清漪。
自得淹留趣，宁劳攀桂枝。
+++刘洎
++++安德山池宴集
平阳擅歌舞，金谷盛招携。
何如兼往烈，会赏叶幽栖。
已均朝野致，还欣物我齐。
春晚花方落，兰深径渐迷。
蒲新节尚短，荷小盖犹低。
无劳拂长袖，直待夜乌啼。
+++褚遂良
++++安德山池宴集
伏枥丹霞外，遮园焕景舒。
行云泛层阜，蔽月下清渠。
亭中奏赵瑟，席上舞燕裾。
花落春莺晚，风光夏叶初。
良朋比兰蕙，雕藻迈琼琚。
独有狂歌客，来承欢宴馀。
+++杨续
++++安德山池宴集
狭斜通凤阙，上路抵青楼。
簪绂启宾馆，轩盖临御沟。
西城多妙舞，主第出名讴。
列峰疑宿雾，疏壑拟藏舟。
花蝶辞风影，蘋藻含春流。
酒阑高宴毕，自反山之幽。
+++刘孝孙
++++游清都观寻沈道士得仙字
纷吾因暇豫，行乐极留连。
寻真谒紫府，披雾觌青天。
缅怀金阙外，遐想玉京前。
飞轩俯松柏，抗殿接云烟。
滔滔清夏景，嘒嘒早秋蝉。
横琴对危石，酌醴临寒泉。
聊祛尘俗累，宁希龟鹤年。
无劳生羽翼，自可狎神仙。
+++刘孝孙
++++早发成皋望河
清晨发岩邑，车马走轘辕。
回瞰黄河上，惝怳屡飞魂。
鸿流遵积石，惊浪下龙门。
仙槎不辨处，沉璧想犹存。
远近洲渚出，飒沓凫雁喧。
怀古空延伫，叹逝将何言。
+++刘孝孙
++++游灵山寺
吾王游胜地，骖驾历祇园。
临风画角愤，耀日采旗翻。
永怀筌了义，寂念启玄门。
深溪穷地脉，高嶂接云根。
信美谐心赏，幽邃且攀援。
曳裾欣扈从，方悟屏尘喧。
+++刘孝孙
++++冬日宴于庶子宅各赋一字得鲜
解襟游胜地，披云促宴筵。
清文振笔妙，高论写言泉。
冻柳含风落，寒梅照日鲜。
骊歌虽欲奏，归驾且留连。
+++刘孝孙
++++送刘散员同赋陈思王诗游人久不归
（一作贺朝或贺朝清）
乡关渺天末，引领怅怀归。
羁旅久淫滞，物色屡芳菲。
稍觉私意尽，行看蓬鬓衰。
如何千里外，伫立沾裳衣。
+++刘孝孙
++++咏笛
凉秋夜笛鸣，流风韵九成。
调高时慷慨，曲变或凄清。
征客怀离绪，邻人思旧情。
幸以知音顾，千载有奇声。
+++刘孝孙
++++赋得春莺送友人
（又作贺朝诗）
流莺拂绣羽，二月上林期。
待雪消金禁，衔花向玉墀。
翅掩飞燕舞，啼恼婕妤悲。
料取金闺意，因君问所思。
+++陆敬
++++巫山高
巫岫郁岧峣，高高入紫霄。
白云抱危石，玄猿挂迥条。
悬崖激巨浪，脆叶陨惊飙。
别有阳台处，风雨共飘飖。
+++陆敬
++++游隋故都
洛城聊顾步，长想遂留连。
水斗宫初毁，风变鼎将迁。
皋陶德不建，汾隅祀忽焉。
宗祊旷无象，声朔缅谁传。
枌榆何冷落，禾黍郁芊绵。
悲歌尽商颂，太息悯周篇。
来苏伫圣德，濡足乃乘乾。
正始淳风被，人劳用息肩。
舞象文思泽，偃伯武功宣。
则百昌厥后，于万永斯年。
兹辰素商节，灰管变星躔。
平原悴秋草，乔木敛寒烟。
翻黄坠疏叶，凝翠积高天。
参差海曲雁，寂寞柳门蝉。
兴悼今如此，悲愁复在旃。
彷徨不忍去，杖策屡回邅。
+++陆敬
++++游清都观寻沈道士得都字
聊排灵琐闼，徐步入清都。
青溪冥寂士，思玄徇道枢。
十芒生药笥，七焰发丹炉。
缥帙桐君录，朱书王母符。
宫槐散绿穗，日槿落青柎。
矫翰雷门鹤，飞来叶县凫。
凌风自可御，安事迫中区。
方追羽化侣，从此得玄珠。
+++陆敬
++++七夕赋咏成篇
夙驾鸣鸾启阊阖，霓裳遥裔俨天津。
五明霜纨开羽扇，百和香车动画轮。
婉娈夜分能几许，靓妆冶服为谁新。
片时欢娱自有极，已复长望隔年人。
+++沈叔安
++++七夕赋咏成篇
皎皎宵月丽秋光，耿耿天津横复长。
停梭且复留残纬，拂镜及早更新妆。
彩凤齐驾初成辇，雕鹊填河已作梁。
虽喜得同今夜枕，还愁重空明日床。
+++何仲宣
++++七夕赋咏成篇
日日思归勤理鬓，朝朝伫望懒调梭。
凌风宝扇遥临月，映水仙车远渡河。
历历珠星疑拖珮，冉冉云衣似曳罗。
通宵道意终无尽，向晓离愁已复多。
+++赵中虚
++++游清都观寻沈道士得芳字
青溪阻千仞，姑射藐汾阳。
未若游兹境，探玄众妙场。
鹤来疑羽客，云泛似霓裳。
寓目虽灵宇，游神乃帝乡。
道存真理得，心灰俗累忘。
烟霞凝抗殿，松桂肃长廊。
早蝉清暮响，崇兰散晚芳。
即此翔寥廓，非复控榆枋。
+++杨濬
++++送刘散员赋得陈思王诗明月照高楼
高楼一何绮，素月复流明。
重轩望不极，馀晖揽讵盈。
镜华当牖照，钩影隔帘生。
逆愁异尊酒，对此难为情。

++上卷三十四
  
+++杨师道
++++陇头水
陇头秋月明，陇水带关城。
笳添离别曲，风送断肠声。
映雪峰犹暗，乘冰马屡惊。
雾中寒雁至，沙上转蓬轻。
天山传羽檄，汉地急征兵。
阵开都护道，剑聚伏波营。
于兹觉无渡，方共濯胡缨。
+++杨师道
++++中书寓直咏雨简褚起居上官学士
云暗苍龙阙，沉沉殊未开。
窗临凤凰沼，飒飒雨声来。
电影入飞阁，风威凌吹台。
长檐响奔溜，清簟肃浮埃。
早荷叶稍没，新篁枝半摧。
兹晨怅多绪，怀友自难裁。
况复重城内，日暮独裴回。
玉阶良史笔，金马掞天才。
高甍通散骑，复道驾蓬莱。
思君赠桃李，于此冀琼瑰。
+++杨师道
++++阙题
汉家伊洛九重城，御路浮桥万里平。
桂户雕梁连绮翼，虹梁绣柱映丹楹。
朝光欲动千门曙，丽日初照百花明。
燕赵蛾眉旧倾国，楚宫腰细本传名。
二月桑津期结伴，三春淇水逐关情。
兰丛有意飞双蝶，柳叶无趣隐啼莺。
扇里细妆将夜并，风前独舞共花荣。
两鬟百万谁论价，一笑千金判是轻。
不为披图来侍寝，非因主第奉身迎。
羊车讵畏青门闭，兔月今宵照后庭。
+++杨师道
++++初秋夜坐应诏
玉琯凉初应，金壶夜渐阑。
沧池流稍洁，仙掌露方漙。
雁声风处断，树影月中寒。
爽气长空净，高吟觉思宽。
+++杨师道
++++赋终南山用风字韵应诏
眷言怀隐逸，辍驾践幽丛。
白云飞夏雨，碧岭横春虹。
草绿长杨路，花疏五柞宫。
登临日将晚，兰桂起香风。
+++杨师道
++++咏饮马应诏
清晨控龙马，弄影出花林。
躞蹀依春涧，联翩度碧浔。
苔流染丝络，水洁写雕簪。
一御瑶池驾，讵忆长城阴。
+++杨师道
++++初宵看婚
洛城花烛动，戚里画新蛾。
隐扇羞应惯，含情愁已多。
轻啼湿红粉，微睇转横波。
更笑巫山曲，空传暮雨过。
+++杨师道
++++侍宴赋得起坐弹鸣琴二首
（一作杨希道诗）
北林鹊夜飞，南轩月初进。
调弦发清徵，荡心祛褊吝。
变作离鸿声，还入思归引。
长叹未终极，秋风飘素鬓。
丝传园客意，曲奏楚妃情。
罕有知音者，空劳流水声。
+++杨师道
++++咏琴
（一作杨希道诗）
久擅龙门质，孤竦峄阳名。
齐娥初发弄，赵女正调声。
嘉客勿遽反，繁弦曲未成。
+++杨师道
++++咏笙
（一作杨希道诗）
短长插凤翼，洪细摹鸾音。
能令楚妃叹，复使荆王吟。
切切孤竹管，来应云和琴。
+++杨师道
++++应诏咏巢乌
桂树春晖满，巢乌刷羽仪。
朝飞丽城上，夜宿碧林陲。
背风藏密叶，向日逐疏枝。
仰德还能哺，依仁遂可窥。
惊鸣雕辇侧，王吉自相知。
+++杨师道
++++奉和夏日晚景应诏
辇路夹垂杨，离宫通建章。
日落横峰影，云归起夕凉。
雕轩动流吹，羽盖息回塘。
薙草生还绿，残花落尚香。
青岩类姑射，碧涧似汾阳。
幸属无为日，欢娱尚未央。
+++杨师道
++++奉和圣制春日望海
春山临渤海，征旅辍晨装。
回瞰卢龙塞，斜瞻肃慎乡。
洪波回地轴，孤屿映云光。
落日惊涛上，浮天骇浪长。
仙台隐螭驾，水府泛鼋梁。
碣石朝烟灭，之罘归雁翔。
北巡非汉后，东幸异秦皇。
搴旗羽林客，跋距少年场。
龙击驱辽水，鹏飞出带方。
将举青丘缴，安访白霓裳。
+++杨师道
++++春朝闲步
休沐乘闲豫，清晨步北林。
池塘藉芳草，兰芷袭幽衿。
雾中分晓日，花里弄春禽。
野径香恒满，山阶笋屡侵。
何须命轻盖，桃李自成阴。
+++杨师道
++++还山宅
暮春还旧岭，徙倚玩年华。
芳草无行径，空山正落花。
垂藤扫幽石，卧柳碍浮槎。
鸟散茅檐静，云披涧户斜。
依然此泉路，犹是昔烟霞。
+++杨师道
++++咏马
宝马权奇出未央，雕鞍照曜紫金装。
春草初生驰上苑，秋风欲动戏长杨。
鸣珂屡度章台侧，细蹀经向濯龙傍。
徒令汉将连年去，宛城今已献名王。
+++杨师道
++++奉和咏弓
霜重麟胶劲，风高月影圆。
乌飞随帝辇，雁落逐鸣弦。
+++杨师道
++++咏砚
圆池类璧水，轻翰染烟华。
将军欲定远，见弃不应赊。
+++杨师道
++++奉和正日临朝应诏
皇猷被寰宇，端扆属元辰。
九重丽天邑，千门临上春。
+++杨师道
++++咏舞
（一作杨希道诗）
二八如回雪，三春类早花。
分行向烛转，一种逐风斜。

++上卷三十五
  
+++许敬宗
++++奉和执契静三边应诏
玄塞隔阴戎，朱光分昧谷。
地游穷北际，云崖尽西陆。
星次绝轩台，风衢乖禹服。
寰区无所外，天覆今咸育。
窜苗犹有孽，戮负自贻辜。
疏网妖鲵漏，盘薮怪禽逋。
髯飞尚假息，乳视暂稽诛。
乾灵振玉弩，神略运璇枢。
日羽廓游气，天阵清华野。
升晅光西夜，驰恩溢东泻。
挥袂静昆炎，开关纳流赭。
锦轺凌右地，华缨羁大夏。
清台映罗叶，玄沚控瑶池。
驼鹿输珍贶，树羽飨来仪。
辍肴观化宇，栖籞萃条支。
熏风交阆阙，就日泛濛漪。
充庭延饮至，绚简敷春藻。
迎姜已创图，命力方论道。
昔托游河乘，再备商山皓。
欣逢德化流，思效登封草。
+++许敬宗
++++奉和行经破薛举战地应制
混元分大象，长策挫修鲸。
于斯建宸极，由此创鸿名。
一戎乾宇泰，千祀德流清。
垂衣凝庶绩，端拱铸群生。
复整瑶池驾，还临官渡营。
周游寻曩迹，旷望动天情。
帷宫面丹浦，帐殿瞩宛城。
虏场栖九穗，前歌被六英。
战地甘泉涌，阵处景云生。
普天沾凯泽，相携欣颂平。
+++许敬宗
++++奉和入潼关
曦驭循黄道，星陈引翠旗。
济潼纡万乘，临河耀六师。
前旌弥陆海，后骑发通伊。
势逾回地轴，威盛转天机。
是节岁穷纪，关树荡凉飔。
仙露含灵掌，瑞鼎照川湄。
冲襟赏临睨，高咏入京畿。
+++许敬宗
++++奉和春日望海
韩夷愆奉赆，凭险乱天常。
乃神弘庙略，横海剪吞航。
电野清玄菟，腾笳振白狼。
连云飞巨舰，编石架浮梁。
周游临大壑，降望极遐荒。
桃门通山抃，蓬渚降霓裳。
惊涛含蜃阙，骇浪掩晨光。
青丘绚春组，丹谷耀华桑。
长驱七萃卒，成功百战场。
俄且旋戎路，饮至肃岩廊。
+++许敬宗
++++奉和元日应制
天正开初节，日观上重轮。
百灵滋景祚，万玉庆惟新。
待旦敷玄造，韬旒御紫宸。
武帐临光宅，文卫象钩陈。
广庭扬九奏，大帛丽三辰。
发生同化育，播物体陶钧。
霜空澄晓气，霞景莹芳春。
德辉覃率土，相贺奉还淳。
+++许敬宗
++++奉和初春登楼即目应诏
旭日临重壁，天眷极中京。
春晖发芳甸，佳气满层城。
去鸟随看没，来云逐望生。
歌里非烟飏，琴上凯风清。
文波浮镂槛，摛景焕雕楹。
璇玑体宽政，隆栋象端衡。
创规虽有作，凝拱遂无营。
沐恩空改鬓，将何谢夏成。
+++许敬宗
++++奉和秋日即目应制
玉露交珠网，金风度绮钱。
昆明秋景淡，岐岫落霞然。
辞燕归寒海，来鸿出远天。
叶动罗帷飏，花映绣裳鲜。
规空升暗魄，笼野散轻烟。
鹊度林光起，凫没水文圆。
无机络秋纬，如管奏寒蝉。
乃眷情何极，宸襟豫有旃。
+++许敬宗
++++奉和秋暮言志应制
秋深桂初发，寒窗菊馀菲。
波拥群凫至，秋飘朔雁归。
月荚生还落，云枝似复非。
凝宸阅栖亩，观文伫少微。
圣敬韬前哲，先天谅不违。
+++许敬宗
++++奉和喜雪应制
嵰州表奇贶，閟竹应遐巡。
何如御京洛，流霰下天津。
忽若琼林曙，俄同李径春。
姑峰映仙质，郢路杂歌尘。
伏槛观花瑞，称觞庆冬积。
飘河共泻银，委树还重璧。
连山分掩翠，绵霄远韬碧。
千里遍浮空，五轫咸沦迹。
机前辉裂素，池上伴凌波。
腾华承玉宇，凝照混金娥。
是日松筠性，欣奉柏梁歌。
+++许敬宗
++++奉和登陕州城楼应制
挹河澄绿宇，御沟映朱宫。
辰旂翻丽景，星盖曳雕虹。
学嚬齐柳嫩，妍笑发春丛。
锦鳞文碧浪，绣羽绚青空。
眷念三阶静，遥想二南风。
+++许敬宗
++++游清都观寻沈道士得清字
幽人蹈箕颍，方士访蓬瀛。
岂若逢真气，齐契体无名。
既诠众妙理，聊畅远游情。
纵心驰贝阙，怡神想玉京。
或命馀杭酒，时听洛滨笙。
风衢通阆苑，星使下层城。
蕙帐晨飙动，芝房夕露清。
方叶栖迟趣，于此听钟声。
+++许敬宗
++++奉和七夕宴悬圃应制二首
牛闺临浅汉，鸾驷涉秋河。
两怀萦别绪，一宿庆停梭。
星模铅里靥，月写黛中蛾。
奈许今宵度，长婴离恨多。
婺闺期今夕，蛾轮泛浅潢。
迎秋伴暮雨，待暝合神光。
荐寝低云鬓，呈态解霓裳。
喜中愁漏促，别后怨天长。
+++许敬宗
++++奉和仪鸾殿早秋应制
睿想追嘉豫，临轩御早秋。
斜晖丽粉壁，清吹肃朱楼。
高殿凝阴满，雕窗艳曲流。
小臣参广宴，大造谅难酬。
+++许敬宗
++++奉和咏雨应诏
舞商初赴节，湘燕远迎秋。
飘丝交殿网，乱滴起池沤。
激溜分龙阙，斜飞洒凤楼。
崇朝方浃宇，宸盼俯凝旒。
+++许敬宗
++++奉和过慈恩寺应制
凤阙邻金地，龙旂拂宝台。
云楣将叶并，风牖送花来。
月宫清晚桂，虹梁绚早梅。
梵境留宸瞩，掞发丽天才。
+++许敬宗
++++冬日宴于庶子宅各赋一字得归
倦游嗟落拓，短翮慕追飞。
周醪忽同醉，牙弦乃共挥。
油云澹寒色，落景霭霜霏。
累日方投分，兹夕谅无归。
+++许敬宗
++++送刘散员同赋得陈思王诗山树郁苍苍
乔木托危岫，积翠绕连冈。
叶疏犹漏影，花少未流芳。
风来闻肃肃，雾罢见苍苍。
此中饯行迈，不异上河梁。
+++许敬宗
++++侍宴莎册宫应制得情字
三星希曙景，万骑翊天行。
葆羽翻风队，腾吹掩山楹。
暖日晨光浅，飞烟旦彩轻。
塞寒桃变色，冰断箭流声。
渐奏长安道，神皋动睿情。
+++许敬宗
++++奉和过旧宅应制
飞云临紫极，出震表青光。
自尔家寰海，今兹返帝乡。
情深感代国，乐甚宴谯方。
白水浮佳气，黄星聚太常。
岐凤鸣层阁，酆雀贺雕梁。
桂山犹总翠，蘅薄尚流芳。
攀鳞有遗皓，沐德抃称觞。
+++许敬宗
++++奉和宴中山应制
飞云旋碧海，解网宥青丘。
养贤停八骏，观风驻五牛。
张乐临尧野，扬麾历舜州。
中山献仙酤，赵媛发清讴。
塞门朱雁入，郊薮紫麟游。
一举氛霓静，千龄德化流。
+++许敬宗
++++奉和圣制登三台言志应制
中天表云榭，载极耸昆楼。
圣作规玄造，轩阿复聿修。
高门符令节，形胜总神州。
企翼抟禽萃，飞甍燕雀游。
缀星罗百拱，缘汉转三休。
旦云生玉舄，初月上银钩。
妙管含秦凤，仙姿丽斗牛。
形言防处逸，粹藻发嘉猷。
荷生无以谢，尽瘁竟何酬。
+++许敬宗
++++安德山池宴集
戚里欢娱地，园林瞩望新。
山庭带芳杜，歌吹叶阳春。
台榭疑巫峡，荷蕖似洛滨。
风花萦少女，虹梁聚美人。
宴游穷至乐，谈笑毕良辰。
独叹高阳晚，归路不知津。
+++许敬宗
++++奉和圣制送来济应制
万乘腾镳警岐路，百壶供帐饯离宫。
御沟分水声难绝，广宴当歌曲易终。
兴言共伤千里道，俯迹聊示五情同。
良哉既深留帝念，沃化方有赞天聪。
+++许敬宗
++++七夕赋咏成篇
一年抱怨嗟长别，七夕含态始言归。
飘飘罗袜光天步，灼灼新妆鉴月辉。
情催巧笑开星靥，不惜呈露解云衣。
所叹却随更漏尽，掩泣还弄昨宵机。
+++许敬宗
++++拟江令于长安归扬州九日赋
本逐征鸿去，还随落叶来。
菊花应未满，请待诗人开。
+++许敬宗
++++同前拟
游人倦蓬转，乡思逐雁来。
偏想临潭菊，芳蕊对谁开。
+++李义府
++++和边城秋气早
金微凝素节，玉律应清葭。
边马秋声急，征鸿晓阵斜。
关树凋凉叶，塞草落寒花。
雾暗长川景，云昏大漠沙。
溪深路难越，川平望超忽。
极望断烟飘，遥落惊蓬没。
霜结龙城吹，水照龟林月。
日色夏犹冷，霜华春未歇。
睿作高紫宸，分明映玄阙。
+++李义府
++++招谕有怀赠同行人
（一作李乂诗）
远游冒艰阻，深入劳存谕。
春去辞国门，秋还在边戍。
轩车行未返，节序催难驻。
陌上悲转蓬，园中想芳树。
蜀山自纷纠，岷水恒奔注。
临泛多苦怀，登攀寡欢趣。
永夕飞淫雨，崇朝蒸毒雾。
不求绥岭桃，宁美邛乡蒟。
白狼行欲静，骢马何常驱。
愿接轺旆尘，联翩东北骛。
+++李义府
++++宣正殿芝草
明王敦孝感，宝殿秀灵芝。
色带朝阳净，光涵雨露滋。
且标宣德重，更引国恩施。
圣祚今无限，微臣乐未移。
+++李义府
++++咏鹦鹉
牵弋辞重海，触网去层峦。
戢翼雕笼际，延思彩霞端。
慕侣朝声切，离群夜影寒。
能言殊可贵，相助忆长安。
+++李义府
++++在巂州遥叙封禅
天齐标巨镇，日观启崇期。
岧峣临渤澥，隐嶙控河沂。
眺迥分吴乘，凌高属汉祠。
建岳诚为长，升功谅在兹。
帝猷符广运，玄范畅文思。
飞声总地络，腾化抚乾维。
瑞策开珍凤，祯图荐宝龟。
创封超昔夏，修禅掩前姬。
东后方肆觐，西都导六师。
肃驾移星苑，扬罕驭风司。
沸鼓喧平陆，凝跸静通逵。
汶阳驰月羽，蒙阴警电麾。
岩花飘曙辇，峰叶荡春旗。
石闾环藻卫，金坛映黼帷。
仙阶溢秘秬，灵检耀祥芝。
张乐分韶濩，观礼纵华夷。
佳气浮丹谷，荣光泛绿坻。
三始贻遐贶，万岁受重釐。
菲质陶恩奖，趋迹奉轩墀。
触网沦幽裔，乘徼限明时。
周南昔已叹，邛西今复悲。
+++李义府
++++堂堂词二首
（一作题美人）
镂月成歌扇，裁云作舞衣。
自怜回雪影，好取洛川归。
懒整鸳鸯被，羞褰玳瑁床。
春风别有意，密处也寻香。
+++李义府
++++咏乌
日里飏朝彩，琴中伴夜啼。
上林如许树，不借一枝栖。

++上卷三十六
  
+++虞世南
++++从军行二首
（一作拟古）
涂山烽候惊，弭节度龙城。
冀马楼兰将，燕犀上谷兵。
剑寒花不落，弓晓月逾明。
凛凛严霜节，冰壮黄河绝。
蔽日卷征蓬，浮天散飞雪。
全兵值月满，精骑乘胶折。
结发早驱驰，辛苦事旌麾。
马冻重关冷，轮摧九折危。
独有西山将，年年属数奇。
烽火发金微，连营出武威。
孤城塞云起，绝阵虏尘飞。
侠客吸龙剑，恶少缦胡衣。
朝摩骨都垒，夜解谷蠡围。
萧关远无极，蒲海广难依。
沙磴离旌断，晴川候马归。
交河梁已毕，燕山旆欲挥。
方知万里相，侯服见光辉。
+++虞世南
++++拟饮马长城窟
驰马渡河干，流深马渡难。
前逢锦车使，都护在楼兰。
轻骑犹衔勒，疑兵尚解鞍。
温池下绝涧，栈道接危峦。
拓地勋未赏，亡城律岂宽。
有月关犹暗，经春陇尚寒。
云昏无复影，冰合不闻湍。
怀君不可遇，聊持报一餐。
+++虞世南
++++出塞
上将三略远，元戎九命尊。
缅怀古人节，思酬明主恩。
山西多勇气，塞北有游魂。
扬桴上陇坂，勒骑下平原。
誓将绝沙漠，悠然去玉门。
轻赍不遑舍，惊策骛戎轩。
凛凛边风急，萧萧征马烦。
雪暗天山道，冰塞交河源。
雾锋黯无色，霜旗冻不翻。
耿介倚长剑，日落风尘昏。
+++虞世南
++++结客少年场行
韩魏多奇节，倜傥遗声利。
共矜然诺心，各负纵横志。
结交一言重，相期千里至。
绿沉明月弦，金络浮云辔。
吹箫入吴市，击筑游燕肆。
寻源博望侯，结客远相求。
少年怀一顾，长驱背陇头。
焰焰戈霜动，耿耿剑虹浮。
天山冬夏雪，交河南北流。
云起龙沙暗，木落雁门秋。
轻生殉知己，非是为身谋。
+++虞世南
++++怨歌行
紫殿秋风冷，雕甍落日沉。
裁纨凄断曲，织素别离心。
掖庭羞改画，长门不惜金。
宠移恩稍薄，情疏恨转深。
香销翠羽帐，弦断凤凰琴。
镜前红粉歇，阶上绿苔侵。
谁言掩歌扇，翻作白头吟。
+++虞世南
++++中妇织流黄
寒闺织素锦，含怨敛双蛾。
综新交缕涩，经脆断丝多。
衣香逐举袖，钏动应鸣梭。
还恐裁缝罢，无信达交河。
+++虞世南
++++门有车马客
陈遵重交结，田蚡擅豪华。
曲台临上路，高轩抵狭斜。
赭汗千金马，绣轴五香车。
白鹤随飞盖，朱鹭入鸣笳。
夏莲开剑水，春桃发绶花。
高谈辩飞兔，摛藻握灵蛇。
逢恩出毛羽，失路委泥沙。
暧暧风烟晚，路长归骑远。
日斜青琐第，尘飞金谷苑。
危弦促柱奏巴渝，遗簪堕珥解罗襦。
如何守直道，翻使谷名愚。
+++虞世南
++++飞来双白鹤
飞来双白鹤，奋翼远凌烟。
俱栖集紫盖，一举背青田。
飏影过伊洛，流声入管弦。
鸣群倒景外，刷羽阆风前。
映海疑浮雪，拂涧泻飞泉。
燕雀宁知去，蜉蝣不识还。
何言别俦侣，从此间山川。
顾步已相失，裴回各自怜。
危心犹警露，哀响讵闻天。
无因振六翮，轻举复随仙。
+++虞世南
++++奉和幽山雨后应令
肃城邻上苑，黄山迩桂宫。
雨歇连峰翠，烟开竟野通。
排虚翔戏鸟，跨水落长虹。
日下林全暗，云收岭半空。
山泉鸣石涧，地籁响岩风。
+++虞世南
++++赋得吴都
画野通淮泗，星躔应斗牛。
玉牒宏图表，黄旗美气浮。
三分开霸业，万里宅神州。
高台临茂苑，飞阁跨澄流。
江涛如素盖，海气似朱楼。
吴趋自有乐，还似镜中游。
+++虞世南
++++赋得慎罚
帝图光往册，上德表鸿名。
道冠二仪始，风高三代英。
乐和知化洽，讼息表刑清。
罚轻犹在念，勿喜尚留情。
明慎全无枉，哀矜在好生。
五疵过亦察，二辟理弥精。
幪巾示廉耻，嘉石务详平。
每削繁苛性，常深恻隐诚。
政宽思济猛，疑罪必从轻。
于张惩不滥，陈郭宪无倾。
刑措谅斯在，欢然仰颂声。
+++虞世南
++++奉和咏日午
高天净秋色，长汉转曦车。
玉树阴初正，桐圭影未斜。
翠盖飞圆彩，明镜发轻花。
再中良表瑞，共仰璧晖赊。
+++虞世南
++++发营逢雨应诏
豫游欣胜地，皇泽乃先天。
油云阴御道，膏雨润公田。
陇麦沾逾翠，山花湿更然。
稼穑良所重，方复悦丰年。
+++虞世南
++++赋得临池竹应制
葱翠梢云质，垂彩映清池。
波泛含风影，流摇防露枝。
龙鳞漾嶰谷，凤翅拂涟漪。
欲识凌冬性，唯有岁寒知。
+++虞世南
++++侍宴应诏赋韵得前字
芬芳禁林晚，容与桂舟前。
横空一鸟度，照水百花然。
绿野明斜日，青山澹晚烟。
滥陪终宴赏，握管类窥天。
+++虞世南
++++侍宴归雁堂
歌堂面渌水，舞馆接金塘。
竹开霜后翠，梅动雪前香。
凫归初命侣，雁起欲分行。
刷羽同栖集，怀恩愧稻粱。
+++虞世南
++++凌晨早朝
万瓦宵光曙，重檐夕雾收。
玉花停夜烛，金壶送晓筹。
日晖青琐殿，霞生结绮楼。
重门应启路，通籍引王侯。
+++虞世南
++++奉和咏风应魏王教
逐舞飘轻袖，传歌共绕梁。
动枝生乱影，吹花送远香。
+++虞世南
++++初晴应教
初日明燕馆，新溜满梁池。
归云半入岭，残滴尚悬枝。
+++虞世南
++++春夜
春苑月裴回，竹堂侵夜开。
惊鸟排林度，风花隔水来。
+++虞世南
++++咏舞
繁弦奏渌水，长袖转回鸾。
一双俱应节，还似镜中看。
+++虞世南
++++咏萤
的历流光小，飘飖弱翅轻。
恐畏无人识，独自暗中明。
+++虞世南
++++蝉
垂緌饮清露，流响出疏桐。
居高声自远，非是藉秋风。
+++虞世南
++++秋雁
（一作褚亮诗）
日暮霜风急，羽翮转难任。
为有传书意，联翩入上林。
+++虞世南
++++奉和月夜观星应令
早秋炎景暮，初弦月彩新。
清风涤暑气，零露净嚣尘。
薄雾销轻縠，鲜云卷夕鳞。
休光灼前曜，瑞彩接重轮。
缘情摛圣藻，并作命徐陈。
宿草诚渝滥，吹嘘偶搢绅。
天文岂易述，徒知仰北辰。
+++虞世南
++++和銮舆顿戏下
（一作追从銮舆夕顿戏下应令）
重轮依紫极，前耀奉丹霄。
天经恋宸扆，帝命扈仙镳。
乘星开鹤禁，带月下虹桥。
银书含晓色，金辂转晨飙。
雾澈轩营近，尘暗苑城遥。
莲花分秀萼，竹箭下惊潮。
抚己惭龙干，承恩集凤条。
瑶山盛风乐，抽简荐徒谣。
+++虞世南
++++奉和至寿春应令
瑶山盛风乐，南巡务逸游。
如何事巡抚，民瘼谅斯求。
文鹤扬轻盖，苍龙饰桂舟。
泛沫萦沙屿，寒澌拥急流。
路指八仙馆，途经百尺楼。
眷言昔游践，回驾且淹留。
后车喧凤吹，前旌映彩旒。
龙骖驻六马，飞阁上三休。
调谐金石奏，欢洽羽觞浮。
天文徒可仰，何以厕琳球。
+++虞世南
++++奉和幸江都应诏
南国行周化，稽山秘夏图。
百王岂殊轨，千载协前谟。
肆觐遵时豫，顺动悦来苏。
安流进玉轴，戒道翼金吾。
龙旂焕辰象，凤吹溢川涂。
封唐昔敷锡，分陕被荆吴。
沐道咸知让，慕义久成都。
冬律初飞管，阳鸟正衔芦。
严飙肃林薄，暧景澹江湖。
鸿私浃幽远，厚泽润凋枯。
虞琴起歌咏，汉筑动巴歈。
多幸沾行苇，无庸类散樗。
+++虞世南
++++奉和献岁宴宫臣
履端初起节，长苑命高筵。
肆夏喧金奏，重润响朱弦。
春光催柳色，日彩泛槐烟。
微臣同滥吹，谬得仰钧天。
+++虞世南
++++奉和出颍至淮应令
良晨喜利涉，解缆入淮浔。
寒流泛鹢首，霜吹响哀吟。
潜鳞波里跃，水鸟浪前沉。
邗沟非复远，怅望悦宸襟。
+++虞世南
++++应诏嘲司花女
学画鸦黄半未成，垂肩亸袖太憨生。
缘憨却得君王惜，长把花枝傍辇行。

++上卷三十七
  
+++王绩
++++古意六首
幽人在何所，紫岩有仙躅。
月下横宝琴，此外将安欲。
材抽峄山干，徽点昆丘玉。
漆抱蛟龙唇，丝缠凤凰足。
前弹广陵罢，后以明光续。
百金买一声，千金传一曲。
世无钟子期，谁知心所属。
竹生大夏溪，苍苍富奇质。
绿叶吟风劲，翠茎犯霄密。
霜霰封其柯，鹓鸾食其实。
宁知轩辕后，更有伶伦出。
刀斧俄见寻，根株坐相失。
裁为十二管，吹作雄雌律。
有用虽自伤，无心复招疾。
不如山上草，离离保终吉。
宝龟尺二寸，由来宅深水。
浮游五湖内，宛转三江里。
何不深复深，轻然至溱洧。
溱洧源流狭，春秋不濡轨。
渔人递往还，网罟相萦藟。
一朝失运会，刳肠血流死。
丰骨输庙堂，鲜腴藉笾簋。
弃置谁怨尤，自我招此否。
馀灵寄明卜，复来钦所履。
松生北岩下，由来人径绝。
布叶捎云烟，插根拥岩穴。
自言生得地，独负凌云洁。
何时畏斤斧，几度经霜雪。
风惊西北枝，雹陨东南节。
不知岁月久，稍觉枝干折。
藤萝上下碎，枝干纵横裂。
行当糜烂尽，坐共灰尘灭。
宁关匠石顾，岂为王孙折。
盛衰自有时，圣贤未尝屑。
寄言悠悠者，无为嗟大耋。
桂树何苍苍，秋来花更芳。
自言岁寒性，不知露与霜。
幽人重其德，徙植临前堂。
连拳八九树，偃蹇二三行。
枝枝自相纠，叶叶还相当。
去来双鸿鹄，栖息两鸳鸯。
荣荫诚不厚，斤斧亦勿伤。
赤心许君时，此意那可忘。
彩凤欲将归，提罗出郊访。
罗张大泽已，凤入重云飏。
朝栖昆阆木，夕饮蓬壶涨。
问凤那远飞，贤君坐相望。
凤言荷深德，微禽安足尚。
但使雏卵全，无令矰缴放。
皇臣力牧举，帝乐箫韶畅。
自有来巢时，明年阿阁上。
+++王绩
++++石竹咏
萋萋结绿枝，晔晔垂朱英。
常恐零露降，不得全其生。
叹息聊自思，此生岂我情。
昔我未生时，谁者令我萌。
弃置勿重陈，委化何足惊。
+++王绩
++++田家三首
（一作王勃诗）
阮籍生涯懒，嵇康意气疏。
相逢一醉饱，独坐数行书。
小池聊养鹤，闲田且牧猪。
草生元亮径，花暗子云居。
倚床看妇织，登垄课儿锄。
回头寻仙事，并是一空虚。
家住箕山下，门枕颍川滨。
不知今有汉，唯言昔避秦。
琴伴前庭月，酒劝后园春。
自得中林士，何忝上皇人。
平生唯酒乐，作性不能无。
朝朝访乡里，夜夜遣人酤。
家贫留客久，不暇道精粗。
抽帘持益炬，拔箦更燃炉。
恒闻饮不足，何见有残壶。
+++王绩
++++赠李征君大寿
孔淳辞散骑，陆昶谢中郎。
幅巾朝帝罢，杖策去官忙。
附车还赵郡，乘船向武昌。
九徵书未已，十辟誉弥彰。
副君迎绮季，天子送严光。
灞陵幽径近，磻溪隐路长。
编蓬还作室，绩草更为裳。
会稽置樵处，兰陵卖药行。
看书惟道德，开教止农桑。
别有幽怀侣，由来高让王。
前年辞厚币，今岁返寒乡。
有书横石架，无毡坐土床。
兰英犹足酿，竹实本无粮。
涧松寒转直，山菊秋自香。
管宁存祭礼，王霸重朝章。
去去相随去，披裘骄盛唐。
+++王绩
++++山中叙志
物外知何事，山中无所有。
风鸣静夜琴，月照芳春酒。
直置百年内，谁论千载后。
张奉娉贤妻，老莱藉嘉偶。
孟光傥未嫁，梁鸿正须妇。
+++王绩
++++赠梁公
我欲图世乐，斯乐难可常。
位大招讥嫌，禄极生祸殃。
圣莫若周公，忠岂逾霍光。
成王已兴诮，宣帝如负芒。
范蠡何智哉，单舟戒轻装。
疏广岂不怀，策杖还故乡。
朱门虽足悦，赤族亦可伤。
履霜成坚冰，知足胜不祥。
我今穷家子，自言此见长。
功成皆能退，在昔谁灭亡。
+++王绩
++++薛记室收过庄见寻率题古意以赠
伊昔逢丧乱，历数闰当馀。
豺狼塞衢路，桑梓成丘墟。
余及尔皆亡，东西各异居。
尔为背风鸟，我为涸辙鱼。
逮承云雷后，欣逢天地初。
东川聊下钓，南亩试挥锄。
资税幸不及，伏腊常有储。
散诞时须酒，萧条懒向书。
朽木不可雕，短翮将焉摅。
故人有深契，过我蓬蒿庐。
曳裾出门迎，握手登前除。
相看非旧颜，忽若形骸疏。
追道宿昔事，切切心相于。
忆我少年时，携手游东渠。
梅李夹两岸，花枝何扶疏。
同志亦不多，西庄有姚徐。
尝爱陶渊明，酌醴焚枯鱼。
尝学公孙弘，策杖牧群猪。
追念甫如昨，奄忽成空虚。
生讵能几，岁岁常不舒。
赖有北山僧，教我以真如。
使我视听遣，自觉尘累祛。
何事须筌蹄，今已得兔鱼。
旧游傥多暇，同此释纷拏。
+++王绩
++++晚年叙志示翟处士
弱龄慕奇调，无事不兼修。
望气登重阁，占星上小楼。
明经思待诏，学剑觅封侯。
弃繻频北上，怀刺几西游。
中年逢丧乱，非复昔追求。
失路青门隐，藏名白社游。
风云私所爱，屠博暗为俦。
解纷曾霸越，释难颇存周。
晚岁聊长想，生涯太若浮。
归来南亩上，更坐北溪头。
古岸多磐石，春泉足细流。
东隅诚已谢，西景惧难收。
无谓退耕近，伏念已经秋。
庚桑逢处跪，陶潜见人羞。
三晨宁举火，五月镇披裘。
自有居常乐，谁知身世忧。
+++王绩
++++春日
（一作初春）
前旦出园游，林华都未有。
今朝下堂来，池冰开已久。
雪被南轩梅，风催北庭柳。
遥呼灶前妾，却报机中妇。
年光恰恰来，满瓮营春酒。
+++王绩
++++采药
野情贪药饵，郊居倦蓬荜。
青龙护道符，白犬游仙术。
腰镰戊己月，负锸庚辛日。
时时断嶂遮，往往孤峰出。
行披葛仙经，坐检神农帙。
龟蛇采二苓，赤白寻双术。
地冻根难尽，丛枯苗易失。
从容肉作名，薯蓣膏成质。
家丰松叶酒，器贮参花蜜。
且复归去来，刀圭辅衰疾。
+++王绩
++++在京思故园见乡人问
旅泊多年岁，老去不知回。
忽逢门前客，道发故乡来。
敛眉俱握手，破涕共衔杯。
殷勤访朋旧，屈曲问童孩。
衰宗多弟侄，若个赏池台。
旧园今在否，新树也应栽。
柳行疏密布，茅斋宽窄裁。
经移何处竹，别种几株梅。
渠当无绝水，石计总生苔。
院果谁先熟，林花那后开。
羁心只欲问，为报不须猜。
行当驱下泽，去剪故园莱。
+++王绩
++++春桂问答二首
问春桂，桃李正芬华。
年光随处满，何事独无花。
春桂答，春华讵能久。
风霜摇落时，独秀君知不。
+++王绩
++++北山
旧知山里绝氛埃，登高日暮心悠哉。
子平一去何时返，仲叔长游遂不来。
幽兰独夜清琴曲，桂树凌云浊酒杯。
槁项同枯木，丹心等死灰。
+++王绩
++++野望
东皋薄暮望，徙倚欲何依。
树树皆秋色，山山唯落晖。
牧人驱犊返，猎马带禽归。
相顾无相识，长歌怀采薇。
+++王绩
++++赠程处士
百年长扰扰，万事悉悠悠。
日光随意落，河水任情流。
礼乐囚姬旦，诗书缚孔丘。
不如高枕枕，时取醉消愁。
+++王绩
++++九月九日赠崔使君善为
野人迷节候，端坐隔尘埃。
忽见黄花吐，方知素节回。
映岩千段发，临浦万株开。
香气徒盈把，无人送酒来。
+++王绩
++++独坐
问君樽酒外，独坐更何须。
有客谈名理，无人索地租。
三男婚令族，五女嫁贤夫。
百年随分了，未羡陟方壶。
+++王绩
++++游仙四首
暂出东陂路，过访北岩前。
蔡经新学道，王烈旧成仙。
驾鹤来无日，乘龙去几年。
三山银作地，八洞玉为天。
金精飞欲尽，石髓溜应坚。
自悲生世促，无暇待桑田。
上月芝兰径，中岩紫翠房。
金壶新练乳，玉釜始煎香。
六局黄公术，三门赤帝方。
吹沙聊作鸟，动石试为羊。
缑氏还程促，瀛洲会日长。
谁知北岩下，延首咏霓裳。
结衣寻野路，负杖入山门。
道士言无宅，仙人更有村。
斜溪横桂渚，小径入桃源。
玉床尘稍冷，金炉火尚温。
心疑游北极，望似陟西昆。
逆愁归旧里，萧条访子孙。
真经知那是，仙骨定何为。
许迈心长切，嵇康命似奇。
桑疏金阙迥，苔重石梁危。
照水然犀角，游山费虎皮。
鸭桃闻已种，龙竹未经骑。
为向天仙道，栖遑君讵知。
+++王绩
++++策杖寻隐士
策杖寻隐士，行行路渐赊。
石梁横涧断，土室映山斜。
孝然纵有舍，威辇遂无家。
置酒烧枯叶，披书坐落花。
新垂滋水钓，旧结茂陵罝。
岁岁长如此，方知轻世华。
+++王绩
++++赠学仙者
采药层城远，寻师海路赊。
玉壶横日月，金阙断烟霞。
仙人何处在，道士未还家。
谁知彭泽意，更觅步兵那。
春酿煎松叶，秋杯浸菊花。
相逢宁可醉，定不学丹砂。
+++王绩
++++黄颊山
别有青溪道，斜亘碧岩隈。
崩榛横古蔓，荒石拥寒苔。
野心长寂寞，山径本幽回。
步步攀藤上，朝朝负药来。
几看松叶秀，频值菊花开。
无人堪作伴，岁晚独悠哉。
+++王绩
++++建德破后入长安咏秋蓬示辛学士
遇坎聊知止，逢风或未归。
孤根何处断，轻叶强能飞。
+++王绩
++++过酒家五首
（一作题酒店壁）
洛阳无大宅，长安乏主人。
黄金销未尽，只为酒家贫。
此日长昏饮，非关养性灵。
眼看人尽醉，何忍独为醒。
竹叶连糟翠，蒲萄带曲红。
相逢不令尽，别后为谁空。
对酒但知饮，逢人莫强牵。
倚炉便得睡，横瓮足堪眠。
有客须教饮，无钱可别沽。
来时长道贳，惭愧酒家胡。
+++王绩
++++夜还东溪
石苔应可践，丛枝幸易攀。
青溪归路直，乘月夜歌还。
+++王绩
++++山中别李处士
为向东溪道，人来路渐赊。
山中春酒熟，何处得停家。
+++王绩
++++初春
春来日渐长，醉客喜年光。
稍觉池亭好，偏宜酒瓮香。
+++王绩
++++醉后
阮籍醒时少，陶潜醉日多。
百年何足度，乘兴且长歌。
+++王绩
++++题酒店壁
昨夜瓶始尽，今朝瓮即开。
梦中占梦罢，还向酒家来。
+++王绩
++++戏题卜铺壁
旦逐刘伶去，宵随毕卓眠。
不应长卖卜，须得杖头钱。
+++王绩
++++尝春酒
野觞浮郑酌，山酒漉陶巾。
但令千日醉，何惜两三春。
+++王绩
++++独酌
浮生知几日，无状逐空名。
不如多酿酒，时向竹林倾。
+++王绩
++++秋夜喜遇王处士
北场芸藿罢，东皋刈黍归。
相逢秋月满，更值夜萤飞。
+++王绩
++++山夜调琴
促轸乘明月，抽弦对白云。
从来山水韵，不使俗人闻。
+++王绩
++++看酿酒
六月调神曲，正朝汲美泉。
从来作春酒，未省不经年。
+++王绩
++++食后
田家无所有，晚食遂为常。
菜剪三秋绿，飧炊百日黄。
胡麻山麨样，楚豆野麋方。
始暴松皮脯，新添杜若浆。
葛花消酒毒，萸蒂发羹香。
鼓腹聊乘兴，宁知逢世昌。
+++王绩
++++过汉故城
大汉昔未定，强秦犹擅场。
中原逐鹿罢，高祖郁龙骧。
经始谋帝坐，兹焉壮未央。
规模穷栋宇，表里浚城隍。
群后崇长乐，中朝增建章。
钩陈被兰锜，乐府奏芝房。
翡翠明珠帐，鸳鸯白玉堂。
清晨宝鼎食，闲夜郁金香。
天马来东道，佳人倾北方。
何其赫隆盛，自谓保灵长。
历数有时尽，哀平嗟不昌。
冰坚成巨猾，火德遂颓纲。
奥位匪虚校，贪天竟速亡。
魂神吁社稷，豺虎斗岩廊。
金狄移灞岸，铜盘向洛阳。
君王无处所，年代几荒凉。
宫阙谁家域，蓁芜罥我裳。
井田唯有草，海水变为桑。
在昔高门内，于今岐路傍。
馀基不可识，古墓列成行。
狐兔惊魍魉，鸱鸮吓獝狂。
空城寒日晚，平野暮云黄。
烈烈焚青棘，萧萧吹白杨。
千秋并万岁，空使咏歌伤。
+++王绩
++++益州城西张超亭观妓
（一作卢照邻诗，一作王勣诗）
落日明歌席，行云逐舞人。
江南飞暮雨，梁上下轻尘。
冶服看疑画，妆台望似春。
高车勿遽返，长袖欲相亲。
+++王绩
++++咏妓
（一作王勣诗）
妖姬饰靓妆，窈窕出兰房。
日照当轩影，风吹满路香。
早时歌扇薄，今日舞衫长。
不应令曲误，持此试周郎。
+++王绩
++++辛司法宅观妓
（一作王勣诗）
南国佳人至，北堂罗荐开。
长裙随凤管，促柱送鸾杯。
云光身后荡，雪态掌中回。
到愁金谷晚，不怪玉山颓。
+++王绩
++++咏巫山
电影江前落，雷声峡外长。
霁云无处所，台馆晓苍苍。
+++王绩
++++咏怀
故乡行云是，虚室坐间同。
日落西山暮，方知天下空。
+++王绩
++++句
琴曲唯留古，书多半是经。（见《周氏涉笔》）
横裁桑节杖，直剪竹皮巾。
鹤警琴亭夜，莺啼酒瓮春。
颜回唯乐道，原宪岂伤贫。（被召谢病，见《西清诗话》）
寄身千载下，聊游万物初。
欲令无作有，翻觉实成虚。（《独坐》）
双关防易断，只眼畏难全。
鱼鳞张九拒，鹤翅拥三边。（《围棋长篇》。见《韵语阳秋》）

++上卷三十八
  
+++萧德言
++++咏舞
低身锵玉珮，举袖拂罗衣。
对檐疑燕起，映雪似花飞。
+++郑世翼
++++过严君平古井
严平本高尚，远蹈古人风。
卖卜成都市，流名大汉中。
旧井改人世，寒泉久不通。
年多既罢汲，无禽乃遂空。
如何属秋气，唯见落双桐。
+++郑世翼
++++登北邙还望京洛
步登北邙坂，踟蹰聊写望。
宛洛盛皇居，规模穷大壮。
三河分设险，两崤资巨防。
飞观紫烟中，层台碧云上。
青槐夹驰道，迢迢修且旷。
左右多第宅，参差居将相。
清晨谒帝返，车马相追访。
胥徒各异流，文物纷殊状。
嚣尘暗天起，箫管从风飏。
伊余孤且直，生平独沦丧。
山幽有桂丛，何为坐惆怅。
+++郑世翼
++++巫山高
巫山凌太清，岧峣类削成。
霏霏暮雨合，霭霭朝云生。
危峰入鸟道，深谷写猿声。
别有幽栖客，淹留攀桂情。
+++郑世翼
++++看新婚
初笄梦桃李，新妆应摽梅。
疑逐朝云去，翻随暮雨来。
杂佩含风响，丛花隔扇开。
姮娥对此夕，何用久裴回。
+++郑世翼
++++见佳人负钱出路
独负千金价，应从买笑来。
只持难发口，经为几人开。
+++崔信明
++++送金竟陵入蜀
金门去蜀道，玉垒望长安。
岂言千里远，方寻九折难。
西上君飞盖，东归我挂冠。
猿声出峡断，月彩落江寒。
从今与君别，花月几新残。
+++崔信明
++++句
枫落吴江冷。
+++孔绍安
++++侍宴咏石榴
可惜庭中树，移根逐汉臣。
只为来时晚，花开不及春。
+++孔绍安
++++咏夭桃
结叶还临影，飞香欲遍空。
不意馀花落，翻沉露井中。
+++孔绍安
++++赠蔡君
畴昔同幽谷，伊尔迁乔木。
赫奕盛青紫，讨论穷简牍。
+++孔绍安
++++结客少年场行
结客佩吴钩，横行度陇头。
雁在弓前落，云从阵后浮。
吴师惊燧象，燕将警奔牛。
转蓬飞不息，冰河结未流。
若使三边定，当封万户侯。
+++孔绍安
++++伤顾学士
迢递双崤道，超忽三川湄。
此中俱失路，思君不可思。
游人行变橘，逝者遽焚芝。
忆昔江湖上，同咏子衿诗。
何言陵谷徙，翻惊邻笛悲。
陈根非席卉，繐帐异书帷。
与善成空说，歼良信在兹。
今日严夫子，哀命不哀时。
+++孔绍安
++++别徐永元秀才
金汤既失险，玉石乃同焚。
坠叶还相覆，落羽更为群。
岂谓三秋节，重伤千里分。
远离弦易转，幽咽水难闻。
欲识相思处，山川间白云。
+++孔绍安
++++落叶
（一作孔德绍诗）
早秋惊落叶，飘零似客心。
翻飞未肯下，犹言惜故林。
+++谢偃
++++踏歌词三首
春景娇春台，新露泣新梅。
春叶参差吐，新花重叠开。
花影飞莺去，歌声度鸟来。
倩看飘飖雪，何如舞袖回。
逶迤度香阁，顾步出兰闺。
欲绕鸳鸯殿，先过桃李蹊。
风带舒还卷，簪花举复低。
欲问今宵乐，但听歌声齐。
夜久星沉没，更深月影斜。
裙轻才动珮，鬟薄不胜花。
细风吹宝袂，轻露湿红纱。
相看乐未已，兰灯照九华。
+++谢偃
++++乐府新歌应教
青楼绮阁已含春，凝妆艳粉复如神。
细细轻裙全漏影，离离薄扇讵障尘。
樽中酒色恒宜满，曲里歌声不厌新。
紫燕欲飞先绕栋，黄莺始哢即娇人。
撩乱垂丝昏柳陌，参差浓叶暗桑津。
上客莫畏斜光晚，自有西园明月轮。
+++蔡允恭
++++奉和出颍至淮应令
久倦川涂曲，忽此望淮圻。
波长泛淼淼，眺迥情依依。
稍觉金乌转，渐见锦帆稀。
欲知仁化洽，讴歌满路归。
+++杜之松
++++和卫尉寺柳
汉将本屯营，辽河有戍城。
大夫曾取姓，先生亦得名。
高枝拂远雁，疏影度遥星。
不辞攀折苦，为入管弦声。
+++崔善为
++++答王无功冬夜载酒乡馆
颁条忝贵郡，悬榻久相望。
处士同杨郑，邦君谢李疆。
讵知方拥彗，逢子敬惟桑。
明朝蓬户侧，会自谒任棠。
+++崔善为
++++答王无功九日
秋来菊花气，深山客重寻。
露叶疑涵玉，风花似散金。
摘来还泛酒，独坐即徐斟。
王弘贪自醉，无复觅杨林。
+++朱仲晦
++++答王无功问故园
我从铜州来，见子上京客。
问我故乡事，慰子羁旅色。
子问我所知，我对子应识。
朋游总强健，童稚各长成。
华宗盛文史，连墙富池亭。
独子园最古，旧林间新坰。
柳行随堤势，茅斋看地形。
竹从去年移，梅是今年荣。
渠水经夏响，石苔终岁青。
院果早晚熟，林花先后明。
语罢相叹息，浩然起深情。
归哉且五斗，饷子东皋耕。
+++王宏
++++从军行
儿生三日掌上珠，燕颔猿肱秾李肤。
十五学剑北击胡，羌歌燕筑送城隅。
城隅路接伊川驿，河阳渡头邯郸陌。
可怜少年把手时，黄鸟双飞梨花白。
秦王筑城三千里，西自临洮东辽水。
山边叠叠黑云飞，海畔莓莓青草死。
从来战斗不求勋，杀身为君君不闻。
凤凰楼上吹急管，落日裴回肠先断。

+++朱子奢
++++文德皇后挽歌
神京背紫陌，缟驷结行輈。
北去横桥道，西分清渭流。
寒光向垄没，霜气入松楸。
今日泉台路，非是濯龙游。
+++张文收
++++大酺乐
泪滴珠难尽，容残玉易销。
倘随明月去，莫道梦魂遥。
+++毛明素
++++与琳法师
冶长倦缧绁，韩安叹死灰。
始验山中木，方知贵不材。

++上卷三十九
  
+++陈子良
++++上之回
承平重游乐，诏跸上之回。
属车响流水，清笳转落梅。
岭云盖道转，岩花映绶开。
下辇便高宴，何如在瑶台。
+++陈子良
++++新成安乐宫
（一作新宫词）
春色照兰宫，秦女坐窗中。
柳叶来眉上，桃花落脸红。
拂尘开扇匣，卷帐却薰笼。
衫薄偏憎日，裙轻更畏风。
+++陈子良
++++夏晚寻于政世置酒赋韵
聊从嘉遁所，酌醴共抽簪。
以兹山水地，留连风月心。
长榆落照尽，高柳暮蝉吟。
一返桃源路，别后难追寻。
+++陈子良
++++入蜀秋夜宿江渚
我行逢日暮，弭棹独维舟。
水雾一边起，风林两岸秋。
山阴黑断碛，月影素寒流。
故乡千里外，何以慰羁愁。
+++陈子良
++++赋得妓
金谷多欢宴，佳丽正芳菲。
流霞席上满，回雪掌中飞。
明月临歌扇，行云接舞衣。
何必桃将李，别有待春晖。
+++陈子良
++++酬萧侍中春园听妓
（一作李元操诗）
微雨散芳菲，中园照落晖。
红树摇歌扇，绿珠飘舞衣。
繁弦调对酒，杂引动思归。
愁人当此夕，羞见落花飞。
+++陈子良
++++游侠篇
（一作侠客行）
洛阳丽春色，游侠骋轻肥。
水逐车轮转，尘随马足飞。
云影遥临盖，花气近薰衣。
东郊斗鸡罢，南皮射雉归。
日暮河桥上，扬鞭惜晚晖。
+++陈子良
++++春晚看群公朝还人为八韵
游子惜春暮，策杖出蒿莱。
正直康庄晚，群公谒帝回。
履度南宫至，车从北阙来。
珂影傍明月，笳声动落梅。
迎风采旄转，照日绶花开。
红尘掩鹤盖，翠柳拂龙媒。
绮云临舞阁，丹霞薄吹台。
轻肥宁所羡，未若反山隈。
+++陈子良
++++赞德上越国公杨素
君侯称上宰，命世挺才英。
本超骐骥足，复蕴风云情。
摅藻掞锦绮，育德润瑶琼。
已踵四知举，非无三杰名。
济世同舟楫，匡政本阿衡。
雍容入青琐，肃穆侍丹楹。
桂宫擅鸣珮，槐路独飞缨。
高门罗虎戟，绮阁丽雕甍。
金樽酌湛湛，歌扇掩盈盈。
匈奴轶燕蓟，烽火照幽并。
天子命薄伐，受脤事专征。
七德播雄略，十万骋行兵。
雁行蔽虏甸，鱼贯出长城。
交河方饮马，瀚海盛扬旌。
拔剑倚天外，蒙犀辉日精。
弯弧穿伏石，挥戈斩大鲸。
鼓鼙朝作气，刁斗夜偏鸣。
六郡多壮士，三边岂足平。
岭云朝合阵，山月夜临营。
胡尘暗马色，芳树动笳声。
关云未尽散，塞雾常自生。
川长蔓草绿，峰迥杂花明。
小人愧王氏，雕文惭马卿。
滥此叨书记，何以谢过荣。
高山徒仰止，终是恨才轻。
+++陈子良
++++于塞北春日思归
我家吴会青山远，他乡关塞白云深。
为许羁愁长下泪，那堪春色更伤心。
惊鸟屡飞恒失侣，落花一去不归林。
如何此日嗟迟暮，悲来还作白头吟。
+++陈子良
++++送别
落叶聚还散，征禽去不归。
以我穷途泣，沾君出塞衣。
+++陈子良
++++七夕看新妇隔巷停车
（一作陈伯材诗）
隔巷遥停幰，非复为来迟。
只言更尚浅，未是渡河时。
+++陈子良
++++咏春雪
（一作陈伯材诗）
光映妆楼月，花承歌扇风。
欲妒梅将柳，故落早春中。
+++庾抱
++++骢马
枥上浮云骢，本出吴门中。
发迹来东道，长鸣起北风。
回鞍拂桂白，赪汗类尘红。
灭没徒留影，无因图汉宫。
+++庾抱
++++别蔡参军
人世多飘忽，沟水易东西。
今日欢娱尽，何年风月同。
悲生万里外，恨起一杯中。
性灵如未失，南北有征鸿。
+++庾抱
++++赋得胥台露
胥台既落构，荆棘稍侵扉。
栋拆连云影，梁摧照日晖。
翔鹍逐不及，巢燕反无归。
唯有团阶露，承晓共沾衣。
+++庾抱
++++卧痾喜霁，开扉望月，简宫内知友
秋雨移弦望，疲痾倦苦辛。
忽对荆山璧，委照越吟人。
高高侵地镜，皎皎彻天津。
色丽班姬箧，光润洛川神。
轮辉池上动，桂影隙中新。
怀贤虽不见，忽似暂参辰。
+++庾抱
++++和乐记室忆江水
遥想观涛处，犹意采莲歌。
无因关塞叶，共下洞庭波。
+++马周
++++凌朝浮江旅思
（一作韦承庆诗）
太清上初日，春水送孤舟。
山远疑无树，潮平似不流。
岸花开且落，江鸟没还浮。
羁望伤千里，长歌遣四愁。
+++马周
++++句
何惜邓林树，不借一枝栖。（出《册府元龟》）
+++来济
++++出玉关
敛辔遵龙汉，衔凄渡玉关。
今日流沙外，垂涕念生还。
+++张文恭
++++七夕
凤律惊秋气，龙梭静夜机。
星桥百枝动，云路七香飞。
映月回雕扇，凌霞曳绮衣。
含情向华幄，流态入重闱。
欢馀夕漏尽，怨结晓骖归。
谁念分河汉，还忆两心违。
+++张文恭
++++佳人照镜
倦采蘼芜叶，贪怜照胆明。
两边俱拭泪，一处有啼声。
+++薛元超
++++奉和同太子监守违恋
储禁铜扉启，宸行玉轪遥。
空怀寿街吏，尚隔寝门朝。
北首瞻龙戟，尘外想鸾镳。
飞文映仙榜，沥思叶神飙。
帝念纡苍璧，乾文焕紫霄。
归塘横笔海，平圃振词条。
欲应重轮曲，锵洋韵九韶。
+++萧翼
++++答辨才探得招字
邂逅款良宵，殷勤荷胜招。
弥天俄若旧，初地岂成遥。
酒蚁倾还泛，心猿躁似调。
谁怜失群雁，长苦业风飘。
+++欧阳询
++++道失
已惑孔贵嫔，又被辞人侮。
花笺一何荣，七字谁曾许。
不下结绮阁，空迷江令语。
雕戈动地来，误杀陈后主。
+++阎立本
++++巫山高
（一作阎复本诗）
君不见巫山高高半天起，绝壁千寻尽相似。
君不见巫山磕匝翠屏开，湘江碧水绕山来。
绿树春娇明月峡，红花朝覆白云台。
台上朝云无定所，此中窕窈神仙女。
仙女盈盈仙骨飞，清容出没有光辉。
欲暮高唐行雨送，今宵定入荆王梦。
荆王梦里爱秾华，枕席初开红帐遮。
可怜欲晓啼猿处，说道巫山是妾家。
+++张文琮
++++同潘屯田冬日早朝
假寐怀古人，夙兴瞻晓月。
通晨禁门启，冠盖趋朝谒。
霜霭清九衢，霞光照双阙。
纷纶文物纪，焕烂声明发。
腰剑动陆离，鸣玉和清越。
+++张文琮
++++蜀道难
梁山镇地险，积石阻云端。
深谷下寥廓，层岩上郁盘。
飞梁架绝岭，栈道接危峦。
揽辔独长息，方知斯路难。
+++张文琮
++++昭君怨
戒途飞万里，回首望三秦。
忽见天山雪，还疑上苑春。
玉痕垂粉泪，罗袂拂胡尘。
为得胡中曲，还悲远嫁人。
+++张文琮
++++咏水
标名资上善，流派表灵长。
地图罗四渎，天文载五潢。
方流涵玉润，圆折动珠光。
独有蒙园吏，栖偃玩濠梁。
+++张文琮
++++赋桥
造舟浮谓日，鞭石表秦初。
星文遥写汉，虹势尚凌虚。
已授文成履，空题武骑书。
别有临濠上，栖偃独观鱼。
+++张文琮
++++和杨舍人咏中书省花树
花萼映芳丛，参差间早红。
因风时落砌，杂雨乍浮空。
影照凤池水，香飘鸡树风。
岂不爱攀折，希君怀袖中。

++上卷四十
  
+++上官仪
++++奉和过旧宅应制
石关清晚夏，璇舆御早秋。
神麾飏珠雨，仙吹响飞流。
沛水祥云泛，宛郊瑞气浮。
大风迎汉筑，丛烟入舜球。
翠梧临凤邸，滋兰带鹤舟。
偃伯歌玄化，扈跸颂王游。
遗簪谬昭奖，珥笔荷恩休。
+++上官仪
++++早春桂林殿应诏
步辇出披香，清歌临太液。
晓树流莺满，春堤芳草积。
风光翻露文，雪华上空碧。
花蝶来未已，山光暖将夕。
+++上官仪
++++安德山池宴集
上路抵平津，后堂罗荐陈。
缔交开狎赏，丽席展芳辰。
密树风烟积，回塘荷芰新。
雨霁虹桥晚，花落凤台春。
翠钗低舞席，文杏散歌尘。
方惜流觞满，夕鸟已城闉。
+++上官仪
++++酬薛舍人万年宫晚景寓直怀友
奕奕九成台，窈窕绝尘埃。
苍苍万年树，玲珑下冥雾。
池色摇晚空，岩花敛馀煦。
清切丹禁静，浩荡文河注。
留连穷胜托，夙期暌善谑。
东望安仁省，西临子云阁。
长啸披烟霞，高步寻兰若。
金狄掩通门，雕鞍归骑喧。
燕姝对明月，荆艳促芳尊。
别有青山路，策杖访王孙。
+++上官仪
++++奉和颍川公秋夜
泬寥空色远，芸黄凄序变。
涸浦落遵鸿，长飙送巢燕。
千秋流夕景，万籁含宵唤。
峻雉聆金柝，层台切银箭。
+++上官仪
++++谢都督挽歌
漠漠佳城幽，苍苍松槚暮。
鲁幕飘欲卷，宛驷悲还顾。
楚挽绕庐山，胡笳临武库。
怅然郊原静，烟生归鸟度。
+++上官仪
++++八咏应制二首
启重帷，重帷照文杏。
翡翠藻轻花，流苏媚浮影。
瑶笙燕始归，金堂露初晞。
风随少女至，虹共美人归。
罗荐已擘鸳鸯被，绮衣复有蒲萄带。
残红艳粉映帘中，戏蝶流莺聚窗外。
洛滨春雪回，巫峡暮云来。
雪花飘玉辇，云光上璧台。
共待新妆出，清歌送落梅。
入丛台，丛台裛春露。
滴沥间深红，参差散轻素。
妆蝶惊复聚，黄鹂飞且顾。
攀折殊未已，复值惊飞起。
送影舞衫前，飘香歌扇里。
望望惜春晖，行行犹未归。
暂得佳游趣，更愁花鸟稀。
且学鸟声调凤管，方移花影入鸳机。
+++上官仪
++++和太尉戏赠高阳公
薰炉御史出神仙，云鞍羽盖下芝田。
红尘正起浮桥路，青楼遥敞御沟前。
倾城比态芳菲节，绝世相娇是六年。
惯是洛滨要解珮，本是河间好数钱。
翠钗照耀衔云发，玉步逶迤动罗袜。
石榴绞带轻花转，桃枝绿扇微风发。
无情拂袂欲留宾，讵恨深潭不可越。
天津一别九秋长，岂若随闻三日香。
南国自然胜掌上，东家复是忆王昌。
+++上官仪
++++王昭君
玉关春色晚，金河路几千。
琴悲桂条上，笛怨柳花前。
雾掩临妆月，风惊入鬓蝉。
缄书待还使，泪尽白云天。
+++上官仪
++++咏雪应诏
禁园凝朔气，瑞雪掩晨曦。
花明栖凤阁，珠散影娥池。
飘素迎歌上，翻光向舞移。
幸因千里映，还绕万年枝。
+++上官仪
++++奉和山夜临秋
殿帐清炎气，辇道含秋阴。
凄风移汉筑，流水入虞琴。
云飞送断雁，月上净疏林。
滴沥露枝响，空濛烟壑深。
+++上官仪
++++江王太妃挽歌
黄鹤悲歌绝，椒花清颂馀。
埃凝写邻镜，网结和扉鱼。
银消风烛尽，珠灭夜轮虚。
别有南陵路，幽丛临叶疏。
+++上官仪
++++故北平公挽歌
木落园林旷，庭虚风露寒。
北里清音绝，南陔芳草残。
远气犹标剑，浮云尚写冠。
寂寂琴台晚，秋阴入井干。
+++上官仪
++++高密长公主挽歌
湘渚韬灵迹，娥台静瑞音。
凤逐清箫远，鸾随幽镜沉。
霜处华芙落，风前银烛侵。
寂寞平阳宅，月冷洞房深。
+++上官仪
++++咏画障
芳晨丽日桃花浦，珠帘翠帐凤凰楼。
蔡女菱歌移锦缆，燕姬春望上琼钩。
新妆漏影浮轻扇，冶袖飘香入浅流。
未减行雨荆台下，自比凌波洛浦游。
+++上官仪
++++奉和秋日即目应制
上苑通平乐，神池迩建章。
楼台相掩映，城阙互相望。
缇油泛行幔，箫吹转浮梁。
晚云含朔气，斜照荡秋光。
落叶飘蝉影，平流写雁行。
槿散凌风缛，荷销裛露香。
仙歌临枍诣，玄豫历长杨。
归路乘明月，千门开未央。
+++上官仪
++++入朝洛堤步月
脉脉广川流，驱马历长洲。
鹊飞山月曙，蝉噪野风秋。
+++上官仪
++++春日
（一作元万顷诗）
花轻蝶乱仙人杏，叶密莺啼帝女桑。
飞云阁上春应至，明月楼中夜未央。
+++上官仪
++++从驾闾山咏马
桂香尘处减，练影月前空。
定惑由关吏，徒嗟塞上翁。

++上卷四十一
  
+++卢照邻
++++中和乐九章 歌登封第一
炎图丧宝，黄历开璿。
祖武类帝，宗文配天。
玉銮垂日，翠华陵烟。
东云干吕，南风入弦。
山称万岁，河庆千年。
金绳永结，璧丽长悬。
+++卢照邻
++++中和乐九章 歌明堂第二
穆穆圣皇，雍雍明堂。
左平右墄，上圆下方。
调均风雨，制度阴阳。
四窗八达，五室九房。
南通夏火，西瞰秋霜。
天子临御，万玉锵锵。
+++卢照邻
++++中和乐九章 歌东军第三
遐哉庙略，赫矣台臣。
横戈碣石，倚剑浮津。
风丘佛箨，日域清尘。
岛夷复祀，龙伯来宾。
休兵宇县，献馘天闉。
旆海凯入，耀辉震震。
+++卢照邻
++++中和乐九章 歌南郊第四
虔郊上帝，肃事圆丘。
龙驾四牡，鸾旗九斿。
钟歌晚引，紫炀高浮。
日丽苍璧，云飞鸣球。
皇之庆矣，万寿千秋。
+++卢照邻
++++中和乐九章 歌中宫第五
祥游沙麓，庆洽瑶衣。
黄云昼聚，白气宵飞。
居中履正，禀和体微。
仪刑赤县，演教椒闱。
陶钧万国，丹青四妃。
河洲在咏，风化攸归。
+++卢照邻
++++中和乐九章 歌储宫第六
波澄少海，景丽前星。
高禖诞圣，甲观升灵。
承规翠所，问寝瑶庭。
宗儒侧席，问道横经。
山宾皎皎，国胄青青。
黄裳元吉，邦家以宁。
+++卢照邻
++++中和乐九章 歌诸王第七
星陈帝子，岳列天孙。
义光带砺，象著乾坤。
我有明德，利建攸存。
苴以茅社，锡以牺尊。
藩屏王室，翼亮尧门。
八才两献，夫何足论。
+++卢照邻
++++中和乐九章 歌公卿第八
蹇蹇三事，师师百僚。
群龙在职，振鹭盈朝。
丰金辉首，珮玉鸣腰。
青蒲翼翼，丹地翘翘。
歌云佐汉，捧日匡尧。
天工人代，邈邈昭昭。
+++卢照邻
++++中和乐九章 总歌第九
明明天子兮圣德扬，穆穆皇后兮阴化康。
登若木兮坐明堂，池濛汜兮家扶桑。
武化偃兮文化昌，礼乐昭兮股肱良。
君臣已定兮君永无疆，颜子更生兮徒皇皇。
若有人兮天一方，忠为衣兮信为裳。
餐白玉兮饮琼芳，心思荃兮路阻长。
+++卢照邻
++++关山月
塞坦通碣石，虏障抵祁连。
相思在万里，明月正孤悬。
影移金岫北，光断玉门前。
寄言闺中妇，时看鸿雁天。
+++卢照邻
++++上之回
回中道路险，萧关烽候多。
五营屯北地，万乘出西河。
单于拜玉玺，天子按雕戈。
振旅汾川曲，秋风横大歌。
+++卢照邻
++++紫骝马
骝马照金鞍，转战入皋兰。
塞门风稍急，长城水正寒。
雪暗鸣珂重，山长喷玉难。
不辞横绝漠，流血几时干。
+++卢照邻
++++战城南
将军出紫塞，冒顿在乌贪。
笳喧雁门北，阵翼龙城南。
雕弓夜宛转，铁骑晓参驔。
应须驻白日，为待战方酣。
+++卢照邻
++++梅花落
梅岭花初发，天山雪未开。
雪处疑花满，花边似雪回。
因风入舞袖，杂粉向妆台。
匈奴几万里，春至不知来。
+++卢照邻
++++结客少年场行
长安重游侠，洛阳富财雄。
玉剑浮云骑，金鞭明月弓。
斗鸡过渭北，走马向关东。
孙宾遥见待，郭解暗相通。
不受千金爵，谁论万里功。
将军下天上，虏骑入云中。
烽火夜似月，兵气晓成虹。
横行徇知己，负羽远从戎。
龙旌昏朔雾，鸟阵卷胡风。
追奔瀚海咽，战罢阴山空。
归来谢天子，何如马上翁。
+++卢照邻
++++咏史四首
季生昔未达，身辱功不成。
髡钳为台隶，灌园变姓名。
幸逢滕将军，兼遇曹丘生。
汉祖广招纳，一朝拜公卿。
百金孰云重，一诺良匪轻。
廷议斩樊哙，群公寂无声。
处身孤且直，遭时坦而平。
丈夫当如此，唯唯何足荣。
大汉昔云季，小人道遂振。
玉帛委奄尹，斧锧婴缙绅。
邈哉郭先生，卷舒得其真。
雍容谢朝廷，谈笑奖人伦。
在晦不绝俗，处乱不为亲。
诸侯不得友，天子不得臣。
冲情甄负甑，重价折角巾。
悠悠天下士，相送洛桥津。
谁知仙舟上，寂寂无四邻。
公业负奇志，交结尽才雄。
良田四百顷，所食常不充。
一为侍御史，慷慨说何公。
何公何为败，吾谋适不同。
仲颖恣残忍，废兴良在躬。
死人如乱麻，天子如转蓬。
干戈及黄屋，荆棘生紫宫。
郑生运其谋，将以清国戎。
时来命不遂，脱身归山东。
凛凛千载下，穆然怀清风。
昔有平陵男，姓朱名阿游。
直发上冲冠，壮气横三秋。
愿得斩马剑，先断佞臣头。
天子玉槛折，将军丹血流。
捐生不肯拜，视死其若休。
归来教乡里，童蒙远相求。
弟子数百人，散在十二州。
三公不敢吏，五鹿何能酬。
名与日月悬，义与天壤俦。
何必疲执戟，区区在封侯。
伟哉旷达士，知命固不忧。
+++卢照邻
++++赠李荣道士
锦节衔天使，琼仙驾羽君。
投金翠山曲，奠璧清江濆。
圆洞开丹鼎，方坛聚绛云。
宝贶幽难识，空歌迥易分。
风摇十洲影，日乱九江文。
敷诚归上帝，应诏在明君。
独有南冠客，耿耿泣离群。
遥看八会所，真气晓氤氲。
+++卢照邻
++++早度分水岭
丁年游蜀道，班鬓向长安。
徒费周王粟，空弹汉吏冠。
马蹄穿欲尽，貂裘敝转寒。
层冰横九折，积石凌七盘。
重溪既下漱，峻峰亦上干。
陇头闻戍鼓，岭外咽飞湍。
瑟瑟松风急，苍苍山月团。
传语后来者，斯路诚独难。
+++卢照邻
++++三月曲水宴得尊字
风烟彭泽里，山水仲长园。
由来弃铜墨，本自重琴尊。
高情邈不嗣，雅道今复存。
有美光时彦，养德坐山樊。
门开芳杜径，室距桃花源。
公子黄金勒，仙人紫气轩。
长怀去城市，高咏狎兰荪。
连沙飞白鹭，孤屿啸玄猿。
日影岩前落，云花江上翻。
兴阑车马散，林塘夕鸟喧。
+++卢照邻
++++奉使益州至长安发钟阳驿
跻险方未夷，乘春聊骋望。
落花赴丹谷，奔流下青嶂。
葳蕤晓树滋，滉漾春江涨。
平川看钓侣，狭径闻樵唱。
蝶戏绿苔前，莺歌白云上。
耳目多异赏，风烟有奇状。
峻阻将长城，高标吞巨舫。
联翩事羁靮，辛苦劳疲恙。
夕济几潺湲，晨登每惆怅。
谁念复刍狗，山河独偏丧。
+++卢照邻
++++和王奭秋夜有所思
寂寂南轩夜，悠然怀所知。
长河落雁苑，明月下鲸池。
凤台有清曲，此曲何人吹。
丹唇间玉齿，妙响入云涯。
穷巷秋风叶，空庭寒露枝。
劳歌欲有和，星鬓已将垂。
+++卢照邻
++++望宅中树有所思
我家有庭树，秋叶正离离。
上舞双栖鸟，中秀合欢枝。
劳思复劳望，相见不相知。
何当共攀折，歌笑此堂垂。
+++卢照邻
++++宿晋安亭
闻有弦歌地，穿凿本多奇。
游人试一览，临玩果忘疲。
窗横暮卷叶，檐卧古生枝。
旧石开红藓，新河覆绿池。
孤猿稍断绝，宿鸟复参差。
泛滟月华晓，裴回星鬓垂。
今日删书客，凄惶君讵知。
+++卢照邻
++++于时春也，慨然有江湖之思，寄赠柳九陇
提琴一万里，负书三十年。
晨攀偃蹇树，暮宿清泠泉。
翔禽鸣我侧，旅兽过我前。
无人且无事，独酌还独眠。
遥闻彭泽宰，高弄武城弦。
形骸寄文墨，意气托神仙。
我有壶中要，题为物外篇。
将以贻好道，道远莫致旃。
相思劳日夜，相望阻风烟。
坐惜春华晚，徒令客思悬。
水去东南地，气凝西北天。
关山悲蜀道，花鸟忆秦川。
天子何时问，公卿本亦怜。
自哀还自乐，归薮复归田。
海屋银为栋，云车电作鞭。
倘遇鸾将鹤，谁论貂与蝉。
莱洲频度浅，桃实几成圆。
寄言飞凫舄，岁晏同联翩。
+++卢照邻
++++至望喜瞩目言怀贻剑外知己
圣图夷九折，神化掩三分。
缄愁赴蜀道，题拙奉虞薰。
隐辚度深谷，遥袅上高云。
碧流递萦注，青山互纠纷。
涧松咽风绪，岩花濯露文。
思北常依驭，图南每丧群。
无由召宣室，何以答吾君。
+++卢照邻
++++赤谷安禅师塔
独坐岩之曲，悠然无俗纷。
酌酒呈丹桂，思诗赠白云。
烟霞朝晚聚，猿鸟岁时闻。
水华竞秋色，山翠含夕曛。
高谈十二部，细核五千文。
如如数冥昧，生生理氛氲。
古人有糟粕，轮扁情未分。
且当事芝朮，从吾所好云。
+++卢照邻
++++赠益府裴录事
忽忽岁云暮，相望限风烟。
长歌欲对酒，危坐遂停弦。
停弦变霜露，对酒怀朋故。
朝看桂蟾晚，夜闻鸿雁度。
鸿度何时还，桂晚不同攀。
浮云映丹壑，明月满青山。
青山云路深，丹壑月华临。
耿耿离忧积，空令星鬓侵。
+++卢照邻
++++赠益府群官
一鸟自北燕，飞来向西蜀。
单栖剑门上，独舞岷山足。
昂藏多古貌，哀怨有新曲。
群凤从之游，问之何所欲。
答言寒乡子，飘飖万馀里。
不息恶木枝，不饮盗泉水。
常思稻粱遇，愿栖梧桐树。
智者不我邀，愚夫余不顾。
所以成独立，耿耿岁云暮。
日夕苦风霜，思归赴洛阳。
羽翮毛衣短，关山道路长。
明月流客思，白云迷故乡。
谁能借风便，一举凌苍苍。
+++卢照邻
++++送梓州高参军还京
京洛风尘远，褒斜烟露深。
北游君似智，南飞我异禽。
别路琴声断，秋山猿鸟吟。
一乖青岩酌，空伫白云心。
+++卢照邻
++++大剑送别刘右史
金碧禺山远，关梁蜀道难。
相逢属晚岁，相送动征鞍。
地咽绵川冷，云凝剑阁寒。
倘遇忠孝所，为道忆长安。
+++卢照邻
++++同临津纪明府孤雁
三秋违北地，万里向南翔。
河洲花稍白，关塞叶初黄。
避缴风霜劲，怀书道路长。
水流疑箭动，月照似弓伤。
横天无有阵，度海不成行。
会刷能鸣羽，还赴上林乡。
+++卢照邻
++++失群雁
三秋北地雪皑皑，万里南翔渡海来。
欲随石燕沉湘水，试逐铜乌绕帝台。
帝台银阙距金塘，中间鹓鹭已成行。
先过上苑传书信，暂下中州戏稻粱。
虞人负缴来相及，齐客虚弓忽见伤。
毛翎频顿飞无力，羽翮摧颓君不识。
唯有庄周解爱鸣，复道郊哥重奇色。
惆怅惊思悲未已，裴回自怜中罔极。
传闻有鸟集朝阳，讵胜仙凫迩帝乡。
云间海上应鸣舞，远得鹍弦犹独抚。
金龟全写中牟印，玉鹄当变莱芜釜。
愿君弄影凤凰池，时忆笼中摧折羽。
+++卢照邻
++++行路难
君不见长安城北渭桥边，枯木横槎卧古田。
昔日含红复含紫，常时留雾亦留烟。
春景春风花似雪，香车玉舆恒阗咽。
若个游人不竞攀，若个娼家不来折。
娼家宝袜蛟龙帔，公子银鞍千万骑。
黄莺一一向花娇，青鸟双双将子戏。
千尺长条百尺枝，月桂星榆相蔽亏。
珊瑚叶上鸳鸯鸟，凤凰巢里雏鹓儿。
巢倾枝折凤归去。
条枯叶落任风吹。
一朝零落无人问，万古摧残君讵知。
人生贵贱无终始，倏忽须臾难久恃。
谁家能驻西山日，谁家能堰东流水。
汉家陵树满秦川，行来行去尽哀怜。
自昔公卿二千石，咸拟荣华一万年。
不见朱唇将白貌，唯闻素棘与黄泉。
金貂有时换美酒，玉麈但摇莫计钱。
寄言坐客神仙署，一生一死交情处。
苍龙阙下君不来，白鹤山前我应去。
云间海上邈难期，赤心会合在何时。
但愿尧年一百万，长作巢由也不辞。
+++卢照邻
++++长安古意
长安大道连狭斜，青牛白马七香车。
玉辇纵横过主第，金鞭络绎向侯家。
龙衔宝盖承朝日，凤吐流苏带晚霞。
百丈游丝争绕树，一群娇鸟共啼花。
啼花戏蝶千门侧，碧树银台万种色。
复道交窗作合欢，双阙连甍垂凤翼。
梁家画阁天中起，汉帝金茎云外直。
楼前相望不相知，陌上相逢讵相识。
借问吹箫向紫烟，曾经学舞度芳年。
得成比目何辞死，愿作鸳鸯不羡仙。
比目鸳鸯真可羡，双去双来君不见。
生憎帐额绣孤鸾，好取门帘帖双燕。
双燕双飞绕画梁，罗纬翠被郁金香。
片片行云著蝉鬓，纤纤初月上鸦黄。
鸦黄粉白车中出，含娇含态情非一。
妖童宝马铁连钱，娼妇盘龙金屈膝。
御史府中乌夜啼，廷尉门前雀欲栖。
隐隐朱城临玉道，遥遥翠幰没金堤。
挟弹飞鹰杜陵北，探丸借客渭桥西。
俱邀侠客芙蓉剑，共宿娼家桃李蹊。
娼家日暮紫罗裙，清歌一啭口氛氲。
北堂夜夜人如月，南陌朝朝骑似云。
南陌北堂连北里，五剧三条控三市。
弱柳青槐拂地垂，佳气红尘暗天起。
汉代金吾千骑来，翡翠屠苏鹦鹉杯。
罗襦宝带为君解，燕歌赵舞为君开。
别有豪华称将相，转日回天不相让。
意气由来排灌夫，专权判不容萧相。
专权意气本豪雄，青虬紫燕坐春风。
自言歌舞长千载，自谓骄奢凌五公。
节物风光不相待，桑田碧海须臾改。
昔时金阶白玉堂，即今唯见青松在。
寂寂寥寥扬子居，年年岁岁一床书。
独有南山桂花发，飞来飞去袭人裾。
+++卢照邻
++++明月引
洞庭波起兮鸿雁翔，风瑟瑟兮野苍苍。
浮云卷霭，明月流光。
荆南兮赵北，碣石兮潇湘。
澄清规于万里，照离思于千行。
横桂枝于西第，绕菱花于北堂。
高楼思妇，飞盖君王。
文姬绝域，侍子他乡。
见胡鞍之似练，知汉剑之如霜。
试登高而骋目，莫不变而回肠。
+++卢照邻
++++狱中学骚体
夫何秋夜之无情兮，皎皛悠悠而太长。
圜户杳其幽邃兮，愁人披此严霜。
见河汉之西落，闻鸿雁之南翔。
山有桂兮桂有芳，心思君兮君不将。
忧与忧兮相积，欢与欢兮两忘。
风袅袅兮木纷纷，凋绿叶兮吹白云。
寸步千里兮不相闻，思公子兮日将曛。
林已暮兮鸟群飞，重门掩兮人径稀。
万族皆有所托兮，蹇独淹留而不归。
+++卢照邻
++++怀仙引
若有人兮山之曲，驾青虬兮乘白鹿，往从之游愿心足。
披涧户，访岩轩，石濑潺湲横石径，松萝幂苈掩松门。
下空濛而无鸟，上巉岩而有猿。
怀飞阁，度飞梁。
休余马于幽谷，挂余冠于夕阳。
曲复曲兮烟庄邃，行复行兮天路长。
修途杳其未半，飞雨忽以茫茫。
山坱轧，磴连褰。
攀旧壁而无据，溯泥溪而不前。
向无情之白日，窃有恨于皇天。
回行遵故道，通川遍流潦。
回首望群峰，白云正溶溶。
珠为阙兮玉为楼，青云盖兮紫霜裘。
天长地久时相忆，千龄万代一来游。
+++卢照邻
++++七日登乐游故墓
四序周缇籥，三正纪璿耀。
绿野变初黄，旸山开晓眺。
中天擢露掌，匝地分星徼。
汉寝眷遗灵，秦江想馀吊。
蚁泛青田酌，莺歌紫芝调。
柳色摇岁华，冰文荡春照。
远迹谢群动，高情符众妙。
兰游澹未归，倾光下岩窈。
+++卢照邻
++++释疾文三歌
岁将暮兮欢不再，时已晚兮忧来多。
东郊绝此麒麟笔，西山秘此凤凰柯。
死去死去今如此，生兮生兮奈汝何。
岁去忧来兮东流水，地久天长兮人共死。
明镜羞窥兮向十年，骏马停驱兮几千里。
麟兮凤兮，自古吞恨无已。
茨山有薇兮颍水有漪，夷为柏兮秋有实。
叔为柳兮春向飞。
倏尔而笑，泛沧浪兮不归。

++上卷四十二
  
+++卢照邻
++++酬杨比部员外暮宿琴堂朝跻书阁率尔见赠之作
（作王维）
闲拂檐尘看，鸣琴候月弹。
桃源迷汉姓，松径有秦官。
空谷归人少，青山背日寒。
羡君栖隐处，遥望在云端。
+++卢照邻
++++刘生
刘生气不平，抱剑欲专征。
报恩为豪侠，死难在横行。
翠羽装刀鞘，黄金饰马铃。
但令一顾重，不吝百身轻。
+++卢照邻
++++陇头水
陇阪高无极，征人一望乡。
关河别去水，沙塞断归肠。
马系千年树，旌悬九月霜。
从来共呜咽，皆是为勤王。
+++卢照邻
++++巫山高
巫山望不极，望望下朝氛。
莫辨啼猿树，徒看神女云。
惊涛乱水脉，骤雨暗峰文。
沾裳即此地，况复远思君。
+++卢照邻
++++芳树
芳树本多奇，年华复在斯。
结翠成新幄，开红满故枝。
风归花历乱，日度影参差。
容色朝朝落，思君君不知。
+++卢照邻
++++雨雪曲
虏骑三秋入，关云万里平。
雪似胡沙暗，冰如汉月明。
高阙银为阙，长城玉作城。
节旄零落尽，天子不知名。
+++卢照邻
++++昭君怨
合殿恩中绝，交河使渐稀。
肝肠辞玉辇，形影向金微。
汉地草应绿，胡庭沙正飞。
愿逐三秋雁，年年一度归。
+++卢照邻
++++折杨柳
倡楼启曙扉，杨柳正依依。
莺啼知岁隔，条变识春归。
露叶凝愁黛，风花乱舞衣。
攀折聊将寄，军中音信稀。
+++卢照邻
++++十五夜观灯
锦里开芳宴，兰缸艳早年。
缛彩遥分地，繁光远缀天。
接汉疑星落，依楼似月悬。
别有千金笑，来映九枝前。
+++卢照邻
++++入秦川界
陇阪长无极，苍山望不穷。
石径萦疑断，回流映似空。
花开绿野雾，莺啭紫岩风。
春芳勿遽尽，留赏故人同。
+++卢照邻
++++文翁讲堂
锦里淹中馆，岷山稷下亭。
空梁无燕雀，古壁有丹青。
槐落犹疑市，苔深不辨铭。
良哉二千石，江汉表遗灵。
+++卢照邻
++++相如琴台
闻有雍容地，千年无四邻。
园院风烟古，池台松槚春。
云疑作赋客，月似听琴人。
寂寂啼莺处，空伤游子神。
+++卢照邻
++++石镜寺
古墓芙蓉塔，神铭松柏烟。
鸾沉仙镜底，花没梵轮前。
铢衣千古佛，宝月两重圆。
隐隐香台夜，钟声彻九天。
+++卢照邻
++++辛法司宅观妓
南国佳人至，北堂罗荐开。
长裙随凤管，促柱送鸾杯。
云光身后落，雪态掌中回。
到愁金谷晚，不怪玉山颓。
+++卢照邻
++++春晚山庄率题二首
顾步三春晚，田园四望通。
游丝横惹树，戏蝶乱依丛。
竹懒偏宜水，花狂不待风。
唯馀诗酒意，当了一生中。
田家无四邻，独坐一园春。
莺啼非选树，鱼戏不惊纶。
山水弹琴尽，风花酌酒频。
年华已可乐，高兴复留人。
+++卢照邻
++++江中望月
江水向涔阳，澄澄写月光。
镜圆珠溜彻，弦满箭波长。
沉钩摇兔影，浮桂动丹芳。
延照相思夕，千里共沾裳。
+++卢照邻
++++元日述怀
（一作明月引）
筮仕无中秩，归耕有外臣。
歌小岁酒，花舞大唐春。
草色迷三径，风光动四邻。
愿得长如此，年年物候新。
+++卢照邻
++++益州城西张超亭观妓
落日明歌席，行云逐舞人。
江前飞暮雨，梁上下轻尘。
冶服看疑画，妆楼望似春。
高车勿遽返，长袖欲相亲。
+++卢照邻
++++还京赠别
风月清江夜，山水白云朝。
万里同为客，三秋契不凋。
戏凫分断岸，归骑别高标。
一去仙桥道，还望锦城遥。
+++卢照邻
++++至陈仓晓晴望京邑
拂曙驱飞传，初晴带晓凉。
雾敛长安树，云归仙帝乡。
涧流漂素沫，岩景霭朱光。
今朝好风色，延瞰极天庄。
+++卢照邻
++++晚渡滹沱敬赠魏大
津谷朝行远，冰川夕望曛。
霞明深浅浪，风卷去来云。
澄波泛月影，激浪聚沙文。
谁忍仙舟上，携手独思君。
+++卢照邻
++++和吴侍御被使燕然
春归龙塞北，骑指雁门垂。
胡笳折杨柳，汉使采燕支。
戍城聊一望，花雪几参差。
关山有新曲，应向笛中吹。
+++卢照邻
++++七夕泛舟二首
汀葭肃徂暑，江树起初凉。
水疑通织室，舟似泛仙潢。
连桡渡急响，鸣棹下浮光。
日晚菱歌唱，风烟满夕阳。
凤杼秋期至，凫舟野望开。
微吟翠塘侧，延想白云隈。
石似支机罢，槎疑犯宿来。
天潢殊漫漫，日暮独悠哉。
+++卢照邻
++++西使兼送孟学士南游
地道巴陵北，天山弱水东。
相看万馀里，共倚一征蓬。
零雨悲王粲，清尊别孔融。
裴回闻夜鹤，怅望待秋鸿。
骨肉胡秦外，风尘关塞中。
唯馀剑锋在，耿耿气成虹。
+++卢照邻
++++送郑司仓入蜀
离人丹水北，游客锦城东。
别意还无已，离忧自不穷。
陇云朝结阵，江月夜临空。
关塞疲征马，霜氛落早鸿。
潘年三十外，蜀道五千中。
送君秋水曲，酌酒对清风。
+++卢照邻
++++绵州官池赠别同赋湾字
輶轩遵上国，仙佩下灵关。
尊酒方无地，联绻喜暂攀。
离言欲赠策，高辨正连环。
野径浮云断，荒池春草斑。
残花落古树，度鸟入澄湾。
欲叙他乡别，幽谷有绵蛮。
+++卢照邻
++++还赴蜀中贻示京邑游好
籞宿花初满，章台柳向飞。
如何正此日，还望昔多违。
怅别风期阻，将乖云会稀。
敛衽辞丹阙，悬旗陟翠微。
野禽喧戍鼓，春草变征衣。
回顾长安道，关山起夕霏。
+++卢照邻
++++初夏日幽庄
闻有高踪客，耿介坐幽庄。
林壑人事少，风烟鸟路长。
瀑水含秋气，垂藤引夏凉。
苗深全覆陇，荷上半侵塘。
钓渚青凫没，村田白鹭翔。
君振奇藻，还嗣海隅芳。
+++卢照邻
++++山庄休沐
（一作和夏日山庄）
兰署乘闲日，蓬扉狎遁栖。
龙柯疏玉井，凤叶下金堤。
川光摇水箭，山气上云梯。
亭幽闻唳鹤，窗晓听鸣鸡。
玉轸临风奏，琼浆映月携。
田家自有乐，谁肯谢青溪。
+++卢照邻
++++山林休日田家
归休乘暇日，饁稼返秋场。
径草疏王彗，岩枝落帝桑。
耕田虞讼寝，凿井汉机忘。
戎葵朝委露，齐枣夜含霜。
南涧泉初冽，东篱菊正芳。
还思北窗下，高卧偃羲皇。
+++卢照邻
++++宴梓州南亭得池字
二条开胜迹，大隐叶冲规。
亭阁分危岫，楼台绕曲池。
长薄秋烟起，飞梁古蔓垂。
水鸟翻荷叶，山虫咬桂枝。
游人惜将晚，公子爱忘疲。
愿得回三舍，琴尊长若斯。
+++卢照邻
++++山行寄刘李二参军
万里烟尘客，三春桃李时。
事去纷无限，愁来不自持。
狂歌欲叹凤，失路反占龟。
草碍人行缓，花繁鸟度迟。
彼美参卿事，留连求友诗。
安知倦游子，两鬓渐如丝。
+++卢照邻
++++首春贻京邑文士
寂寂罢将迎，门无车马声。
横琴答山水，披卷阅公卿。
忽闻岁云晏，倚仗出檐楹。
寒辞杨柳陌，春满凤凰城。
梅花扶院吐，兰叶绕阶生。
览镜改容色，藏书留姓名。
时来不假问，生死任交情。
+++卢照邻
++++赠许左丞从驾万年宫
闻道上之回，诏跸下蓬莱。
中枢移北斗，左辖去南台。
黄山闻凤笛，清跸侍龙媒。
曳日朱旗卷，参云金障开。
朝参五城柳，夕宴柏梁杯。
汉畤光如月，秦祠听似雷。
寂寂芸香阁，离思独悠哉。
+++卢照邻
++++晚渡渭桥寄示京邑游好
我行背城阙，驱马独悠悠。
寥落百年事，裴回万里忧。
途遥日向夕，时晚鬓将秋。
滔滔俯东逝，耿耿泣西浮。
长虹掩钓浦，落雁下星洲。
草变黄山曲，花飞清渭流。
迸水惊愁鹭，腾沙起狎鸥。
一赴清泥道，空思玄灞游。
+++卢照邻
++++羁卧山中
卧壑迷时代，行歌任死生。
红颜意气尽，白璧故交轻。
涧户无人迹，山窗听鸟声。
春色缘岩上，寒光入溜平。
雪尽松帷暗，云开石路明。
夜伴饥鼯宿，朝随驯雉行。
度溪犹忆处，寻洞不知名。
紫书常日阅，丹药几年成。
扣钟鸣天鼓，烧香厌地精。
倘遇浮丘鹤，飘飖凌太清。
+++卢照邻
++++酬张少府柬之
昔余与夫子，相遇汉川阴。
珠浦龙犹卧，檀溪马正沉。
价重瑶山曲，词惊丹凤林。
十年睽赏慰，万里隔招寻。
毫翰风期阻，荆衡云路深。
鹏飞俱望昔，蠖屈共悲今。
谁谓青衣道，还叹白头吟。
地接神仙涧，江连云雨岑。
飞泉如散玉，落日似悬金。
重以瑶华赠，空怀舞咏心。
+++卢照邻
++++过东山谷口
不知名利险，辛苦滞皇州。
始觉飞尘倦，归来事绿畴。
桃源迷处所，桂树可淹留。
迹异人间俗，禽同海上鸥。
古苔依井被，新乳傍崖流。
野老堪成鹤，山神或化鸠。
泉鸣碧涧底，花落紫岩幽。
日暮餐龟壳，开寒御鹿裘。
不辨秦将汉，宁知春与秋。
多谢青溪客，去去赤松游。
+++卢照邻
++++送幽州陈参军赴任寄呈乡曲父老
蓟北三千里，关西二十年。
冯唐犹在汉，乐毅不归燕。
人同黄鹤远，乡共白云连。
郭隗池台处，昭王尊酒前。
故人当已老，旧壑几成田。
红颜如昨日，衰鬓似秋天。
西蜀桥应毁，东周石尚全。
灞池水犹绿，榆关月早圆。
塞云初上雁，庭树欲销蝉。
送君之旧国，挥泪独潸然。
+++卢照邻
++++哭金部韦郎中
金曹初受拜，玉地始含香。
翻同五日尹，遽见一星亡。
贺客犹扶路，哀人遂上堂。
歌筵长寂寂，哭位自苍苍。
岁时宾径断，朝暮雀罗张。
书留魏主阙，魂掩汉家床。
徒令永平帝，千载罢撞郎。
+++卢照邻
++++哭明堂裴主簿
缔欢三十载，通家数百年。
潘杨称代穆，秦晋忝姻连。
风云洛阳道，花月茂陵田。
相悲共相乐，交骑复交筵。
始谓调金鼎，如何掩玉泉。
黄公酒炉处，青眼竹林前。
故琴无复雪，新树但生烟。
遽痛兰襟断，徒令宝剑悬。
客散同秋叶，人亡似夜川。
送君一长恸，松台路几千。
+++卢照邻
++++同崔录事哭郑员外
文学秋天远，郎官星位尊。
伊人表时彦，飞誉满司存。
楚席光文雅，瑶山侍讨论。
凤词凌汉阁，龟辩罩周园。
已陪东岳驾，将逝北溟鲲。
如何万化尽，空叹九飞魂。
白马西京驿，青松北海门。
夜台无晓箭，朝奠有虚尊。
一代儒风没，千年陇雾昏。
梁山送夫子，湘水吊王孙。
仆本多悲泪，沾裳不待猿。
闻君绝弦曲，吞恨更无言。
+++卢照邻
++++登玉清
绝顶横临日，孤峰半倚天。
裴回拜真老，万里见风烟。
+++卢照邻
++++曲池荷
浮香绕曲岸，圆影覆华池。
常恐秋风早，飘零君不知。
+++卢照邻
++++浴浪鸟
独舞依磐石，群飞动轻浪。
奋迅碧沙前，长怀白云上。
+++卢照邻
++++临阶竹
封霜连锦砌，防露拂瑶阶。
聊将仪凤质，暂与俗人谐。
+++卢照邻
++++含风蝉
高情临爽月，急响送秋风。
独有危冠意，还将衰鬓同。
+++卢照邻
++++葮川独泛
倚棹春江上，横舟石岸前。
山暝行人断，迢迢独泛仙。
+++卢照邻
++++送二兄入蜀
关山客子路，花柳帝王城。
此中一分手，相顾怜无声。
+++卢照邻
++++宿玄武二首
方池开晓色，圆月下秋阴。
已乘千里兴，还抚一弦琴。
庭摇北风柳，院绕南溟禽。
累宿恩方重，穷秋叹不深。
+++卢照邻
++++九陇津集
落落树阴紫，澄澄水华碧。
复有翻飞禽，裴回疑曳舄。
+++卢照邻
++++游昌化山精舍
宝地乘峰出，香台接汉高。
稍觉真途近，方知人事劳。
+++卢照邻
++++登封大酺歌四首
明君封禅日重光，天子垂衣历数长。
九州四海常无事，万岁千秋乐未央。
日观仙云随凤辇，天门瑞雪照龙衣。
繁弦绮席方终夜，妙舞清歌欢未归。
翠凤逶迤登介丘，仙鹤裴回天上游。
借问乾封何所乐，人皆寿命得千秋。
千年圣主应昌期，万国淳风王化基。
请比上古无为代，何如今日太平时。
+++卢照邻
++++九月九日登玄武山
九月九日眺山川，归心归望积风烟。
他乡共酌金花酒，万里同悲鸿雁天。
+++卢照邻
++++句
城狐尾独束，山鬼面参覃。（《诗式》）

++上卷四十三
  
+++李百药
++++少年行
少年飞翠盖，上路勒金镳。
始酌文君酒，新吹弄玉箫。
少年不欢乐，何以尽芳朝。
千金笑里面，一搦掌中腰。
挂缨岂惮宿，落珥不胜娇。
寄语少年子，无辞归路遥。
+++李百药
++++渡汉江
东流既瀰瀰，南纪信滔滔。
水激沉碑岸，波骇弄珠皋。
含星映浅石，浮盖下奔涛。
溜阔霞光近，川长晓气高。
樯乌转轻翼，戏鸟落风毛。
客心既多绪，长歌且代劳。
+++李百药
++++秋晚登古城
日落征途远，怅然临古城。
颓墉寒雀集，荒堞晚乌惊。
萧森灌木上，迢递孤烟生。
霞景焕馀照，露气澄晚清。
秋风转摇落，此志安可平。
+++李百药
++++途中述怀
伯喈迁塞北，亭伯之辽东。
伊余何为客，独守云台中。
途遥已日暮，时泰道斯穷。
拔心悲岸草，半死落岩桐。
目送衡阳雁，情伤江上枫。
福兮良所伏，今也信难通。
丈夫自有志，宁伤官不公。
+++李百药
++++郢城怀古
客心悲暮序，登墉瞰平陆。
林泽窅芊绵，山川郁重复。
王公资设险，名都拒江隩。
方城次北门，溟海穷南服。
长策挫吴豕，雄图竞周鹿。
万乘重沮漳，九鼎轻伊谷。
大蒐云梦掩，壮观章华筑。
世更盛衰，吉凶良倚伏。
遽见邻交断，仍睹贤臣逐。
南风忽不竞，西师日侵蹙。
运圯属驰驱，时屯恣敲朴。
莫救夷陵火，无复秦庭哭。
鄢郢遂丘墟，风尘俄惨黩。
狐兔时游践，霜露日沾沐。
钓渚故池平，神台层宇覆。
阵云埋夏首，穷阴惨荒谷。
怅矣舟壑迁，悲哉年祀倏。
虽异三春望，终伤千里目。
+++李百药
++++晚渡江津
寂寂江山晚，苍苍原野暮。
秋气怀易悲，长波淼难溯。
索索风叶下，离离早鸿度。
丘壑列夕阴，葭菼凝寒雾。
日落亭皋远，独此怀归慕。
+++李百药
++++王师渡汉水经襄阳
导漾疏源远，归海会流长。
延波接荆梦，通望迩沮漳。
高岸沉碑影，曲溆丽珠光。
云昏翠岛没，水广素涛扬。
阅川已多叹，遐睇几增伤。
临溪犹驻马，望岘欲沾裳。
乔木下寒叶，亭林落晓霜。
山公不可遇，谁与访高阳。
+++李百药
++++谒汉高庙
纂尧灵命启，灭楚馀闰终。
飞名膺帝箓，沈迹韫神功。
瑞气朝浮砀，祥符夜告丰。
抑扬驾人杰，叱咤掩时雄。
缔构三灵改，经纶五纬同。
干戈革宇内，声教尽寰中。
运谢年逾远，魂归道未穷。
树碑留故邑，抗殿表祠宫。
沐兰祈泗上，谒帝动深衷。
英威肃如在，文物杳成空。
竹皮聚寒径，枌社落霜丛。
萧索阴云晚，长川起大风。
+++李百药
++++登叶县故城谒沈诸梁庙
总辔临秋原，登城望寒日。
烟暇共掩映，林野俱萧瑟。
楚塞郁不穷，吴山高渐出。
客行殊未已，沐澡期终吉。
椒桂奠芳樽，风云下虚室。
馆宇肃而静，神心康且逸。
伊我非真龙，勿惊疲朽质。
+++李百药
++++安德山池宴集
（安德，杨师道封号）
朝宰论思暇，高宴临方塘。
云飞凤台管，风动令君香。
细草开金埒，流霞泛羽觞。
虹桥分水态，镜石引菱光。
上才同振藻，小技谬连章。
怀音自兰室，徐步返山庄。
+++李百药
++++和许侍郎游昆明池
神池望不极，沧波接远天。
仪星似河汉，落景类虞泉。
年深平馆宇，道泰偃戈船。
差池下凫雁，掩映生云烟。
浪花开已合，风文直且连。
税马金堤外，横舟石岸前。
羽觞倾绿蚁，飞日落红鲜。
积水浮深智，明珠曜雅篇。
大鲸方远击，沉灰独未然。
君啸俦侣，短翮徒联翩。
+++李百药
++++赋得魏都
炎运精华歇，清都宝命开。
帝里三方盛，王庭万国来。
玄武疏遥磴，金凤上层台。
乍进仙童乐，时倾避暑杯。
南馆招奇士，西园引上才。
还惜刘公干，疲病清漳隈。
+++李百药
++++赋礼记
玉帛资王会，郊丘叶圣情。
重广开环堵，至道轶金籝。
盘薄依厚地，遥裔腾太清。
方悦升中礼，足以慰馀生。
+++李百药
++++奉和正日临朝应诏
化历昭唐典，承天顺夏正。
百灵警朝禁，三辰扬旆旌。
充庭富礼乐，高宴齿簪缨。
献寿符万岁，移风韵九成。
+++李百药
++++妾薄命
团扇秋风起，长门夜月明。
羞闻拊背入，恨说舞腰轻。
太常先已醉，刘君恒带酲。
横陈每虚设，吉梦竟何成。
+++李百药
++++火凤词二首
歌声扇后出，妆影镜中轻。
未能令掩笑，何处欲障声。
知音自不惑，得念是分明。
莫见双嚬敛，疑人含笑情。
佳人靓晚妆，清唱动兰房。
影出含风扇，声飞照日梁。
娇嚬眉际敛，逸韵口中香。
自有横陈会，应怜秋夜长。
+++李百药
++++奉和初春出游应令
鸣笳出望苑，飞盖下芝田。
水光浮落照，霞彩淡轻烟。
柳色迎三月，梅花隔二年。
日斜归骑动，馀兴满山川。
+++李百药
++++寄杨公
公子盛西京，光华早著名。
分庭接游士，虚馆待时英。
高阁浮香出，长廊宝钏鸣。
面花无隔笑，歌扇不障声。
+++李百药
++++戏赠潘徐城门迎两新妇
秦晋积旧匹，潘徐有世亲。
三星宿已会，四德婉而嫔。
云光鬓里薄，月影扇中新。
年华与妆面，共作一芳春。
+++李百药
++++送别
眷言一杯酒，凄怆起离忧。
夜花飘露气，暗水急还流。
雁行遥上月，虫声迥映秋。
明日河梁上，谁与论仙舟。
+++李百药
++++雨后
晚来风景丽，晴初物色华。
薄云向空尽，轻虹逐望斜。
后窗临岸竹，前阶枕浦沙。
寂寥无与晤，尊酒论风花。
+++李百药
++++文德皇后挽歌
裴回两仪殿，怅望九成台。
玉辇终辞宴，瑶筐遂不开。
野旷阴风积，川长思鸟来。
寒山寂已暮，虞殡有馀哀。
+++李百药
++++咏蝉
清心自饮露，哀响乍吟风。
未上华冠侧，先惊翳叶中。
+++李百药
++++咏萤火示情人
窗里怜灯暗，阶前畏月明。
不辞逢露湿，只为重宵行。
+++李百药
++++春眺
疲痾荷拙患，沦踬合幽襟。
栖息在何处，丘中鸣素琴。
+++李百药
++++句
今日持团扇，非是为秋风。（赋得班去赵姬升见《诗式》）

++上卷四十四
  
+++刘祎之
++++奉和太子纳妃太平公主出降
梦梓光青陛，秾桃蔼紫宫。
德优宸念远，礼备国姻崇。
万户声明发，三条骑吹通。
香轮送重景，彩旆引仙虹。
+++刘祎之
++++奉和别越王
周屏辞金殿，梁骖整玉珂。
管声依折柳，琴韵动流波。
鹤盖分阴促，龙轩别念多。
延襟小山路，还起大风歌。
+++刘祎之
++++酬郑沁州
麒阁一代良，熊轩千里躅。
缉图昭国典，按部留宸瞩。
匪厌承明庐，伫兼司隶局。
芸书暂辍载，竹使方临俗。
节变风绪高，秋深露华溽。
寒山敛轻霭，霁野澄初旭。
已切长年悲，谁堪岐路促。
遥林征马迅，别馆嘶骖跼。
雅赠响摐金，索居睽倚玉。
凄断离鸿引，劳歌思足曲。
+++刘祎之
++++孝敬皇帝挽歌
戒奢虚蜃辂，锡号纪鸿名。
地叶苍梧野，途经紫聚城。
重照掩寒色，晨飙断曙声。
一随仙骥远，霜雪愁阴生。
+++刘祎之
++++九成宫秋初应诏
帝圃疏金阙，仙台驻玉銮。
野分鸣鸑岫，路接宝鸡坛。
林树千霜积，山宫四序寒。
蝉急知秋早，莺疏觉夏阑。
怡神紫气外，凝睇白云端。
舜海词波发，空惊游圣难。
+++李敬玄
++++奉和别鲁王
绿车旋楚服，丹跸伫秦川。
珠皋转归骑，金岸引行旃。
一朝限原隰，千里间风烟。
莺喧上林谷，凫响御沟泉。
断云移鲁盖，离歌动舜弦。
别念凝神扆，崇恩洽玳筵。
顾惟惭叩寂，徒自仰钧天。
+++李敬玄
++++奉和别越王
飞盖回兰坂，宸襟伫柏梁。
别馆分泾渭，归路指衡漳。
关山通曙色，林籞遍春光。
帝念纡千里，词波照五潢。
+++张大安
++++奉和别越王
盛藩资右戚，连萼重皇情。
离襟怆睢苑，分途指邺城。
丽日开芳甸，佳气积神京。
何时骖驾入，还见谒承明。
+++元万顷
++++奉和太子纳妃太平公主出降
象辂初乘雁，璇宫早结褵。
离元应春夕，帝子降秋期。
鸣瑜合清响，冠玉丽秾姿。
和声跻凤掖，交影步鸾墀。
+++元万顷
++++奉和春日池台
日影飞花殿，风文积草池。
凤楼通夜敞，虬辇望春移。
+++元万顷
++++奉和春日二首
（前首一作上官仪诗）
花轻蕊乱仙人杏，叶密莺喧帝女桑。
飞云阁上春应至，明月楼中夜未央。
凤辇迎风乘紫阁，鸾车避日转彤闱。
中堂促管淹春望，后殿清歌开夜扉。
+++郭正一
++++奉和太子纳妃太平公主出降
桂宫初服冕，兰掖早升笄。
礼盛亲迎晋，声芬出降齐。
金龟开瑞钮，宝翟上仙袿。
转扇承宵月，扬旌照夕蜺。
+++胡元范
++++奉和太子纳妃太平公主出降三首
帝子威仪绝，储妃礼度优。
叠鼓陪仙观，凝笳翼画輈。
郁郁神香满，奕奕彩云浮。
排空列锦罽，腾欢溢皇州。
金闺未息火，玉树钟天爱。
月路饰还装，星津动归佩。
紫极流宸渥，清规伫慈诲。
恩波洽九流，光辉轶千载。
列席诏亲贤，式宴坐神仙。
圣文飞圣笔，天乐奏钧天。
曲池涵瑞景，文宇孕祥烟。
小臣同百兽，率舞悦尧年。
+++任希古
++++奉和太子纳妃太平公主出降
帝子升青陛，王姬降紫宸。
星光移杂珮，月彩荐重轮。
龙旌翻地杪，凤管飏天滨。
槐阴浮浅濑，葆吹翼轻尘。
+++任希古
++++和东观群贤七夕临泛昆明池
秋风始摇落，秋水正澄鲜。
飞眺牵牛渚，激赏镂鲸川。
岸珠沦晓魄，池灰敛曙烟。
泛查分写汉，仪星别构天。
云光波处动，日影浪中悬。
惊鸿絓蒲弋，游鲤入庄筌。
萍叶疑江上，菱花似镜前。
长林代轻幄，细草即芳筵。
文峰开翠潋，笔海控清涟。
不挹兰樽圣，空仰桂舟仙。
+++任希古
++++和左仆射燕公春日端居述怀
丰野光三杰，妫庭赞五臣。
绨缃歌美誉，丝竹咏芳尘。
圣历开环象，昌年降甫申。
高门非舍筑，华构岂垂纶。
凤邸抟霄翰，龙池跃海鳞。
玉鼎升黄阁，金章谒紫宸。
礼闱通政本，文昌总国均。
调风振薄俗，清教叙彝伦。
星回应缇管，日御警寅宾。
叶上曾槐变，花发小堂春。
思挂五都冕，言访北山巾。
赫赫容台上，千祀耀平津。
+++任希古
++++和长孙秘监伏日苦热
玉署三时晓，金羁五日归。
北林开逸径，东阁敞闲扉。
池镜分天色，云峰减日辉。
游鳞映荷聚，惊翰绕林飞。
披襟扬子宅，舒啸仰重闱。
+++任希古
++++和李公七夕
落日照高牖，凉风起庭树。
悠悠天宇平，昭昭月华度。
开轩卷绡幕，延首晞云路。
层汉有灵妃，仙居无与晤。
履化悲流易，临川怨迟暮。
昔从九春徂，方此三秋遇。
瑶驾越星河，羽盖凝珠露。
便妍耀井色，窈窕凌波步。
始阅故人新，俄见新人故。
掩泪收机石，衔啼襞纨素。
惆怅何伤已，裴回劳永慕。
无由西北归，空自东南顾。
+++任希古
++++和长孙秘监七夕
二秋叶神媛，七夕望仙妃。
影照河阳妓，色丽平津闱。
鹊桥波里出，龙车霄外飞。
露泫低珠佩，云移荐锦衣。
更深黄月落，夜久靥星稀。
空接灵台下，方恧辨支机。
+++裴守真
++++奉和太子纳妃太平公主出降三首
瑜珮升青殿，秾华降紫微。
还如桃李发，更似凤凰飞。
金屋真离象，瑶台起婺徽。
彩缨纷碧坐，缋羽泛褕衣。
云路移彤辇，天津转明镜。
仙珠照乘归，宝月重轮映。
望园嘉宴洽，主第欢娱盛。
丝竹扬帝熏，簪裾奉宸庆。
丛云霭晓光，湛露晞朝阳。
天文天景丽，睿藻睿词芳。
玉庭散秋色，银宫生夕凉。
太平超邃古，万寿乐无疆。
+++杨思玄
++++奉和圣制过温汤
丰城观汉迹，温谷幸秦馀。
地接幽王垒，涂分郑国渠。
风威肃文卫，日彩镜雕舆。
远岫凝氛重，寒丛对影疏。
回瞻汉章阙，佳气满宸居。
+++杨思玄
++++奉和别鲁王
元王诗传博，文后宠灵优。
鹤盖动宸眷，龙章送远游。
函关疏别道，灞岸引行舟。
北林分苑树，东流溢御沟。
鸟声含羽碎，骑影曳花浮。
圣泽九垓普，天文七曜周。
方图献雅乐，簪带奉鸣球。
+++王德真
++++奉和圣制过温汤
握图开万宇，属圣启千年。
骊阜疏缇骑，惊鸿映彩旃。
玉霜鸣凤野，金阵藻龙川。
祥烟聚危岫，德水溢飞泉。
停舆兴睿览，还举大风篇。
+++郑义真
++++奉和圣制过温汤
洛川方驻跸，丰野暂停銮。
汤泉恒独涌，温谷岂知寒。
漏鼓依岩畔，相风出树端。
岭烟遥聚草，山月迥临鞍。
日用诚多幸，天文遂仰观。
+++萧楚材
++++奉和展礼岱宗涂经濮济
拂汉星旗转，分霄日羽明。
将追会阜迹，更勒岱宗铭。
林戈咽济岸，兽鼓震河庭。
叶箭凌寒矫，乌弓望晓惊。
已降汾水作，仍深迎渭情。
+++薛克构
++++奉和展礼岱宗涂经濮济
龙图冠胥陆，凤驾指云亭。
非烟泛济浦，绿字启河汀。
画裳晨应月，文戟曙分星。
四田巡揖礼，三驱道契经。
行欣奉万岁，窃抃偶千龄。
+++徐珩
++++日暮望泾水
导源径陇阪，属汭贯嬴都。
下濑波常急，回圻溜亦纡。
毒流秦卒毙，泥粪汉田腴。
独有迷津客，怀归轸暮途。
+++贺遂亮
++++赠韩思彦
意气百年内，平生一寸心。
欲交天下士，未面已虚襟。
君子重名义，直道冠衣簪。
风云行可托，怀抱自然深。
落霞静霜景，坠叶下风林。
若上南登岸，希访北山岑。
+++韩思彦
++++酬贺遂亮
古人一言重，尝谓百年轻。
今投欢会面，顾盼尽平生。
簪裾非所托，琴酒冀相并。
累日同游处，通宵款素诚。
霜飘知柳脆，雪冒觉松贞。
愿言何所道，幸得岁寒名。
+++魏求己
++++自御史左授山阳丞
朝升照日槛，夕次下乌台。
风竿一眇邈，月树几裴回。
翼向高标敛，声随下调哀。
怀燕首自白，非是为年催。
+++刘怀一
++++赠右台监察邓茂迁左台殿中
惟昔参多士，无双仰异才。
鹰鹯同效逐，鹓鹭忝游陪。
入仕光三命，迁荣历二台。
隔墙钦素躅，对问限清埃。
紫署春光早，兰闱曙色催。
谁言夕鸟至，空想邓林隈。

++上卷四十五
  
+++杜易简
++++湘川新曲二首
昭潭深无底，橘洲浅而浮。
本欲凌波去，翻为目成留。
愿君稍弭楫，无令贱妾羞。
二八相招携，采菱渡前溪。
弱腕随桡起，纤腰向舸低。
自解看花笑，憎闻染竹啼。
+++陈元光
++++落成会咏一首
泉潮天万里，一镇屹天中。
筮宅龙钟地，承恩燕翼宫。
环堂巍岳秀，带砺大江雄。
轮奂云霄望，晶华日月通。
凌烟乔木茂，献宝介圭崇。
昆俊歌常棣，民和教即戎。
盘庚迁美土，陶侃效兼庸。
设醴延张老，开轩礼吕蒙。
无孤南国仰，庶补圣皇功。
+++陈元光
++++示珦
恩衔枫陛渥，策向桂渊弘。
载笔沿儒习，持弓缵祖风。
祛灾剿猛虎，溥德翊飞龙。
日阅书开士，星言驾劝农。
勤劳思命重，戏谑逐时空。
百粤雾纷满，诸戎泽普通。
愿言加壮努，勿坐鬓霜蓬。
+++陈元光
++++太母魏氏半径题石
乔岳标仙迹，玄扃妥寿姬。
乌号非岭海，鹤仰向京师。
系牒公侯裔，悬弧将相儿。
清贞蜚简籍，规范肃门楣。
万里提兵路，三年报母慈。
剑埋龙守壤，石卧虎司碑。
忧阕情犹结，祥回禫届期。
竹符忠介凛，桐杖孝思凄。
许史峋嶙篆，曹侯感旧诗。
鸿濛山暝启，骏彩德昭垂。
华表瑶池冥，清漳玉树枝。
昭题盟岳渎，展墓庆重熙。
+++许天正
++++和陈元光平潮寇诗
抱磴从天上，驱车返岭东。
气昂无丑虏，策妙诎群雄。
飞絮随风散，余氛向日镕。
长戈收百甲，聚骑破千重。
落剑惟戎首，游绳系胁从。
四野无坚壁，群生未化融。
龙湖膏泽下，早晚遍枯穷。
+++许圉师
++++咏牛应制
逸足还同骥，奇毛自偶麟。
欲知花迹远，云影入天津。
+++赵谦光
++++答户部员外贺遂涉戏赠
锦帐随情设，金炉任意熏。
惟愁员外署，不应列星文。
+++郑惟忠
++++送苏尚书赴益州
离忧将岁尽，归望逐春来。
庭花如有意，留艳待人开。
+++张鷟
++++咏燕
变石身犹重，衔泥力尚微。
从来赴甲第，两起一双飞。
+++李福业
++++岭外守岁
（一作李德裕诗）
冬去更筹尽，春随斗柄回。
寒暄一夜隔，客鬓两年催。
+++薛昚惑
++++奉和进船洛水应制
（一作孙逖诗）
禁园纡睿览，仙棹叶宸游。
洛北风花树，江南彩画舟。
荣生兰蕙草，春入凤凰楼。
兴尽离宫暮，烟光起夕流。
+++贺敱
++++奉和九月九日应制
商飙凝素籥，玄览贲黄图。
晓霜惊断雁，晨吹结栖乌。
寒花低岸菊，凉叶下庭梧。
泽宫申旧典，相圃叶前模。
玉砌分雕戟，金沟转镂衢。
带星飞夏箭，映月上轩弧。
庆展簪裾洽，恩融雨露濡。
天文发丹篆，宝思掩玄珠。
承欢徒抃舞，负弛窃忘躯。

++上卷四十六
  
+++狄仁杰
++++奉和圣制夏日游石淙山
宸晖降望金舆转，仙路峥嵘碧涧幽。
羽仗遥临鸾鹤驾，帷宫直坐凤麟洲。
飞泉洒液恒疑雨，密树含凉镇似秋。
老臣预陪悬圃宴，馀年方共赤松游。
+++魏元忠
++++修书院学士奉敕宴梁王宅
大君敦宴赏，万乘下梁园。
酒助闲平乐，人沾雨露恩。
荣光开帐殿，佳气满旌门。
愿陪南岳寿，长奉北宸樽。
+++魏元忠
++++银潢宫侍宴应制
别殿秋云上，离宫夏景移。
寒风生玉树，凉气下瑶池。
堑花仍吐叶，岩木尚抽枝。
愿奉南山寿，千秋长若斯。
+++韦承庆
++++折杨柳
万里边城地，三春杨柳节。
叶似镜中眉，花如关外雪。
征人远乡思，倡妇高楼别。
不忍掷年华，含情寄攀折。
+++韦承庆
++++寒食应制
凤城春色晚，龙禁早晖通。
旧火收槐燧，馀寒入桂宫。
莺啼正隐叶，鸡斗始开笼。
蔼蔼瑶山满，仙歌始乐风。
+++韦承庆
++++凌朝浮江旅思
（一作马周诗）
天晴上初日，春水送孤舟。
山远疑无树，潮平似不流。
岸花开且落，江鸟没还浮。
羁望伤千里，长歌遣四愁。
+++韦承庆
++++直中书省
清切凤凰池，扶疏鸡树枝。
唯应集鸾鹭，何为宿羁雌。
大造乾坤辟，深恩雨露垂。
昆蚑皆含养，驽骀亦驱驰。
木偶翻为用，芝泥忽滥窥。
九思空自勉，五字本无施。
徒喜逢千载，何阶答二仪。
萤光向日尽，蚊力负山疲。
禁宇庭除阔，闲宵钟箭移。
暗花临户发，残月下帘欹。
白发随年改，丹心为主披。
命将时共泰，言与行俱危。
寄谢巢由客，尧年正在斯。
+++韦承庆
++++南行别弟
澹澹长江水，悠悠远客情。
落花相与恨，到地一无声。
+++韦承庆
++++南中咏雁诗
（一作于季子诗，题作南行别弟）
万里人南去，三春雁北飞。
不知何岁月，得与尔同归。
+++韦承庆
++++江楼
独酌芳春酒，登楼已半曛。
谁惊一行雁，冲断过江云。
+++李怀远
++++凝碧池侍宴看竞渡应制
上苑清銮路，高居重豫游。
前对芙蓉沼，傍临杜若洲。
地如玄扈望，波似洞庭秋。
列筵飞翠斝，分曹戏鹢舟。
湍高棹影没，岸近榜歌遒。
舞曲依鸾殿，箫声下凤楼。
忽闻天上乐，疑逐海查流。
+++崔日用
++++奉和九月九日登慈恩寺浮图应制
紫宸欢每洽，绀殿法初隆。
菊泛延龄酒，兰吹解愠风。
咸英调正乐，香梵遍秋空。
临幸浮天瑞，重阳日再中。
+++崔日用
++++奉和圣制送张说巡边
轩相推风后，周官重夏卿。
庙谋能允迪，韬略又纵横。
吉日四黄马，宣王六月兵。
拟清鸡鹿塞，先指朔方城。
列将怀威抚，匈奴畏盛名。
去当推毂送，来伫出郊迎。
绝漠蓬将断，华筵槿正荣。
壮心看舞剑，别绪应悬旌。
睿锡承优旨，乾文复宠行。
暂劳期永逸，赫矣振天声。
+++崔日用
++++奉和立春游苑迎春应制
乘时迎气正璿衡，灞浐烟氛向晚清。
剪绮裁红妙春色，宫梅殿柳识天情。
瑶筐彩燕先呈瑞，金缕晨鸡未学鸣。
圣泽阳和宜宴乐，年年捧日向东城。
+++崔日用
++++奉和圣制春日幸望春宫应制
东郊风物正熏馨，素浐凫鹥戏绿汀。
凤阁斜通平乐观，龙旂直逼望春亭。
光风摇动兰英紫，淑气依迟柳色青。
渭浦明晨修禊事，群公倾贺水心铭。
+++崔日用
++++奉和人日重宴大明宫恩赐彩缕人胜应制
新年宴乐坐东朝，钟鼓铿锽大乐调。
金屋瑶筐开宝胜，花笺彩笔颂春椒。
曲池苔色冰前液，上苑梅香雪里娇。
宸极此时飞圣藻，微臣窃抃预闻韶。
+++崔日用
++++奉和圣制龙池篇
龙兴白水汉兴符，圣主时乘运斗枢。
岸上蘴茸五花树，波中的皪千金珠。
操环昔闻迎夏启，发匣先来瑞有虞。
风色云光随隐见，赤云神化象江湖。
+++崔日用
++++夜宴安乐公主宅
银烛金屏坐碧堂，只言河汉动神光。
主家盛时欢不极，才子能歌夜未央。
+++崔日用
++++饯唐永昌
洛阳桴鼓今不鸣，朝野咸推重太平。
冬至冰霜俱怨别，春来花鸟若为情。
+++崔日用
++++奉和送金城公主适西蕃
圣后经纶远，谋臣计画多。
受降追汉策，筑馆计戎和。
俗化乌孙垒，春生积石河。
六龙今出饯，双鹤愿为歌。
+++崔日用
++++句
彼名流兮左氏癖，意玄远兮冠今夕。（《赠武平一》）
+++宗楚客
++++奉和人日清晖阁宴群臣遇雪应制
窈窕神仙阁，参差云汉间。
九重中叶启，七日早春还。
太液天为水，蓬莱雪作山。
今朝上林树，无处不堪攀。
+++宗楚客
++++安乐公主移入新宅侍宴应制
星桥他日创，仙榜此时开。
马向铺钱埒，箫闻弄玉台。
人同卫叔美，客似长卿才。
借问游天汉，谁能取石回。
+++宗楚客
++++正月晦日侍宴浐水应制赋得长字
御辇出明光，乘流泛羽觞。
珠胎随月减，玉漏与年长。
寒尽梅犹白，风迟柳未黄。
日斜旌骑转，休气满林塘。
+++宗楚客
++++奉和幸上阳宫侍宴应制
紫庭金凤阙，丹禁玉鸡川。
似立蓬瀛上，疑游昆阆前。
鸟将歌合转，花共锦争鲜。
湛露飞尧酒，熏风入舜弦。
水光摇落日，树色带晴烟。
向夕回雕辇，佳气满岩泉。
+++宗楚客
++++奉和幸安乐公主山庄应制
玉楼银榜枕严城，翠盖红旂列禁营。
日映层岩图画色，风摇杂树管弦声。
水边重阁含飞动，云里孤峰类削成。
幸睹八龙游阆苑，无劳万里访蓬瀛。
+++宗楚客
++++奉和圣制喜雪应制
飘飘瑞雪下山川，散漫轻飞集九埏。
似絮还飞垂柳陌，如花更绕落梅前。
影随明月团纨扇，声将流水杂鸣弦。
共荷神功万庾积，终朝圣寿百千年。
+++宗楚客
++++句
竹町罗千卫，兰莛降两宫。（《海录碎事》）
七萃銮舆动，千年瑞检开。
彩旗临凤阙，翠幕绕龟津。
+++苏瑰
++++奉和九日幸临渭亭登高应制得晖字
重阳早露晞，睿赏瞰秋矶。
菊气先熏酒，萸香更袭衣。
清切丝桐会，纵横文雅飞。
恩深答效浅，留醉奉宸晖。
+++苏瑰
++++兴庆池侍宴应制
金阙平明宿雾收，瑶池式宴俯清流。
瑞凤飞来随帝辇，祥鱼出戏跃王舟。
帷齐绿树当筵密，盖转缃荷接岸浮。
如临窃比微臣惧，若济叨陪圣主游。

++上卷四十七
  
+++张九龄
++++奉和圣制烛龙斋祭
上帝临下，鉴亦有光。
孰云阴骘，惟圣克彰。
六月徂暑，四郊愆阳。
我后其勤，告于坛场。
精意允溢，群灵鼓舞。
蔚兮朝云，沛然时雨。
雨我原田，亦既有年。
烛龙煌煌，明宗报祀。
于以助之，天人帝子。
闻诗有训，国风兹始。
+++张九龄
++++奉和圣制喜雨
艰我稼穑，载育载亭。
随物应之，曷圣与灵。
谓我何凭，惟德之馨。
谁云天远，以诚必至。
太清无云，羲和顿辔。
于斯烝人，瞻彼非觊。
阴冥倏忽，沛泽咸洎。
何以致之。
我后之感。
无皋无隰，黍稷黯黯。
无卉无木，敷芬黮黤。
黄龙勿来，鸣鸟不思。
和年丰，皇心则怡。
岂与周宣，云汉徒诗。

+++张九龄
++++南郊文武出入舒和之乐
祝史辞正，人神庆叶。
福以德昭，享以诚接。
六变云备，百礼斯浃。
祀事孔明，祚流万叶。
+++张九龄
++++奉和圣制幸晋阳宫
隋季失天策，万方罹凶残。
皇祖称义旗，三灵皆获安。
圣期将申锡，王业成艰难。
盗移未改命，历在终履端。
彼汾惟帝乡，雄都信郁盘。
一月朔巡狩，群后陪清銮。
霸迹在沛庭，旧仪睹汉官。
唐风思何深，舜典敷更宽。
户蒙枌榆复，邑争牛酒欢。
缅惟翦商后，岂独微禹叹。
三后既在天，万年斯不刊。
尊祖实我皇，天文皆仰观。
+++张九龄
++++奉和圣制次成皋先圣擒建德之所
天命诚有集，王业初惟艰。
翦商自文祖，夷项在兹山。
地识斩蛇处，河临饮马间。
威加昔运往，泽流今圣还。
尊祖颂先烈，赓歌安用攀。
绍成即我后，封岱出天关。
+++张九龄
++++奉和圣制赐诸州刺史以题座右
圣人合天德，洪覆在元元。
每劳苍生念，不以黄屋尊。
兴化俟群辟，择贤守列藩。
得人此为盛，咨岳今复存。
降鉴引君道，殷勤启政门。
容光无不照，有象必为言。
成宪知所奉，致理归其根。
肃肃禀玄猷，煌煌戒朱轩。
岂徒任遇重，兼尔宴锡繁。
载闻励臣节，持答明主恩。
+++张九龄
++++奉和圣制送十道采访使及朝集使
三年一上计，万国趋河洛。
课最力已陈，赏延恩复博。
垂衣深共理，改瑟其咸若。
首路回竹符，分镳扬木铎。
戒程有攸往，诏饯无淹泊。
昭晰动天文，殷勤在人瘼。
持久望兹念，克终期所托。
行矣当自强，春耕庶秋获。
+++张九龄
++++奉和圣制谒玄元皇帝庙斋
兴运昔有感，建祠北山巅。
云雷初缔构，日月今悠然。
紫气尚蓊郁，玄元如在焉。
迨兹事追远，轮奂复增鲜。
洞府香林处，斋坛清汉边。
吾君乃尊祖，夙驾此留连。
乐动人神会，钟成律度圆。
笙歌下鸾鹤，芝朮萃灵仙。
曾是福黎庶，岂唯味虚玄。
赓歌徒有作，微薄谢昭宣。
+++张九龄
++++巫山高
巫山与天近，烟景长青荧。
此中楚王梦，梦得神女灵。
神女去已久，云雨空冥冥。
唯有巴猿啸，哀音不可听。
+++张九龄
++++和黄门卢监望秦始皇陵
秦帝始求仙，骊山何遽卜。
中年既无效，兹地所宜复。
徒役如雷奔，珍怪亦云蓄。
黔首无寄命，赭衣相追逐。
人怨神亦怒，身死宗遂覆。
土崩失天下，龙斗入函谷。
国为项籍屠，君同华元戮。
始掘既由楚，终焚乃因牧。
上宰议扬贤，中阿感桓速。
一闻过秦论，载怀空杼轴。
+++张九龄
++++酬周判官巡至始兴会改秘书少监见贻之作兼呈耿广州
惟昔迁乐土，迨今已重世。
阴庆荷先德，素风惭后裔。
唯益梓桑恭，岂禀山川丽。
于时初自勉，揆己无兼济。
瘠土资劳力，良书启蒙蔽。
一探石室文，再擢金门第。
既起南宫草，复掌西掖制。
过举及小人，便蕃在中岁。
亚司河海秩，转牧江湖澨。
勿谓符竹轻，但觉涓尘细。
一麾尚云忝，十驾宜求税。
心息已如灰，迹牵且为赘。
忽捧天书委，将革海隅弊。
朝闻循诚节，夕饮蒙瘴疠。
义疾耻无勇，盗憎攻亦锐。
葵藿是倾心，豺狼何反噬。
履险甘所受，劳贤恧相曳。
揽辔但荒服，循陔便私第。
嘉庆始获申，恩华复相继。
无庸我先举，同事君犹滞。
当推奉使绩，且结拜亲契。
更延怀安旨，曾是虑危际。
善谋虽若兹，至理焉可替。
所仗有神道，况承明主惠。
+++张九龄
++++和吏部李侍郎见示秋夜望月忆诸侍郎之什…因命仆继作
清秋发高兴，凉月复闲宵。
光逐露华满，情因水镜摇。
同时亦所见，异路无相招。
美景向空尽，欢言随事销。
忽听金华作，诚如玉律调。
南宫尚为后，东观何其辽。
名数虽云隔，风期幸未遥。
今来重馀论，怀此更终朝。
+++张九龄
++++登南岳事毕谒司马道士
将命祈灵岳，回策诣真士。
绝迹寻一径，异香闻数里。
分庭八桂树，肃容两童子。
入室希把袖，登床愿启齿。
诱我弃智诀，迨兹长生理。
吸精反自然，炼药求不死。
斯言眇霄汉，顾余婴纷滓。
相去九牛毛，惭叹知何已。
+++张九龄
++++九月九日登龙山
郡庭常窘束，凉野求昭旷。
楚客凛秋时，桓公旧台上。
清明风日好，历落江山望。
极远何萧条，中留坐惆怅。
东弥夏首阔，西拒荆门壮。
夷险虽异时，古今岂殊状。
先贤杳不接，故老犹可访。
投吊伤昔人，挥斤感前匠。
自为本疏散，未始忘幽尚。
际会非有欲，往来是无妄。
为邦复多幸，去国殊迁放。
且泛篱下菊，还聆郢中唱。
灌园亦何为，於陵乃逃相。
+++张九龄
++++登郡城南楼
闭阁幸无事，登楼聊永日。
云霞千里开，洲渚万形出。
澹澹澄江漫，飞飞度鸟疾。
邑人半舻舰，津树多枫橘。
感别时已屡，凭眺情非一。
远怀不我同，孤兴与谁悉。
平生本单绪，邂逅承优秩。
谬忝为邦寄，多惭理人术。
驽铅虽自勉，仓廪素非实。
陈力倘无效，谢病从芝朮。
+++张九龄
++++岁初巡属县，登高安南楼言怀
山城本孤峻，凭高结层轩。
江气偏宜早，林英粲已繁。
馀滋含宿霁，众妍在朝暾。
拂衣释簿领，伏槛遗纷喧。
深俯东溪澳，远延南山樊。
归云纳前岭，去鸟投遥村。
目尽有馀意，心恻不可谖。
朅来彭蠡泽，载经敷浅原。
春及但生思，时哉无与言。
不才叨过举，唯力酬明恩。
美化犹寂蔑，迅节徒飞奔。
虽无成立效，庶以去思论。
行复徇孤迹，亦云吾道存。
+++张九龄
++++秋晚登楼望南江入始兴郡路
潦收沙衍出，霜降天宇晶。
伏槛一长眺，津途多远情。
思来江山外，望尽烟云生。
滔滔不自辨，役役且何成。
我来飒衰鬓，孰云飘华缨。
枥马苦踡跼，笼禽念遐征。
岁阴向晼晚，日夕空屏营。
物生贵得性，身累由近名。
内顾觉今是，追叹何时平。
+++张九龄
++++登古阳云台
庭树日衰飒，风霜未云已。
驾言遣忧思，乘兴求相似。
楚国兹故都，兰台有馀址。
传闻襄王世，仍立巫山祀。
方此全盛时，岂无婵娟子。
色荒神女至，魂荡宫观启。
蔓草今如积，朝云为谁起。
+++张九龄
++++与生公寻幽居处
同方久厌俗，相与事遐讨。
及此云山去，窅然岩径好。
疑入武陵源，如逢汉阴老。
清谐欣有得，幽闲欻盈抱。
我本玉阶侍，偶访金仙道。
兹焉求卜筑，所过皆神造。
岁晚林始敷，日晏崖方杲。
不种缘岭竹，岂植临潭草。
即途可淹留，随日成黼藻。
期为静者说，曾是终焉保。
今为简书畏，只令归思浩。
+++张九龄
++++与生公游石窟山
探秘孰云远，忘怀复尔同。
日寻高深意，宛是神仙中。
跻险构灵室，诡制非人功。
潜洞黝无底，殊庭忽似梦。
岂如武安凿，自若茅山通。
造物良有寄，嬉游乃惬衷。
犹希咽玉液，从此升云空。
咄咄共携手，泠然且驭风。
+++张九龄
++++郡舍南有园畦杂树聊以永日
为郡久无补，越乡空复深。
苟能秉素节，安用叨华簪。
却步园畦里，追吾野逸心。
形骸拘俗吏，光景赖闲林。
内讼诚知止，外言犹匪忱。
成蹊谢李径，卫足感葵阴。
荣达岂不伟，孤生非所任。
江城何寂历，秋树亦萧森。
下有北流水，上有南飞禽。
我愿从归翼，无然坐自沉。
+++张九龄
++++临泛东湖
（时任洪州）
郡庭日休暇，湖曲邀胜践。
乐职在中和，灵心挹上善。
乘流坐清旷，举目眺悠缅。
林与西山重，云因北风卷。
晶明画不逮，阴影镜无辨。
晚秀复芬敷，秋光更遥衍。
万族纷可佳，一游岂能展。
羁孤忝邦牧，顾己非时选。
梁公世不容，长孺心亦褊。
永念出笼絷，常思退疲蹇。
岁徂风露严，日恐兰苕剪。
佳辰不可得，良会何其鲜。
罢兴还江城，闭关聊自遣。
+++张九龄
++++始兴南山下有林泉，尝卜居焉，荆州卧病有怀此地
出处各有在，何者为陆沉。
幸无迫贱事，聊可祛迷襟。
世路少夷坦，孟门未岖嶔。
多惭入火术，常惕履冰心。
一跌不自保，万全焉可寻。
行行念归路，眇眇惜光阴。
浮生如过隙，先达已吾箴。
敢忘丘山施，亦云年病侵。
力衰在所养，时谢良不任。
但忆旧栖息，愿言遂窥临。
云间日孤秀，山下面清深。
萝茑自为幄，风泉何必琴。
归此老吾老，还当日千金。
+++张九龄
++++晨坐斋中偶而成咏
寒露洁秋空，遥山纷在瞩。
孤顶乍修耸，微云复相续。
人兹赏地偏，鸟亦爱林旭。
结念凭幽远，抚躬曷羁束。
仰霄谢逸翰，临路嗟疲足。
徂岁方暌携，归心亟踯躅。
休闲倘有素，岂负南山曲。
+++张九龄
++++咏史
大德始无颇，中智是所是。
居然已不一，况乃务相诡。
小道致泥难，巧言因萋毁。
穰侯或见迟，苏生得阴揣。
轻既长沙傅，重亦边郡徙。
势倾不幸然，迹在胡宁尔。
沧溟所为大，江汉日来委。
沣水虽复清，鱼鳖岂游此。
贤哉有小白，仇中有管氏。
若人不世生，悠悠多如彼。
+++张九龄
++++龙门旬宴得月字韵
恩华逐芳岁，形胜兼韶月。
中席傍鱼潭，前山倚龙阙。
花迎妙妓至，鸟避仙舟发。
宴赏良在兹，再来情不歇。
+++张九龄
++++骊山下逍遥公旧居游集
君子体清尚，归处有兼资。
虽然经济日，无忘幽栖时。
卜居旧何所，休浣尝来兹。
岑寂罕人至，幽深获我思。
松涧聆遗风，兰林览馀滋。
往事诚已矣，道存犹可追。
遗子后黄金，作歌先紫芝。
明德有自来，奕世皆秉彝。
岂与磻溪老，崛起周太师。
我心希硕人，逮此问元龟。
怊怅既怀远，沉吟亦省私。
已云宠禄过，况在华发衰。
轩盖有迷复，丘壑无磷缁。
感物重所怀，何但止足斯。
+++张九龄
++++杂诗五首
孤桐亦胡为，百尺傍无枝。
疏阴不自覆，修干欲何施。
高冈地复迥，弱植风屡吹。
凡鸟已相噪，凤凰安得知。
萝茑必有托，风霜不能落。
酷在兰将蕙，甘从葵与藿。
运命虽为宰，寒暑自回薄。
悠悠天地间，委顺无不乐。
良辰不可遇，心赏更蹉跎。
终日块然坐，有时劳者歌。
庭前揽芳蕙，江上托微波。
路远无能达，忧情空复多。
湘水吊灵妃，斑竹为情绪。
汉水访游女，解佩欲谁与。
同心不可见，异路空延伫。
浦上青枫林，津傍白沙渚。
行吟至落日，坐望只愁予。
神物亦岂孤，佳期竟何许。
木直几自寇，石坚亦他攻。
何言为用薄，而与火膏同。
物类有固然，谁能取径通。
纤纤良田草，靡靡唯从风。
日夜沐甘泽，春秋等芳丛。
生性苟不夭，香臭谁为中。
道家贵至柔，儒生何固穷。
终始行一意，无乃过愚公。
+++张九龄
++++感遇十二首
兰叶春葳蕤，桂华秋皎洁。
欣欣此生意，自尔为佳节。
谁知林栖者，闻风坐相悦。
草木有本心，何求美人折。
幽林归独卧，滞虑洗孤清。
持此谢高鸟，因之传远情。
日夕怀空意，人谁感至精。
飞沉理自隔，何所慰吾诚。
鱼游乐深池，鸟栖欲高枝。
嗟尔蜉蝣羽，薨薨亦何为。
有生岂不化，所感奚若斯。
神理日微灭，吾心安得知。
浩叹杨朱子，徒然泣路岐。
孤鸿海上来，池潢不敢顾。
侧见双翠鸟，巢在三珠树。
矫矫珍木巅，得无金丸惧。
美服患人指，高明逼神恶。
今我游冥冥，弋者何所慕。
吴越数千里，梦寐今夕见。
形骸非我亲，衾枕即乡县。
化蝶犹不识，川鱼安可羡。
海上有仙山，归期觉神变。
西日下山隐，北风乘夕流。
燕雀感昏旦，檐楹呼匹俦。
鸿鹄虽自远，哀音非所求。
贵人弃疵贱，下士尝殷忧。
众情累外物，恕己忘内修。
感叹长如此，使我心悠悠。
江南有丹橘，经冬犹绿林。
岂伊地气暖，自有岁寒心。
可以荐嘉客，奈何阻重深。
运命唯所遇，循环不可寻。
徒言树桃李，此木岂无阴。
永日徒离忧，临风怀蹇修。
美人何处所，孤客空悠悠。
青鸟跂不至，朱鳖谁云浮。
夜分起踯躅，时逝曷淹留。
抱影吟中夜，谁闻此叹息。
美人适异方，庭树含幽色。
白云愁不见，沧海飞无翼。
凤凰一朝来，竹花斯可食。
汉上有游女，求思安可得。
袖中一札书，欲寄双飞翼。
冥冥愁不见，耿耿徒缄忆。
紫兰秀空蹊，皓露夺幽色。
馨香岁欲晚，感叹情何极。
白云在南山，日暮长太息。
我有异乡忆，宛在云溶溶。
凭此目不觏，要之心所钟。
但欲附高鸟，安敢攀飞龙。
至精无感遇，悲惋填心胸。
归来扣寂寞，人愿天岂从。
闭门迹群化，凭林结所思。
啸叹此寒木，畴昔乃芳蕤。
朝阳凤安在，日暮蝉独悲。
浩思极中夜，深嗟欲待谁。
所怀诚已矣，既往不可追。
鼎食非吾事，云仙尝我期。
胡越方杳杳，车马何迟迟。
天壤一何异，幽嘿卧帘帷。
+++张九龄
++++江上遇疾风
疾风江上起，鼓怒扬烟埃。
白昼晦如夕，洪涛声若雷。
投林鸟铩羽，入浦鱼曝鳃。
瓦飞屋且发，帆快樯已摧。
不知天地气，何为此喧豗。
+++张九龄
++++南阳道中作
登郢属岁阴，及宛懵所适。
复闻东汉主，遗此南都迹。
佳气蔼厥初，霸图纷在昔。
兹邦称贵近，与世尝薰赫。
遭遇感风云，变衰空草泽。
不识邓公树，犹传阴后石。
驱马历闉闍，荆榛翳阡陌。
事去物无象，感来心不怿。
怀古对穷秋，兴言伤远客。
眇默遵岐路，辛勤弊行役。
云雁号相呼，林麇走自索。
顾忆徇书剑，未尝安枕席。
岂暇墨突黔，空持辽豕白。
迷复期非远，归欤赏农隙。
+++张九龄
++++湘中作
湘流绕南岳，绝目转青青。
怀禄未能已，瞻途屡所经。
烟屿宜春望，林猿莫夜听。
永路日多绪，孤舟天复冥。
浮没从此去，嗟嗟劳我形。
+++张九龄
++++彭蠡湖上
沿涉经大湖，湖流多行泆。
决晨趋北渚，逗浦已西日。
所适虽淹旷，中流且闲逸。
瑰诡良复多，感见乃非一。
庐山直阳浒，孤石当阴术。
一水云际飞，数峰湖心出。
象类何交纠，形言岂深悉。
且知皆自然，高下无相恤。
+++张九龄
++++入庐山仰望瀑布水
绝顶有悬泉，喧喧出烟杪。
不知几时岁，但见无昏晓。
闪闪青崖落，鲜鲜白日皎。
洒流湿行云，溅沫惊飞鸟。
雷吼何喷薄，箭驰入窈窕。
昔闻山下蒙，今乃林峦表。
物情有诡激，坤元曷纷矫。
默然置此去，变化谁能了。
+++张九龄
++++出为豫章郡途次庐山东岩下
兹山镇何所，乃在澄湖阴。
下有蛟螭伏，上与虹蜺寻。
灵仙未始旷，窟宅何其深。
双阙出云峙，三宫入烟沉。
攀崖犹昔境，种杏非旧林。
想像终古迹，惆怅独往心。
纷吾婴世网，数载忝朝簪。
孤根自靡托，量力况不任。
多谢周身防，常恐横议侵。
岂匪鹓鸿列，惕如泉壑临。
迨兹刺江郡，来此涤尘襟。
有趣逢樵客，忘怀狎野禽。
栖闲义未果，用拙欢在今。
愿言答休命，归事丘中琴。
+++张九龄
++++巡属县道中作
春令夙所奉，驾言遵此行。
途中却郡掾，林下招村氓。
至邑无纷剧，来人但欢迎。
岂伊念邦政，尔实在时清。
短才滥符竹，弱岁起柴荆。
再入江村道，永怀山薮情。
矧逢阳节献，默听时禽鸣。
迹与素心别，感从幽思盈。
流芳日不待，夙志蹇无成。
命且何欲，所图唯退耕。
华簪极身泰，衰鬓惭木荣。
苟得不可遂，吾其谢世婴。
+++张九龄
++++夏日奉使南海在道中作
缅然万里路，赫曦三伏时。
飞走逃深林，流烁恐生疵。
行李岂无苦，而我方自怡。
肃事诚在公，拜庆遂及私。
展力惭浅效，衔恩感深慈。
且欲汤火蹈，况无鬼神欺。
朝发高山阿，夕济长江湄。
秋瘴宁我毒，夏水胡不夷。
信知道存者，但问心所之。
吕梁有出入，乃觉非虚词。
+++张九龄
++++巡按自漓水南行
理棹虽云远，饮冰宁有惜。
况乃佳山川，怡然傲潭石。
奇峰岌前转，茂树隈中积。
猿鸟声自呼，风泉气相激。
目因诡容逆，心与清晖涤。
纷吾谬执简，行郡将移檄。
即事聊独欢，素怀岂兼适。
悠悠咏靡盬，庶以穷日夕。
+++张九龄
++++使还都湘东作
仓庚昨归候，阳鸟今去时。
感物遽如此，劳生安可思。
养真无上格，图进岂前期。
清节往来苦，壮容离别衰。
盛明非不遇，弱操自云私。
孤楫清川泊，征衣寒露滋。
风朝津树落，日夕岭猿悲。
牵役而无悔，坐愁只自怡。
当须报恩已，终尔谢尘缁。
+++张九龄
++++冬中至玉泉山寺属穷阴冰闭崖谷无色及仲春行县…有此作
灵境信幽绝，芳时重暄妍。
再来及兹胜，一遇非无缘。
万木柔可结，千花敷欲然。
松间鸣好鸟，竹下流清泉。
石壁开精舍，金光照法筵。
真空本自寂，假有聊相宣。
复此灰心者，仍追巢顶禅。
简书虽有畏，身世亦相捐。
+++张九龄
++++郢城西北有大古冢数十观其封域多是楚时诸王…尽知之
蘋藻生南涧，蕙兰秀中林。
嘉名有所在，芳气无幽深。
楚子初逞志，樊妃尝献箴。
能令更择士，非直罢从禽。
旧国皆湮灭，先王亦莫寻。
唯传贤媛陇，犹结后人心。
牢落山川意，萧疏松柏阴。
破墙时直上，荒径或斜侵。
惠问终不绝，风流独至今。
千春思窈窕，黄鸟复哀音。
+++张九龄
++++荆州作二首
先达志其大，求意不约文。
士伸在知己，已况仕于君。
微诚夙所尚，细故不足云。
时来忽易失，事往良难分。
顾念凡近姿，焉欲殊常勋。
亦以行则是，岂必素有闻。
千虑且犹失，万绪何其纷。
进士苟非党，免相安得群。
众口金可铄，孤心丝共棼。
意忠仗朋信，语勇同败军。
古剑徒有气，幽兰只自薰。
高秩向所忝，于义如浮云。
千载一遭遇，往贤所至难。
问余奚为者，无阶忽上抟。
明圣不世出，翼亮非苟安。
崇高自有配，孤陋何足干。
遇恩一时来，窃位三岁寒。
谁谓诚不尽，知穷力亦殚。
虽至负乘寇，初无挟术钻。
浩荡出江湖，翻覆如波澜。
心伤不材树，自念独飞翰。
徇义在匹夫，报恩犹一餐。
况乃山海泽，效无毫发端。
内讼已惭沮，积毁今摧残。
胡为复惕息，伤鸟畏虚弹。
+++张九龄
++++在郡秋怀二首
秋风入前林，萧瑟鸣高枝。
寂寞游子思，寤叹何人知。
宦成名不立，志存岁已驰。
五十而无闻，古人深所疵。
平生去外饰，直道如不羁。
未得操割效，忽复寒暑移。
物情自古然，身退毁亦随。
悠悠沧江渚，望望白云涯。
露下霜且降，泽中草离披。
兰艾若不分，安用馨香为。
庭芜生白露，岁候感遐心。
策蹇惭远途，巢枝思故林。
小人恐致寇，终日如临深。
鱼鸟好自逸，池笼安所钦。
挂冠东都门，采蕨南山岑。
议道诚愧昔，览分还惬今。
怃然忧成老，空尔白头吟。
+++张九龄
++++忝官二十年尽在内职，及为郡尝积恋，因赋诗焉
江流去朝宗，昼夜兹不舍。
仲尼在川上，子牟存阙下。
圣达有由然，孰是无心者。
一郡苟能化，百城岂云寡。
爱礼谁为羊，恋主吾犹马。
感初时不载，思奋翼无假。
闲宇常自闭，沉心何用写。
揽衣步前庭，登陴临旷野。
白水生迢递，清风寄潇洒。
愿言采芳泽，终朝不盈把。
+++张九龄
++++二弟宰邑南海，见群雁南飞，因成咏以寄
鸿雁自北来，嗷嗷度烟景。
常怀稻粱惠，岂惮江山永。
小大每相从，羽毛当自整。
双凫侣晨泛，独鹤参宵警。
为我更南飞，因书至梅岭。
+++张九龄
++++将发还乡示诸弟
岁阳亦颓止，林意日萧摵。
云胡当此时，缅迈复为客。
至爱孰能舍，名义来相迫。
负德良不赀，输诚靡所惜。
一木逢厦构，纤尘愿山益。
无力主君恩，宁利客卿璧。
去去荣归养，怃然叹行役。
+++张九龄
++++叙怀二首
弱岁读群史，抗迹追古人。
被褐有怀玉，佩印从负薪。
志合岂兄弟，道行无贱贫。
孤根亦何赖，感激此为邻。
晚节从卑秩，岐路良非一。
既闻持两端，复见挟三术。
木瓜诚有报，玉楮论无实。
已矣直躬者，平生壮图失。
去去勿重陈，归来茹芝朮。
+++张九龄
++++题画山水障
心累犹不尽，果为物外牵。
偶因耳目好，复假丹青妍。
尝抱野间意，而迫区中缘。
尘事固已矣，秉意终不迁。
良工适我愿，妙墨挥岩泉。
变化合群有，高深侔自然。
置陈北堂上，仿像南山前。
静无户庭出，行已兹地偏。
萱草忧可树，合欢忿益蠲。
所因本微物，况乃凭幽筌。
言象会自泯，意色聊自宣。
对玩有佳趣，使我心渺绵。
+++张九龄
++++奉和圣制瑞雪篇
万年春，三朝日，上御明台旅庭实。
初瑞雪兮霏微，俄同云兮蒙密。
此时骚切阴风生，先过金殿有馀清。
信宿婵娟飞雪度，能使玉人俱掩嫭。
皓皓楼前月初白，纷纷陌上尘皆素。
昨讶骄阳积数旬，始知和气待迎新。
匪惟在人利，曾是扶天意。
天意岂云遥，雪下不崇朝。
皇情玩无斁，雪委方盈尺。
草树纷早荣，京坻宛先积。
君恩诚谓何，岁稔复人和。
预数斯箱庆，应如此雪多。
朝冕旒兮载悦，想笞笠兮农节。
倚瑶琴兮或歌，续薰风兮瑞雪。
福浸昌，应尤盛，瑞雪年年常感圣。
愿以柏梁作，长为柳花咏。
+++张九龄
++++奉和圣制温泉歌
有时神物待圣人，去后汤还冷，来时树亦春。
今兹十月自东归，羽旆逶迤上翠微。
温谷葱葱佳气色，离宫奕奕叶光辉。
临渭川，近天邑，浴日温泉复在兹，群仙洞府那相及。
吾君利物心，玄泽浸苍黔。
渐渍神汤无疾苦，薰歌一曲感人深。
+++张九龄
++++南郊太尉酌献武舞作凯安之乐
馨香惟后德，明命光天保。
肃祀崇圣灵，陈信表黄道。
玉戚初蹈厉，金匏既静好。
介福何穰穰，精诚格穹昊。

++上卷四十八
  
+++张九龄
++++奉和圣制经孔子旧宅
孔门太山下，不见登封时。
徒有先王法，今为明主思。
恩加万乘幸，礼致一牢祠。
旧宅千年外，光华空在兹。
+++张九龄
++++奉和圣制次琼岳韵
山祇亦望幸，云雨见灵心。
岳馆逢朝霁，关门解宿阴。
咸京天上近，清渭日边临。
我武因冬狩，何言是即禽。
+++张九龄
++++奉和圣制送李尚书入蜀
眷言感忠义，何有间山川。
徇节今如此，离情空复然。
皇心在勤恤，德泽委昭宣。
周月成功后，明年或劳还。
+++张九龄
++++奉和圣制初出洛城
东土淹龙驾，西人望翠华。
山川只询物，宫观岂为家。
十月回星斗，千官捧日车。
洛阳无怨思，巡幸更非赊。
+++张九龄
++++奉和圣制途次陕州作
驰道当河陕，陈诗问国风。
川原三晋别，襟带两京同。
后殿函关尽，前旌阙塞通。
行看洛阳陌，光景丽天中。
+++张九龄
++++敕赐宁王池宴
贤王有池馆，明主赐春游。
淑气林间发，恩光水上浮。
徒惭和鼎地，终谢巨川舟。
皇泽空如此，轻生莫可酬。
+++张九龄
++++天津桥东旬宴得歌字韵
清洛象天河，东流形胜多。
朝来逢宴喜，春尽却妍和。
泉鲔欢时跃，林莺醉里歌。
赐恩频若此，为乐奈人何。
+++张九龄
++++上阳水窗旬宴得移字韵
河汉非应到，汀洲忽在斯。
仍逢帝乐下，如逐海槎窥。
春赏时将换，皇恩岁不移。
今朝游宴所，莫比天泉池。
+++张九龄
++++折杨柳
纤纤折杨柳，持此寄情人。
一枝何足贵，怜是故园春。
迟景那能久，芳菲不及新。
更愁征戍客，容鬓老边尘。
+++张九龄
++++剪彩
姹女矜容色，为花不让春。
既争芳意早，谁待物华真。
叶作参差发，枝从点缀新。
自然无限态，长在艳阳晨。
+++张九龄
++++和崔黄门寓直夜听蝉之作
蝉嘶玉树枝，向夕惠风吹。
幸入连宵听，应缘饮露知。
思深秋欲近，声静夜相宜。
不是黄金饰，清香徒尔为。
+++张九龄
++++和姚令公从幸温汤喜雪
万乘飞黄马，千金狐白裘。
正逢银霰积，如向玉京游。
瑞色铺驰道，花文拂彩旒。
还闻吉甫颂，不共郢歌俦。
+++张九龄
++++立春日晨起对积雪
忽对林亭雪，瑶华处处开。
今年迎气始，昨夜伴春回。
玉润窗前竹，花繁院里梅。
东郊斋祭所，应见五神来。
+++张九龄
++++三月三日申王园亭宴集
稽亭追往事，睢苑胜前闻。
飞阁凌芳树，华池落彩云。
藉草人留酌，衔花鸟赴群。
向来同赏处，惟恨碧林曛。
+++张九龄
++++三月三日登龙山
伊川与灞津，今日祓除人。
岂似龙山上，还同湘水滨。
衰颜忧更老，淑景望非春。
禊饮岂吾事，聊将偶俗尘。
+++张九龄
++++和王司马折梅寄京邑昆弟
离别念同嬉，芬荣欲共持。
独攀南国树，遥寄北风时。
林惜迎春早，花愁去日迟。
还闻折梅处，更有棣华诗。
+++张九龄
++++晚霁登王六东阁
试上江楼望，初逢山雨晴。
连空青嶂合，向晚白云生。
彼美要殊观，萧条见远情。
情来不可极，日暮水流清。
+++张九龄
++++苏侍郎紫薇庭各赋一物得芍药
仙禁生红药，微芳不自持。
幸因清切地，还遇艳阳时。
名见桐君箓，香闻郑国诗。
孤根若可用，非直爱华滋。
+++张九龄
++++和黄门卢侍御咏竹
清切紫庭垂，葳蕤防露枝。
色无玄月变，声有惠风吹。
高节人相重，虚心世所知。
凤凰佳可食，一去一来仪。
+++张九龄
++++和韦尚书答梓州兄南亭宴集
棠棣闻馀兴，乌衣有旧游。
门前杜城陌，池上曲江流。
暇日尝繁会，清风咏阻修。
始知西峙岳，同气此相求。
+++张九龄
++++答陈拾遗赠竹簪
与君尝此志，因物复知心。
遗我龙钟节，非无玳瑁簪。
幽素宜相重，雕华岂所任。
为君安首饰，怀此代兼金。
+++张九龄
++++赠澧阳韦明府
君有百炼刃，堪断七重犀。
谁开太阿匣，持割武城鸡。
竟与尚书佩，遥应天子提。
何时遇操宰，当使玉如泥。
+++张九龄
++++在洪州答綦毋学士
旬雨不愆期，由来自若时。
尔无言郡政，吾岂欲天欺。
常念涓尘益，惟欢草树滋。
课成非所拟，人望在东菑。
+++张九龄
++++酬王六霁后书怀见示
云雨俱行罢，江天已洞开。
炎氛霁后灭，边绪望中来。
作骥君垂耳，为鱼我曝鳃。
更怜湘水赋，还是洛阳才。
+++张九龄
++++酬王六寒朝见诒
贾生流寓日，扬子寂寥时。
在物多相背，唯君独见思。
渔为江上曲，雪作郢中词。
忽枉兼金讯，长怀伐木诗。
+++张九龄
++++林亭咏
穿筑非求丽，幽闲欲寄情。
偶怀因壤石，真意在蓬瀛。
苔益山文古，池添竹气清。
从兹果萧散，无事亦无营。
+++张九龄
++++晨出郡舍林下
晨兴步北林，萧散一开襟。
复见林上月，娟娟犹未沉。
片云自孤远，丛筱亦清深。
无事由来贵，方知物外心。
+++张九龄
++++园中时蔬尽皆锄理唯秋兰数本委而不顾彼虽…遂赋二章
场藿已成岁，园葵亦向阳。
兰时独不偶，露节渐无芳。
旨异菁为蓄，甘非蔗有浆。
多利一饱，谁复惜馨香。
幸得不锄去，孤苗守旧根。
无心羡旨蓄，岂欲近名园。
遇赏宁充佩，为生莫碍门。
幽林芳意在，非是为人论。
+++张九龄
++++林亭寓言
林居逢岁晏，遇物使情多。
蘅茝不时与，芬荣奈汝何。
更怜篱下菊，无如松上萝。
因依自有命，非是隔阳和。
+++张九龄
++++送使广州
家在湘源住，君今海峤行。
经过正中道，相送倍为情。
心逐书邮去，形随世网婴。
因声谢远别，缘义不缘名。
+++张九龄
++++送姚评事入蜀各赋一物得卜肆
蜀严化已久，沉冥空所思。
尝闻卖卜处，犹忆下帘时。
驱传应经此，怀贤倘问之。
归来说往事，历历偶心期。
+++张九龄
++++送窦校书见饯得云中辨江树
江水天连色，无涯净野氛。
微明岸傍树，凌乱渚前云。
举棹形徐转，登舻意渐分。
渺茫从此去，空复惜离群。
+++张九龄
++++饯王司马入计同用洲字
元僚行上计，举饯出林丘。
忽望题舆远，空思解榻游。
别筵铺柳岸，征棹倚芦洲。
独叹湘江水，朝宗向北流。
+++张九龄
++++东湖临泛饯王司马
南土秋虽半，东湖草未黄。
聊乘风日好，来泛芰荷香。
兰棹无劳速，菱歌不厌长。
忽怀京洛去，难与共清光。
+++张九龄
++++饯济阴梁明府各探一物得荷叶
荷叶生幽渚，芳华信在兹。
朝朝空此地，采采欲因谁。
但恐星霜改，还将蒲稗衰。
怀君美人别，聊以赠心期。
+++张九龄
++++饯陈学士还江南同用征字
荷蓧旋江澳，衔杯饯霸陵。
别前林鸟息，归处海烟凝。
风土乡情接，云山客念凭。
圣朝岩穴选，应待鹤书征。
+++张九龄
++++通化门外送别
屡别容华改，长愁意绪微。
义将私爱隔，情与故人归。
薄宦无时赏，劳生有事机。
离魂今夕梦，先绕旧林飞。
+++张九龄
++++送杨道士往天台
鬼谷还成道，天台去学仙。
行应松子化，留与世人传。
此地烟波远，何时羽驾旋。
当须一把袂，城郭共依然。
+++张九龄
++++送杨府李功曹
平生属良友，结绶望光辉。
何知人事拙，相与宦情非。
别路穿林尽，征帆际海归。
居然已多意，况复两乡违。
+++张九龄
++++送宛句赵少府
解巾行作吏，尊酒谢离居。
修竹含清景，华池澹碧虚。
地将幽兴惬，人与旧游疏。
林下纷相送，多逢长者车。
+++张九龄
++++送韦城李少府
送客南昌尉，离亭西候春。
野花看欲尽，林鸟听犹新。
别酒青门路，归轩白马津。
相知无远近，万里尚为邻。
+++张九龄
++++送苏主簿赴偃师
我与文雄别，胡然邑吏归。
贤人安下位，鸷鸟欲卑飞。
激节轻华冕，移官殉彩衣。
羡君行乐处，从此拜庭闱。
+++张九龄
++++送广州周判官
海郡雄蛮落，津亭壮越台。
城隅百雉映，水曲万家开。
里树桄榔出，时禽翡翠来。
观风犹未尽，早晚使车回。
+++张九龄
++++郡江南上别孙侍御
云嶂天涯尽，川途海县穷。
何言此地僻，忽与故人同。
身负邦君弩，情纡御史骢。
王程不我驻，离思逐秋风。
+++张九龄
++++道逢北使题赠京邑亲知
征骖稍靡靡，去国方迟迟。
路绕南登岸，情摇北上旗。
故人怜别日，旅雁逐归时。
岁晏无芳草，将何寄所思。
+++张九龄
++++江上使风呈裴宣州耀卿
江路与天连，风帆何淼然。
遥林浪出没，孤舫鸟联翩。
常爱千钧重，深思万事捐。
报恩非徇禄，还逐贾人船。
+++张九龄
++++溪行寄王震
山气朝来爽，溪流日向清。
远心何处惬，闲棹此中行。
丛桂林间待，群鸥水上迎。
徒然适我愿，幽独为谁情。
+++张九龄
++++自豫章南还江上作
归去南江水，磷磷见底清。
转逢空阔处，聊洗滞留情。
浦树遥如待，江鸥近若迎。
津途别有趣，况乃濯吾缨。
+++张九龄
++++将至岳阳有怀赵二
湘岸多深林，青冥昼结阴。
独无谢客赏，况复贾生心。
草色虽云发，天光或未临。
江潭非所遇，为尔白头吟。
+++张九龄
++++使还湘水
归舟宛何处，正值楚江平。
夕逗烟村宿，朝缘浦树行。
于役已弥岁，言旋今惬情。
乡郊尚千里，流目夏云生。
+++张九龄
++++初发道中寄远
日夜乡山远，秋风复此时。
旧闻胡马思，今听楚猿悲。
念别朝昏苦，怀归岁月迟。
壮图空不息，常恐发如丝。
+++张九龄
++++自湘水南行
落日催行舫，逶迤洲渚间。
虽云有物役，乘此更休闲。
暝色生前浦，清晖发近山。
中流澹容与，唯爱鸟飞还。
+++张九龄
++++初入湘中有喜
征鞍穷郢路，归棹入湘流。
望鸟唯贪疾，闻猿亦罢愁。
两边枫作岸，数处橘为洲。
却记从来意，翻疑梦里游。
+++张九龄
++++耒阳溪夜行
乘夕棹归舟，缘源路转幽。
月明看岭树，风静听溪流。
岚气船间入，霜华衣上浮。
猿声虽此夜，不是别家愁。
+++张九龄
++++江上
长林何缭绕，远水复悠悠。
尽日馀无见，为心那不愁。
忆将亲爱别，行为主恩酬。
感激空如此，芳时屡已遒。
+++张九龄
++++自彭蠡湖初入江
江岫殊空阔，云烟处处浮。
上来群噪鸟，中去独行舟。
牢落谁相顾，逶迤日自愁。
更将心问影，于役复何求。
+++张九龄
++++赴使泷峡
溪路日幽深，寒空入两嶔。
霜清百丈水，风落万重林。
夕鸟联归翼，秋猿断去心。
别离多远思，况乃岁方阴。
+++张九龄
++++湖口望庐山瀑布泉
万丈洪泉落，迢迢半紫氛。
奔飞流杂树，洒落出重云。
日照虹蜺似，天清风雨闻。
灵山多秀色，空水共氤氲。
+++张九龄
++++浈阳峡
行舟傍越岑，窈窕越溪深。
水暗先秋冷，山晴当昼阴。
重林间五色，对壁耸千寻。
惜此生遐远，谁知造化心。
+++张九龄
++++使至广州
昔年尝不调，兹地亦邅回。
本谓双凫少，何知驷马来。
人非汉使橐，郡是越王台。
去去虽殊事，山川长在哉。
+++张九龄
++++春江晚景
江林多秀发，云日复相鲜。
征路那逢此，春心益渺然。
兴来只自得，佳气莫能传。
薄暮津亭下，馀花满客船。
+++张九龄
++++与王六履震广州津亭晓望
明发临前渚，寒来净远空。
水纹天上碧，日气海边红。
景物纷为异，人情赖此同。
乘槎自有适，非欲破长风。
+++张九龄
++++初发曲江溪中
溪流清且深，松石复阴临。
正尔可嘉处，胡为无赏心。
我由不忍别，物亦有缘侵。
自匪常行迈，谁能知此音。
+++张九龄
++++旅宿淮阳亭口号
（一作宋之问诗）
日暮荒亭上，悠悠旅思多。
故乡临桂水，今夜渺星河。
暗草霜华发，空亭雁影过。
兴来谁与晤，劳者自为歌。
+++张九龄
++++望月怀远
海上生明月，天涯共此时。
情人怨遥夜，竟夕起相思。
灭烛怜光满，披衣觉露滋。
不堪盈手赠，还寝梦佳期。
+++张九龄
++++秋夕望月
清迥江城月，流光万里同。
所思如梦里，相望在庭中。
皎洁青苔露，萧条黄叶风。
含情不得语，频使桂华空。
+++张九龄
++++咏燕
海燕何微眇，乘春亦暂来。
岂知泥滓贱，只见玉堂开。
绣户时双入，华轩日几回。
无心与物竞，鹰隼莫相猜。
+++张九龄
++++故刑部李尚书荆谷山集会
尝闻继老聃，身退道弥耽。
结宇倚青壁，疏泉喷碧潭。
苔石随人古，烟花寄酒酣。
山光纷向夕，归兴杜城南。
+++张九龄
++++戏题春意
一作江南守，江林三四春。
相鸣不及鸟，相乐喜关人。
日守朱丝直，年催华发新。
淮阳只有卧，持此度芳辰。
+++张九龄
++++庭梅咏
芳意何能早，孤荣亦自危。
更怜花蒂弱，不受岁寒移。
朝雪那相妒，阴风已屡吹。
馨香虽尚尔，飘荡复谁知。
+++张九龄
++++听筝
端居正无绪，那复发秦筝。
纤指传新意，繁弦起怨情。
悠扬思欲绝，掩抑态还生。
岂是声能感，人心自不平。
+++张九龄
++++初秋忆金均两弟
江渚秋风至，他乡离别心。
孤云愁自远，一叶感何深。
忧喜尝同域，飞鸣忽异林。
青山西北望，堪作白头吟。
+++张九龄
++++秋怀
感惜芳时换，谁知客思悬。
忆随鸿向暖，愁学马思边。
留滞机还息，纷拏网自牵。
东南起归望，何处是江天。
+++张九龄
++++故刑部李尚书挽词三首
仙宗出赵北，相业起山东。
明德尝为礼，嘉谋屡作忠。
论经白虎殿，献赋甘泉宫。
与善今何在，苍生望已空。
宿昔三台践，荣华驷马归。
印从青琐拜，翰入紫宸挥。
题剑恩方重，藏舟事已非。
龙门不可望，感激涕沾衣。
永叹常山宝，沉埋京兆阡。
同盟会五月，华表记千年。
渺漫野中草，微茫空里烟。
共悲人事绝，唯对杜陵田。
+++张九龄
++++故徐州刺史赠吏部侍郎苏公挽歌词三首
韦玄方继相，荀爽复齐名。
在贵兼天爵，能贤出世卿。
学闻金马诏，神见玉人清。
藏壑今如此，为山遂不成。
相如只谢病，子敬忽云亡。
岂悟瑶台雪，分雕玉树行。
清规留草议，故事在封章。
本谓山公启，而今殁始扬。
返葬长安陌，秋风箫鼓悲。
奈何相送者，不是平生时。
寒影催年急，哀歌助晚迟。
宁知建旟罢，丹旐向京师。
+++张九龄
++++故荥阳君苏氏挽歌词三首
门绪公侯列，嫔风诗礼行。
松萝方有寄，桃李忽无成。
剑去双龙别，雏哀九凤鸣。
何言峄山树，还似半心生。
永叹芳魂断，行看草露滋。
二宗荣盛日，千古别离时。
竟罢生刍赠，空留画扇悲。
容车候晓发，何岁是归期。
缟服纷相送，玄扃翳不开。
更悲泉火灭，徒见柳车回。
旧室容衣奠，新茔拱树栽。
唯应月照簟，潘岳此时哀。
+++张九龄
++++眉州康司马挽歌词
家受专门学，人称入室贤。
刘桢徒有气，管辂独无年。
谪去长沙国，魂归京兆阡。
从兹匣中剑，埋没罢冲天。
+++张九龄
++++奉和圣制早发三乡山行
羽卫森森西向秦，山川历历在清晨。
晴云稍卷寒岩树，宿雨能销御路尘。
圣德由来合天道，灵符即此应时巡。
遗贤一一皆羁致，犹欲高深访隐沦。
+++张九龄
++++奉和圣制龙池篇
天启神龙生碧泉，泉水灵源浸迤延。
飞龙已向珠潭出，积水仍将银汉连。
岸傍花柳看胜画，浦上楼台问是仙。
我后元符从此得，方为万岁寿图川。

++上卷四十九
  
+++张九龄
++++奉和圣制南郊礼毕酺宴
配天昭圣业，率土庆辉光。
春发三条路，酺开百戏场。
流恩均庶品，纵观聚康庄。
妙舞来平乐，新声出建章。
分曹日抱戴，赴节凤归昌。
幸奏承云乐，同晞湛露阳。
气和皆有感，泽厚自无疆。
饱德君臣醉，连歌奉柏梁。
+++张九龄
++++奉和圣制早渡蒲津关
魏武中流处，轩皇问道回。
长堤春树发，高掌曙云开。
龙负王舟渡，人占仙气来。
河津会日月，天仗役风雷。
东顾重关尽，西驰万国陪。
还闻股肱郡，元首咏康哉。
+++张九龄
++++奉和圣制同二相南出雀鼠谷
设险诸侯地，承平圣主巡。
东君朝二月，南旆拥三辰。
寒出重关尽，年随行漏新。
瑞云丛捧日，芳树曲迎春。
舞咏先驰道，恩华及从臣。
汾川花鸟意，并奉属车尘。
+++张九龄
++++奉和圣制经河上公庙
昔者河边叟，谁知隐与仙。
姓名终不识，章句此空传。
迹为坐忘晦，言犹强著诠。
精灵竟何所，祠宇独依然。
道在纡宸眷，风行动睿篇。
从兹化天下，清净复何先。
+++张九龄
++++奉和圣制送尚书燕国公赴朔方
宗臣事有征，庙算在休兵。
天与三台座，人当万里城。
朔南方偃革，河右暂扬旌。
宠锡从仙禁，光华出汉京。
山川勤远略，原隰轸皇情。
为奏薰琴唱，仍题宝剑名。
闻风六郡伏，计日五戎平。
山甫归应疾，留侯功复成。
歌钟旋可望，衽席岂难行。
四牡何时入，吾君忆履声。
+++张九龄
++++奉和圣制途经华山
万乘华山下，千岩云汉中。
灵居虽窅密，睿览忽玄同。
日月临高掌，神仙仰大风。
攒峰势岌岌，翊辇气雄雄。
揆物知幽赞，铭勋表圣衷。
会应陪玉检，来此告成功。
+++张九龄
++++奉和圣制早登太行山率尔言志
孟月摄提贞，乘时我后征。
晨严九折度，暮戒六军行。
日御驰中道，风师卷太清。
戈鋋林表出，组练雪间明。
动植希皇豫，高深奉睿情。
陪游七圣列，望幸百神迎。
气色烟犹喜，恩光草尚荣。
之罘称万岁，今此复同声。
+++张九龄
++++奉和圣制登封礼毕洛城酺宴
大君毕能事，端扆乐成功。
运与千龄合，欢将万国同。
汉酺歌圣酒，韶乐舞薰风。
河洛荣光遍，云烟喜气通。
春华顿觉早，天泽倍知崇。
草木皆沾被，犹言不在躬。
+++张九龄
++++恩赐乐游园宴应制
宝筵延厚命，供帐序群公。
形胜宜春接，威仪建礼同。
晞阳人似露，解愠物从风。
朝庆千龄始，年华二月中。
辉光遍草木，和气发丝桐。
岁岁无为化，宁知乐九功。
+++张九龄
++++奉和圣制过王濬墓
汉王思钜鹿，晋将在弘农。
入蜀举长算，平吴成大功。
与浑虽不协，归皓实为雄。
孤绩沦千载，流名感圣衷。
万乘度荒陇，一顾凛生风。
节犹不弃，今人争效忠。
+++张九龄
++++奉和吏部崔尚书雨后大明朝堂望南山
迢递终南顶，朝朝阊阖前。
朅来青绮外，高在翠微先。
双凤褰为阙，群龙俨若仙。
还知到玄圃，更是谒甘泉。
夜雨尘初灭，秋空月正悬。
诡容纷入望，霁色宛成妍。
东极华阴践，西弥嶓冢连。
奔峰出岭外，瀑水落云边。
汉帝宫将苑，商君陌与阡。
林华铺近甸，烟霭绕晴川。
既庶仁斯及，分忧政已宣。
山公启事罢，吉甫颂声传。
济济金门步，洋洋玉树篇。
徒歌虽有属，清越岂同年。
+++张九龄
++++和崔尚书喜雨
积阳虽有晦，经月未为灾。
上念人天重，先祈云汉回。
仁心及草木，号令起风雷。
照烂阴霞止，交纷瑞雨来。
三辰破黍稷，四达屏氛埃。
池溜因添满，林芳为洒开。
听中声滴沥，望处影徘徊。
惠泽成丰岁，昌言发上才。
无论验石鼓，不是御云台。
直颂皇恩浃，崇朝遍九垓。
+++张九龄
++++和许给事中直夜简诸公
未央钟漏晚，仙宇蔼沉沉。
武卫千庐合，严扃万户深。
左掖知天近，南窗见月临。
树摇金掌露，庭徙玉楼阴。
他日闻更直，中宵属所钦。
声华大国宝，夙夜近臣心。
逸兴乘高阁，雄飞在禁林。
宁思窃抃者，情发为知音。
+++张九龄
++++和苏侍郎小园夕霁寄诸弟
清风阊阖至，轩盖承明归。
云月爱秋景，林堂开夜扉。
何言兼济日，尚与宴私违。
兴逐蒹葭变，文因棠棣飞。
人伦用忠孝，帝德已光辉。
赠弟今为贵，方知陆氏微。
+++张九龄
++++酬宋使君见赠之作
时来不自意，宿昔谬枢衡。
翊圣负明主，妨贤愧友生。
罢归犹右职，待罪尚南荆。
政有留棠旧，风因继组成。
高轩问疾苦，烝庶荷仁明。
衰废时所薄，只言僚故情。
+++张九龄
++++酬宋使君见诒
陟邻初禀训，献策幸逢时。
朝列且云忝，君恩复若兹。
庭闱际海曲，轺传荷天慈。
顾己欢乌鸟，闻君泣素丝。
才明应主召，福善岂神欺。
但愿白心在，终然涅不淄。
+++张九龄
++++酬通事舍人寓直见示篇中兼起居陆舍人景献
轩掖殊清秘，才华固在斯。
兴因膏泽洒，情与惠风吹。
所美应人誉，何私亦我仪。
同声感乔木，比翼谢长离。
价以陆生减，贤惭鲍叔知。
薄游尝独愧，芳讯乃兼施。
此夜金闺籍，伊人琼树枝。
飞鸣复何远，相顾幸媞媞。
+++张九龄
++++与袁补阙寻蔡拾遗会此公出行后蔡有五韵诗…以此篇答焉
辙迹陈家巷，诗书孟子邻。
偶来乘兴者，不值草玄人。
契是忘年合，情非累日申。
闻君还薄暮，见眷及兹辰。
赠我如琼玖，将何报所亲。
+++张九龄
++++酬赵二侍御使西军赠两省旧僚之作
石室先鸣者，金门待制同。
操刀尝愿割，持斧竟称雄。
应敌兵初起，缘边虏欲空。
使车经陇月，征旆绕河风。
忽枉兼金讯，非徒秣马功。
气清蒲海曲，声满柏台中。
顾己尘华省，欣君震远戎。
明时独匪报，尝欲退微躬。
+++张九龄
++++武司功初有幽庭春暄见贻夏首获见以诗报焉
芳月尽离居，幽怀重起予。
虽言春事晚，尚想物华初。
迟日皦方照，高斋澹复虚。
笋成林向密，花落树应疏。
赠鲤情无间，求莺思有馀。
暄妍不相待，含叹欲焉如。
+++张九龄
++++酬王履震游园林见贻
宅生惟海县，素业守郊园。
中览霸王说，上徼明主恩。
一行罢兰径，数载历金门。
既负潘生拙，俄从周任言。
逶迤恋轩陛，萧散反丘樊。
旧径稀人迹，前池耗水痕。
并看芳树老，唯觉敝庐存。
自我栖幽谷，逢君翳覆盆。
孟轲应有命，贾谊得无冤。
江上行伤远，林间偶避喧。
地偏人事绝，时霁鸟声繁。
独善心俱闭，穷居道共尊。
乐因南涧藻，忧岂北堂萱。
幽意加投漆，新诗重赠轩。
平生徇知己，穷达与君论。
+++张九龄
++++饯王尚书出边
汉相推人杰，殷宗伐鬼方。
还闻出将重，坐见即戎良。
上策应为豫，中权且用光。
令申兵气倍，威憺虏魂亡。
树比公孙大，城如道济长。
夏云登陇首，秋露泫辽阳。
武德舒宸眷，文思饯乐章。
感恩身既许，激节胆犹尝。
祖帐倾朝列，军麾驻道傍。
诗人何所咏，尚父欲鹰扬。
+++张九龄
++++送赵都护赴安西
将相有更践，简心良独难。
远图尝画地，超拜乃登坛。
戎即昆山序，车同渤海单。
义无中国费，情必远人安。
他日文兼武，而今栗且宽。
自然来月窟，何用刺楼兰。
南至三冬晚，西驰万里寒。
封侯自有处，征马去啴啴。
+++张九龄
++++奉使自蓝田玉山南行
征骖入云壑，始忆步金门。
通籍微躯幸，归途明主恩。
匪唯徇行役，兼得慰晨昏。
是节暑云炽，纷吾心所尊。
海县且悠缅，山邮日骏奔。
徒知恶嚣事，未暇息阴论。
峣武经陈迹，衡湘指故园。
水闻南涧险，烟望北林繁。
远霭千岩合，幽声百籁喧。
阴泉夏犹冻，阳景昼方暾。
懿此高深极，徒令梦想存。
盛明期有报，长往复奚言。
+++张九龄
++++贺给事尝诣蔡起居郊馆有诗因命同作
记言闻直史，筑室面层阿。
岂不承明入，终云幽意多。
沉冥高士致，休浣故人过。
前岭游氛灭，中林芳气和。
兹辰阻佳趣，望美独如何。
+++张九龄
++++南山下旧居闲放
祗役已云久，乘闲返服初。
块然屏尘事，幽独坐林闾。
清旷前山远，纷喧此地疏。
乔木凌青霭，修篁媚绿渠。
耳和绣翼鸟，目畅锦鳞鱼。
寂寞心还间，飘飖体自虚。
兴来命旨酒，临罢阅仙书。
但乐多幽意，宁知有毁誉。
尚想争名者，谁云要路居。
都忘下流叹，倾夺竟何如。
+++张九龄
++++高斋闲望言怀
高斋复晴景，延眺属清秋。
风物动归思，烟林生远愁。
纷吾自穷海，薄宦此中州。
取路无高足，随波适下流。
岁华空冉冉，心曲且悠悠。
坐惜芳时歇，胡然久滞留。
+++张九龄
++++别乡人南还
橘柚南中暖，桑榆北地阴。
何言荣落异，因见别离心。
吾亦江乡子，思归梦寐深。
闻君去水宿，结思渺云林。
牵缀从浮事，迟回谢所钦。
东南行舫远，秋浦念猿吟。
+++张九龄
++++初发江陵有怀
极望涔阳浦，江天渺不分。
扁舟从此去，鸥鸟自为群。
他日怀真赏，中年负俗纷。
适来果微尚，倏尔会斯文。
复想金闺籍，何如梦渚云。
我行多胜寄，浩思独氛氲。
+++张九龄
++++同綦毋学士月夜闻雁
栖宿岂无意，飞飞更远寻。
长途未及半，中夜有遗音。
月思关山笛，风号流水琴。
空声两相应，幽感一何深。
避缴归南浦，离群叫北林。
联翩俱不定，怜尔越乡心。
+++张九龄
++++登总持寺阁
香阁起崔嵬，高高沙版开。
攀跻千仞上，纷诡万形来。
草间商君陌，云重汉后台。
山从函谷断，川向斗城回。
林里春容变，天边客思催。
登临信为美，怀远独悠哉。
+++张九龄
++++晚憩王少府东阁
披轩肆流览，云壑见深重。
空水秋弥净，林烟晚更浓。
坐隅分洞府，檐际列群峰。
窈窕生幽意，参差多异容。
还惭大隐迹，空想列仙踪。
赖此升攀处，萧条得所从。
+++张九龄
++++登城楼望西山作
城楼枕南浦，日夕顾西山。
宛宛鸾鹤处，高高烟雾间。
仙井今犹在，洪厓久不还。
金编莫我授，羽驾亦难攀。
檐际千峰出，云中一鸟闲。
纵观穷水国，游思遍人寰。
勿复尘埃事，归来且闭关。
+++张九龄
++++祠紫盖山经玉泉山寺
指途跻楚望，策马傍荆岑。
稍稍松篁入，泠泠涧谷深。
观奇逐幽映，历险忘岖嶔。
上界投佛影，中天扬梵音。
焚香忏在昔，礼足誓来今。
灵异若有对，神仙真可寻。
高僧闻逝者，远俗是初心。
藓驳经行处，猿啼燕坐林。
归真已寂灭，留迹岂湮沉。
法地自兹广，何云千万金。
+++张九龄
++++洪州西山祈雨，是日辄应，因赋诗言事
兹山蕴灵异，走望良有归。
丘祷虽已久，甿心难重违。
迟明申藻荐，先夕旅岩扉。
独宿云峰下，萧条人吏稀。
我来不外适，幽抱自中微。
静入风泉奏，凉生松栝围。
穷年滞远想，寸晷阅清晖。
虚美怅无属，素情缄所依。
诡随嫌弱操，羁束谢贞肥。
义济亦吾道，诚存为物祈。
灵心倏已应，甘液幸而飞。
闭阁且无责，随车安敢希。
多惭德不感，知复是耶非。
+++张九龄
++++经江宁览旧迹至玄武湖
南国更数世，北湖方十洲。
天清华林苑，日晏景阳楼。
果下回仙骑，津傍驻彩斿。
凫鹥喧凤管，荷芰斗龙舟。
七子陪诗赋，千人和棹讴。
应言在镐乐，不让横汾秋。
风俗因纾慢，江山成易由。
驹王信不武，孙叔是无谋。
佳气日将歇，霸功谁与修。
桑田东海变，麋鹿姑苏游。
否运争三国，康时劣九州。
山虽幕府在，馆岂豫章留。
水淀还相阅，菱歌亦故遒。
雄图不足问，唯想事风流。
+++张九龄
++++登襄阳岘山
昔年亟攀践，征马复来过。
信若山川旧，谁如岁月何。
蜀相吟安在，羊公碣已磨。
令图犹寂寞，嘉会亦蹉跎。
宛宛樊城岸，悠悠汉水波。
逶迤春日远，感寄客情多。
地本原林秀，朝来烟景和。
同心不同赏，留叹此岩阿。
+++张九龄
++++登荆州城楼
天宇何其旷，江城坐自拘。
层楼百馀尺，迢递在西隅。
暇日时登眺，荒郊临故都。
累累见陈迹，寂寂想雄图。
古往山川在，今来郡邑殊。
北疆虽入郑，东距岂防吴。
几代传荆国，当时敌陕郛。
上流空有处，中土复何虞。
枕席夷三峡，关梁豁五湖。
承平无异境，守隘莫论夫。
自罢金门籍，来参竹使符。
端居向林薮，微尚在桑榆。
直似王陵戆，非如宁武愚。
今兹对南浦，乘雁与双凫。
+++张九龄
++++登乐游原春望书怀
城隅有乐游，表里见皇州。
策马既长远，云山亦悠悠。
万壑清光满，千门喜气浮。
花间直城路，草际曲江流。
凭眺兹为美，离居方独愁。
已惊玄发换，空度绿荑柔。
奋翼笼中鸟，归心海上鸥。
既伤日月逝，且欲桑榆收。
豹变焉能及，莺鸣非可求。
愿言从所好，初服返林丘。
+++张九龄
++++候使登石头驿楼作
山槛凭南望，川途眇北流。
远林天翠合，前浦日华浮。
万井缘津渚，千艘咽渡头。
渔商多末事，耕稼少良畴。
自守陈蕃榻，尝登王粲楼。
徒然骋目处，岂是获心游。
向迹虽愚谷，求名异盗丘。
息阴芳木所，空复越乡忧。
+++张九龄
++++登临沮楼
高深不可厌，巡属复来过。
本与众山绝，况兹韶景和。
危楼入水倒，飞槛向空摩。
杂树缘青壁，樛枝挂绿萝。
潭清能彻底，鱼乐好跳波。
有象言虽具，无端思转多。
同怀不在此，孤赏欲如何。
+++张九龄
++++陪王司马登薛公逍遥台
尝闻薛公泪，非直雍门琴。
窜逐留遗迹，悲凉见此心。
府中因暇豫，江上幸招寻。
事已成古，风流独至今。
闲情多感叹，清景暂登临。
无复甘棠在，空馀蔓草深。
晴光送远目，胜气入幽襟。
水去朝沧海，春来换碧林。
赋怀湘浦吊，碑想汉川沉。
曾是陪游日，徒为梁父吟。
+++张九龄
++++尝与大理丞袁公太府丞田公偶诣一所林沼尤胜…以咏其事
方驾与吾友，同怀不异寻。
偶逢池竹处，便会江湖心。
夏近林方密，春馀水更深。
清华两辉映，闲步亦窥临。
蘋藻复佳色，凫鹥亦好音。
韶芳媚洲渚，蕙气袭衣襟。
萧散皆为乐，裴回从所钦。
谓予成夙志，岁晚共抽簪。
+++张九龄
++++与弟游家园
定省荣君赐，来归是昼游。
林乌飞旧里，园果让新秋。
枝长南庭树，池临北涧流。
星霜屡尔别，兰麝为谁幽。
善积家方庆，恩深国未酬。
栖栖将义动，安得久情留。
+++张九龄
++++郡内闲斋
郡阁昼常掩，庭芜日复滋。
檐风落鸟毳，窗叶挂虫丝。
拙病宦情少，羁闲秋气悲。
理人无异绩，为郡但经时。
唯有江湖意，沉冥空在兹。
+++张九龄
++++城南隅山池春中田袁二公盛称其美夏首获赏果…故有此咏
忆昨闻佳境，驾言寻昔蹊。
非惟初物变，亦与旧游暌。
幽渚为君说，清晨即我携。
途深独睥睨，历险共攀跻。
林笋苞青箨，津杨委绿荑。
荷香初出浦，草色复缘堤。
乐处将鸥狎，谭端用马齐。
且言临海郡，兼话武陵溪。
异壤风烟绝，空山岩径迷。
如何际朝野，从此待金闺。
+++张九龄
++++西江夜行
遥夜人何在，澄潭月里行。
悠悠天宇旷，切切故乡情。
外物寂无扰，中流澹自清。
念归林叶换，愁坐露华生。
犹有汀洲鹤，宵分乍一鸣。
+++张九龄
++++南还湘水言怀
拙宦今何有，劳歌念不成。
十年乖夙志，一别悔前行。
归去田园老，倘来轩冕轻。
江间稻正熟，林里桂初荣。
鱼意思在藻，鹿心怀食苹。
时哉苟不达，取乐遂吾情。
+++张九龄
++++商洛山行怀古
园绮值秦末，嘉遁此山阿。
陈迹向千古，荒途始一过。
硕人久沦谢，乔木自森罗。
故事昔尝览，遗风今岂讹。
泌泉空活活，樵臾独皤皤。
是处清晖满，从中幽兴多。
长怀赤松意，复忆紫芝歌。
避世辞轩冕，逢时解薜萝。
盛明今在运，吾道竟如何。
+++张九龄
++++南还以诗代书赠京师旧僚
薄宦晨昏阙，尊尊义取斯。
穷愁年貌改，寂历尔胡为。
不谄词多忤，无容礼益卑。
微生尚何有，远迹固其宜。
思扰梁山曲，情遥越鸟枝。
故园从海上，良友邈天涯。
云雨叹一别，川原劳载驰。
上惭伯乐顾，中负叔牙知。
去国诚寥落，经途弊险巇。
岁逢霜雪苦，林属蕙兰萎。
欲赠幽芳歇，行悲旧赏移。
一从关作限，两见月成规。
苒苒穷年籥，行行尽路岐。
征鞍税北渚，归帆指南垂。
树晚犹葱蒨，江寒尚渺瀰。
土风从楚别，山水入湘奇。
石濑相奔触，烟林更蔽亏。
层崖夹洞浦，轻舸泛澄漪。
松筱行皆傍，禽鱼动辄随。
惜哉边地隔，不与故人窥。
畴昔陪鹓鹭，朝阳振羽仪。
来音虽寂寞，接景每逶迤。
朝罢冥尘事，宾来话酒卮。
邀欢逐芳草，结兴选华池。
及此风成叹，何时雾可披。
自怜无用者，谁念有情离。
望美音容阔，怀贤梦想疲。
因声达霄汉，持拙守东陂。
+++张九龄
++++初发道中赠王司马兼寄诸公
昔岁尝陈力，中年退屏居。
承颜方弄鸟，放性或观鱼。
曾是安疵拙，诚非议卷舒。
林园事益简，烟月赏恒馀。
不意栖愚谷，无阶奉诏书。
湛恩均大造，弱植愧空虚。
肃命趋仙阙，侨装抚传车。
念行开祖帐，怜别降题舆。
谁谓风期许，叨延礼数殊。
义沾投分末，情及解携初。
追饯扶江介，光辉烛里闾。
子云应寂寞，公叔为吹嘘。
景物春来异，音容日向疏。
川原行稍稳，钟鼓听犹徐。
林隔王公舆，云迷班氏庐。
恋亲唯委咽，思德更踌躇。
徇义当由此，怀安乃阙如。
愿酬明主惠，行矣岂徒欤。
+++张九龄
++++自始兴溪夜上赴岭
尝蓄名山意，兹为世网牵。
征途屡及此，初服已非然。
日落青岩际，溪行绿筱边。
去舟乘月后，归鸟息人前。
数曲迷幽嶂，连圻触暗泉。
深林风绪结，遥夜客情悬。
非梗胡为泛，无膏亦自煎。
不知于役者，相乐在何年。
+++张九龄
++++当涂界寄裴宣州
故人宣城守，亦在江南偏。
如何分虎竹，相与间山川。
章绶胡为者，形骸非自然。
含情津渡阔，倚望脰空延。
远近闻佳政，平生仰大贤。
推心徒有属，会面良无缘。
目夕遵前渚，江村投暮烟。
念行祗意默，怀远岂言宣。
委曲风波事，难为尺素传。
+++张九龄
++++郡中每晨兴辄见群鹤东飞至暮又行列而返…所羡遂赋以诗
云间有数鹤，抚翼意无违。
晓日东田去，烟霄北渚归。
欢呼良自适，罗列好相依。
远集长江静，高翔众鸟稀。
岂烦仙子驭，何畏野人机。
却念乘轩者，拘留不得飞。
+++张九龄
++++和裴侍中承恩拜扫旋辔途中有怀…官僚乡国亲故
（后缺）
嵩岳神惟降，汾川鼎气雄。
生才作霖雨，继代有清通。
天下称贤相，朝端挹至公。
自家来佐国，移孝入为忠。
霜露多前感，丘园想旧风。
扈巡过晋北，问俗到河东。
便道恩华降，还乡礼教崇。
野尊延故老，朝服见儿童。
+++张九龄
++++和姚令公哭李尚书乂
贵贱虽殊等，平生窃下风。
云泥势已绝，山海纳还通。
忽叹登龙者，翻将吊鹤同。
琴诗犹可托，剑履独成空。
畴昔尝论礼，兴言每匪躬。
思崔琰议，朝掩祭遵公。
作善神何酷，依仁命不融。
天文虚北斗，人事罢南宫。
上宰既伤旧，下流弥感衷。
无恩报国士，徒欲问玄穹。
+++张九龄
++++奉和圣制经函谷关作
函谷虽云险，黄河已复清。
圣心无所隔，空此置关城。
+++张九龄
++++奉和圣制度潼关口号
嶙嶙故城垒，荒凉空戍楼。
在德不在险，方知王道休。
+++张九龄
++++答太常靳博士见赠一绝
上苑春先入，中园花尽开。
唯馀幽径草，尚待日光催。
+++张九龄
++++登荆州城望江二首
滔滔大江水，天地相终始。
经阅几世人，复叹谁家子。
东望何悠悠，西来昼夜流。
岁月既如此，为心那不愁。
+++张九龄
++++赋得自君之出矣
自君之出矣，不复理残机。
思君如满月，夜夜减清辉。
+++张九龄
++++答陆澧
松叶堪为酒，春来酿几多。
不辞山路远，踏雪也相过。

++上卷五十
  
+++杨炯
++++奉和上元酺宴应诏
甲乙遇灾年，周隋送上弦。
妖星六丈出，沴气七重悬。
赤县空无主，苍生欲问天。
龟龙开宝命，云火昭灵庆。
万物睹真人，千秋逢圣政。
祖宗玄泽远，文武休光盛。
大号域中平，皇威天下惊。
参辰昭文物，宇宙浃声名。
汉后三章令，周王五伐兵。
匈奴穷地角，本自远正朔。
骄子起天街，由来亏礼乐。
一衣扫风雨，再战夷屯剥。
清明日月旦，萧索烟云涣。
寒暑既平分，阴阳复贞观。
惟神谐妙物，乃圣符幽赞。
下武发祯祥，平阶属会昌。
金泥封日观，璧水匝明堂。
业盛勋华德，兴包天地皇。
孝思义罔极，易礼光前式。
天焕三辰辉，灵书五云色。
敬时穷发敛，卜代盈千亿。
五纬聚华轩，重光入望园。
公卿论至道，天子拜昌言。
雷解初开出，星空即便元。
瑶台凉景荐，银阙秋阴遍。
百戏骋鱼龙，千门壮宫殿。
深仁洽蛮徼，恺乐周寰县。
宣室召群臣，明庭礼百神。
仰德还符日，沾恩更似春。
襄城非牧竖，楚国有巴人。
+++杨炯
++++广溪峡
广溪三峡首，旷望兼川陆。
山路绕羊肠，江城镇鱼腹。
乔林百丈偃，飞水千寻瀑。
惊浪回高天，盘涡转深谷。
汉氏昔云季，中原争逐鹿。
天下有英雄，襄阳有龙伏。
常山集军旅，永安兴版筑。
池台忽已倾，邦家遽沦覆。
庸才若刘禅，忠佐为心腹。
设险犹可存，当无贾生哭。
+++杨炯
++++巫峡
三峡七百里，唯言巫峡长。
重岩窅不极，叠嶂凌苍苍。
绝壁横天险，莓苔烂锦章。
入夜分明见，无风波浪狂。
忠信吾所蹈，泛舟亦何伤。
可以涉砥柱，可以浮吕梁。
美人今何在，灵芝徒有芳。
山空夜猿啸，征客泪沾裳。
+++杨炯
++++西陵峡
绝壁耸万仞，长波射千里。
盘薄荆之门，滔滔南国纪。
楚都昔全盛，高丘烜望祀。
秦兵一旦侵，夷陵火潜起。
四维不复设，关塞良难恃。
洞庭且忽焉，孟门终已矣。
自古天地辟，流为峡中水。
行旅相赠言，风涛无极已。
及余践斯地，瑰奇信为美。
江山若有灵，千载伸知己。
+++杨炯
++++从军行
烽火照西京，心中自不平。
牙璋辞凤阙，铁骑绕龙城。
雪暗凋旗画，风多杂鼓声。
宁为百夫长，胜作一书生。
+++杨炯
++++刘生
卿家本六郡，年长入三秦。
白璧酬知己，黄金谢主人。
剑锋生赤电，马足起红尘。
日暮歌钟发，喧喧动四邻。
+++杨炯
++++骢马
骢马铁连钱，长安侠少年。
帝畿平若水，官路直如弦。
夜玉妆车轴，秋金铸马鞭。
风霜但自保，穷达任皇天。
+++杨炯
++++出塞
塞外欲纷纭，雌雄犹未分。
明堂占气色，华盖辨星文。
二月河魁将，三千太乙军。
丈夫皆有志，会见立功勋。
+++杨炯
++++有所思
贱妾留南楚，征夫向北燕。
三秋方一日，少别比千年。
不掩嚬红缕，无论数绿钱。
相思明月夜，迢递白云天。
+++杨炯
++++梅花落
窗外一株梅，寒花五出开。
影随朝日远，香逐便风来。
泣对铜钩障，愁看玉镜台。
行人断消息，春恨几裴回。
+++杨炯
++++折杨柳
边地遥无极，征人去不还。
秋容凋翠羽，别泪损红颜。
望断流星驿，心驰明月关。
藁砧何处在，杨柳自堪攀。
+++杨炯
++++紫骝马
侠客重周游，金鞭控紫骝。
蛇弓白羽箭，鹤辔赤茸鞦。
发迹来南海，长鸣向北州。
匈奴今未灭，画地取封侯。
+++杨炯
++++战城南
塞北途辽远，城南战苦辛。
幡旗如鸟翼，甲胄似鱼鳞。
冻水寒伤马，悲风愁杀人。
寸心明白日，千里暗黄尘。
+++杨炯
++++送临津房少府
岐路三秋别，江津万里长。
烟霞驻征盖，弦奏促飞觞。
阶树含斜日，池风泛早凉。
赠言未终竟，流涕忽沾裳。
+++杨炯
++++送丰城王少府
愁结乱如麻，长天照落霞。
离亭隐乔树，沟水浸平沙。
左尉才何屈，东关望渐赊。
行看转牛斗，持此报张华。
+++杨炯
++++送郑州周司空
汉国临清渭，京城枕浊河。
居人下珠泪，宾御促骊歌。
望极关山远，秋深烟雾多。
唯馀三五夕，明月暂经过。
+++杨炯
++++送梓州周司功
御沟一相送，征马屡盘桓。
言笑方无日，离忧独未宽。
举杯聊劝酒，破涕暂为欢。
别后风清夜，思君蜀路难。
+++杨炯
++++送杨处士反初卜居曲江
雁门归去远，垂老脱袈裟。
萧寺休为客，曹溪便寄家。
绿琪千岁树，黄槿四时花。
别怨应无限，门前桂水斜。
+++杨炯
++++途中
悠悠辞鼎邑，去去指金墉。
途路盈千里，山川亘百重。
风行常有地，云出本多峰。
郁郁园中柳，亭亭山上松。
客心殊不乐，乡泪独无从。
+++杨炯
++++送刘校书从军
天将下三宫，星门召五戎。
坐谋资庙略，飞檄伫文雄。
赤土流星剑，乌号明月弓。
秋阴生蜀道，杀气绕湟中。
风雨何年别，琴尊此日同。
离亭不可望，沟水自西东。
+++杨炯
++++游废观
青幛倚丹田，荒凉数百年。
独知小山桂，尚识大罗天。
药败金炉火，苔昏玉女泉。
岁时无壁画，朝夕有阶烟。
花柳三春节，江山四望悬。
悠然出尘网，从此狎神仙。
+++杨炯
++++和石侍御山庄
烟霞非俗宇，岩壑只幽居。
水浸何曾畎，荒郊不复锄。
影浓山树密，香浅泽花疏。
阔堑防斜径，平堤夹小渠。
莲房若个实，竹节几重虚。
萧然隔城市，酌醴焚枯鱼。
+++杨炯
++++送李庶子致仕还洛
此地倾城日，由来供帐华。
亭逢李广骑，门接邵平瓜。
原野烟氛匝，关河游望赊。
白云断岩岫，绿草覆江沙。
诏赐扶阳宅，人荣御史车。
灞池一相送，流涕向烟霞。
+++杨炯
++++早行
敞朗东方彻，阑干北斗斜。
地气俄成雾，天云渐作霞。
河流才辨马，岩路不容车。
阡陌经三岁，闾阎对五家。
露文沾细草，风影转高花。
日月从来惜，关山犹自赊。
+++杨炯
++++和崔司空伤姬人
昔时南浦别，鹤怨宝琴弦。
今日东方至，鸾销珠镜前。
水流衔砌咽，月影向窗悬。
妆匣凄馀粉，熏炉灭旧烟。
晚庭摧玉树，寒帐委金莲。
佳人不再得，云日几千年。
+++杨炯
++++和骞右丞省中暮望
故事闲台阁，仙门蔼已深。
旧章窥复道，云幌肃重阴。
玄律葭灰变，青阳斗柄临。
年光摇树色，春气绕兰心。
风响高窗度，流痕曲岸侵。
天门总枢辖，人镜辨衣簪。
日暮南宫静，瑶华振雅音。
+++杨炯
++++和酬虢州李司法
唇齿标形胜，关河壮邑居。
寒山抵方伯，秋水面鸿胪。
君子从游宦，忘情任卷舒。
风霜下刀笔，轩盖拥门闾。
平野芸黄遍，长洲鸿雁初。
菊花宜泛酒，浦叶好裁书。
昔我芝兰契，悠然云雨疏。
非君重千里，谁肯惠双鱼。
+++杨炯
++++和郑雠校内省眺瞩思乡怀友
铜门初下辟，石馆始沉研。
游雾千金字，飞云五色笺。
楼台横紫极，城阙俯青田。
暄入瑶房里，春回玉宇前。
霞文埋落照，风物澹归烟。
翰墨三馀隙，关山四望悬。
颓峰暌酌羽，流水旷鸣弦。
虽欣承白雪，终恨隔青天。
+++杨炯
++++和旻上人伤果禅师
净业初中日，浮生大小年。
无人本无我，非后亦非前。
箫鼓旁喧地，龙蛇直映天。
法门摧栋宇，觉海破舟船。
书镇秦王饷，经文宋国传。
声华周百亿，风烈被三千。
芜没青园寺，荒凉紫陌田。
德音殊未远，拱木已生烟。
+++杨炯
++++和刘侍郎入隆唐观
福地阴阳合，仙都日月开。
山川临四险，城树隐三台。
伏槛排云出，飞轩绕涧回。
参差凌倒影，潇洒轶浮埃。
百果珠为实，群峰锦作苔。
悬萝暗疑雾，瀑布响成雷。
方士烧丹液，真人泛玉杯。
还如问桃水，更似得蓬莱。
汉帝求仙日，相如作赋才。
自然金石奏，何必上天台。
+++杨炯
++++和辅先入昊天观星瞻
遁甲爰皇里，星占太乙宫。
天门开奕奕，佳气郁葱葱。
碧落三乾外，黄图四海中。
邑居环若水，城阙抵新丰。
玉槛昆仑侧，金枢地轴东。
上真朝北斗，元始咏南风。
汉君祠五帝，淮王礼八公。
道书编竹简，灵液灌梧桐。
草茂琼阶绿，花繁宝树红。
石楼纷似画，地镜淼如空。
桑海年应积，桃源路不穷。
黄轩若有问，三月住崆峒。
+++杨炯
++++和刘长史答十九兄
帝尧平百姓，高祖宅三秦。
子弟分河岳，衣冠动缙绅。
盛名恒不陨，历代几相因。
街巷涂山曲，门闾洛水滨。
五龙金作友，一子玉为人。
宝剑丰城气，明珠魏国珍。
风标自落落，文质且彬彬。
共许刁元亮，同推周伯仁。
石城俯天阙，钟阜对江津。
骥足方遐骋，狼心独未驯。
鼓鼙鸣九域，风火集重闉。
城势馀三板，兵威乏四邻。
居然混玉石，直置保松筠。
耿介酬天子，危言数贼臣。
钟仪琴未奏，苏武节犹新。
受禄宁辞死，扬名不顾身。
精诚动天地，忠义感明神。
怪鸟俄垂翼，修蛇竟暴鳞。
来朝拜休命，述职下梁岷。
善政驰金马，嘉声绕玉轮。
三荆忽有赠，四海更相亲。
宫徵谐鸣石，光辉掩烛银。
山川遥满目，零露坐沾巾。
友爱光天下，恩波浃后尘。
懦夫仰高节，下里继阳春。
+++杨炯
++++夜送赵纵
赵氏连城璧，由来天下传。
送君还旧府，明月满前川。

++上卷五十一
  
+++宋之问
++++息夫人
可怜楚破息，肠断息夫人。
仍为泉下骨，不作楚王嫔。
楚王宠莫盛，息君情更亲。
情亲怨生别，一朝俱杀身。
+++宋之问
++++初到陆浑山庄
授衣感穷节，策马凌伊关。
归齐逸人趣，日觉秋琴闲。
寒露衰北阜，夕阳破东山。
浩歌步榛樾，栖鸟随我还。
+++宋之问
++++夜饮东亭
春泉鸣大壑，皓月吐层岑。
岑壑景色佳，慰我远游心。
暗芳足幽气，惊栖多众音。
高兴南山曲，长谣横素琴。
+++宋之问
++++芳树
（一作沈佺期诗）
何地早芳菲，宛在长门殿。
夭桃色若绶，秾李光如练。
啼鸟弄花疏，游蜂饮香遍。
叹息春风起，飘零君不见。
+++宋之问
++++送赵六贞固
目断南浦云，心醉东郊柳。
怨别此何时，春芳来已久。
与君共时物，尽此盈樽酒。
始愿今不从，春风恋携手。
+++宋之问
++++题张老松树
岁晚东岩下，周顾何凄恻。
日落西山阴，众草起寒色。
中有乔松树，使我长叹息。
百尺无寸枝，一生自孤直。
+++宋之问
++++别之望后独宿蓝田山庄
鶺鴒有旧曲，调苦不成歌。
自叹兄弟少，常嗟离别多。
尔寻北京路，予卧南山阿。
泉晚更幽咽，云秋尚嵯峨。
药栏听蝉噪，书幌见禽过。
愁至愿甘寝，其如乡梦何。
+++宋之问
++++浣纱篇赠陆上人
越女颜如花，越王闻浣纱。
国微不自宠，献作吴宫娃。
山薮半潜匿，苎萝更蒙遮。
一行霸句践，再笑倾夫差。
艳色夺人目，斅嚬亦相夸。
一朝还旧都，靓妆寻若耶。
鸟惊入松网，鱼畏沉荷花。
始觉冶容妄，方悟群心邪。
钦子秉幽意，世人共称嗟。
愿言托君怀，倘类蓬生麻。
家住雷门曲，高阁凌飞霞。
淋漓翠羽帐，旖旎采云车。
春风艳楚舞，秋月缠胡笳。
自昔专娇爱，袭玩唯矜奢。
达本知空寂，弃彼犹泥沙。
永割偏执性，自长薰修芽。
携妾不障道，来止妾西家。
+++宋之问
++++雨从箕山来
雨从箕山来，倏与飘风度。
晴明西峰日，绿缛南溪树。
此时客精庐，幸蒙真僧顾。
深入清净理，妙断往来趣。
意得两契如，言尽共忘喻。
观花寂不动，闻鸟悬可悟。
向夕闻天香，淹留不能去。
+++宋之问
++++初至崖口
崖口众山断，嶔崟耸天壁。
气冲落日红，影入春潭碧。
锦缋织苔藓，丹青画松石。
水禽泛容与，岩花飞的砾。
微路从此深，我来限于役。
惆怅情未已，群峰暗将夕。
+++宋之问
++++自湘源至潭州衡山县
浮湘沿迅湍，逗浦凝远盼。
渐见江势阔，行嗟水流漫。
赤岸杂云霞，绿竹缘溪涧。
向背群山转，应接良景晏。
沓障连夜猿，平沙覆阳雁。
纷吾望阙客，归桡速已惯。
中道方溯洄，迟念自兹撰。
赖欣衡阳美，持以蠲忧患。
+++宋之问
++++入崖口五渡寄李適
抱琴登绝壑，伐木溯清川。
路极意谓尽，势回趣转绵。
人远草木秀，山深云景鲜。
余负海峤情，自昔微尚然。
弥旷十馀载，今来宛仍前。
未窥仙源极，独进野人船。
时攀乳窦憩，屡薄天窗眠。
夜弦响松月，朝楫弄苔泉。
因冥象外理，永谢区中缘。
碧潭可遗老，丹砂堪学仙。
莫使驰光暮，空令归鹤怜。
+++宋之问
++++洞庭湖
地尽天水合，朝及洞庭湖。
初日当中涌，莫辨东西隅。
晶耀目何在，滢荧心欲无。
灵光晏海若，游气耿天吴。
张乐轩皇至，征苗夏禹徂。
楚臣悲落叶，尧女泣苍梧。
野积九江润，山通五岳图。
风恬鱼自跃，云夕雁相呼。
独此临泛漾，浩将人代殊。
永言洗氛浊，卒岁为清娱。
要使功成退，徒劳越大夫。
+++宋之问
++++景龙四年春祠海
肃事祠春溟，宵斋洗蒙虑。
鸡鸣见日出，鹭下惊涛鹜。
地阔八荒近，天回百川澍。
筵端接空曲，目外唯雰雾。
暖气物象来，周游晦明互。
致牲匪玄享，禋涤期灵煦。
的的波际禽，沄沄岛间树。
安期今何在，方丈蔑寻路。
仙事与世隔，冥搜徒已屡。
四明背群山，遗老莫辨处。
抚中良自慨，弱龄忝恩遇。
三入文史林，两拜神仙署。
虽叹出关远，始知临海趣。
赏来空自多，理胜孰能喻。
留楫竟何待，徙倚忽云暮。
+++宋之问
++++温泉庄卧病寄杨七炯
移疾卧兹岭，寥寥倦幽独。
赖有嵩丘山，高枕长在目。
兹山栖灵异，朝夜翳云族。
是日濛雨晴，返景入岩谷。
幂幂涧畔草，青青山下木。
此意方无穷，环顾怅林麓。
伊洛何悠漫，川原信重复。
夏馀鸟兽蕃，秋末禾黍熟。
秉愿守樊圃，归闲欣艺牧。
惜无载酒人，徒把凉泉掬。
+++宋之问
++++答田征君
（一作敬答田征君游岩）
家临清溪水，溪水绕盘石。
绿萝四面垂，褭褭百馀尺。
风泉度丝管，苔藓铺茵席。
传闻颍阳人，霞外漱灵液。
忽枉岩中翰，吟望朝复夕。
何当遂远游，物色候逋客。
+++宋之问
++++自衡阳至韶州谒能禅师
谪居窜炎壑，孤帆淼不系。
别家万里馀，流目三春际。
猿啼山馆晓，虹饮江皋霁。
湘岸竹泉幽，衡峰石囷闭。
岭嶂穷攀越，风涛极沿济。
吾师在韶阳，欣此得躬诣。
洗虑宾空寂，焚香结精誓。
愿以有漏躯，聿薰无生慧。
物用益冲旷，心源日闲细。
伊我获此途，游道回晚计。
宗师信舍法，摈落文史艺。
坐禅罗浮中，寻异穷海裔。
何辞御魑魅，自可乘炎疠。
回首望旧乡，云林浩亏蔽。
不作离别苦，归期多年岁。
+++宋之问
++++见南山夕阳召监师不至
夕阳黯晴碧，山翠互明灭。
此中意无限，要与开士说。
徒郁仲举思，讵回道林辙。
孤兴欲待谁，待此湖上月。
+++宋之问
++++游法华寺
薄游京都日，遥羡稽山名。
分刺江海郡，朅来征素情。
松露洗心眷，象筵敷念诚。
薄云界青嶂，皎日鶱朱甍。
苔涧深不测，竹房闲且清。
感真六象见，垂兆二鸟鸣。
古今信灵迹，中州莫与京。
林巘永栖业，岂伊佐一生。
浮悟虽已久，事试去来成。
观念幸相续，庶几最后明。
+++宋之问
++++宿云门寺
云门若邪里，泛鹢路才通。
夤缘绿筱岸，遂得青莲宫。
天香众壑满，夜梵前山空。
漾漾潭际月，飗飗杉上风。
兹焉多嘉遁，数子今莫同。
凤归慨处士，鹿化闻仙公。
樵路郑州北，举井阿岩东。
永夜岂云寐，曙华忽葱茏。
谷鸟啭尚涩，源桃惊未红。
再来期春暮，当造林端穷。
庶几踪谢客，开山投剡中。
+++宋之问
++++春湖古意
院梅发向尺，园鸟复成曲。
落日游南湖，果掷颜如玉。
含情不得语，转盼知所属。
惆怅未可归，宁关须采箓。
+++宋之问
++++游陆浑南山自歇马岭到枫香林以诗代书答李舍人適
晨登歇马岭，遥望伏牛山。
孤出群峰首，熊熊元气间。
太和亦崔嵬，石扇横闪倏。
细岑互攒倚，浮巘竞奔蹙。
白云遥入怀，青霭近可掬。
徒寻灵异迹，周顾惬心目。
晨拂鸟路行，暮投人烟宿。
粳稻远弥秀，栗芋秋新熟。
石髓非一岩，药苗乃万族。
间关踏云雨，缭绕缘水木。
西见商山芝，南到楚乡竹。
楚竹幽且深，半杂枫香林。
浩歌清潭曲，寄尔桃源心。
+++宋之问
++++早发大庾岭
晨跻大庾险，驿鞍驰复息。
雾露昼未开，浩途不可测。
嵥起华夷界，信为造化力。
歇鞍问徒旅，乡关在西北。
出门怨别家，登岭恨辞国。
自惟勖忠孝，斯罪懵所得。
皇明颇照洗，廷议日纷惑。
兄弟远沦居，妻子成异域。
羽翮伤已毁，童幼怜未识。
踌蹰恋北顾，亭午晞霁色。
春暖阴梅花，瘴回阳鸟翼。
含沙缘涧聚，吻草依林植。
适蛮悲疾首，怀巩泪沾臆。
感谢鹓鹭朝，勤修魑魅职。
生还倘非远，誓拟酬恩德。
+++宋之问
++++自洪府舟行直书其事
仲春辞国门，畏途横万里。
越淮乘楚嶂，造江泛吴汜。
严程无休隙，日夜涉风水。
昔闻垂堂言，将诫千金子。
问余何奇剥，迁窜极炎鄙。
揆己道德馀，幼闻虚白旨。
贵身贱外物，抗迹远尘轨。
朝游伊水湄，夕卧箕山趾。
妙年拙自晦，皎洁弄文史。
谬辱紫泥书，挥翰青云里。
事往每增伤，宠来常誓止。
铭骨怀报称，逆鳞让金紫。
安位衅潜构，退耕祸犹起。
栖岩实吾策，触藩诚内耻。
济济同时人，台庭鸣剑履。
愚以卑自卫，兀坐去沉滓。
迨兹理已极，窃位申知己。
群议负宿心，获戾光华始。
黄金忽销铄，素业坐沦毁。
浩叹诬平生，何独恋枌梓。
浦树浮郁郁，皋兰覆靡靡。
百越去魂断，九疑望心死。
未尽匡阜游，远欣罗浮美。
周旋本师训，佩服无生理。
异国多灵仙，幽探忘年纪。
敝庐嵩山下，空谷茂兰芷。
悠悠南溟远，采掇长已矣。
+++宋之问
++++下桂江县黎壁
放溜觌前溆，连山分上干。
江回云壁转，天小雾峰攒。
吼沫跳急浪，合流环峻滩。
欹离出漩划，缭绕避涡盘。
舟子怯桂水，最言斯路难。
吾生抱忠信，吟啸自安闲。
旦别已千岁，夜愁劳万端。
企予见夜月，委曲破林峦。
潭旷竹烟尽，洲香橘露团。
岂傲夙所好，对之与俱欢。
思君罢琴酌，泣此夜漫漫。
+++宋之问
++++奉使嵩山途经缑岭
侵星发洛城，城中歌吹声。
毕景至缑岭，岭上烟霞生。
草树饶野意，山川多古情。
大隐德所薄，归来可退耕。
+++宋之问
++++伤王七秘书监寄呈扬州陆长史通简府僚广陵以广好事
王氏贵先宗，衡门栖道风。
传心晤有物，秉化游无穷。
学奥九流异，机玄三语同。
书乃墨场绝，文称词伯雄。
白屋藩魏主，苍生期谢公。
一祗贤良诏。
遂谒承明宫。
补衮望奚塞，尊儒位未充。
罢官七门里，归老一丘中。
尝忝长者辙，微言私谓通。
我行会稽郡，路出广陵东。
物在人已矣，都疑淮海空。
+++宋之问
++++使至嵩山寻杜四不遇慨然复伤田洗马韩观主…赠杜侯杜四
洛桥瞻太室，期子在云烟。
归来不相见，孤赏弄寒泉。
与君阔松石，于兹二十年。
田公谢昭世，韩子秘幽埏。
忆昔同携手，山栖接二贤。
笙歌入玄地，诗酒坐寥天。
旧友悉零落，罢琴私自怜。
逝者非药误，餐霞意可全。
为余理还策，相与事灵仙。
+++宋之问
++++玩郡斋海榴
泽国韶气早，开帘延霁天。
野禽宵未啭，山蜚昼仍眠。
目兹海榴发，列映岩楹前。
熠爚御风静，葳蕤含景鲜。
清晨绿堪佩，亭午丹欲然。
昔忝金闺籍，尝见玉池莲。
未若宗族地，更逢荣耀全。
南金虽自贵，贺赏讵能迁。
抚躬万里绝，岂染一朝妍。
徒缘滞遐郡，常是惜流年。
越俗鄙章甫，扪心空自怜。
+++宋之问
++++长安路
（一作沈佺期诗）
秦地平如掌，层城出云汉。
楼阁九衢春，车马千门旦。
绿柳开复合，红尘聚还散。
日晚斗鸡场，经过狭斜看。
+++宋之问
++++折杨柳
（一作沈佺期诗）
玉树朝日映，罗帐春风吹。
拭泪攀杨柳，长条宛地垂。
白花飞历乱，黄鸟思参差。
妾自肝肠断，傍人那得知。
+++宋之问
++++有所思
（一作沈佺期诗）
君子事行役，再空芳岁期。
美人旷遥伫，万里浮云思。
园桃绽红艳，效叶柔绿滋。
坐看长夏晚，秋月生罗帷。
+++宋之问
++++军中人日登高赠房明府
幽郊昨夜阴风断，顿觉朝来阳吹暖。
泾水桥南柳欲黄，杜陵城北花应满。
长安昨夜寄春衣，短翮登兹一望归。
闻道凯旋乘骑入，看君走马见芳菲。
+++宋之问
++++寒食还陆浑别业
洛阳城里花如雪，陆浑山中今始发。
旦别河桥杨柳风，夕卧伊川桃李月。
伊川桃李正芳新，寒食山中酒复春。
野老不知尧舜力，酣歌一曲太平人。
+++宋之问
++++寒食江州满塘驿
去年上巳洛桥边，今年寒食庐山曲。
遥怜巩树花应满，复见吴洲草新绿。
吴洲春草兰杜芳，感物思归怀故乡。
驿骑明朝宿何处，猿声今夜断君肠。
+++宋之问
++++至端州驿见杜五审言沈三佺期阎五朝隐王二无竞…成咏
逐臣北地承严谴，谓到南中每相见。
岂意南中岐路多，千山万水分乡县。
云摇雨散各翻飞，海阔天长音信稀。
处处山川同瘴疠，自怜能得几人归。
+++宋之问
++++绿竹引
青溪绿潭潭水侧，修竹婵娟同一色。
徒生仙实凤不游，老死空山人讵识。
妙年秉愿逃俗纷，归卧嵩丘弄白云。
含情傲睨慰心目，何可一日无此君。
+++宋之问
++++明河篇
八月凉风天气晶，万里无云河汉明。
昏见南楼清且浅，晓落西山纵复横。
洛阳城阙天中起，长河夜夜千门里。
复道连甍共蔽亏，画堂琼户特相宜。
云母帐前初泛滥，水精帘外转逶迤。
倬彼昭回如练白，复出东城接南陌。
南陌征人去不归，谁家今夜捣寒衣。
鸳鸯机上疏萤度，乌鹊桥边一雁飞。
雁飞萤度愁难歇，坐见明河渐微没。
已能舒卷任浮云，不惜光辉让流月。
明河可望不可亲，愿得乘槎一问津。
更将织女支机石，还访成都卖卜人。
+++宋之问
++++龙门应制
宿雨霁氛埃，流云度城阙。
河堤柳新翠，苑树花先发。
洛阳花柳此时浓，山水楼台映几重。
群公拂雾朝翔凤，天子乘春幸凿龙。
凿龙近出王城外，羽从琳琅拥轩盖。
云罕才临御水桥，天衣已入香山会。
山壁崭岩断复连，清流澄澈俯伊川。
雁塔遥遥绿波上，星龛奕奕翠微边。
层峦旧长千寻木，远壑初飞百丈泉，彩仗蜺旌绕香阁。
下辇登高望河洛。
东城宫阙拟昭回，南阳沟塍殊绮错。
林下天香七宝台，山中春酒万年杯，微风一起祥花落，仙乐初鸣瑞鸟来。
鸟来花落纷无已，称觞献寿烟霞里。
歌舞淹留景欲斜，石关犹驻五云车。
鸟旗翼翼留芳草，龙骑駸駸映晚花。
千乘万骑銮舆出，水静山空严警跸。
郊外喧喧引看人，倾都南望属车尘。
嚣声引飏闻黄道，佳气周回入紫宸。
先王定鼎山河固，宝命乘周万物新。
吾皇不事瑶池乐，时雨来观农扈春。
+++宋之问
++++初宿淮口
孤舟汴河水，去国情无已。
晚泊投楚乡，明月清淮里。
汴河东泻路穷兹，洛阳西顾日增悲。
夜闻楚歌思欲断，况值淮南木落时。

+++宋之问
++++王子乔
王子乔，爱神仙，七月七日上宾天。
白虎摇瑟凤吹笙，乘骑云气吸日精。
吸日精，长不归，遗庙今在而人非。
空望山头草，草露湿人衣。
+++宋之问
++++放白鹇篇
故人赠我绿绮琴，兼致白鹇鸟。
琴是峄山桐，鸟出吴溪中。
我心松石清霞里，弄此幽弦不能已。
我心河海白云垂，怜此珍禽空自知。
著书晚下麒麟阁，幼稚骄痴候门乐。
乃言物性不可违，白鹇愁慕刷毛衣。
玉徽闭匣留为念，六翮开笼任尔飞。

+++宋之问
++++桂州三月三日
（一作桂阳三日述怀）
代业京华里，远投魑魅乡。
登高望不极，云海四茫茫。
伊昔承休盼，曾为人所羡。
两朝赐颜色，二纪陪欢宴。
昆明御宿侍龙媒，伊阙天泉复几回。
西夏黄河水心剑，东周清洛羽觞杯。
苑中落花扫还合，河畔垂杨拨不开。
千春万寿多行乐，柏梁和歌攀睿作。
赐金分帛奉恩辉，风举云摇入紫微。
晨趋北阙鸣珂至，夜出南宫把烛归。
载笔儒林多岁月，襆被文昌佐吴越。
越中山海高且深，兴来无处不登临。
永和九年刺海郡，暮春三月醉山阴。
愚谓嬉游长似昔，不言流寓欻成今。
始安繁华旧风俗，帐饮倾城沸江曲。
丝管清且悲，客子肝肠断还续。
荔浦蘅皋万里馀，洛阳音信绝能疏。
故园今日应愁思，曲水何能更祓除。
逐伴谁怜合浦叶，思归岂食桂江鱼。
不求汉使金囊赠，愿得佳人锦字书。
+++宋之问
++++下山歌
下嵩山兮多所思，携佳人兮步迟迟。
松间明月长如此，君再游兮复何时。
+++宋之问
++++冬宵引赠司马承祯
河有冰兮山有雪，北户墐兮行人绝。
独坐山中兮对松月，怀美人兮屡盈缺。
明月的的寒潭中，青松幽幽吟劲风。
此情不向俗人说，爱而不见恨无穷。
+++宋之问
++++高山引
攀云窈窕兮上跻悬峰，长路浩浩兮此去何从。
水一曲兮肠一曲，山一重兮悲一重。
松槚邈已远，友于何日逢。
况满室兮童稚，攒众虑于心胸。
天高难诉兮远负明德，却望咸京兮挥涕龙钟。
+++宋之问
++++嵩山天门歌
登天门兮坐盘石之嶙峋，前漎漎兮未半，下漠漠兮无垠。
纷窈窕兮岩倚披以鹏翅，洞胶葛兮峰棱层以龙鳞。
松移岫转，左变而右易。
风生云起，出鬼而入神。
吾亦不知其灵怪如此，愿游杳冥兮见羽人。
重曰，天门兮穹崇，回合兮攒丛，松万接兮柱日，石千寻兮倚空。
晚阴兮足风，夕阳兮赩红。
试一望兮夺魄，况众妙之无穷。
+++宋之问
++++有所思
（一作刘希夷诗，题云代悲白头翁）
洛阳城东桃李花，飞来飞去落谁家。
幽闺女儿惜颜色，坐见落花长叹息。
今年花落颜色改，明年花开复谁在。
已见松柏摧为薪，更闻桑田变成海。
无复洛城东，今人还对落花风。
年年岁岁花相似，岁岁年年人不同。
寄言全盛红颜子，须怜半死白头翁。
此翁白头真可怜，伊昔红颜美少年。
公子王孙芳树下，清歌妙舞落花前。
光禄池台交锦绣，将军楼阁画神仙。
一朝卧病无相识，三春行乐在谁边。
婉转蛾眉能几时，须臾鹤发乱如丝。
但看古来歌舞地，唯有黄昏鸟雀飞。

++上卷五十二
  
+++宋之问
++++奉和立春日侍宴内出剪彩花应制
金阁妆新杏，琼筵弄绮梅。
间都未识，天上忽先开。
蝶绕香丝住，蜂怜艳粉回。
今年春色早，应为剪刀催。
+++宋之问
++++春日芙蓉园侍宴应制
芙蓉秦地沼，卢橘汉家园。
谷转斜盘径，川回曲抱原。
风来花自舞，春入鸟能言。
侍宴瑶池夕，归途笳吹繁。
+++宋之问
++++夏日仙萼亭应制
高岭逼星河，乘舆此日过。
野含时雨润，山杂夏云多。
睿藻光岩穴，宸襟洽薜萝。
悠然小天下，归路满笙歌。
+++宋之问
++++奉和九月九日登慈恩寺浮屠应制
凤刹侵云半，虹旌倚日边。
散花多宝塔，张乐布金田。
时菊芳仙酝，秋兰动睿篇。
香街稍欲晚，清跸扈归天。
+++宋之问
++++奉和九日幸临渭亭登高应制得欢字
令节三秋晚，重阳九日欢。
仙杯还泛菊，宝馔且调兰。
御气云霄近，乘高宇宙宽。
今朝万寿引，宜向曲中弹。
+++宋之问
++++奉和圣制闰九月九日登庄严总持二寺阁
闰月再重阳，仙舆历宝坊。
帝歌云稍白，御酒菊犹黄。
风铎喧行漏，天花拂舞行。
豫游多景福，梵宇日生光。
+++宋之问
++++麟趾殿侍宴应制
北阙层城峻，西宫复道悬。
乘舆历万户，置酒望三川。
花柳含丹日，山河入绮筵。
欲知陪赏处，空外有飞烟。
+++宋之问
++++上阳宫侍宴应制得林字
广乐张前殿，重裘感圣心。
砌蓂霜月尽，庭树雪云深。
旧渥骖宸御，慈恩忝翰林。
微臣一何幸，再得听瑶琴。
+++宋之问
++++幸少林寺应制
绀宇横天室，回銮指帝休。
曙阴迎日尽，春气抱岩流。
空乐繁行漏，香烟薄彩斿。
玉膏从此泛，仙驭接浮丘。
+++宋之问
++++幸岳寺应制
暂幸珠筵地，俱怜石濑清。
泛流张翠幕，拂迥挂红旌。
雅曲龙调管，芳樽蚁泛觥。
陪欢玉座晚，复得听金声。
+++宋之问
++++扈从登封途中作
帐殿郁崔嵬，仙游实壮哉。
晓云连幕卷，夜火杂星回。
谷暗千旗出，山鸣万乘来。
扈从良可赋，终乏掞天才。
+++宋之问
++++扈从登封告成颂
复道开行殿，钩陈列禁兵。
和风吹鼓角，佳气动旗旌。
后骑回天苑，前山入御营。
万方俱下拜，相与乐升平。
+++宋之问
++++松山岭应制
翼翼高旌转，锵锵凤辇飞。
尘销清跸路，云湿从臣衣。
白羽摇丹壑，天营逼翠微。
芳声耀今古，四海警宸威。
+++宋之问
++++缑山庙
王子宾仙去，飘飖笙鹤飞。
徒闻沧海变，不见白云归。
天路何其远，人间此会稀。
空歌日云幕，霜月渐微微。
+++宋之问
++++奉和梁王宴龙泓应教得微字
水府沦幽壑，星轺下紫微。
鸟惊司仆驭，花落侍臣衣。
芳树摇春晚，晴云绕座飞。
淮王正留客，不醉莫言归。
+++宋之问
++++寿阳王花烛图
（一作沈佺期诗）
仙媛乘龙日，天孙捧雁来。
可怜桃李树，更绕凤凰台。
烛照香车入，花临宝扇开。
莫令银箭晓，为尽合欢杯。
+++宋之问
++++江南曲
妾住越城南，离居不自堪。
采花惊曙鸟，摘叶喂春蚕。
懒结茱萸带，愁安玳瑁簪。
待君消瘦尽，日暮碧江潭。
+++宋之问
++++牛女
（一作沈佺期诗）
粉席秋期缓，针楼别怨多。
奔龙争渡月，飞鹊乱填河。
失喜先临镜，含羞未解罗。
谁能留夜色，来夕倍还梭。
+++宋之问
++++冬夜寓直麟阁
（一作王维诗）
直事披三省，重关闭七门。
广庭怜雪净，深屋喜炉温。
月幌花虚馥，风窗竹暗喧。
东山白云意，兹夕寄琴尊。
+++宋之问
++++登禅定寺阁
（一作登总持寺阁）
梵宇出三天，登临望八川。
开襟坐霄汉，挥手拂云烟。
函谷青山外，昆池落日边。
东京杨柳陌，少别已经年。
+++宋之问
++++陆浑山庄
归来物外情，负杖阅岩耕。
源水看花入，幽林采药行。
野人相问姓，山鸟自呼名。
去去独吾乐，无然愧此生。
+++宋之问
++++蓝田山庄
宦游非吏隐，心事好幽偏。
考室先依地，为农且用天。
辋川朝伐木，蓝水暮浇田。
独与秦山老，相欢春酒前。
+++宋之问
++++春日山家
（一作春泉洗药）
今日游何处，春泉洗药归。
悠然紫芝曲，昼掩白云扉。
鱼乐偏寻藻，人闲屡采薇。
丘中无俗事，身世两相违。
+++宋之问
++++春日宴宋主簿山亭得寒字
公子正邀欢，林亭春未兰。
攀岩践苔易，迷路出花难。
窗覆垂杨暖，阶侵瀑水寒。
帝城归路直，留兴接鹓鸾。
+++宋之问
++++江亭晚望
浩渺浸云根，烟岚出远村。
鸟归沙有迹，帆过浪无痕。
望水知柔性，看山欲断魂。
纵情犹未已，回马欲黄昏。
+++宋之问
++++秋晚游普耀寺
薄暮曲江头，仁祠暂可留。
山形无隐霁，野色遍呈秋。
荷覆香泉密，藤缘宝树幽。
平生厌尘事，过此忽悠悠。
+++宋之问
++++答李司户夔
远方来下客，輶轩摄使臣。
弄琴宜在夜，倾酒贵逢春。
驷马留孤馆，双鱼赠故人。
明朝散云雨，遥仰德为邻。
+++宋之问
++++寄天台司马道士
卧来生白发，览镜忽成丝。
远愧餐霞子，童颜且自持。
旧游惜疏旷，微尚日磷缁。
不寄西山药，何由东海期。
+++宋之问
++++使往天平军马约与陈子昂新乡为期，及还而不相遇
入卫期之子，吁嗟不少留。
情人去何处，淇水日悠悠。
恒碣青云断，衡漳白露秋。
君心许国，不是爱封侯。
+++宋之问
++++过函谷关
二百四十载，海内何纷纷。
六国兵同合，七雄势未分。
从成拒秦帝，策决问苏君。
鸡鸣将狗盗，论德不论勋。
+++宋之问
++++送朔方何侍郎
闻道云中使，乘骢往复还。
河兵守阳月，塞虏失阴山。
拜职尝随骠，铭功不让班。
旋闻受降日，歌舞入萧关。
+++宋之问
++++送田道士使蜀投龙
风驭忽泠然，云台路几千。
蜀门峰势断，巴字水形连。
人隔壶中地，龙游洞里天。
赠言回驭日，图画彼山川。
+++宋之问
++++送许州宋司马赴任
颍郡水东流，荀陈兄弟游。
偏伤兹日远，独向聚星州。
河润在明德，人康非外求。
当闻力为政，遥慰我心愁。
+++宋之问
++++送赵司马赴蜀州
饯子西南望，烟绵剑道微。
桥寒金雁落，林曙碧鸡飞。
职拜舆方远，仙成履会归。
定知和氏璧，遥掩玉轮辉。
+++宋之问
++++送永昌萧赞府
柳变曲江头，送君函谷游。
弄琴宽别意，酌醴醉春愁。
恋本亦何极，赠言微所求。
莫令金谷水，不入故园流。
+++宋之问
++++送李侍御
行李恋庭闱，乘轺振彩衣。
南登指吴服，北走出秦畿。
去国夏云断，还乡秋雁飞。
旋闻郡计入，更有使臣归。
+++宋之问
++++饯湖州薛司马
别驾促严程，离筵多故情。
交深季作友，义重伯为兄。
镇静移吴俗，风流在汉京。
会看陈仲举，从此拜公卿。
+++宋之问
++++送杜审言
卧病人事绝，嗟君万里行。
河桥不相送，江树远含情。
别路追孙楚，维舟吊屈平。
可惜龙泉剑，流落在丰城。
+++宋之问
++++送武进郑明府
弦歌试宰日，城阙赏心违。
北谢苍龙去，南随黄鹄飞。
夏云海中出，吴山江上微。
甿谣岂云远，从此庆缁衣。
+++宋之问
++++送姚侍御出使江东
帝忧河朔郡，南发海陵仓。
坐叹青春别，逶迤碧水长。
饮冰朝受命，衣锦昼还乡。
为问东山桂，无人何自芳。
+++宋之问
++++留别之望舍弟
同气有三人，分飞在此晨。
西驰巴岭徼，东去洛阳滨。
强饮离前酒，终伤别后神。
谁怜散花萼，独赴日南春。
+++宋之问
++++汉江宴别
汉广不分天，舟移杳若仙。
秋虹映晚日，江鹤弄晴烟。
积水浮冠盖，遥风逐管弦。
嬉游不可极，留恨此山川。
+++宋之问
++++初发荆府赠长史
□□□□□，□□□□□。
仍随五马谪，载与两禽奔。
明主无由见，群公莫与言。
幸君逢圣日，何惜理虞翻。
+++宋之问
++++晚泊湘江
五岭恓惶客，三湘憔悴颜。
况复秋雨霁，表里见衡山。
路逐鹏南转，心依雁北还。
唯馀望乡泪，更染竹成斑。
+++宋之问
++++过蛮洞
越岭千重合，蛮溪十里斜。
竹迷樵子径，萍匝钓人家。
林暗交枫叶，园香覆橘花。
谁怜在荒外，孤赏足云霞。
+++宋之问
++++经梧州
南国无霜霰，连年见物华。
青林暗换叶，红蕊续开花。
春去闻山鸟，秋来见海槎。
流芳虽可悦，会自泣长沙。
+++宋之问
++++渡吴江别王长史
倚棹望兹川，销魂独黯然。
乡连江北树，云断日南天。
剑别龙初没，书成雁不传。
离舟意无限，催渡复催年。
+++宋之问
++++泛镜湖南溪
乘兴入幽栖，舟行日向低。
岩花候冬发，谷鸟作春啼。
沓嶂开天小，丛篁夹路迷。
犹闻可怜处，更在若邪溪。
+++宋之问
++++途中寒食题黄梅临江驿寄崔融
马上逢寒食，愁中属暮春。
可怜江浦望，不见洛阳人。
北极怀明主，南溟作逐臣。
故园肠断处，日夜柳条新。
+++宋之问
++++游韶州广界寺
影殿临丹壑，香台隐翠霞。
巢飞衔象鸟，砌蹋雨空花。
宝铎摇初霁，金池映晚沙。
莫愁归路远，门外有三车。
+++宋之问
++++宿清远峡山寺
香岫悬金刹，飞泉届石门。
空山唯习静，中夜寂无喧。
说法初闻鸟，看心欲定猿。
寥寥隔尘市，何异武陵源。
+++宋之问
++++题大庾岭北驿
阳月南飞雁，传闻至此回。
我行殊未已，何日复归来。
江静潮初落，林昏瘴不开。
明朝望乡处，应见陇头梅。
+++宋之问
++++度大庾岭
度岭方辞国，停轺一望家。
魂随南翥鸟，泪尽北枝花。
山雨初含霁，江云欲变霞。
但令归有日，不敢恨长沙。
+++宋之问
++++端州别袁侍郎
合浦途未极，端溪行暂临。
泪来空泣脸，愁至不知心。
客醉山月静，猿啼江树深。
明朝共分手，之子爱千金。
+++宋之问
++++过史正议宅
旧交此零落，雨泣访遗尘。
剑几传好事，池台伤故人。
国香兰已歇，里树橘犹新。
不见吴中隐，空馀江海滨。
+++宋之问
++++梁宣王挽词三首
贵藩尧母族，外戚汉家亲。
业重兴王际，功高复辟辰。
爱贤唯报国，乐善不防身。
今日衣冠送，空伤置醴人。
金精何日闭，玉匣此时开。
东望连吾子，南瞻近帝台。
地形龟食报，坟土燕衔来。
可叹虞歌夕，纷纷骑吹回。
像设千年在，平生万事违。
彩旌翻葆吹，圭翣奠灵衣。
垄日寒无影，郊云冻不飞。
君王留此地，驷马欲何归。
+++宋之问
++++鲁忠王挽词三首
同盟会五月，归葬出三条。
日惨咸阳树，天寒渭水桥。
稍看朱鹭转，尚识紫骝骄。
寂寂泉台恨，从兹罢玉箫。
邦家锡宠光，存没贵忠良。
遂裂山河地，追尊父子王。
人悲槐里月，马踏槿原霜。
别向天京北，悠悠此路长。
树羽迎朝日，撞钟望早霞。
故人悲宿草，中使惨晨笳。
气有冲天剑，星无犯斗槎。
唯馀孔公宅，长接鲁王家。
+++宋之问
++++范阳王挽词二首
贤相称邦杰，清流举代推。
公才掩诸夏，文体变当时。
宾吊翻成鹤，人亡惜喻龟。
洛阳今纸贵，犹写太冲词。
赠秩徽章洽，求书秘草成。
客随朝露尽，人逐夜舟惊。
蒿里衣冠送，松门印绶迎。
谁知杨伯起，今日重哀荣。
+++宋之问
++++故赵王属赠黄门侍郎上官公挽词二首
韦门旌旧德，班氏业前书。
谪去因丞相，归来为婕妤。
周原乌相冢，越岭雁随车。
冥漠辞昭代，空怜赋子虚。
绿车随帝子，青琐翊宸机。
昔枉朝歌骑，今虚夕拜闱。
柳河凄挽曲，薤露湿灵衣。
一厝穷泉闭，双鸾遂不飞。
+++宋之问
++++药
有卉秘神仙，君臣有礼焉。
忻当苦口喻，不畏入肠偏。
扁鹊功成日，神农定品年。
丹成如可待，鸡犬自闻天。
+++宋之问
++++奉和九日登慈恩寺浮图应制
瑞塔千寻起，仙舆九日来。
萸房陈宝席，菊蕊散花台。
御气鹏霄近，升高凤野开。
天歌将梵乐，空里共裴回。
+++宋之问
++++送沙门泓景道俊玄奘还荆州应制
三乘归净域，万骑饯通庄。
就日离亭近，弥天别路长。
荆南旋杖钵，渭北限津梁。
何日纡真果，还来入帝乡。
+++宋之问
++++春日芙蓉园侍宴应制
年光竹里遍，春色杏间遥。
烟气笼青阁，流文荡画桥。
飞花随蝶舞，艳曲伴莺娇。
今日陪欢豫，还疑陟紫霄。
+++宋之问
++++咏笛
羌笛写龙声，长吟入夜清。
关山孤月下，来向陇头鸣。
逐吹梅花落，含春柳色惊。
行观向子赋，坐忆旧邻情。
+++宋之问
++++咏钟
既接南邻磬，还随北里笙。
平陵通曙响，长乐警宵声。
秋至含霜动，春归应律鸣。
岂惟恒待扣，金簴有馀清。
+++宋之问
++++花落
（一作沈佺期诗。题云梅花落）
铁骑几时回，金闺怨早梅。
雪寒花已落，风暖叶还开。
夕逐新春管，香迎小岁杯。
盛时何足贵，书里报轮台。
+++宋之问
++++旅宿淮阳亭口号
日暮风亭上，悠悠旅思多。
故乡临桂水，今夜渺星河。
暗草霜华发，空亭雁影过。
兴来谁与语，劳者自为歌。
+++宋之问
++++内题赋得巫山雨
（一作沈佺期诗。题云巫山高）
神女向高唐，巫山下夕阳。
裴回作行雨，婉恋逐荆王。
电影江前落，雷声峡外长。
霁云无处所，台馆晓苍苍。
+++宋之问
++++王昭君
（一作沈佺期诗）
非君惜鸾殿，非妾妒娥眉。
薄命由骄虏，无情是画师。
嫁来胡地日，不并汉宫时。
辛苦无聊赖，何堪上马辞。
+++宋之问
++++铜雀台
（一作沈佺期诗）
昔年分鼎地，今日望陵台。
一旦雄图尽，千秋遗令开。
绮罗君不见，歌舞妾空来。
恩共漳河水，东流无重回。
+++宋之问
++++巫山高
（一作沈佺期诗）
巫山峰十二，环合象昭回。
俯听琵琶峡，平看云雨台。
古槎天外落，瀑水日边来。
何忍猿啼夜，荆王枕席开。
+++宋之问
++++望月有怀
（一作康庭芝诗，一作沈佺期诗）
天使下西楼，含光万里秋。
台前似挂镜，帘外如悬钩。
张尹将眉学，班姬取扇俦。
佳期应借问，为报大刀头。
+++宋之问
++++驾出长安
（一作王昌龄诗）
圣德超千古，皇风扇九围。
天回万象出，驾动六龙飞。
淑气来黄道，祥云覆紫微。
太平多扈从，文物有光辉。
+++宋之问
++++饯中书侍郎来济
（一作太宗诗）
暧暧去尘昏灞岸，飞飞轻盖指河梁。
云峰衣结千重叶，雪岫花开几树妆。
深悲黄鹤孤舟远，独对青山别路长。
却将分手沾襟泪，还用持添离席觞。
+++宋之问
++++奉和春初幸太平公主南庄应制
青门路接凤凰台，素浐宸游龙骑来。
涧草自迎香辇合，岩花应待御筵开。
文移北斗成天象，酒递南山作寿杯。
此日侍臣将石去，共欢明主赐金回。
+++宋之问
++++三阳宫侍宴应制得幽字
离宫秘苑胜瀛洲，别有仙人洞壑幽。
岩边树色含风冷，石上泉声带雨秋。
鸟向歌筵来度曲，云依帐殿结为楼。
微臣昔忝方明御，今日还陪八骏游。

++上卷五十三
  
+++宋之问
++++奉和晦日幸昆明池应制
春豫灵池会，沧波帐殿开。
舟凌石鲸度，槎拂斗牛回。
节晦蓂全落，春迟柳暗催。
象溟看浴景，烧劫辨沉灰。
镐饮周文乐，汾歌汉武才。
不愁明月尽，自有夜珠来。
+++宋之问
++++奉和幸大荐福寺
香刹中天起，宸游满路辉。
乘龙太子去，驾象法王归。
殿饰金人影，窗摇玉女扉。
稍迷新草木，遍识旧庭闱。
水入禅心定，云从宝思飞。
欲知皇劫远，初拂六铢衣。
+++宋之问
++++奉和幸三会寺应制
六飞回玉辇，双树谒金仙。
瑞鸟呈书字，神龙吐浴泉。
净心遥证果，睿想独超禅。
塔涌香花地，山围日月天。
梵音迎漏彻，空乐倚云悬。
今日登仁寿，长看法镜圆。
+++宋之问
++++奉和荐福寺应制
梵筵光圣邸，游豫览宏规。
不改灵光殿，因开功德池。
莲生新步叶，桂长昔攀枝。
涌塔庭中见，飞楼海上移。
闻韶三月幸，观象七星危。
欲识龙归处，朝朝云气随。
+++宋之问
++++奉和幸神皋亭应制
清跸喧黄道，乘舆降紫宸。
霜戈凝晓日，云管发阳春。
台古全疑汉，林馀半识秦。
宴酣诗布泽，节改令行仁。
昔恃山河险，今依道德淳。
多惭献嘉颂，空累属车尘。
+++宋之问
++++奉和幸长安故城未央宫应制
汉王未息战，萧相乃营宫。
壮丽一朝尽，威灵千载空。
皇明怅前迹，置酒宴群公。
寒轻彩仗外，春发幔城中。
乐思回斜日，歌词继大风。
今朝天子贵，不假叔孙通。
+++宋之问
++++奉和幸韦嗣立山庄侍宴应制
（一作李乂诗）
枢掖调梅暇，林园艺槿初。
入朝荣剑履，退食偶琴书。
地隐东岩室，天回北斗车。
旌门临窈窕，辇道属扶疏。
云罕明丹壑，霜笳彻紫虚。
水疑投石处，溪似钓璜馀。
帝泽颁卮酒，人欢颂里闾。
一承黄竹咏，长奉白茅居。
+++宋之问
++++扈从登封告成颂应制
御路回中岳，天营接下都。
百灵无后至，万国竞前驱。
文卫严清跸，幽仙读宝符。
贝花明汉果，芝草入尧厨。
济济衣冠会，喧喧夷夏俱。
宗禋仰神理，刊木望川途。
抚己贫非病，时来本不愚。
愿陪丹凤辇，率舞白云衢。
+++宋之问
++++宴安乐公主宅得空字
英藩筑外馆，爱主出王宫。
宾至星槎落，仙来月宇空。
玳梁翻贺燕，金埒倚晴虹。
箫奏秦台里，书开鲁壁中。
短歌能驻日，艳舞欲娇风。
闻有淹留处，山阿满桂丛。
+++宋之问
++++春日郑协律山亭陪宴饯郑卿同用楼字
潘园枕郊郭，爱客坐相求。
尊酒东城外，骖騑南陌头。
池平分洛水，林缺见嵩丘。
暗竹侵山径，垂杨拂妓楼。
彩云歌处断，迟日舞前留。
此地何年别，兰芳空自幽。
+++宋之问
++++和姚给事寓直之作
清论满朝阳，高才拜夕郎。
还从避马路，来接珥貂行。
宠就黄扉日，威回白简霜。
柏台迁鸟茂，兰署得人芳。
禁静钟初彻，更疏漏渐长。
晓河低武库，流火度文昌。
寓直恩徽重，乘秋藻翰扬。
暗投空欲报，下调不成章。
+++宋之问
++++和库部李员外秋夜寓直之作
相庭贻庆远，才子拜郎初。
起草徯仙阁，焚香卧直庐。
更深河欲断，节劲柳偏疏。
气耿凌云笔，心摇待漏车。
叨荣厕俦侣，省己恧空虚。
徒斐阳春和，难参丽曲馀。
+++宋之问
++++酬李丹徒见赠之作
镇吴称奥里，试剧仰通才。
近挹人披雾，遥闻境震雷。
一朝逢解榻，累日共衔杯。
连辔登山尽，浮舟望海回。
以予惭拙宦，期子遇良媒。
赠曲南凫断，征途北雁催。
更怜江上月，还入镜中开。
+++宋之问
++++使过襄阳登凤林寺阁
香阁临清汉，丹梯隐翠微。
林篁天际密，人世谷中违。
苔石衔仙洞，莲舟泊钓矶。
山云浮栋起，江雨入庭飞。
信美虽南国，严程限北归。
幽寻不可再，留步惜芳菲。
+++宋之问
++++宋公宅送宁谏议
宋公爰创宅，庾氏更诛茅。
间出人三秀，平临楚四郊。
汉臣来绛节，荆牧动金铙。
尊溢宜城酒，笙裁曲沃匏。
露荷秋变节，风柳夕鸣梢。
一散阳台雨，方随越鸟巢。
+++宋之问
++++送合宫苏明府颋
铉府诞英规，公才天下知。
谓乘羔雁族，继入凤凰池。
赤县求人隐，青门起路岐。
翟回车少别，凫化舄遥驰。
神哭周南境，童歌渭北垂。
贤哉荀奉倩，衮职伫来仪。
+++宋之问
++++送杨六望赴金水
借问梁山道，嶔岑几万重。
遥州刀作字，绝壁剑为峰。
惜别路穷此，留欢意不从。
忧来生白发，时晚爱青松。
勿以西南远，夷歌寝盛容。
台阶有高位，宁复久临邛。
+++宋之问
++++下桂江龙目滩
停午出滩险，轻舟容易前。
峰攒入云树，崖喷落江泉。
巨石潜山怪，深篁隐洞仙。
鸟游溪寂寂，猿啸岭娟娟。
挥袂日凡几，我行途已千。
暝投苍梧郡，愁枕白云眠。
+++宋之问
++++入泷州江
孤舟泛盈盈，江流日纵横。
夜杂蛟螭寝，晨披瘴疠行。
潭蒸水沫起，山热火云生。
猿躩时能啸，鸢飞莫敢鸣。
海穷南徼尽，乡远北魂惊。
泣向文身国，悲看凿齿氓。
地偏多育蛊，风恶好相鲸。
余本岩栖客，悠哉慕玉京。
厚恩尝愿答，薄宦不祈成。
违隐乖求志，披荒为近名。
镜愁玄发改，心负紫芝荣。
运启中兴历，时逢外域清。
只应保忠信，延促付神明。
+++宋之问
++++始安秋日
桂林风景异，秋似洛阳春。
晚霁江天好，分明愁杀人。
卷云山𧥄𧥄，碎石水磷磷。
世业事黄老，妙年孤隐沦。
归欤卧沧海，何物贵吾身。
+++宋之问
++++桂州黄潭舜祠
虞世巡百越，相传葬九疑。
精灵游此地，祠树日光辉。
禋祭忽群望，丹青图二妃。
神来兽率舞，仙去凤还飞。
日暝山气落，江空潭霭微。
帝乡三万里，乘彼白云归。
+++宋之问
++++登粤王台
江上粤王台，登高望几回。
南溟天外合，北户日边开。
地湿烟尝起，山晴雨半来。
冬花采卢橘，夏果摘杨梅。
迹类虞翻枉，人非贾谊才。
归心不可见，白发重相催。
+++宋之问
++++早发始兴江口至虚氏村作
候晓逾闽峤，乘春望越台。
宿云鹏际落，残月蚌中开。
薜荔摇青气，桄榔翳碧苔。
桂香多露裛，石响细泉回。
抱叶玄猿啸，衔花翡翠来。
南中虽可悦，北思日悠哉。
鬒发俄成素，丹心已作灰。
何当首归路，行剪故园莱。
+++宋之问
++++发藤州
朝夕苦遄征，孤魂长自惊。
泛舟依雁渚，投馆听猿鸣。
石发缘溪蔓，林衣扫地轻。
云峰刻不似，苔藓画难成。
露裛千花气，泉和万籁声。
攀幽红处歇，跻险绿中行。
恋切芝兰砌，悲缠松柏茔。
丹心江北死，白发岭南生。
魑魅天边国，穷愁海上城。
劳歌意无限，今日为谁明。
+++宋之问
++++游称心寺
释事怀三隐，清襟谒四禅。
江鸣潮未落，林晓日初悬。
宝叶交香雨，金沙吐细泉。
望谐舟客趣，思发海人烟。
顾枥仍留马，乘杯久弃船。
未忧龟负岳，且识鸟耘田。
理契都无象，心冥不寄筌。
安期庶可揖，天地得齐年。
+++宋之问
++++游法华寺
高岫拟耆闍，真乘引妙车。
空中结楼殿，意表出云霞。
后果缠三足，前因感六牙。
宴林薰宝树，水溜滴金沙。
寒谷梅犹浅，温庭橘未华。
台香红药乱，塔影绿篁遮。
果渐轮王族，缘超梵帝家。
晨行踏忍草，夜诵得灵花。
江郡将何匹，天都亦未加。
朝来沿泛所，应是逐仙槎。
+++宋之问
++++夜渡吴松江怀古
宿帆震泽口，晓渡松江濆。
棹发鱼龙气，舟冲鸿雁群。
寒潮顿觉满，暗浦稍将分。
气出海生日，光清湖起云。
水乡尽天卫，叹息为吴君。
谋士伏剑死，至今悲所闻。
+++宋之问
++++谒禹庙
夏王乘四载，兹地发金符。
峻命终不易，报功畴敢渝。
先驱总昌会，后至伏灵诛。
玉帛空天下，衣冠照海隅。
旋闻厌黄屋，更道出苍梧。
林表祠转茂，山阿井讵枯。
舟迁龙负壑，田变鸟芸芜。
旧物森如在，天威肃未殊。
玄夷届瑶席，玉女侍清都。
奕奕扃闱邃，轩轩仗卫趋。
气青连曙海，云白洗春湖。
猿啸有时答，禽言常自呼。
灵歆异蒸糈，至乐匪笙竽。
茅殿今文袭，梅梁古制无。
运遥日崇丽，业盛答昭苏。
伊昔力云尽，而今功尚敷。
揆材非美箭，精享愧生刍。
郡职昧为理，邦空宁自诬。
下车霰已积，摄事露行濡。
隐冀多祐，曷唯沾薄躯。
+++宋之问
++++游禹穴回出若邪
禹穴今朝到，邪溪此路通。
著书闻太史，炼药有仙翁。
鹤往笼犹挂，龙飞剑已空。
石帆摇海上，天镜落湖中。
水低寒云白，山边坠叶红。
归舟何虑晚，日暮使樵风。
+++宋之问
++++灵隐寺
鹫岭郁岧峣，龙宫锁寂寥。
楼观沧海日，门对浙江潮。
桂子月中落，天香云外飘。
扪萝登塔远，刳木取泉遥。
霜薄花更发，冰轻叶未凋。
夙龄尚遐异，搜对涤烦嚣。
待入天台路，看余度石桥。
+++宋之问
++++游云门寺
维舟探静域，作礼事尊经。
投迹一萧散，为心自杳冥。
龛依大禹穴，楼倚少微星。
沓嶂围兰若，回溪抱竹庭。
觉花涂砌白，甘露洗山青。
雁塔鶱金地，虹桥转翠屏。
人天宵现景，神鬼昼潜形。
理胜常虚寂，缘空自感灵。
入禅从鸽绕，说法有龙听。
劫累终期灭，尘躬且未宁。
摇摇不安寐，待月咏岩扃。
+++宋之问
++++早发韶州
炎徼行应尽，回瞻乡路遥。
珠厓天外郡，铜柱海南标。
日夜清明少，春冬雾雨饶。
身经大火热，颜入瘴江消。
触影含沙怒，逢人女草摇。
露浓看菌湿，风飓觉船飘。
直御魑将魅，宁论鸱与鸮。
虞翻思报国，许靖愿归朝。
绿树秦京道，青云洛水桥。
故园长在目，魂去不须招。
+++宋之问
++++早入清远峡
（一作下桂江龙目滩）
传闻峡山好，旭日棹前沂。
雨色摇丹嶂，泉声聒翠微。
两岩天作带，万壑树披衣。
秋菊迎霜序，春藤碍日辉。
翳潭花似织，缘岭竹成围。
寂历环沙浦，葱茏转石圻。
露馀江未热，风落瘴初稀。
猿饮排虚上，禽惊掠水飞。
榜童夷唱合，樵女越吟归。
良候斯为美，边愁自有违。
谁言望乡国，流涕失芳菲。
+++宋之问
++++发端州初入西江
问我将何去，清晨溯越溪。
翠微悬宿雨，丹壑饮晴霓。
树影捎云密，藤阴覆水低。
潮回出浦驶，洲转望乡迷。
人意长怀北，江行日向西。
破颜看鹊喜，拭泪听猿啼。
骨肉初分爱，亲朋忽解携。
路遥魂欲断，身辱理能齐。
畴日三山意，于兹万绪暌。
金陵有仙馆，即事寻丹梯。
+++宋之问
++++渡汉江
岭外音书断，经冬复历春。
近乡情更怯，不敢问来人。
+++宋之问
++++嵩山夜还
家住嵩山下，好采旧山薇。
自省游泉石，何曾不夜归。
+++宋之问
++++湖中别鉴上人
愿与道林近，在意逍遥篇。
自有灵佳寺，何用沃洲禅。
+++宋之问
++++题鉴上人房二首
落花双树积，芳草一庭春。
玩之堪兴异，何必见幽人。
晚入应真理，经行尚未回。
房中无俗物，林下有青苔。
+++宋之问
++++答田征君
山游杳何处，迟回伊洛间。
归寝忽成梦，宛在嵩丘山。
+++宋之问
++++伤曹娘二首
凤飞楼伎绝，鸾死镜台空。
独怜脂粉气，犹著舞衣中。
河伯怜娇态，冯夷要姝妓。
寄言游戏人，莫弄黄河水。
+++宋之问
++++河阳
（一作伤曹娘）
昔日河阳县，氛氲香气多。
曹娘娇态尽，春树不堪过。
+++宋之问
++++燕巢军幕
非关怜翠幕，不是厌朱楼。
故来呈燕颔，报道欲封侯。
+++宋之问
++++苑中遇雪应制
紫禁仙舆诘旦来，青旂遥倚望春台。
不知庭霰今朝落，疑是林花昨夜开。
+++宋之问
++++送司马道士游天台
羽客笙歌此地违，离筵数处白云飞。
蓬莱阙下长相忆，桐柏山头去不归。
+++宋之问
++++登逍遥楼
逍遥楼上望乡关，绿水泓澄云雾间。
北去衡阳二千里，无因雁足系书还。
+++宋之问
++++奉和春日玩雪应制
北阙彤云掩曙霞，东风吹雪舞山家。
琼章定少千人和，银树长芳六出花。
+++宋之问
++++伤曹娘二首
可怜冥漠去何之，独立丰茸无见期。
君看水上芙蓉色，恰似生前歌舞时。
前溪妙舞今应尽，子夜新歌遂不传。
无复绮罗娇白日，直将珠玉闭黄泉。
+++宋之问
++++郡宅中斋
郡宅枕层岭，春湖绕芳甸。
云甍出万家，卧览皆已遍。
渔商汗成雨，廨邑明若练。
越俗镜中行，夏祠云表见。
兹都信盘郁，英远常栖眄。
王子事黄老，独乐恣游衍。
谢公念苍生，同忧感推荐。
灵越多秀士，运阔无由面。
神理翳青山，风流满黄卷。
揆予谬承奖，自昔从缨弁。
瑶水执仙羁，金闺负时选。
晨趋博望苑，夜直明光殿。
一朝罢台阁，万里违乡县。
风土足慰心，况悦年芳变。
淮廪伫滋实，沂歌非所羡。
讼寝归四明，龄颓亲九转。
微尚本江海，少留岂交战。
唯馀后凋色，窃比东南箭。
+++宋之问
++++称心寺
步陟招提宫，北极山海观。
千岩递萦绕，万壑殊悠漫。
乔木转夕阳，文轩划清涣。
泄云多表里，惊潮每昏旦。
问予金门客，何事沧洲畔。
谬以三署资，来刺百城半。
人隐尚未弭，岁华岂兼玩。
东山桂枝芳，明发坐盈叹。
+++宋之问
++++新年作
乡心新岁切，天畔独潸然。
老至居人下，春归在客先。
岭猿同旦暮，江柳共风烟。
已似长沙傅，从今又几年。
+++宋之问
++++剪彩
驻想持金错，居然作管灰。
绮罗纤手制，桃李向春开。
拾藻蜂初泊，衔花鸟未回。
不言将巧笑，翻逐美人来。
+++宋之问
++++七夕
传道仙星媛，年年会水隅。
停梭借蟋蟀，留巧付蜘蛛。
去昼从云请，归轮伫日输。
莫言相见阔，天上日应殊。
+++宋之问
++++桂州陪王都督晦日宴逍遥楼
晦节高楼望，山川一半春。
意随蓂叶尽，愁共柳条新。
投刺登龙日，开怀纳鸟晨。
兀然心似醉，不觉有吾身。
+++宋之问
++++和赵员外桂阳桥遇佳人
江雨朝飞浥细尘，阳桥花柳不胜春。
金鞍白马来从赵，玉面红妆本姓秦。
妒女犹怜镜中发，侍儿堪感路傍人。
荡舟为乐非吾事，自叹空闺梦寐频。
+++宋之问
++++函谷关
至人□□识仙风，瑞霭丹光远郁葱。
灵迹才辞周柱下，祥氛已入函关中。
不从紫气台端候，何得青华观里逢。
欲访乘牛求宝箓，愿随鹤驾遍瑶空。
+++宋之问
++++咏省壁画鹤
粉壁图仙鹤，昂藏真气多。
鶱飞竟不去，当是恋恩波。
+++宋之问
++++广州朱长史座观妓
歌舞须连夜，神仙莫放归。
参差随暮雨，前路湿人衣。
+++宋之问
++++谒二妃庙
还以金屋贵，留兹宝席尊。
江凫啸风雨，山鬼泣朝昏。
+++宋之问
++++赠严侍御
受脤清边服，乘骢历塞尘。
当闻汉雪耻，羞共虏和亲。
+++宋之问
++++在荆州重赴岭南
梦泽三秋日，苍梧一片云。
还将鹓鹭羽，重入鹧鸪群。
+++宋之问
++++则天皇后挽歌
象物行周礼，衣冠集汉都。
谁怜事虞舜，下里泣苍梧。
+++宋之问
++++邓国太夫人挽歌
鸾死铅妆歇，人亡锦字空。
悲端若能减，渭水亦应穷。
+++宋之问
++++杨将军挽歌
亭寒照苦月，陇暗积愁云。
今日山门树，何处有将军。

++上卷五十四
  
+++崔湜
++++塞垣行
（一作崔融诗）
疾风卷溟海，万里扬砂砾。
仰望不见天，昏昏竟朝夕。
是时军两进，东拒复西敌。
蔽山张旗鼓，间道潜锋镝。
精骑突晓围，奇兵袭暗壁。
十月边塞寒，四山沍阴积。
雨雪雁南飞，风尘景西迫。
昔我事讨论，未尝怠经籍。
一朝弃笔砚，十年操矛戟。
岂要黄河誓，须勒燕然石。
可嗟牧羊臣，海上久为客。
+++崔湜
++++送梁卿王郎中使东蕃吊册
梁侯上卿秀，王子中台杰。
赠册绥九夷，旌旃下双阙。
西堂礼乐送，南陌轩车别。
征路入海云，行舟溯江月。
兹邦久钦化，历载归朝谒。
皇心谅所嘉，寄尔宣风烈。
+++崔湜
++++饯唐州高使君赴任
芳春桃李时，京都物华好。
为岳岂不贵，所悲涉远道。
远道不可思，宿昔梦见之。
赠君双佩刀，日夕视来期。
+++崔湜
++++冀北春望
（一作崔液诗）
回首览燕赵，春生两河间。
旷然万里馀，际海不见山。
雨歇青林润，烟空绿野闲。
问乡何处所，目送白云还。
+++崔湜
++++景龙二年余自门下平章事削阶授江州员外司马…途中言志
余本燕赵人，秉心愚且直。
群籍备所见，孤贞每自饬。
徇禄期代耕，受任亦量力。
幸逢休明时，朝野两荐推。
一朝趋金门，十载奉瑶墀。
入掌迁固笔，出参枚马词。
吏部既三践，中书亦五期。
进无负鼎说，退惭补衮诗。
常恐婴悔吝，不得少酬私。
嗷嗷路傍子，纳谤纷无已。
上动明主疑，下贻大臣耻。
毫发顾无累，冰壶邈自持。
天道何期平，幽冤终见明。
始佐庐陵郡，寻牧襄阳城。
彤帏荷新宠，朱黻蒙旧荣。
力薄惭任重，恩深知命轻。
饬徒留前路，行子悲且慕。
犹闻长乐钟，尚辨青门树。
慈亲不忍诀，昆弟默相顾。
去去勿重陈，川长日云暮。
+++崔湜
++++大漠行
（一作胡皓诗）
单于犯蓟壖，骠骑略萧边。
南山木叶飞下地，北海蓬根乱上天。
科斗连营太原道，鱼丽合阵武威川。
三军遥倚仗，万里相驰逐。
旌旆悠悠静瀚源，鼙鼓喧喧动卢谷。
穷徼上幽陵，吁嗟倦寝兴。
马蹄冻溜石，胡毳暖生冰。
云沙泱漭天光闭，河塞阴沉海色凝。
崆峒异国谁能托，萧索边心常不乐。
近见行人畏白龙，遥闻公主愁黄鹤。
阳春半，岐路间，瑶台苑，玉门关。
百花芳树红将歇，二月兰皋绿未还。
阵云不散鱼龙水，雨雪犹飞鸿雁山。
山嶂连绵不可极，路远辛勤梦颜色。
北堂萱草不寄来，东园桃李长相忆。
汉将纷纭攻战盈，胡寇萧条幽朔清。
韩君拜节偏知远，郑吉驱旌坐见迎。
火绝烟沉右西极，谷静山空左北平。
但使将军能百战，不须天子筑长城。
+++崔湜
++++奉和登骊山高顶寓目应制
名山何壮哉，玄览一徘徊。
御路穿林转，旌门倚石开。
烟霞肘后发，河塞掌中来。
不学蓬壶远，经年犹未回。
+++崔湜
++++侍宴长宁公主东庄应制
沁园东郭外，鸾驾一游盘。
水榭宜时陟，山楼向晚看。
席临天女贵，杯接近臣欢。
圣藻悬宸象，微臣窃仰观。
+++崔湜
++++奉和送金城公主适西蕃应制
怀戎前策备，降女旧因修。
箫鼓辞家怨，旌旃出塞愁。
尚孩中念切，方远御慈留。
顾乏谋臣用，仍劳圣主忧。
+++崔湜
++++幸白鹿观应制
（一作郑愔诗）
御旗探紫箓，仙仗辟丹丘。
捧药芝童下，焚香桂女留。
鸾歌无岁月，鹤语记春秋。
臣朔真何幸，常陪汉武游。
+++崔湜
++++幸梨园亭观打球应制
（一作梨园亭子侍宴应制）
年光陌上发，香辇禁中游。
草绿鸳鸯殿，花明翡翠楼。
宝杯承露酌，仙管杂风流。
今日陪欢豫，皇恩不可酬。
+++崔湜
++++慈恩寺九日应制
帝里重阳节，香园万乘来。
却邪萸结佩，献寿菊传杯。
塔类承天涌，门疑待佛开。
睿词悬日月，长得仰昭回。
+++崔湜
++++折杨柳
二月风光半，三边戍不还。
年华妾自惜，杨柳为君攀。
落絮萦衫袖，垂条拂髻鬟。
那堪音信断，流涕望阳关。
+++崔湜
++++边愁
九月蓬根断，三边草叶腓。
风尘马变色，霜雪剑生衣。
客思愁阴晚，边书驿骑归。
殷勤凤楼上，还袂及春晖。
+++崔湜
++++婕妤怨
不分君恩断，新妆视镜中。
容华尚春日，娇爱已秋风。
枕席临窗晓，帷屏向月空。
年年后庭树，荣落在深宫。
+++崔湜
++++酬杜麟台春思
春还上林苑，花满洛阳城。
鸳衾夜凝思，龙镜晓含情。
忆梦残灯落，离魂暗马惊。
可怜朝与暮，楼上独盈盈。
+++崔湜
++++寄天台司马先生
闻有三元客，祈仙九转成。
间白云返，天上赤龙迎。
尚惜金芝晚，仍攀琪树荣。
何年缑岭上，一谢洛阳城。
+++崔湜
++++唐都尉山池
曲渚飏轻舟，前溪钓晚流。
雁翻蒲叶起，鱼拨荇花游。
金子悬湘柚，珠房折海榴。
幽寻惜未已，清月半西楼。
+++崔湜
++++江楼夕望
试陟江楼望，悠悠去国情。
楚山霞外断，汉水月中平。
公子留遗邑，夫人有旧城。
苍苍烟雾里，何处是咸京。
+++崔湜
++++襄城即事
（一作江楼有怀）
子牟怀魏阙，元凯滞襄城。
冠盖仍为里，沙台尚识名。
山光晴后绿，江色晚来清。
为问东流水，何时到玉京。
+++崔湜
++++秦州薛都督挽词
十里绛山幽，千年汾水流。
碑传门客见，剑是故人留。
陇树烟含夕，山门月照秋。
来钟鼎盛，共尽一蒿丘。
+++崔湜
++++奉和春日幸望春宫
（一作立春内出彩花应制）
澹荡春光满晓空，逍遥御辇入离宫。
山河眺望云天外，台榭参差烟雾中。
庭际花飞锦绣合，枝间鸟啭管弦同。
即此欢娱齐镐宴，唯应率舞乐薰风。
+++崔湜
++++奉和幸韦嗣立山庄侍宴应制
丞相登前府，尚书启旧林。
式闾明主睿，荣族圣嫔心。
川狭旌门抵，岩高蔽帐临。
闲窗凭柳暗，小径入松深。
云卷千峰色，泉和万籁吟。
兰迎天女佩，竹碍侍臣簪。
宸翰三光烛，朝荣四海钦。
还嗟绝机叟，白首汉川阴。
+++崔湜
++++同李员外春闺
落日啼连夜，孤灯坐彻明。
卷帘双燕入，披幌百花惊。
陇上寒应晚，闺中织未成。
管弦愁不意，梳洗懒无情。
去岁闻西伐，今年送北征。
容颜离别尽，流恨满长城。
+++崔湜
++++襄阳早秋寄岑侍郎
江城秋气早，旭旦坐南闱。
落叶惊衰鬓，清霜换旅衣。
时来矜早达，事往觉前非。
体道徒推理，防身终昧微。
故人金华省，肃穆秉天机。
谁念江汉广，蹉跎心事违。
+++崔湜
++++赠苏少府赴任江南余时还京
丈夫不叹别，达士自安卑。
揽泣固无趣，衔杯空尔为。
流云春窈窕，去水暮逶迤。
行舟忽东泛，归骑亦西驰。
秦地多芳草，江潭有桂枝。
谁言阻遐阔，所贵在相知。
+++崔湜
++++登总持寺阁
宿雨清龙界，晨晖满凤城。
升攀重阁迥，凭览四郊明。
井邑周秦地，山河今古情。
纡馀一水合，寥落五陵平。
处处风烟起，欣欣草木荣。
故人不可见，冠盖满东京。
+++崔湜
++++早春边城怀归
大漠羽书飞，长城未解围。
山川凌玉嶂，旌节下金微。
路向南庭远，书因北雁稀。
乡关摇别思，风雪散戎衣。
岁尽仍为客，春还尚未归。
明年征骑返，歌舞及芳菲。
+++崔湜
++++至桃林塞作
去国未千里，离家已再旬。
丹心恒恋阙，白首更辞亲。
怀璧常贻训，捐金讵得邻。
抱冤非忤物，罹谤岂由人。
不滥辞终辨，无瑕理竟伸。
黻还中省旧，符与外台新。
塞上同迁客，江潭异逐臣。
泪垂非属岘，肠断固由秦。
岁月行遒尽，山川难重陈。
始知亭伯去，还是拙谋身。
+++崔湜
++++襄阳作
庙堂初解印，郡邸忽腰章。
按节巡河右，鸣驺入汉阳。
城临南岘出，树绕北津长。
好学风犹扇，夸才俗未忘。
江山跨七泽，烟雨接三湘。
蛟浦菱荷净，渔舟橘柚香。
醉中求习氏，梦里忆襄王。
宅坏仍思凤，碑存更忆羊。
下车惭政美，闭阁幸时康。
多谢南征术，于今尚不亡。
+++崔湜
++++喜入长安
云日能催晓，风光不惜年。
赖逢征客尽，归在落花前。
+++崔湜
++++奉和幸韦嗣立山庄应制
竹径桃源本出尘，松轩茅栋别惊新。
御跸何须林下驻，山公不是俗中人。
+++崔液
++++踏歌词二首
彩女迎金屋，仙姬出画堂。
鸳鸯裁锦袖，翡翠贴花黄。
歌响舞分行，艳色动流光。
庭际花微落，楼前汉已横。
金台催夜尽，罗袖佛寒轻。
乐笑畅欢情，未半著天明。
+++崔液
++++代春闺
江南日暖鸿始来，柳条初碧叶半开。
玉关遥遥戍未回，金闺日夕生绿苔。
寂寂春花烟色暮，檐燕双双落花度。
青楼明镜昼无光，红帐罗衣徒自香。
妾恨十年长独守，君情万里在渔阳。

+++崔液
++++上元夜六首
（一作夜游诗）
玉漏银壶且莫催，铁关金锁彻明开。
谁家见月能闲坐，何处闻灯不看来。
神灯佛火百轮张，刻像图形七宝装。
影里如闻金口说，空中似散玉毫光。
今年春色胜常年，此夜风光最可怜。
鳷鹊楼前新月满，凤凰台上宝灯燃。
金勒银鞍控紫骝，玉轮珠幰驾青牛。
骖驔始散东城曲，倏忽还来南陌头。
公子王孙意气骄，不论相识也相邀。
最怜长袖风前弱，更赏新弦暗里调。
星移汉转月将微，露洒烟飘灯渐稀。
犹惜路傍歌舞处，踌蹰相顾不能归。
+++崔液
++++冀北春望
（一作崔湜诗）
回首览燕赵，春生两河间。
旷然馀万里，际海不见山。
雨歇青林润，烟空绿野闲。
问乡无处所，目送白云关。
+++崔液
++++拟古神女宛转歌二首
（一作郎大家诗）
风已清，月朗琴复明。
掩抑悲千态，殷勤是一声。
歌宛转，宛转和更长。
愿为双鸿鹄，比翼共翱翔。
日已暮，长檐鸟应度。
此时望君君不来，此时思君君不顾。
歌宛转，宛转那能异栖宿。
愿为形与影，出入恒相逐。
+++崔涤
++++望韩公堆
韩公堆上望秦川，渺渺关山西接连。
孤客一身千里外，未知归日是何年。

++上卷五十五
  
+++王勃
++++倬彼我系
倬彼我系，出自有周。
分疆锡社，派别支流。
居卫仕宋，臣嬴相刘。
乃武乃文，或公或侯。
晋历崩坼，衣冠扰弊。
粤自太原，播徂江澨。
礼丧贤隐，时屯道闭。
王室如毁，生人多殪。
伊我有器，思逢其主。
自东施西，择木开宇。
田彼河曲，家乎汾浦。
天未厌乱，吾将谁辅。
伊我祖德，思济九埏。
不常厥所，于兹五迁。
欲及时也，夫岂愿焉。
其位虽屈，其言则传。
爰述帝制，大蒐王道。
曰天曰人，是祖是考。
礼乐咸若，诗书具草。
贻厥孙谋，永为家宝。
伊余小子，信惭明哲。
彼网有条，彼车有辙。
思屏人事，克终前烈。
于嗟代网，卒余来绁。
来绁伊何，谓余曰仕。
我瞻先达，三十方起。
夫岂不怀，高山仰止。
愿言毓德，啜菽饮水。
有鸟反哺，其声嗷嗷。
言念旧德，忧心忉忉。
今我不养，岁月其滔。
黾勉从役，岂敢告劳。
从役伊何，薄求卑位。
告劳伊何，来参卿事。
名存实爽，负信愆义。
静言遐思，中心是愧。
+++王勃
++++上巳浮江宴韵得址字
披观玉京路，驻赏金台址。
逸兴怀九仙，良辰倾四美。
松吟白云际，桂馥青溪里。
别有江海心，日暮情何已。
+++王勃
++++春日宴乐游园赋韵得接字
帝里寒光尽，神皋春望浃。
梅郊落晚英，柳甸惊初叶。
流水抽奇弄，崩云洒芳牒。
清尊湛不空，暂喜平生接。
+++王勃
++++山亭夜宴
桂宇幽襟积，山亭凉夜永。
森沉野径寒，肃穆岩扉静。
竹晦南汀色，荷翻北潭影。
清兴殊未阑，林端照初景。
+++王勃
++++咏风
肃肃凉景生，加我林壑清。
驱烟寻涧户，卷雾出山楹。
去来固无迹，动息如有情。
日落山水静，为君起松声。
+++王勃
++++怀仙
鹤岑有奇径，麟洲富仙家。
紫泉漱珠液，玄岩列丹葩。
常希披尘网，眇然登云车。
鸾情极霄汉，凤想疲烟霞。
道存蓬瀛近，意惬朝市赊。
无为坐惆怅，虚此江上华。
+++王勃
++++忽梦游仙
仆本江上客，牵迹在方内。
寤寐霄汉间，居然有灵对。
翕尔登霞首，依然蹑云背。
电策驱龙光，烟途俨鸾态。
乘月披金帔，连星解琼珮。
浮识俄易归，真游邈难再。
寥廓沉遐想，周遑奉遗诲。
流俗非我乡，何当释尘昧。
+++王勃
++++杂曲
智琼神女，来访文君。
蛾眉始约，罗袖初薰。
歌齐曲韵，舞乱行纷。
若向阳台荐枕，何啻得胜朝云。
+++王勃
++++秋夜长
秋夜长，殊未央，月明白露澄清光，层城绮阁遥相望。
遥相望，川无梁，北风受节南雁翔，崇兰委质时菊芳。
鸣环曳履出长廊，为君秋夜捣衣裳。
纤罗对凤凰，丹绮双鸳鸯，调砧乱杵思自伤。
思自伤，征夫万里戍他乡。
鹤关音信断，龙门道路长。
君在天一方，寒衣徒自香。
+++王勃
++++采莲曲
（乐府作采莲归）
采莲归，绿水芙蓉衣。
秋风起浪凫雁飞。
桂棹兰桡下长浦，罗裙玉腕轻摇橹。
叶屿花潭极望平，江讴越吹相思苦。
相思苦，佳期不可驻。
塞外征夫犹未还，江南采莲今已暮。
今已暮，采莲花。
渠今那必尽娼家。
官道城南把桑叶，何如江上采莲花。
莲花复莲花，花叶何稠叠。
叶翠本羞眉，花红强如颊。
佳人不在兹，怅望别离时。
牵花怜共蒂，折藕爱连丝。
故情无处所，新物从华滋。
不惜西津交佩解，还羞北海雁书迟。
采莲歌有节，采莲夜未歇。
正逢浩荡江上风，又值裴回江上月。
裴回莲浦夜相逢，吴姬越女何丰茸。
共问寒江千里外，征客关山路几重。
+++王勃
++++临高台
临高台，高台迢递绝浮埃。
瑶轩绮构何崔嵬，鸾歌凤吹清且哀。
俯瞰长安道，萋萋御沟草。
斜对甘泉路，苍苍茂陵树。
高台四望同，帝乡佳气郁葱葱。
紫阁丹楼纷照耀，璧房锦殿相玲珑。
东弥长乐观，西指未央宫。
赤城映朝日，绿树摇春风。
旗亭百隧开新市，甲第千甍分戚里。
朱轮翠盖不胜春，叠榭层楹相对起。
复有青楼大道中，绣户文窗雕绮栊。
锦衾夜不襞，罗帷昼未空。
歌屏朝掩翠，妆镜晚窥红。
为君安宝髻，蛾眉罢花丛。
尘间狭路黯将暮，云间月色明如素。
鸳鸯池上两两飞，凤凰楼下双双度。
物色正如此，佳期那不顾。
银鞍绣毂盛繁华，可怜今夜宿娼家。
娼家少妇不须颦，东园桃李片时春。
君看旧日高台处，柏梁铜雀生黄尘。
+++王勃
++++滕王阁
滕王高阁临江渚，珮玉鸣鸾罢歌舞。
画栋朝飞南浦云，珠帘暮卷西山雨。
闲云潭影日悠悠，物换星移几度秋。
阁中帝子今何在，槛外长江空自流。
+++王勃
++++江南弄
江南弄，巫山连楚梦，行雨行云几相送。
瑶轩金谷上春时，玉童仙女无见期。
紫露香烟渺难托，清风明月遥相思。
遥相思，草徒绿，为听双飞凤凰曲。

++上卷五十六
  
+++王勃
++++圣泉宴
披襟乘石磴，列籍俯春泉。
兰气熏山酌，松声韵野弦。
影飘垂叶外，香度落花前。
兴洽林塘晚，重岩起夕烟。
+++王勃
++++寻道观
芝廛光分野，蓬阙盛规模。
碧坛清桂阈，丹洞肃松枢。
玉笈三山记，金箱五岳图。
苍虬不可得，空望白云衢。
+++王勃
++++散关晨度
关山凌旦开，石路无尘埃。
白马高谭去，青牛真气来。
重门临巨壑，连栋起崇隈。
即今扬策度，非是弃繻回。
+++王勃
++++别薛华
送送多穷路，遑遑独问津。
悲凉千里道，凄断百年身。
心事同漂泊，生涯共苦辛。
无论去与住，俱是梦中人。
+++王勃
++++重别薛华
明月沉珠浦，风飘濯锦川。
楼台临绝岸，洲渚亘长天。
旅泊成千里，栖遑共百年。
穷途唯有泪，还望独潸然。
+++王勃
++++游梵宇三觉寺
杏阁披青磴，雕台控紫岑。
叶齐山路狭，花积野坛深。
萝幌栖禅影，松门听梵音。
遽忻陪妙躅，延赏涤烦襟。
+++王勃
++++麻平晚行
百年怀土望，千里倦游情。
高低寻戍道，远近听泉声。
涧叶才分色，山花不辨名。
羁心何处尽，风急暮猿清。
+++王勃
++++送卢主簿
穷途非所恨，虚室自相依。
城阙居年满，琴尊俗事稀。
开襟方未已，分袂忽多违。
东岩富松竹，岁暮幸同归。
+++王勃
++++饯韦兵曹
征骖临野次，别袂惨江垂。
川霁浮烟敛，山明落照移。
鹰风凋晚叶，蝉露泣秋枝。
亭皋分远望，延想间云涯。
+++王勃
++++白下驿饯唐少府
下驿穷交日，昌亭旅食年。
相知何用早，怀抱即依然。
浦楼低晚照，乡路隔风烟。
去去如何道，长安在日边。
+++王勃
++++杜少府之任蜀州
城阙辅三秦，风烟望五津。
与君离别意，同是宦游人。
海内存知己，天涯若比邻。
无为在岐路，儿女共沾巾。
+++王勃
++++仲春郊外
东园垂柳径，西堰落花津。
物色连三月，风光绝四邻。
鸟飞村觉曙，鱼戏水知春。
初晴山院里，何处染嚣尘。
+++王勃
++++郊兴
空园歌独酌，春日赋闲居。
泽兰侵小径，河柳覆长渠。
雨去花光湿，风归叶影疏。
山人不惜醉，唯畏绿尊虚。
+++王勃
++++郊园即事
烟霞春旦赏，松竹故年心。
断山疑画障，县溜泻鸣琴。
草遍南亭合，花开北院深。
闲居饶酒赋，随兴欲抽簪。
+++王勃
++++观佛迹寺
莲座神容俨，松崖圣趾馀。
年长金迹浅，地久石文疏。
颓华临曲磴，倾影赴前除。
共嗟陵谷远，俄视化城虚。
+++王勃
++++山居晚眺赠王道士
金坛疏俗宇，玉洞侣仙群。
花枝栖晚露，峰叶度晴云。
斜照移山影，回沙拥籀文。
琴尊方待兴，竹树已迎曛。
+++王勃
++++八仙径
柰园欣八正，松岩访九仙。
援萝窥雾术，攀林俯云烟。
代北鸾骖至，辽西鹤骑旋。
终希脱尘网，连翼下芝田。
+++王勃
++++春日还郊
闲情兼嘿语，携杖赴岩泉。
草绿萦新带，榆青缀古钱。
鱼床侵岸水，鸟路入山烟。
还题平子赋，花树满春田。
+++王勃
++++对酒春园作
投簪下山阁，携酒对河梁。
狭水牵长镜，高花送断香。
繁莺歌似曲，疏蝶舞成行。
自然催一醉，非但阅年光。
+++王勃
++++观内怀仙
玉架残书隐，金坛旧迹迷。
牵花寻紫涧，步叶下清谿。
琼浆犹类乳，石髓尚如泥。
自能成羽翼，何必仰云梯。
+++王勃
++++秋日别王长史
别路馀千里，深恩重百年。
正悲西候日，更动北梁篇。
野色笼寒雾，山光敛暮烟。
终知难再奉，怀德自潸然。
+++王勃
++++上巳浮江宴韵得遥字
上巳年光促，中川兴绪遥。
绿齐山叶满，红泄片花销。
泉声喧后涧，虹影照前桥。
遽悲春望远，江路积波潮。
+++王勃
++++长柳
晨征犯烟磴，夕憩在云关。
晚风清近壑，新月照澄湾。
郊童樵唱返，津叟钓歌还。
客行无与晤，赖此释愁颜。
+++王勃
++++铜雀妓二首
金凤邻铜雀，漳河望邺城。
君王无处所，台榭若平生。
舞席纷何就，歌梁俨未倾。
西陵松槚冷，谁见绮罗情。
妾本深宫妓，层城闭九重。
君王欢爱尽，歌舞为谁容。
锦衾不复襞，罗衣谁再缝。
高台西北望，流涕向青松。
+++王勃
++++羁游饯别
客心悬陇路，游子倦江干。
槿丰朝砌静，筱密夜窗寒。
琴声销别恨，风景驻离欢。
宁觉山川远，悠悠旅思难。
+++王勃
++++易阳早发
饬装侵晓月，奔策候残星。
危阁寻丹障，回梁属翠屏。
云间迷树影，雾里失峰形。
复此凉飙至，空山飞夜萤。
+++王勃
++++焦岸早行和陆四
侵星违旅馆，乘月戒征俦。
复嶂迷晴色，虚岩辨暗流。
猿吟山漏晓，萤散野风秋。
故人渺何际，乡关云雾浮。
+++王勃
++++深湾夜宿
津涂临巨壑，村宇架危岑。
堰绝滩声隐，风交树影深。
江童暮理楫，山女夜调砧。
此时故乡远，宁知游子心。
+++王勃
++++伤裴录事丧子
兰阶霜候早，松露穸台深。
魄散珠胎没，芳销玉树沉。
露文晞宿草，烟照惨平林。
芝焚空叹息，流恨满籝金。
+++王勃
++++泥谿
弭棹凌奔壑，低鞭蹑峻岐。
江涛出岸险，峰磴入云危。
溜急船文乱，岩斜骑影移。
水烟笼翠渚，山照落丹崖。
风生蘋浦叶，露泣竹潭枝。
泛水虽云美，劳歌谁复知。
+++王勃
++++三月曲水宴得烟字
彭泽官初去，河阳赋始传。
田园归旧国，诗酒间长筵。
列室窥丹洞，分楼瞰紫烟。
萦回亘津渡，出没控郊鄽。
凤琴调上客，龙辔俨群仙。
松石偏宜古，藤萝不记年。
重檐交密树，复磴拥危泉。
抗石晞南岭，乘沙眇北川。
傅岩来筑处，磻谿入钓前。
日斜真趣远，幽思梦凉蝉。
+++王勃
++++秋日仙游观赠道士
（一作骆宾王诗）
石图分帝宇，银牒洞灵宫。
回丹萦岫室，复翠上岩栊。
雾浓金灶静，云暗玉坛空。
野花常捧露，山叶自吟风。
林泉明月在，诗酒故人同。
待余逢石髓，从尔命飞鸿。
+++王勃
++++晚留凤州
宝鸡辞旧役，仙凤历遗墟。
去此近城阙，青山明月初。
+++王勃
++++羁春
客心千里倦，春事一朝归。
还伤北园里，重见落花飞。
+++王勃
++++林塘怀友
芳屏画春草，仙杼织朝霞。
何如山水路，对面即飞花。
+++王勃
++++山扉夜坐
抱琴开野室，携酒对情人。
林塘花月下，别似一家春。
+++王勃
++++春庄
山中兰叶径，城外李桃园。
岂知人事静，不觉鸟声喧。
+++王勃
++++春游
客念纷无极，春泪倍成行。
今朝花树下，不觉恋年光。
+++王勃
++++春园
山泉两处晚，花柳一园春。
还持千日醉，共作百年人。
+++王勃
++++林泉独饮
丘壑经涂赏，花柳遇时春。
相逢今不醉，物色自轻人。
+++王勃
++++登城春望
物外山川近，晴初景霭新。
芳郊花柳遍，何处不宜春。
+++王勃
++++他乡叙兴
缀叶归烟晚，乘花落照春。
边城琴酒处，俱是越乡人。
+++王勃
++++夜兴
野烟含夕渚，山月照秋林。
还将中散兴，来偶步兵琴。
+++王勃
++++临江二首
泛泛东流水，飞飞北上尘。
归骖将别棹，俱是倦游人。
去骖嘶别路，归棹隐寒洲。
江皋木叶下，应想故城秋。
+++王勃
++++江亭夜月送别二首
江送巴南水，山横塞北云。
津亭秋月夜，谁见泣离群。
乱烟笼碧砌，飞月向南端。
寂寂离亭掩，江山此夜寒。
+++王勃
++++别人四首
久客逢馀闰，他乡别故人。
自然堪下泪，谁忍望征尘。
江上风烟积，山幽云雾多。
送君南浦外，还望将如何。
桂轺虽不驻，兰筵幸未开。
林塘风月赏，还待故人来。
霜华净天末，雾色笼江际。
客子常畏人，何为久留滞。
+++王勃
++++赠李十四四首
野客思茅宇，山人爱竹林。
琴尊唯待处，风月自相寻。
小径偏宜草，空庭不厌花。
平生诗与酒，自得会仙家。
乱竹开三径，飞花满四邻。
从来扬子宅，别有尚玄人。
风筵调桂轸，月径引藤杯。
直当花院里，书斋望晓开。
+++王勃
++++早春野望
江旷春潮白，山长晓岫青。
他乡临睨极，花柳映边亭。
+++王勃
++++山中
长江悲已滞，万里念将归。
况属高风晚，山山黄叶飞。
+++王勃
++++冬郊行望
桂密岩花白，梨疏林叶红。
江皋寒望尽，归念断征篷。
+++王勃
++++寒夜思友三首
久别侵怀抱，他乡变容色。
月下调鸣琴，相思此何极。
云间征思断，月下归愁切。
鸿雁西南飞，如何故人别。
朝朝翠山下，夜夜苍江曲。
复此遥相思，清尊湛芳绿。
+++王勃
++++始平晚息
观阙长安近，江山蜀路赊。
客行朝复夕，无处是乡家。
+++王勃
++++扶风昼届离京浸远
帝里金茎去，扶风石柱来。
山川殊未已，行路方悠哉。
+++王勃
++++普安建阴题壁
江汉深无极，梁岷不可攀。
山川云雾里，游子几时还。
+++王勃
++++九日
九日重阳节，开门有菊花。
不知来送酒，若个是陶家。
+++王勃
++++秋江送别二首
早是他乡值早秋，江亭明月带江流。
已觉逝川伤别念，复看津树隐离舟。
归舟归骑俨成行，江南江北互相望。
谁谓波澜才一水，已觉山川是两乡。
+++王勃
++++蜀中九日
九月九日望乡台，他席他乡送客杯。
人情已厌南中苦，鸿雁那从北地来。
+++王勃
++++寒夜怀友杂体二首
北山烟雾始茫茫，南津霜月正苍苍。
秋深客思纷无已，复值征鸿中夜起。
复閤重楼向浦开，秋风明月度江来。
故人故情怀故宴，相望相思不相见。
+++王勃
++++落花落
（以下诗集不载）
落花落，落花纷漠漠。
绿叶青跗映丹萼，与君裴回上金閤。
影拂妆阶玳瑁筵，香飘舞馆茱萸幕。
落花飞，撩乱入中帷。
落花春正满，春人归不归。
落花度，氛氲绕高树。
落花春已繁，春人春不顾。
绮閤青台静且闲，罗袂红巾复往还。
盛年不再得，高枝难重攀。
试复旦游落花里，暮宿落花间。
与君落花院，台上起双鬟。
+++王勃
++++九日怀封元寂
九日郊原望，平野遍霜威。
兰气添新酌，花香染别衣。
九秋良会少，千里故人稀。
今日龙山外，当忆雁书归。
+++王勃
++++出境游山二首
源水终无路，山阿若有人。
驱羊先动石，走兔欲投巾。
洞晚秋泉冷，岩朝古树新。
峰斜连鸟翅，磴叠上鱼鳞。
化鹤千龄早，元龟六代春。
浮云今可驾，沧海自成尘。
振翮凌霜吹，正月伫天浔。
回镳凌翠壑，飞轸控青岑。
岩深灵灶没，涧毁石渠沉。
宫阙云间近，江山物外临。
玉坛栖暮夜，珠洞结秋阴。
萧萧离俗影，扰扰望乡心。
谁意山游好，屡伤人事侵。
+++王勃
++++河阳桥代窦郎中佳人答杨中舍
披风听鸟长河路，临津织女遥相妒。
判知秋夕带啼还，那及春朝携手度。
+++王勔
++++晦日宴高氏林亭同用华字
上序披林馆，中京视物华。
竹窗低露叶，梅径起风花。
景落春台雾，池侵旧渚沙。
绮筵歌吹晚，暮雨泛香车。

++上卷五十七
  
+++李峤
++++奉教追赴九成宫途中口号
委质承仙翰，祗命遄遥策。
事偶从梁游，人非背淮客。
长驱历川阜，迥眺穷原泽。
郁郁桑柘繁，油油禾黍积。
雨馀林气静，日下山光夕。
未攀丛桂岩，犹倦飘蓬陌。
行当奉麾盖，慰此劳行役。
+++李峤
++++秋山望月酬李骑曹
愁客坐山隈，怀抱自悠哉。
况复高秋夕，明月正裴回。
亭亭出迥岫，皎皎映层台。
色带银河满，光含玉露开。
淡云笼影度，虚晕抱轮回。
谷邃凉阴静，山空夜响哀。
寒催数雁过，风送一萤来。
独轸离居恨，遥想故人杯。
+++李峤
++++和同府李祭酒休沐田居
列位簪缨序，隐居林野躅。
徇物爽全直，栖真昧均俗。
若人兼吏隐，率性夷荣辱。
地藉朱邸基，家在青山足。
暂弭西园盖，言事东皋粟。
筑室俯涧滨，开扉面岩曲。
庭幽引夕雾，檐迥通晨旭。
迎秋谷黍黄，含露园葵绿。
胜情狎兰杜，雅韵锵金玉。
伊我怀丘园，愿心从所欲。
+++李峤
++++扈从还洛呈侍从群官
四海帝王家，两都周汉室。
观风昔来幸，御气今旋跸。
雷奋六合开，天行万乘出。
玄冥奉时驾，白拒参戎律。
后队咽笳箫，前驱严罕毕。
辉光射东井，禁令横西秩。
帐殿别阳秋，旌门临甲乙。
将交洛城雨，稍远长安日。
邙巩云外来，咸秦雾中失。
孟冬霜霰下，是月农功毕。
天道向归馀，皇情美阴骘。
行存名岳礼，递问高年疾。
祝鸟既开罗，调人更张瑟。
登原采讴诵，俯谷求才术。
邑罕悬磬贫，山无挂瓢逸。
施恩浃寰宇，展义该文质。
德泽盛轩游，哀矜深禹恤。
申歌地庐骇，献寿衢尊溢。
瑞色抱氤氲，寒光变萧飋。
宗枝旦奭辅，侍从王刘匹。
并辑蛟龙书，同簪凤凰笔。
陶甄荷吹万，颂汉归明一。
欢与道路长，顾随谈笑密。
叨承廊庙选，谬齿夔龙弼。
喜构大厦成，惭非栋隆吉。
+++李峤
++++奉使筑朔方六州城率尔而作
奉诏受边服，总徒筑朔方。
驱彼犬羊族，正此戎夏疆。
子来多悦豫，王事宁怠遑。
三旬无愆期，百雉郁相望。
雄视沙漠垂，有截北海阳。
二庭已顿颡，五岭尽来王。
驱车登崇墉，顾眄凌大荒。
千里何萧条，草木自悲凉。
凭轼讯古今，慨焉感兴亡。
汉障缘河远，秦城入海长。
顾无庙堂策，贻此中夏殃。
道隐前业衰，运开今化昌。
制为百王式，举合千载防。
马牛被路隅，锋镝销战场。
岂不怀贤劳，所图在永康。
王事何为者，称代陈颂章。
+++李峤
++++早发苦竹馆
合沓岩嶂深，朦胧烟雾晓。
荒阡下樵客，野猿惊山鸟。
开门听潺湲，入径寻窈窕。
栖鼯抱寒木，流萤飞暗筱。
早霞稍霏霏，残月犹皎皎。
行看远星稀，渐觉游氛少。
我行抚轺传，兼得傍林沼。
贪玩水石奇，不知川路渺。
徒怜野心旷，讵恻浮年小。
方解宠辱情，永托累尘表。
+++李峤
++++安辑岭表事平罢归
云端想京县，帝乡如可见。
天涯望越台，海路几悠哉。
六月飞鹏去，三年瑞雉来。
境遥铜柱出，山险石门开。
自我违瀍洛，瞻途屡挥霍。
朝朝寒露多，夜夜征衣薄。
白简承朝宪，朱方抚夷落。
既弘天覆广，且谕皇恩博。
皇恩溢外区，憬俗咏来苏。
声朔臣天子，坛场拜老夫。
绛宫韬将略，黄石寝兵符。
返旆收龙虎，空营集鸟乌。
日落澄氛霭，凭高视襟带。
东瓯抗於越，南斗临吴会。
春色绕边陲，飞花出荒外。
卉服纷如积，长川思游客。
风生丹桂晚，云起苍梧夕。
去舳舣清江，归轩趋紫陌。
衣裳会百蛮，琛赆委重关。
不学金刀使，空持宝剑还。
+++李峤
++++鹧鸪
（一作韦应物诗）
可怜鹧鸪飞，飞向树南枝。
南枝日照暖，北枝霜露滋。
露滋不堪栖，使我常夜啼。
愿逢云中鹤，衔我向寥廓。
愿作城上乌，一年生九雏。
何不旧巢住，枝弱不得去。
何意道苦辛，客子常畏人。
+++李峤
++++清明日龙门游泛
晴晓国门通，都门蔼将发。
纷纷洛阳道，南望伊川阙。
衍漾乘和风，清明送芬月。
林窥二山动，水见千龛越。
罗袂罥杨丝，香桡犯苔发。
群心行乐未，唯恐流芳歇。
+++李峤
++++云
大梁白云起，氛氲殊未歇。
锦文触石来，盖影凌天发。
烟煴万年树，掩映三秋月。
会入大风歌，从龙赴圆阙。
+++李峤
++++拟古东飞伯劳西飞燕
（一本题作东飞伯劳歌）
传书青鸟迎箫凤，巫岭荆台数通梦。
谁家窈窕住园楼，五马千金照陌头。
罗裙玉珮当轩出，点翠施红竞春日。
佳人二八盛舞歌，羞将百万呈双蛾。
庭前芳树朝夕改，空驻妍华欲谁待。

+++李峤
++++宝剑篇
吴山开，越溪涸，三金合冶成宝锷。
淬绿水，鉴红云，五采焰起光氛氲。
背上铭为万年字，胸前点作七星文。
龟甲参差白虹色，辘轳宛转黄金饰。
骇犀中断宁方利，骏马群騑未拟直。
风霜凛凛匣上清，精气遥遥斗间明。
避灾朝穿晋帝屋，逃乱夜入楚王城。
一朝运偶逢大仙，虎吼龙鸣腾上天。
东皇提升紫微座，西皇佩下赤城田。
承平久息干戈事，侥幸得充文武备。
除灾避患宜君王，益寿延龄后天地。

+++李峤
++++汾阴行
君不见昔日西京全盛时，汾阴后土亲祭祠。
斋宫宿寝设储供，撞钟鸣鼓树羽旂。
汉家五叶才且雄，宾延万灵朝九戎。
柏梁赋诗高宴罢，诏书法驾幸河东。
河东太守亲扫除，奉迎至尊导銮舆。
五营夹道列容卫，三河纵观空里闾。
回旌驻跸降灵场，焚香奠醑邀百祥。
金鼎发色正焜煌，灵祇炜烨摅景光。
埋玉陈牲礼神毕，举麾上马乘舆出。
彼汾之曲嘉可游，木兰为楫桂为舟。
棹歌微吟彩鹢浮，箫鼓哀鸣白云秋。
欢娱宴洽赐群后，家家复除户牛酒。
声明动天乐无有，千秋万岁南山寿。
自从天子向秦关，玉辇金车不复还。
珠帘羽扇长寂寞，鼎湖龙髯安可攀。
千龄人事一朝空，四海为家此路穷。
豪雄意气今何在，坛场宫馆尽蒿蓬。
路逢故老长叹息，世事回环不可测。
昔时青楼对歌舞，今日黄埃聚荆棘。
山川满目泪沾衣，富贵荣华能几时。
不见只今汾水上，唯有年年秋雁飞。


++上卷五十八
  
+++李峤
++++中宗降诞日长宁公主满月侍宴应制
神龙见像日，仙凤养雏年。
大火乘天正，明珠对月圆。
作新金箧里，歌奏玉筐前。
今日宜孙庆，还参祝寿篇。
+++李峤
++++奉和送金城公主适西蕃应制
汉帝抚戎臣，丝言命锦轮。
还将弄机女，远嫁织皮人。
曲怨关山月，妆消道路尘。
所嗟秾李树，空对小榆春。
+++李峤
++++侍宴长宁公主东庄应制
别业临青甸，鸣銮降紫霄。
长筵鹓鹭集，仙管凤凰调。
树接南山近，烟含北渚遥。
承恩咸已醉，恋赏未还镳。
+++李峤
++++立春日侍宴内殿出剪彩花应制
早闻年欲至，剪彩学芳辰。
缀绿奇能似，裁红巧逼真。
花从箧里发，叶向手中春。
不与时光竞，何名天上人。
+++李峤
++++奉和人日清晖阁宴群臣遇雪应制
三阳偏胜节，七日最灵辰。
行庆传芳蚁，升高缀彩人。
阶前蓂候月，楼上雪惊春。
今日衔天造，还疑上汉津。
+++李峤
++++奉和春日游苑喜雨应制
仙跸九成台，香筵万寿杯。
一旬初降雨，二月早闻雷。
叶向朝隮密，花含宿润开。
幸承天泽豫，无使日光催。
+++李峤
++++春日侍宴幸芙蓉园应制
年光竹里遍，春色杏间遥。
烟气笼青阁，流文荡画桥。
飞花随蝶舞，艳曲伴莺娇。
今日陪欢豫，还疑陟紫霄。
+++李峤
++++甘露殿侍宴应制
月宇临丹地，云窗网碧纱。
御筵陈桂醑，天酒酌榴花。
水向浮桥直，城连禁苑斜。
承恩恣欢赏，归路满烟霞。
+++李峤
++++奉和七夕两仪殿会宴应制
灵匹三秋会，仙期七夕过。
查来人泛海，桥渡鹊填河。
帝缕升银阁，天机罢玉梭。
谁言七襄咏，重入五弦歌。
+++李峤
++++奉和九月九日登慈恩寺浮图应制
瑞塔千寻起，仙舆九日来。
萸房陈宝席，菊蕊散花台。
御气鹏霄近，升高凤野开。
天歌将梵乐，空里共裴回。
+++李峤
++++闰九月九日幸总持寺登浮图应制
闰节开重九，真游下大千。
花寒仍荐菊，座晚更披莲。
刹凤回雕辇，帆虹间彩旃。
还将西梵曲，助入南薰弦。
+++李峤
++++奉和骊山高顶寓目应制
步辇陟山巅，山高入紫烟。
忠臣还捧日，圣后欲扪天。
迥识平陵树，低看华岳莲。
帝乡应不远，空见白云悬。
+++李峤
++++游禁苑陪幸临渭亭遇雪应制
同云接野烟，飞雪暗长天。
拂树添梅色，过楼助粉妍。
光含班女扇，韵入楚王弦。
六出迎仙藻，千箱答瑞年。
+++李峤
++++幸白鹿观应制
驻跸三天路，回旃万仞谿。
真庭群帝飨，洞府百灵栖。
玉酒仙垆酿，金方暗壁题。
伫看青鸟入，还陟紫云梯。
+++李峤
++++送沙门弘景道俊玄奘还荆州应制
（一作宋之问诗）
三乘归净域，万骑饯通庄。
就日离亭近，弥天别路长。
荆南旋杖钵，渭北限津梁。
何日纡真果，还来入帝乡。
+++李峤
++++酬和杜五弟晴朝独坐见赠
平明坐虚馆，旷望几悠哉。
宿雾分空尽，朝光度隙来。
影低藤架密，香动药阑开。
未展山阳会，空留池上杯。
+++李峤
++++同赋山居七夕
明月青山夜，高天白露秋。
花庭开粉席，云岫敞针楼。
石类支机影，池似泛槎流。
暂惊河女鹊，终狎野人鸥。
+++李峤
++++送崔主簿赴沧州
紫陌追随日，青门相见时。
宦游从此去，离别几年期。
芳桂尊中酒，幽兰下调词。
他乡有明月，千里照相思。
+++李峤
++++寒食清明日早赴王门率成
游客趋梁邸，朝光入楚台。
槐烟乘晓散，榆火应春开。
日带晴虹上，花随早蝶来。
雄风乘令节，馀吹拂轻灰。
+++李峤
++++和周记室从驾晓发合璧宫
濯龙春苑曙，翠凤晓旗舒。
野色开烟后，山光澹月馀。
风长笳响咽，川迥骑行疏。
珠履陪仙驾，金声振属车。
+++李峤
++++和杜侍御太清台宿直旦有怀
貂冠朝彩振，乌署晓光分。
欲啸迁乔侣，先飞掷地文。
庭虚麦雨润，林静蕙风薰。
嵇驾终难仰，梁凫且自群。
+++李峤
++++和杜学士江南初霁羁怀
大江开宿雨，征棹下春流。
雾卷晴山出，风恬晚浪收。
岸花明水树，川鸟乱沙洲。
羁眺伤千里，劳歌动四愁。
+++李峤
++++晚景怅然简二三子
楚客秋悲动，梁台夕望赊。
梧桐稍下叶，山桂欲开花。
气引迎寒露，光收向晚霞。
长歌白水曲，空对绿池华。
+++李峤
++++送李邕
（一作送李安邑）
落日荒郊外，风景正凄凄。
离人席上起，征马路傍嘶。
别酒倾壶赠，行书掩泪题。
殷勤御沟水，从此各东西。
+++李峤
++++又送别
岐路方为客，芳尊暂解颜。
随转蓬去，春伴落梅还。
白云度汾水，黄河绕晋关。
离心不可问，宿昔鬓成斑。
+++李峤
++++饯骆四二首
平生何以乐，斗酒夜相逢。
曲中惊别绪，醉里失愁容。
星月悬秋汉，风霜入曙钟。
明日临沟水，青山几万重。
甲第驱车入，良宵秉烛游。
追竹林会，酒献菊花秋。
霜吹飘无已，星河漫不流。
重嗟欢赏地，翻召别离忧。
+++李峤
++++春日游苑喜雨应诏
园楼春正归，入苑弄芳菲。
密雨迎仙步，低云拂御衣。
危花沾易落，度鸟湿难飞。
膏泽登千庾，欢情遍九围。
+++李峤
++++九日应制得欢字
令节三秋晚，重阳九日欢。
仙杯还泛菊，宝馔且调兰。
御气云霄近，乘高宇宙宽。
今朝万寿引，宜向曲中弹。
+++李峤
++++二月奉教作
柳陌莺初啭，梅梁燕始归。
和风泛紫若，柔露濯青薇。
日艳临花影，霞翻入浪晖。
乘春重游豫，淹赏玩芳菲。
+++李峤
++++三月奉教作
银井桐花发，金堂草色齐。
韶光爱日宇，淑气满风蹊。
蝶影将花乱，虹文向水低。
芳春随意晚，佳赏日无暌。
+++李峤
++++四月奉教作
暄籥三春谢，炎钟九夏初。
润浮梅雨夕，凉散麦风馀。
叶暗庭帏满，花残院锦疏。
胜情多赏托，尊酒狎林箊。
+++李峤
++++五月奉教作
绿树炎氛满，朱楼夏景长。
池含冻雨气，山映火云光。
果院新樱熟，花庭曙槿芳。
欲逃三伏暑，还泛十旬觞。
+++李峤
++++六月奉教作
养日暂裴回，畏景尚悠哉。
避暑移琴席，追凉□□□。
竹风依扇动，桂酒溢壶开。
劳饵□飞雪，自可□□□。
+++李峤
++++八月奉教作
黄叶秋风起，苍葭晓露团。
鹤鸣初警候，雁上欲凌寒。
月镜如开匣，云缨似缀冠。
清尊对旻序，高宴有馀欢。
+++李峤
++++九月奉教作
曲池朝下雁，幽砌夕吟蛩。
叶径兰芳尽，花潭菊气浓。
寒催四序律，霜度九秋钟。
还当明月夜，飞盖远相从。
+++李峤
++++十月奉教作
白藏初送节，玄律始迎冬。
林枯黄叶尽，水耗绿池空。
霜待临庭月，寒随入牖风。
别有欢娱地，歌舞应丝桐。
+++李峤
++++十一月奉教作
凝阴结暮序，严气肃长飙。
霜犯狐裘夕，寒侵兽火朝。
冰深遥架浦，雪冻近封条。
平原已从猎，日暮整还镳。
+++李峤
++++十二月奉教作
玉烛年行尽，铜史漏犹长。
池冷凝宵冻，庭寒积曙霜。
兰心未动色，梅馆欲含芳。
裴回临岁晚，顾步伫春光。
+++李峤
++++和麹典设扈从东郊忆弟使往安西冬至日恨不得同申拜庆
玉关方叱驭，桂苑正陪舆。
桓岭嗟分翼，姜川限馈鱼。
雪花含□晚，云叶带荆舒。
重此西流咏，弥伤南至初。
+++李峤
++++马武骑挽歌二首
五日皆休沐，三泉独不归。
池台金阙是，尊酒玳筵非。
巷静游禽入，门闲过客稀。
唯馀昔年凤，尚绕故楼飞。
昔下天津馆，尝过帝子家。
夜倾金屋酒，春舞玉台花。
试马依红埒，吹箫弄紫霞。
谁言东郭路，翻枉北门车。
+++李峤
++++武三思挽歌
玉匣金为缕，银钩石作铭。
短歌伤薤曲，长暮泣松扃。
事往昏朝雾，人亡折夜星。
忠贤良可惜，图画入丹青。
+++李峤
++++天官崔侍郎夫人吴氏挽歌
宠服当年盛，芳魂此地穷。
剑飞龙匣在，人去鹊巢空。
簟怆孤生竹，琴哀半死桐。
唯当青史上，千载仰嫔风。

++上卷五十九
  
+++李峤
++++日
旦出扶桑路，遥升若木枝。
云间五色满，霞际九光披。
东陆苍龙驾，南郊赤羽驰。
倾心比葵藿，朝夕奉光曦。
+++李峤
++++月
桂满三五夕，蓂开二八时。
清辉飞鹊鉴，新影学蛾眉。
皎洁临疏牖，玲珑鉴薄帷。
愿言从爱客，清夜幸同嬉。
+++李峤
++++星
蜀郡灵槎转，丰城宝剑新。
将军临北塞，天子入西秦。
未作三台辅，宁为五老臣。
今宵颍川曲，谁识聚贤人。
+++李峤
++++风
落日生蘋末，摇扬遍远林。
带花疑凤舞，向竹似龙吟。
月动临秋扇，松清入夜琴。
若至兰台下，还拂楚王襟。
+++李峤
++++云
英英大梁国，郁郁秘书台。
碧落从龙起，青山触石来。
官名光邃古，盖影耿轻埃。
飞感高歌发，威加四海回。
+++李峤
++++烟
瑞气凌青閤，空濛上翠微。
迥浮双阙路，遥拂九仙衣。
桑柘迎寒色，松篁暗晚晖。
还当紫霄上，时接彩鸾飞。
+++李峤
++++露
滴沥明花苑，葳蕤泫竹丛。
玉垂丹棘上，珠湛绿荷中。
夜警千年鹤，朝零七月风。
愿凝仙掌内，长奉未央宫。
+++李峤
++++雾
曹公迷楚泽，汉帝出平城。
涿鹿妖氛静，丹山霁色明。
类烟飞稍重，方雨散还轻。
倘入非熊兆，宁思玄豹情。
+++李峤
++++雨
西北云肤起，东南雨足来。
灵童出海见，神女向台回。
斜影风前合，圆文水上开。
十旬无破块，九土信康哉。
+++李峤
++++雪
瑞雪惊千里，同云暗九霄。
地疑明月夜，山似白云朝。
逐舞花光动，临歌扇影飘。
大周天阙路，今日海神朝。
+++李峤
++++山
地镇标神秀，峨峨上翠氛。
泉飞一道带，峰出半天云。
古壁丹青色，新花绮绣纹。
已开封禅所，希谒圣明君。
+++李峤
++++石
宗子维城固，将军饮羽威。
岩花鉴里发，云叶锦中飞。
入宋星初陨，过湘燕早归。
倘因持补极，宁复想支机。
+++李峤
++++原
王粲销忧日，江淹起恨年。
带川遥绮错，分隰迥阡眠。
□□横周甸，莓苔阙晋田。
方知急难响，长在脊令篇。
+++李峤
++++野
凤出秦郊迥，鹑飞楚塞空。
苍梧云影去，涿鹿雾光通。
草暗少原绿，花明入蜀红。
谁言版筑士，犹处傅岩中。
+++李峤
++++田
贡禹怀书日，张衡作赋辰。
杏花开凤轸，菖叶布龙鳞。
瑞麦两岐秀，嘉禾同颖新。
宁知帝王力，击壤自安贫。
+++李峤
++++道
铜驼分巩洛，剑阁低临邛。
紫徼三千里，青楼十二重。
玉关尘似雪，金穴马如龙。
今日中衢上，尧尊更可逢。
+++李峤
++++海
习坎疏丹壑，朝宗合紫微。
三山巨鳌涌，万里大鹏飞。
楼写春云色，珠含明月辉。
会因添雾露，方逐众川归。
+++李峤
++++江
日夕三江望，灵潮万里回。
霞津锦浪动，月浦练花开。
湍似黄牛去，涛从白马来。
英灵已杰出，谁识卿云才。
+++李峤
++++河
源出昆仑中，长波接汉空。
桃花来马颊，竹箭入龙宫。
德水千年变，荣光五色通。
若披兰叶检，□□□□□。
+++李峤
++++洛
九洛韶光媚，三川物候新。
花明丹凤浦，日映玉鸡津。
元礼期仙客，陈王睹丽人。
神龟方锡瑞，绿字重来臻。
+++李峤
++++城
四塞称天府，三河建洛都。
飞云霭层阙，白日丽南隅。
独下仙人凤，群惊御史乌。
何辞一万里，边徼捍匈奴。
+++李峤
++++门
奕奕彤闱下，煌煌紫禁隈。
阿房万户列，阊阖九重开。
疏广遗荣去，于公待驷来。
讵知金马侧，方朔有奇才。
+++李峤
++++市
闤闠开三市，旗亭起百寻。
渐离初击筑，司马正弹琴。
细柳龙鳞映，长槐兔月阴。
徒知观卫玉，讵肯挂秦金。
+++李峤
++++井
玉甃谈仙客，铜台赏魏君。
蜀都宵映火，杞国旦生云。
向日莲花净，含风李树薰。
已开千里国，还聚五星文。
+++李峤
++++宅
寂寞蓬蒿径，喧喧湫隘庐。
屡逢长者辙，时引故人车。
孟母迁邻罢，将军辞第初。
谁怜草玄处，独对一床书。
+++李峤
++++池
彩棹浮太液，清觞醉习家。
诗情对明月，云曲拂流霞。
烟散龙形净，波含凤影斜。
安仁动秋兴，鱼鸟思空赊。
+++李峤
++++楼
百尺重城际，千寻大道隈。
汉宫井干起，吴国落星开。
笛怨绿珠去，箫随弄玉来。
销忧聊暇日，谁识仲宣才。
+++李峤
++++桥
乌鹊填应满，黄公去不归。
势疑虹始见，形似雁初飞。
妙应七星制，高分半月辉。
秦王空构石，仙岛远难依。
+++李峤
++++经
汉室鸿儒盛，邹堂大义明。
五千道德阐，三百礼仪成。
青紫方拾芥，黄金徒满籝。
谁知怀逸辩，重席冠群英。
+++李峤
++++史
马记天官设，班图地里新。
善谈方亹亹，青简见彬彬。
方朔初闻汉，荆轲昔向秦。
正辞堪载笔，终冀作良臣。
+++李峤
++++诗
都尉仙凫远，梁王驷马来。
扇中纨素制，机上锦纹回。
天子三章传，陈王七步才。
缁衣久擅美，祖德信悠哉。
+++李峤
++++赋
布义孙卿子，登高楚屈平。
铜台初下笔，乐观正飞缨。
乍有凌云势，时闻掷地声。
造端长体物，无复大夫名。
+++李峤
++++书
削简龙文见，临池鸟迹舒。
河图八卦出，洛范九畴初。
垂露春光满，崩云骨气馀。
请君看入木，一寸乃非虚。
+++李峤
++++檄
羽檄本宣明，由来□木声。
联翩至汉国，迢递入燕营。
毛义持书去，张仪韫璧行。
曹风虽觉愈，陈草始知名。
+++李峤
++++纸
妙迹蔡侯施，芳名左伯驰。
云飞锦绮落，花发缥红披。
舒卷随幽显，廉方合轨仪。
莫惊反掌字，当取葛洪规。
+++李峤
++++笔
握管门庭侧，含毫山水隈。
霜辉简上发，锦字梦中开。
鹦鹉摛文至，麒麟绝句来。
何当遇良史，左右振奇才。
+++李峤
++++砚
左思裁赋日，王充作论年。
光随锦文发，形带石岩圆。
积润循毫里，开池小学前。
君苗徒见爇，谁咏士衡篇。
+++李峤
++++墨
长安分石炭，上党结松心。
绕画蝇初落，含滋绶更深。
悲丝光易染，叠素彩还沉。
别有张芝学，书池幸见临。
+++李峤
++++剑
我有昆吾剑，求趋夫子庭。
白虹时切玉，紫气夜干星。
锷上芙蓉动，匣中霜雪明。
倚天持报国，画地取雄名。
+++李峤
++++刀
列辟鸣鸾至，惟良佩犊旋。
带环疑写月，引鉴似含泉。
入梦华梁上，含锋彩笔前。
莫惊开百炼，特拟定三边。
+++李峤
++++箭
汉甸初收羽，燕城忽解围。
影随流水急，光带落星飞。
夏列三成范，尧沉九日辉。
断蛟云梦泽，希为识忘归。
+++李峤
++++弹
侠客持苏合，佳游满帝乡。
避丸深可诮，求炙遂难忘。
金迸疑星落，珠沉似月光。
谁知少孺子，将此见吴王。
+++李峤
++++弩
挺质本轩皇，申威振远方。
机张惊雉雊，玉彩耀星芒。
高鸟行应尽，清猿坐见伤。
苏秦六百步，持此说韩王。
+++李峤
++++旗
桂影承宵月，虹辉接曙云。
纵横齐八阵，舒卷引三军。
日薄蛟龙影，风翻鸟隼文。
谁知怀勇志，蟠地几缤纷。
+++李峤
++++旌
告善康庄侧，求贤市肆中。
拥麾分彩雉，持节曳丹虹。
影丽天山雪，光摇朔塞风。
方知美周政，抗旆赋车攻。
+++李峤
++++戈
富父舂喉日，殷辛漂杵年。
晓霜含白刃，落影驻雕鋋。
夕摈金门侧，朝提玉塞前。
愿随龙影度，横□阵云边。
+++李峤
++++鼓
舜日谐鼗响，尧年韵士声。
向楼疑吹击，震谷似雷惊。
仙鹤排门起，灵鼍带水鸣。
乐云行已奏，礼曰冀相成。
+++李峤
++++弓
桃文称辟恶，桑质表初生。
宛转雕鞬际，依稀半月明。
遥弯落雁影，虚引怯猿声。
徒切乌号思，攀龙遂不成。
+++李峤
++++琴
名士竹林隈，鸣琴宝匣开。
风前中散至，月下步兵来。
淮海多为室，梁岷旧作台。
子期如可听，山水响馀哀。
+++李峤
++++瑟
伏羲初制法，素女昔传名。
流水嘉鱼跃，丛台舞凤惊。
嘉宾饮未极，君子娱俱并。
倘入丘之户，应知由也情。
+++李峤
++++琵琶
朱丝闻岱谷，铄质本多端。
半月分弦出，丛花拂面安。
将军曾制曲，司马屡陪观。
本是胡中乐，希君马上弹。
+++李峤
++++筝
蒙恬芳轨设，游楚妙弹开。
新曲帐中发，清音指下来。
钿装模六律，柱列配三才。
莫听西秦奏，筝筝有剩哀。
+++李峤
++++钟
（一作宋之问诗）
既接南邻磬，还随北里笙。
平陵通曙响，长乐警宵声。
秋至含霜动，春归应律鸣。
欲知常待扣，金簴有馀清。
+++李峤
++++箫
虞舜调清管，王褒赋雅音。
参差横凤翼，搜索动人心。
□□□□□，□□□□□。
□□□□□，□□□□□。
+++李峤
++++笛
（一作宋之问诗）
羌笛写龙声，长吟入夜清。
关山孤月下，来向陇头鸣。
逐吹梅花落，含春柳色惊。
行观向子赋，坐忆旧邻情。
+++李峤
++++笙
悬匏曲沃上，孤筱汶阳隈。
形写歌鸾翼，声随舞凤哀。
欢娱分北里，纯孝即南陔。
今日虞音奏，跄跄鸟兽来。
+++李峤
++++歌
汉帝临汾水，周仙去洛滨。
郢中吟白雪，梁上绕飞尘。
响发行云驻，声随子夜新。
愿君听扣角，当自识贤臣。
+++李峤
++++舞
妙伎游金谷，佳人满石城。
霞衣席上转，花岫雪前明。
仪凤谐清曲，回鸾应雅声。
非君一顾重，谁赏素腰轻。

++上卷六十
  
+++李峤
++++珠
灿烂金舆侧，玲珑玉殿隈。
昆池明月满，合浦夜光回。
彩逐灵蛇转，形随舞凤来。
甘泉宫起罢，花媚望风台。
+++李峤
++++玉
映石先过魏，连城欲向秦。
洛阳陪胜友，燕赵类佳人。
方水晴虹媚，常山瑞马新。
徒为卞和识，不遇楚王珍。
+++李峤
++++金
南楚标前贡，西秦识旧城。
祭天封汉岭，掷地警孙声。
向日披沙净，含风振铎鸣。
方同杨伯起，独有四知名。
+++李峤
++++银
思妇屏辉掩，游人烛影长。
玉壶初下箭，桐井共安床。
色带长河色，光浮满月光。
灵山有珍瓮，仙阙荐君王。
+++李峤
++++钱
汉日五铢建，姬年九府流。
天龙带泉宝，地马列金沟。
赵壹囊初乏，何曾箸欲收。
金门应入论，玉井冀来求。
+++李峤
++++锦
汉使巾车远，河阳步障陈。
云浮仙石日，霞满蜀江春。
机迥回文巧，绅兼束发新。
若逢楚王贵，不作夜行人。
+++李峤
++++罗
妙舞随裙动，行歌入扇清。
莲花依帐发，秋月鉴帷明。
云薄衣初卷，蝉飞翼转轻。
若珍三代服，同擅绮纨名。
+++李峤
++++绫
金缕通秦国，为裘指魏君。
落花遥写雾，飞鹤近图云。
马眼冰凌影，竹根雪霰文。
何当画秦女，烟际坐氤氲。
+++李峤
++++素
□□□□女，纤腰洛浦妃。
□□远方望，雁足上林飞。
妙夺鲛绡色，光腾月扇辉。
非君下路去，谁赏故人机。
+++李峤
++++布
御绩创羲黄，缁冠表素王。
瀑飞临碧海，火浣擅炎方。
孙被登三相，刘衣阐四方。
伫因舂斗粟，来晓棣华芳。
+++李峤
++++舟
征棹三江暮，连樯万里回。
相乌风际转，画鹢浪前开。
羽客乘霞至，仙人弄月来。
何当同傅说，特展巨川材。
+++李峤
++++车
天子驭金根，蒲轮辟四门。
五神趋雪至，双毂似雷奔。
丹凤栖金辖，非熊载宝轩。
无阶忝虚左，珠乘奉王言。
+++李峤
++++床
传闻有象床，畴昔献君王。
玳瑁千金起，珊瑚七宝妆。
桂筵含柏馥，兰席拂沉香。
愿奉罗帷夜，长乘秋月光。
+++李峤
++++席
避席承宣父，重筵揖戴公。
桂香浮半月，兰气袭回风。
舞拂丹霞上，歌清白雪中。
伫将文绮色，舒卷帝王宫。
+++李峤
++++帷
久闭先生户，高褰太守车。
罗将翡翠合，锦逐凤凰舒。
明月弹琴夜，清风入幌初。
方知决胜策，黄石受兵书。
+++李峤
++++帘
清风时入燕，紫殿几含秋。
暧暧笼铃阁，纤纤上玉钩。
窗中翡翠动，户外水精浮。
巧作盘龙势，长迎飞燕游。
+++李峤
++++屏
洞彻琉璃蔽，威纡屈膝回。
锦中云母列，霞上织成开。
山水含春动，神仙倒景来。
修身兼竭节，谁识作铭才。
+++李峤
++++被
桂友寻东阁，兰交聚北堂。
象筵分锦绣，罗荐合鸳鸯。
光逸偷眠稳，王章泣恨长。
孔怀欣共寝，棣萼几含芳。
+++李峤
++++鉴
明鉴掩尘埃，含情照魏台。
日中乌鹊至，花里凤凰来。
玉彩疑冰彻，金辉似月开。
方知乐彦辅，自有鉴人才。
+++李峤
++++扇
翟羽旧传名，蒲葵价不轻。
花芳不满面，罗薄讵障声。
御热含风细，临秋带月明。
同心如可赠，持表合欢情。
+++李峤
++++烛
兔月清光隐，龙盘画烛新。
三星花入夜，四序玉调晨。
浮炷依罗幌，吹香匝绮茵。
若逢燕国相，持用举贤人。
+++李峤
++++酒
孔坐洽良俦，陈筵几献酬。
临风竹叶满，湛月桂香浮。
每接高阳宴，长陪河朔游。
会从玄石饮，云雨出圆丘。
+++李峤
++++兰
虚室重招寻，忘言契断金。
英浮汉家酒，雪俪楚王琴。
广殿轻香发，高台远吹吟。
河汾应擢秀，谁肯访山阴。
+++李峤
++++菊
玉律三秋暮，金精九日开。
荣舒洛媛浦，香泛野人杯。
靃靡寒潭侧，丰茸晓岸隈。
黄花今日晚，无复白衣来。
+++李峤
++++竹
高簳楚江濆，婵娟含曙氛。
白花摇凤影，青节动龙文。
叶扫东南日，枝捎西北云。
谁知湘水上，流泪独思君。
+++李峤
++++藤
吐叶依松磴，舒苗长石台。
神农尝药罢，质子寄书来。
色映蒲萄架，花分竹叶杯。
金堤不见识，玉润几重开。
+++李峤
++++萱
屣步寻芳草，忘忧自结丛。
黄英开养性，绿叶正依笼。
色湛仙人露，香传少女风。
还依北堂下，曹植动文雄。
+++李峤
++++茅
楚甸供王日，衡阳入贡年。
麏包青野外，鸱啸绮楹前。
尧帝成茨罢，殷汤祭雨旋。
方期大君锡，不惧小巫捐。
+++李峤
++++荷
新溜满澄陂，圆荷影若规。
风来香气远，日落盖阴移。
鱼戏排缃叶，龟浮见绿池。
魏朝难接采，楚服但同披。
+++李峤
++++萍
二月虹初见，三春蚁正浮。
青蘋含吹转，紫蒂带波流。
屡逐明神荐，常随旅客游。
既能甜似蜜，还绕楚王舟。
+++李峤
++++菱
钜野韶光暮，东平春溜通。
影摇江浦月，香引棹歌风。
日色翻池上，潭花发镜中。
五湖多赏乐，千里望难穷。
+++李峤
++++瓜
欲识东陵味，青门五色瓜。
龙蹄远珠履，女臂动金花。
六子方呈瑞，三仙实可嘉。
终朝奉絺绤，谒帝伫非赊。
+++李峤
++++松
郁郁高岩表，森森幽涧陲。
鹤栖君子树，风拂大夫枝。
百尺条阴合，千年盖影披。
岁寒终不改，劲节幸君知。
+++李峤
++++桂
未殖银宫里，宁移玉殿幽。
枝生无限月，花满自然秋。
侠客条为马，仙人叶作舟。
愿君期道术，攀折可淹留。
+++李峤
++++槐
暮律移寒火，春宫长旧栽。
叶生驰道侧，花落凤庭隈。
烈士怀忠触，鸿儒访业来。
何当赤墀下，疏干拟三台。
+++李峤
++++柳
杨柳郁氤氲，金堤总翠氛。
庭前花类雪，楼际叶如云。
列宿分龙影，芳池写凤文。
短箫何以奏，攀折为思君。
+++李峤
++++桐
孤秀峄阳岑，亭亭出众林。
春光杂凤影，秋月弄圭阴。
高映龙门迥，双依玉井深。
不因将入爨，谁谓作鸣琴。
+++李峤
++++桃
独有成蹊处，秾华发井傍。
山风凝笑脸，朝露泫啼妆。
隐士颜应改，仙人路渐长。
还欣上林苑，千岁奉君王。
+++李峤
++++李
潘岳闲居日，王戎戏陌辰。
蝶游芳径馥，莺啭弱枝新。
叶暗青房晚，花明玉井春。
方知有灵干，特用表真人。
+++李峤
++++梨
擅美玄光侧，传芳瀚海中。
凤文疏象郡，花影丽新丰。
色对瑶池紫，甘依大谷红。
若令逢汉主，还冀识张公。
+++李峤
++++梅
大庾敛寒光，南枝独早芳。
雪含朝暝色，风引去来香。
妆面回青镜，歌尘起画梁。
若能遥止渴，何暇泛琼浆。
+++李峤
++++橘
万里盘根植，千秋布叶繁。
既荣潘子赋，方重陆生言。
玉花含霜动，金衣逐吹翻。
愿辞湘水曲，长茂上林园。
+++李峤
++++凤
有鸟居丹穴，其名曰凤凰。
九苞应灵瑞，五色成文章。
屡向秦楼侧，频过洛水阳。
鸣岐今日见，阿閤伫来翔。
+++李峤
++++鹤
黄鹤远联翩，从鸾下紫烟。
翱翔一万里，来去几千年。
已憩青田侧，时游丹禁前。
莫言空警露，犹冀一闻天。
+++李峤
++++乌
日路朝飞急，霜台夕影寒。
联翩依月树，迢递绕风竿。
白首何年改，青琴此夜弹。
灵台如可托，千里向长安。
+++李峤
++++鹊
不分荆山抵，甘从石印飞。
危巢畏风急，绕树觉星稀。
喜逐行人至，愁随织女归。
倘游明镜里，朝夕动光辉。
+++李峤
++++雁
春晖满朔方，归雁发衡阳。
望月惊弦影，排云结阵行。
往还倦南北，朝夕苦风霜。
寄语能鸣侣，相随入帝乡。
+++李峤
++++凫
飒沓睢阳涘，浮游汉水隈。
钱飞出井见，鹤引入琴哀。
李陵赋诗罢，王乔曳舄来。
何当归太液，翱集动成雷。
+++李峤
++++莺
芳树杂花红，群莺乱晓空。
声分折杨吹，娇韵落梅风。
写啭清弦里，迁乔暗木中。
友生若可冀，幽谷响还通。
+++李峤
++++雉
白雉振朝声，飞来表太平。
楚郊疑凤出，陈宝若鸡鸣。
童子怀仁至，中郎作赋成。
冀君看饮啄，耿介独含情。
+++李峤
++++燕
天女伺辰至，玄衣澹碧空。
差池沐时雨，颉颃舞春风。
相贺雕阑侧，双飞翠幕中。
勿惊留爪去，犹冀识吴宫。
+++李峤
++++雀
大厦初成日，嘉宾集杏梁。
衔书表周瑞，入幕应王祥。
暮宿江城里，朝游涟水傍。
愿齐鸿鹄至，希逐凤凰翔。
+++李峤
++++龙
衔烛耀幽都，含章拟凤雏。
西秦饮渭水，东洛荐河图。
带火移星陆，升云出鼎湖。
希逢圣人步，庭阙正晨趋。
+++李峤
++++麟
汉祀应祥开，鲁郊西狩回。
奇音中钟吕，成角喻英才。
画像临仙阁，藏书入帝台。
若惊能吐哺，为待凤凰来。
+++李峤
++++象
郁林开郡毕，维扬作贡初。
万推方演梦，惠子正焚书。
执燧奔吴战，量舟入魏墟。
六牙行致远，千叶奉高居。
+++李峤
++++马
天马本来东，嘶惊御史骢。
苍龙遥逐日，紫燕迥追风。
明月来鞍上，浮云落盖中。
得随穆天子，何假唐成公。
+++李峤
++++牛
齐歌初入相，燕阵早横功。
欲向桃林下，先过梓树中。
在吴频喘月，奔梦屡惊风。
不用五丁士，如何九折通。
+++李峤
++++豹
车法肇宗周，鼷文阐大猷。
还将君子变，来蕴太公筹。
委质超羊鞟，飞名列虎侯。
若令逢雨露，长隐南山幽。
+++李峤
++++熊
导洛宜阳右，乘春别馆前。
昭仪忠汉日，太傅翊周年。
列射三侯满，兴师七步旋。
莫言舒紫褥，犹异饮清泉。
+++李峤
++++鹿
涿鹿闻中冀，秦原辟帝畿。
柰花开旧苑，萍叶蔼前诗。
道士乘仙日，先生折角时。
方怀丈夫志，抗首别心期。
+++李峤
++++羊
绝饮惩浇俗，行驱梦逸材。
仙人拥石去，童子驭车来。
夜玉含星动，晨毡映雪开。
莫言鸿渐力，长牧上林隈。
+++李峤
++++兔
上蔡应初击，平冈远不稀。
目随槐叶长，形逐桂条飞。
汉月澄秋色，梁园映雪辉。
唯当感纯孝，郛郭引兵威。

++上卷六十一
  
+++李峤
++++人日侍宴大明宫恩赐彩缕人胜应制
凤城景色已含韶，人日风光倍觉饶。
桂吐半轮迎此夜，蓂开七叶应今朝。
鱼猜水冻行犹涩，莺喜春熙弄欲娇。
愧奉登高摇彩翰，欣逢御气上丹霄。
+++李峤
++++奉和初春幸太平公主南庄应制
（景龙三年二月十一日）
主家山第接云开，天子春游动地来。
羽骑参差花外转，霓旌摇曳日边回。
还将石溜调琴曲，更取峰霞入酒杯。
鸾辂已辞乌鹊渚，箫声犹绕凤凰台。
+++李峤
++++太平公主山亭侍宴应制
（景龙三年八月十三日）
黄金瑞榜绛河隈，白玉仙舆紫禁来。
碧树青岑云外耸，朱楼画阁水中开。
龙舟下瞰鲛人室，羽节高临凤女台。
遽惜欢娱歌吹晚，挥戈更却曜灵回。
+++李峤
++++奉和拜洛应制
七萃銮舆动，千年瑞检开。
文如龟负出，图似凤衔来。
殷荐三神享，明禋万国陪。
周旗黄鸟集，汉幄紫云回。
日暮钩陈转，清歌上帝台。
+++李峤
++++奉和幸大荐福寺应制
（寺即中宗旧宅）
雁沼开香域，鹦林降彩旃。
还窥图凤宇，更坐跃龙川。
桂舆朝群辟，兰宫列四禅。
半空银閤断，分砌宝绳连。
甘雨苏燋泽，慈云动沛篇。
独惭贤作砺，空喜福成田。
+++李峤
++++奉和幸长安故城未央宫应制
旧宫贤相筑，新苑圣君来。
运改城隍变，年深栋宇摧。
后池无复水，前殿久成灰。
莫辨祈风观，空传承露杯。
宸心千载合，睿律九韵开。
今日联章处，犹疑上柏台。
+++李峤
++++奉和幸望春宫送朔方总管张仁亶
玉塞征骄子，金符命老臣。
三军张武旆，万乘饯行轮。
猛气凌玄朔，崇恩降紫宸。
投醪还结士，辞第本忘身。
露下鹰初击，风高雁欲宾。
方销塞北祲，还靖漠南尘。
+++李峤
++++奉和幸三会寺应制
故台苍颉里，新邑紫泉居。
岁在开金寺，时来降玉舆。
龙形虽近刹，鸟迹尚留书。
竹是蒸青外，池仍点墨馀。
天文光圣草，宝思合真如。
谬奉千龄日，欣陪十地初。
+++李峤
++++奉和天枢成宴夷夏群僚应制
辙迹光西崦，勋庸纪北燕。
何如万方会，颂德九门前。
灼灼临黄道，迢迢入紫烟。
仙盘正下露，高柱欲承天。
山类丛云起，珠疑大火悬。
声流尘作劫，业固海成田。
帝泽倾尧酒，宸歌掩舜弦。
欣逢下生日，还睹上皇年。
+++李峤
++++皇帝上礼抚事述怀
配极辉光远，承天顾托隆。
负图济多难，脱履归成功。
圣道昭永锡，邕言让在躬。
还推万方重，咸仰四门聪。
恭已忘自逸，因人体至公。
垂旒沧海晏，解网法星空。
云散天五色，春还日再中。
称觞合缨弁，率舞应丝桐。
凯乐深居镐，传歌盛饮丰。
小臣滥簪笔，无以颂唐风。
+++李峤
++++奉和幸韦嗣立山庄侍宴应制
南洛师臣契，东岩王佐居。
幽情遗绂冕，宸眷属樵渔。
制下峒山跸，恩回灞水舆。
松门驻旌盖，薜幄引簪裾。
石磴平黄陆，烟楼半紫虚。
云霞仙路近，琴酒俗尘疏。
乔木千龄外，悬泉百丈馀。
崖深经炼药，穴古旧藏书。
树宿抟风鸟，池潜纵壑鱼。
宁知天子贵，尚忆武侯庐。
+++李峤
++++倡妇行
十年倡家妇，三秋边地人。
红妆楼上歇，白发陇头新。
夜夜风霜苦，年年征戍频。
山西长落日，塞北久无春。
团扇辞恩宠，回文赠苦辛。
胡兵屡攻战，汉使绝和亲。
消息如瓶井，沉浮似路尘。
空馀千里月，照妾两眉嚬。
+++李峤
++++饯薛大夫护边
荒隅时未通，副相下临戎。
授律星芒动，分兵月晕空。
犀皮拥青橐，象齿饰雕弓。
决胜三河勇，长驱六郡雄。
登山窥代北，屈指计辽东。
伫见燕然上，抽毫颂武功。
+++李峤
++++和杜学士旅次淮口阻风
夕吹生寒浦，清淮上暝潮。
迎风欲举棹，触浪反停桡。
淼漫烟波阔，参差林岸遥。
日沉丹气敛，天敞白云销。
水雁衔芦叶，沙鸥隐荻苗。
客行殊未已，川路几迢迢。
+++李峤
++++送光禄刘主簿之洛
函谷双崤右，伊川二陕东。
仙舟窅将隔，芳斝暂云同。
朋席馀欢尽，文房旧侣空。
他乡千里月，岐路九秋风。
背枥嘶班马，分洲叫断鸿。
别后青山外，相望白云中。
+++李峤
++++送骆奉礼从军
玉塞边烽举，金坛庙略申。
羽书资锐笔，戎幕引英宾。
剑动三军气，衣飘万里尘。
琴尊留别赏，风景惜离晨。
笛梅含晚吹，营柳带馀春。
希君勒石返，歌舞入城闉。
+++李峤
++++王屋山第之侧杂构小亭，暇日与群公同游
桂亭依绝巘，兰榭俯回溪。
绮栋鱼鳞出，雕甍凤羽栖。
引泉聊涨沼，凿磴且通蹊。
席上山花落，帘前野树低。
弋林开曙景，钓渚发晴霓。
狎水惊梁雁，临风听楚鸡。
复看题柳叶，弥喜荫桐圭。
+++李峤
++++奉和杜员外扈从教阅
杪冬严杀气，穷纪送颓光。
薄狩三农隙，大阅五戎场。
菜田初起烧，兰野正开防。
夹岸虹旗转，分朋兽罟张。
燕弧带晓月，吴剑动秋霜。
原启前禽路，山萦后骑行。
云区坠日羽，星苑毙天狼。
礼振军容肃，威宣武节扬。
神心体殷祝，灵兆叶姬祥。
幸陪仙驾末，欣采翰林芳。
+++李峤
++++军师凯旋自邕州顺流舟中
鸣鞞入嶂口，泛舸历川湄。
尚想江陵阵，犹疑下濑师。
岸回帆影疾，风逆鼓声迟。
萍叶沾兰桨，林花拂桂旗。
弓鸣苍隼落，剑动白猿悲。
芳树吟羌管，幽篁入楚词。
全军多胜策，无战在明时。
寄谢山东妙，长缨徒自欺。
+++李峤
++++夏晚九成宫呈同僚
碣馆分襄野，平台架射峰。
英藩信炜烨，胜地本从容。
林引梧庭凤，泉归竹沼龙。
小轩恒共处，长坂属相从。
野席兰琴奏，山台桂酒醲。
一枰移昼景，六著尽宵钟。
枚藻清词律，邹谈耀辩锋。
结欢良有裕，联寀愧无庸。
暂悦丘中赏，还希物外踪。
风烟远近至，鱼鸟去来逢。
月涧横千丈，云崖列万重。
树红山果熟，崖绿水苔浓。
愿以西园柳，长间北岩松。
+++李峤
++++田假限疾不获还庄载想田园兼思亲友率成短韵…赠杜幽素
游宦劳牵网，风尘久化衣。
迹驰东苑路，望阻北岩扉。
及此承休告，聊将狎遁肥。
十旬俄委疾，三径且殊归。
茂陵窅难即，灵台暂可依。
疲痾旅城寺，延想属郊畿。
夕梦园林是，晨瞻邑里非。
绿畴良已秽，清濠旷不追。
野花何处落，山月几秋辉。
彼美符商政，优游绝汉机。
高情物累遣，逸气烟霞飞。
乐道方无闷，怀贤独有违。
尊虚旧园酒，琴静故人徽。
夏沼莲初发，秋田麦稍稀。
何当携手去，岁暮采芳菲。
+++李峤
++++刘侍读见和山邸十篇重申此赠
神岳瑶池圃，仙宫玉树林。
乘时警天御，清暑涤宸襟。
梁驾陪玄赏，淄庭掩翠岑。
对岩龙岫出，分壑雁池深。
檐迥松萝映，窗高石镜临。
落泉奔涧响，惊吹助猿吟。
野气迷凉燠，山花杂古今。
英藩盛宾侣，胜景想招寻。
践径披兰叶，攀崖引桂阴。
穆生时泛醴，邹子或调琴。
雉翳分场合，鱼钩向浦沉。
朝游极斜景，夕宴待横参。
顾己惭铅锷，叨名齿玳簪。
暂依朱邸馆，还畅白云心。
丘壑信多美，烟霞得所钦。
寓言摅宿志，窃吹简知音。
奖价逾珍石，酬文重振金。
方从仁智所，携手濯清浔。
+++李峤
++++晚秋喜雨
积阳躔首夏，隆旱届徂秋。
炎威振皇服，歊景暴神州。
气涤朝川朗，光澄夕照浮。
草木委林甸，禾黍悴原畴。
国惧流金眚，人深悬磬忧。
紫宸兢履薄，丹扆念推沟。
望肃坛场祀，冤申囹圄囚。
御车迁玉殿，荐菲撤琼羞。
济窘邦储发，蠲穷井赋优。
服闲云骥屏，冗术土龙修。
睿感通三极，天诚贯六幽。
夏祈良未拟，商祷讵为俦。
穴蚁祯符应，山蛇毒影收。
腾云八际满，飞雨四溟周。
聚霭笼仙阙，连霏绕画楼。
旱陂仍积水，涸沼更通流。
晚穗萎还结，寒苗瘁复抽。
九农欢岁阜，万宇庆时休。
野洽如坻咏，途喧击壤讴。
幸闻东李道，欣奉北场游。
+++李峤
++++中秋月二首
盈缺青冥外，东风万古吹。
何人种丹桂，不长出轮枝。
圆魄上寒空，皆言四海同。
安知千里外，不有雨兼风。
+++李峤
++++侍宴桃花园咏桃花应制
岁去无言忽憔悴，时来含笑吐氛氲。
不能拥路迷仙客，故欲开蹊待圣君。
+++李峤
++++奉和圣制幸韦嗣立山庄应制
万骑千官拥帝车，八龙三马访仙家。
凤凰原上开青壁，鹦鹉杯中弄紫霞。
+++李峤
++++游苑遇雪应制
散漫祥云逐圣回，飘飖瑞雪绕天来。
不能落后争飞絮，故欲迎前赛早梅。
+++李峤
++++送司马先生
蓬阁桃源两处分，人间海上不相闻。
一朝琴里悲黄鹤，何日山头望白云。
+++李峤
++++风
解落三秋叶，能开二月花。
过江千尺浪，入竹万竿斜。
+++李峤
++++上清晖閤遇雪
千钟圣酒御筵披，六出祥英乱绕枝。
即此神仙对琼圃，何须辙迹向瑶池。
+++李峤
++++石淙
羽盖龙旗下绝冥，兰除薜幄坐云扃。
鸟和百籁疑调管，花发千岩似画屏。
金灶浮烟朝漠漠，石床寒水夜泠泠。
自然碧洞窥仙境，何必丹丘是福庭。

++上卷六十二
  
+++杜审言
++++南海乱石山作
涨海积稽天，群山高嶪地。
相传称乱石，图典失其事。
悬危悉可惊，大小都不类。
乍将云岛极，还与星河次。
上耸忽如飞，下临仍欲坠。
朝暾赩丹紫，夜魄炯青翠。
穹崇雾雨蓄，幽隐灵仙閟。
万寻挂鹤巢，千丈垂猿臂。
昔去景风涉，今来姑洗至。
观此得咏歌，长时想精异。
+++杜审言
++++送和西蕃使
使出凤凰池，京师阳春晚。
圣朝尚边策，诏谕兵戈偃。
拜手明光殿，摇心上林苑。
种落逾青羌，关山度赤坂。
疆场及无事，雅歌而餐饭。
宁独锡和戎，更当封定远。
+++杜审言
++++蓬莱三殿侍宴奉敕咏终南山应制
北斗挂城边，南山倚殿前。
云标金阙迥，树杪玉堂悬。
半岭通佳气，中峰绕瑞烟。
小臣持献寿，长此戴尧天。
+++杜审言
++++望春亭侍游应诏
帝出明光殿，天临太液池。
尧樽随步辇，舜乐绕行麾。
万寿祯祥献，三春景物滋。
小臣同酌海，歌颂答无为。
+++杜审言
++++宿羽亭侍宴应制
步辇千门出，离宫二月开。
风光新柳报，宴赏落花催。
碧水摇空阁，青山绕吹台。
圣情留晚兴，歌管送馀杯。
+++杜审言
++++岁夜安乐公主满月侍宴应制
戚里生昌胤，天杯宴重臣。
画楼初满月，香殿早迎春。
睿作尧君宝，孙谋梁国珍。
明朝元会日，万寿乐章陈。
+++杜审言
++++奉和七夕侍宴两仪殿应制
一年衔别怨，七夕始言归。
敛泪开星靥，微步动云衣。
天回兔欲落，河旷鹊停飞。
那堪尽此夜，复往弄残机。
+++杜审言
++++大酺
（永昌元年）
圣后乘乾日，皇明御历辰。
紫宫初启坐，苍璧正临春。
雷雨垂膏泽，金钱赠下人。
诏酺欢赏遍，交泰睹惟新。
+++杜审言
++++赋得妾薄命
草绿长门掩，苔青永巷幽。
宠移新爱夺，泪落故情留。
啼鸟惊残梦，飞花搅独愁。
自怜春色罢，团扇复迎秋。
+++杜审言
++++和韦承庆过义阳公主山池五首
野兴城中发，朝英物外求。
情悬朱绂望，契动赤泉游。
海燕巢书阁，山鸡舞画楼。
雨馀清晚夏，共坐北岩幽。
径转危峰逼，桥回缺岸妨。
玉泉移酒味，石髓换粳香。
绾雾青丝弱，牵风紫蔓长。
犹言宴乐少，别向后池塘。
携琴绕碧沙，摇笔弄青霞。
杜若幽庭草，芙蓉曲沼花。
宴游成野客，形胜得仙家。
往往留仙步，登攀日易斜。
攒石当轩倚，悬泉度牖飞。
鹿麛冲妓席，鹤子曳童衣。
园果尝难遍，池莲摘未稀。
卷帘唯待月，应在醉中归。
赏玩期他日，高深爱此时。
池分八水背，峰作九山疑。
地静鱼偏逸，人闲鸟欲欺。
青溪留别兴，更与白云期。
+++杜审言
++++和晋陵陆丞早春游望
（一作韦应物诗）
独有宦游人，偏惊物候新。
云霞出海曙，梅柳渡江春。
淑气催黄鸟，晴光转绿蘋。
忽闻歌古调，归思欲沾巾。
+++杜审言
++++秋夜宴临津郑明府宅
行止皆无地，招寻独有君。
酒中堪累月，身外即浮云。
露白宵钟彻，风清晓漏闻。
坐携馀兴往，还似未离群。
+++杜审言
++++和康五庭芝望月有怀
明月高秋迥，愁人独夜看。
暂将弓并曲，翻与扇俱团。
雾濯清辉苦，风飘素影寒。
罗衣一此鉴，顿使别离难。
+++杜审言
++++登襄阳城
旅客三秋至，层城四望开。
楚山横地出，汉水接天回。
冠盖非新里，章华即旧台。
习池风景异，归路满尘埃。
+++杜审言
++++旅寓安南
交趾殊风候，寒迟暖复催。
仲冬山果熟，正月野花开。
积雨生昏雾，轻霜下震雷。
故乡逾万里，客思倍从来。
+++杜审言
++++春日怀归
心是伤归望，春归异往年。
河山鉴魏阙，桑梓忆秦川。
花杂芳园鸟，风和绿野烟。
更怀欢赏地，车马洛桥边。
+++杜审言
++++代张侍御伤美人
二八泉扉掩，帷屏宠爱空。
泪痕消夜烛，愁绪乱春风。
巧笑人疑在，新妆曲未终。
应怜脂粉气，留著舞衣中。
+++杜审言
++++送高郎中北使
北狄愿和亲，东京发使臣。
马衔边地雪，衣染异方尘。
岁月催行旅，恩荣变苦辛。
歌钟期重锡，拜手落花春。
+++杜审言
++++都尉山亭
紫藤萦葛藟，绿刺罥蔷薇。
下钓看鱼跃，探巢畏鸟飞。
叶疏荷已晚，枝亚果新肥。
胜迹都无限，只应伴月归。
+++杜审言
++++夏日过郑七山斋
共有樽中好，言寻谷口来。
薜萝山径入，荷芰水亭开。
日气含残雨，云阴送晚雷。
洛阳钟鼓至，车马系迟回。
+++杜审言
++++送崔融
君王行出将，书记远从征。
祖帐连河阙，军麾动洛城。
旌旃朝朔气，笳吹夜边声。
坐觉烟尘扫，秋风古北平。
+++杜审言
++++经行岚州
北地春光晚，边城气候寒。
往来花不发，新旧雪仍残。
水作琴中听，山疑画里看。
自惊牵远役，艰险促征鞍。
+++杜审言
++++重九日宴江阴
蟋蟀期归晚，茱萸节候新。
降霜青女月，送酒白衣人。
高兴要长寿，卑栖隔近臣。
龙沙即此地，旧俗坐为邻。
+++杜审言
++++除夜有怀
故节当歌守，新年把烛迎。
冬氛恋虬箭，春色候鸡鸣。
兴尽闻壶覆，宵阑见斗横。
还将万亿寿，更谒九重城。
+++杜审言
++++晦日宴游
日晦随蓂荚，春情著杏花。
解绅宜就水，张幕会连沙。
歌管风轻度，池台日半斜。
更看金谷骑，争向石崇家。
+++杜审言
++++七夕
白露含明月，青霞断绛河。
天街七襄转，阁道二神过。
袨服锵环珮，香筵拂绮罗。
年年今夜尽，机杼别情多。
+++杜审言
++++守岁侍宴应制
季冬除夜接新年，帝子王孙捧御筵。
宫阙星河低拂树，殿廷灯烛上薰天。
弹弦奏节梅风入，对局探钩柏酒传。
欲向正元歌万寿，暂留欢赏寄春前。
+++杜审言
++++大酺
毗陵震泽九州通，士女欢娱万国同。
伐鼓撞钟惊海上，新妆袨服照江东。
梅花落处疑残雪，柳叶开时任好风。
火德云官逢道泰，天长地久属年丰。
+++杜审言
++++春日京中有怀
今年游寓独游秦，愁思看春不当春。
上林苑里花徒发，细柳营前叶漫新。
公子南桥应尽兴，将军西第几留宾。
寄语洛城风日道，明年春色倍还人。
+++杜审言
++++扈从出长安应制
分野都畿列，时乘六御均。
京师旧西幸，洛道此东巡。
文物驱三统，声名走百神。
龙旗萦漏夕，凤辇拂钩陈。
抚迹地灵古，游情皇鉴新。
山追散马日，水忆钓鱼人。
禹食传中使，尧樽遍下臣。
省方称国阜，问道识风淳。
岁晚天行吉，年丰景从亲。
欢娱包历代，宇宙忽疑春。
+++杜审言
++++春日江津游望
旅客摇边思，春江弄晚晴。
烟销垂柳弱，雾卷落花轻。
飞棹乘空下，回流向日平。
鸟啼移几处，蝶舞乱相迎。
忽叹人皆浊，堤防水至清。
谷王常不让，深可戒中盈。
+++杜审言
++++泛舟送郑卿入京
帝坐蓬莱殿，恩追社稷臣。
长安遥向日，宗伯正乘春。
相宅开基地，倾都送别人。
行舟萦渌水，列戟满红尘。
酒助欢娱洽，风催景气新。
此时光乃命，谁为惜无津。
+++杜审言
++++度石门山
石门千仞断，迸水落遥空。
道束悬崖半，桥欹绝涧中。
仰攀人屡息，直下骑才通。
泥拥奔蛇径，云埋伏兽丛。
星躔牛斗北，地脉象牙东。
开塞随行变，高深触望同。
江声连骤雨，日气抱残虹。
未改朱明律，先含白露风。
坚贞深不惮，险涩谅难穷。
有异登临赏，徒为造化功。
+++杜审言
++++赠崔融二十韵
十年俱薄宦，万里各他方。
云天断书札，风土异炎凉。
太息幽兰紫，劳歌奇树黄。
日疑怀叔度，夜似忆真长。
北使从江表，东归在洛阳。
相逢慰畴昔，相对叙存亡。
草深穷巷毁，竹尽故园荒。
雅节君弥固，衰颜余自伤。
人事盈虚改，交游宠辱妨。
雀罗争去翟，鹤氅竞寻王。
思极欢娱至，朋情讵可忘。
琴樽横宴席，岩谷卧词场。
连骑追佳赏，城中及路傍。
三川宿雨霁，四月晚花芳。
复此开悬榻，宁唯入后堂。
兴酣鸲鹆舞，言洽凤凰翔。
高选俄迁职，严程已饬装。
抚躬衔道义，携手恋辉光。
玉振先推美，金铭旧所防。
忽嗟离别易，行役共时康。
+++杜审言
++++赠苏味道
北地寒应苦，南庭戍未归。
边声乱羌笛，朔气卷戎衣。
雨雪关山暗，风霜草木稀。
胡兵战欲尽，虏骑猎犹肥。
雁塞何时入，龙城几度围。
据鞍雄剑动，插笔羽书飞。
舆驾还京邑，朋游满帝畿。
方期来献凯，歌舞共春辉。
+++杜审言
++++和李大夫嗣真奉使存抚河东
六位乾坤动，三微历数迁。
讴歌移火德，图谶在金天。
子月开阶统，房星受命年。
祯符龙马出，宝箓凤凰传。
地即交风雨，都仍卜涧瀍。
明堂唯御极，清庙乃尊先。
不宰神功运，无为大象悬。
八荒平物土，四海接人烟。
已属群生泰，犹言至道偏。
玺书傍问俗，旌节近推贤。
秩比司空位，官临御史员。
雄词执刀笔，直谏罢楼船。
国有大臣器，朝加小会筵。
将行备礼乐，送别仰神仙。
城阙周京转，关河陕服连。
稍观汾水曲，俄指绛台前。
姑射聊长望，平阳遂宛然。
舜耕馀草木，禹凿旧山川。
昔出诸侯上，无何霸业全。
中军归战敌，外府绝兵权。
隐隐帝乡远，瞻瞻肃命虔。
西河偃风俗，东壁挂星躔。
井邑枌榆社，陵园松柏田。
荣光晴掩代，佳气晓侵燕。
雨霈鸿私涤，风行睿旨宣。
茕嫠访疾苦，屠钓采贞坚。
人乐逢刑措，时康洽赏延。
赐逾秦氏级，恩倍汉家钱。
拥传咸翘首，称觞竞比肩。
拜迎弥道路，舞咏溢郊鄽。
杀气西衡白，穷阴北暝玄。
飞霜遥渡海，残月迥临边。
缅邈朝廷问，周流朔塞旋。
兴来探马策，俊发抱龙泉。
学总八千卷，文倾三百篇。
澄清得使者，作颂有人焉。
莫以崇班阂，而云胜托捐。
伟材何磊落，陋质几翩翾。
江海宁为让，巴渝转自牵。
一闻歌圣道，助曲荷陶甄。
+++杜审言
++++赠苏绾书记
知君书记本翩翩，为许从戎赴朔边。
红粉楼中应计日，燕支山下莫经年。
+++杜审言
++++渡湘江
迟日园林悲昔游，今春花鸟作边愁。
独怜京国人南窜，不似湘江水北流。
+++杜审言
++++戏赠赵使君美人
红粉青娥映楚云，桃花马上石榴裙。
罗敷独向东方去，谩学他家作使君。

++上卷六十三
  
+++董思恭
++++三妇艳
大妇裁纨素，中妇弄明珰。
小妇多姿态，登楼红粉妆。
丈人且安坐，初日渐流光。
+++董思恭
++++感怀
野郊怆新别，河桥非旧饯。
惨日映峰沉，愁云随盖转。
哀笳时断续，悲旌乍舒卷。
望望情何极，浪浪泪空泫。
无复昔时人，芳春共谁遣。
+++董思恭
++++守岁二首
（此二首一作太宗诗，后题作《除夜》。）
暮景斜芳殿，年华丽绮宫。
寒辞去冬雪，暖带入春风。
阶馥舒梅素，盘花卷烛红。
共欢新故岁，迎送一宵中。
岁阴穷暮纪，献节启新芳。
冬尽今宵促，年开明日长。
冰销出镜水，梅散入风香。
对此欢终宴，倾壶待曙光。
+++董思恭
++++昭君怨二首
（前首一作董初诗）
新年犹尚小，那堪远聘秦。
裾衫沾马汗，眉黛染胡尘。
举眼无相识，路逢皆异人。
唯有梅将李，犹带故乡春。
琵琶马上弹，行路曲中难。
汉月正南远，燕山直北寒。
髻鬟风拂乱，眉黛雪沾残。
斟酌红颜改，徒劳握镜看。
+++董思恭
++++咏日
沧海十枝晖，悬圃重轮庆。
蕣华发晨楹，菱彩翻朝镜。
忽遇惊风飘，自有浮云映。
更也人皆仰，无待挥戈正。
+++董思恭
++++咏月
北堂未安寝，西园聊骋望。
玉户照罗帏，珠轩明绮障。
别客长安道，思妇高楼上。
所愿君莫违，清风时可访。
+++董思恭
++++咏星
历历东井舍，昭昭右掖垣。
云际龙文出，池中鸟色翻。
流辉下月路，坠影入河源。
方知颍川集，别有太丘门。
+++董思恭
++++咏风
萧萧度阊阖，习习下庭闱。
花蝶自飘舞，兰蕙生光辉。
相乌正举翼，退鹢已惊飞。
方从列子御，更逐浮云归。
+++董思恭
++++咏云
帝乡白云起，飞盖上天衢。
带月绮罗映，从风枝叶敷。
参差过层阁，倏忽下苍梧。
因风望既远，安得久踟蹰。
+++董思恭
++++咏雪
天山飞雪度，言是落花朝。
惜哉不我与，萧索从风飘。
鲜洁凌纨素，纷糅下枝条。
良时竟何在，坐见容华销。
+++董思恭
++++咏露
夜色凝仙掌，晨甘下帝庭。
不觉九秋至，远向三危零。
芦渚花初白，葵园叶尚青。
晞阳一洒惠，方愿益沧溟。
+++董思恭
++++咏雾
苍山寂已暮，翠观黯将沉。
终南晨豹隐，巫峡夜猿吟。
天寒气不歇，景晦色方深。
待访公超市，将予赴华阴。
+++董思恭
++++咏虹
（一作虹蜺）
春暮萍生早，日落雨飞馀。
横彩分长汉，倒色媚清渠。
梁前朝影出，桥上晚光舒。
愿逐旌旗转，飘飘侍直庐。
+++董思恭
++++咏桃
（一作太宗诗）
禁苑春光丽，花蹊几树装。
缀条深浅色，点露参差光。
向日分千笑，迎风共一香。
如何仙岭侧，独秀隐遥芳。
+++董思恭
++++咏李
（一作太宗诗）
盘根植瀛渚，交干横倚天。
舒华光四海，卷叶荫山川。
+++董思恭
++++咏弓
（一作太宗诗）
上弦明月半，激箭流星远。
落雁带书惊，啼猿映枝转。
+++董思恭
++++咏琵琶
（一作太宗诗）
半月无双影，金花有四时。
摧藏千里态，掩抑几重悲。
促节萦红袖，清音满翠帷。
驶弹风响急，缓曲钏声迟。
空馀关陇恨，因此代相思。
+++刘允济
++++经庐岳回望江州想洛川有作
龟山帝始营，龙门禹初凿。
出入经变化，俯仰凭寥廓。
未若兹山功，连延并巫霍。
东北疏艮象，西南距坤络。
宏阜自郁盘，高标复回薄。
势入柴桑渚，阴开彭蠡壑。
九江杳无际，七泽纷相错。
云雨散吴会，风波腾鄬鄀。
迹随造化久，利与乾坤博。
肸蚃精气通，纷纶潜怪作。
石渠忽见践，金房安可托。
地入天子都，岩有仙人药。
二门几迢递，三宫何倏爚。
咫尺穷杳冥，跬步皆恬漠。
仙才惊羽翰，幽居静龙蠖。
明牧振雄词，棣华殊灼灼。
盛叶匡西夏，深谋赞禹亳。
黄云覆鼎飞，绛气横川跃。
佐历符贤运，人期茂天爵。
礼乐富垂髫，诗书成舞勺。
清辉靖岩电，利器腾霜锷。
游圣挹衢尊，邻畿恭木铎。
岩仞包武侯，波澜控文若。
旋闻刈薪楚，遽睹升葵藿。
稷契序揆图，良平公辅略。
重地资出守，英藩谅求瘼。
豫章观伟材，江州访灵崿。
阳岫晓氛氲，阴崖暮萧索。
潜伏屡鲸奔，雄飞更鸷搏。
惊𤢹透烟霞，腾猿乱枝格。
故园有归梦，他山飞赏乐。
帝乡徒可游，湟涧终旅泊。
景物观淮海，云霄望河洛。
城阙紫微星，图书玄扈閤。
神功多粉缋，元气犹斟酌。
丞相下南宫，将军趋北落。
横簪并附蝉，列鼎俱调鹤。
四郊时迷路，五月先投龠。
池榭宣琼管，风花乱珠箔。
旧游劳梦寐，新知无悦乐。
天寒欲赠言，岁暮期交约。
夜琴清玉柱，秋灰变缇幕。
风云动翰林，宫徵调文籥。
言泉激为浪，思绪飞成缴。
千里辉珠玑，五采含丹雘。
钟鼓旋惊鷃，瑾瑜俄抵鹊。
窃价惭庸怠，叨声逾寂莫。
长望限南溟，居然翳东郭。
+++刘允济
++++咏琴
昔在龙门侧，谁想凤鸣时。
雕琢今为器，宫商不自持。
巴人缓疏节，楚客弄繁丝。
欲作高张引，翻成下调悲。
+++刘允济
++++怨情
玉关芳信断，兰闺锦字新。
愁来好自抑，念切已含嚬。
虚牖风惊梦，空床月厌人。
归期倘可促，勿度柳园春。
+++刘允济
++++见道边死人
（一作刘元济诗。《统签》并入允济诗内）
凄凉徒见日，冥寞讵知年。
魂兮不可问，应为直如弦。
+++邵大震
++++九日登玄武山旅眺
九月九日望遥空，秋水秋天生夕风。
寒雁一向南去远，游人几度菊花丛。
+++辛常伯
++++军中行路难
（与骆宾王同作）
君不见封狐雄虺自成群，凭深负固结妖氛。
玉玺分兵征恶少，金坛授律动将军。
将军拥麾宣庙略，战士横戈静夷落。
长驱一息背铜梁，直指三危登剑阁。
阁道岧峣起戍楼，剑门遥裔俯灵丘。
邛关九折无平路，江水双源有急流。
征役无期返，他乡岁华晚。
杳杳丘陵出，苍苍林薄远。
途危紫盖峰，路涩青泥坂。
去去指哀牢，行行入不毛。
绝壁千里险，连山四望高。
中外分区宇，夷夏殊风土。
交阯枕南荒，昆弥临北户。
川原饶毒雾，谿谷多霪雨。
行潦四时流，崩查千岁古。
漂梗飞蓬不暂安，扪萝引葛陟危峦。
昔时闻道从军乐，今日方知行路难。
沧江绿水东流驶，炎州丹徼南中地。
南中南斗映星河，秦关秦塞阻烟波。
三春边地风光少，五月泸川瘴疠多。
朝驱疲斥候，夕息倦樵歌。
向月弯繁弱，连星转太阿。
重义轻生怀一顾，东伐西征凡几度。
夜夜朝朝斑鬓新，年年岁岁戎衣故。
灞城隅，滇池水，天涯望转积，地际行无已。
徒觉炎凉节物非，不知关山千万里。
弃置勿重陈，重陈多苦辛。
且悦清笳梅柳曲，讵忆芳园桃李人。
绛节红旗分日羽，丹心白刃酬明主。
但令一被君王知，谁惮三边征战苦。
行路难，岐路几千端。
无复归云凭短翰，空馀望日想长安。

++上卷六十四
  
+++姚崇
++++奉和圣制夏日游石淙山
二室三涂光地险，均霜揆日处天中。
石泉石镜恒留月，山鸟山花竞逐风。
周王久谢瑶池赏，汉主悬惭玉树宫。
别有祥烟伴佳气，能随轻辇共葱葱。
+++姚崇
++++故洛阳城侍宴应制
游豫停仙跸，登临对晚晴。
川凫连倒影，岩鸟应虚声。
野奏风成曲，山居云作缨。
今朝丘壑上，高兴小蓬瀛。
+++姚崇
++++春日洛阳城侍宴
南山开宝历，北渚对芳蹊。
的历风梅度，参差露草低。
尧樽临上席，舜乐下前溪。
任重由来醉，乘酣志转迷。
+++姚崇
++++秋夜望月
明月有馀鉴，羁人殊未安。
桂含秋树晚，波入夜池寒。
灼灼云枝净，光光草露团。
所思迷所在，长望独长叹。
+++姚崇
++++夜渡江
（一作柳中庸诗）
夜渚带浮烟，苍茫晦远天。
舟轻不觉动，缆急始知牵。
听草遥寻岸，闻香暗识莲。
唯看孤帆影，常似客心悬。
+++姚崇
++++奉和圣制龙池篇
恭闻帝里生灵沼，应报明君鼎业新。
既协翠泉光宝命，还符白水出真人。
此时舜海潜龙跃，此地尧河带马巡。
独有前池一小雁，叨承旧惠入天津。
+++姚崇
++++句
扇掩将雏曲，钗承堕马鬟。（见《海录碎事》，又见后张昌宗太平公主山亭侍宴诗）
+++宋璟
++++奉和御制璟与张说源乾曜同日上官命宴都堂赐诗应制
丞相邦之重，非贤谅不居。
老臣慵且惫，何德以当诸。
厚秩先为忝，崇班复此除。
太常陈礼乐，中掖降簪裾。
圣酒山河润，仙文象纬舒。
冒恩怀宠锡，陈力省空虚。
郭隗惭无骏，冯谖愧有鱼。
不知周勃者，荣幸定何如。
+++宋璟
++++奉和圣制同二相已下群官乐游园宴
侍饮终酺会，承恩续胜游。
戴天惟庆幸，选地即殊尤。
北向祗双阙，南临赏一丘。
曲江新溜暖，上苑杂花稠。
亹亹韶弦屡，戋戋贲帛周。
醉归填畛陌，荣耀接轩裘。
+++宋璟
++++奉和圣制送张说巡边
帝道薄存兵，王师尚有征。
是关司马法，爰命总戎行。
画阃崇威信，分麾盛宠荣。
聚观方结辙，出祖遂倾城。
圣酒江河润，天词象纬明。
德风边草偃，胜气朔云平。
宰国推良器，为军挹壮声。
至和常得体，不战即亡精。
以智泉宁竭，其徐海自清。
迟还庙堂坐，赠别故人情。
+++宋璟
++++奉和圣制答张说扈从南出雀鼠谷
秦地雄西夏，并州近北胡。
禹行山启路，舜在邑为都。
忽视寒暄隔，深思险易殊。
四时宗伯叙，六义宰臣铺。
征作宫常应，星环日每纡。
盛哉逢道合，良以致亨衢。
+++宋璟
++++蒲津迎驾
回銮下蒲坂，飞旆指秦京。
洛上黄云送，关中紫气迎。
霞朝看马色，月晓听鸡鸣。
防拒连山险，长桥压水平。
省方知化洽，察俗觉时清。
天下长无事，空馀襟带名。
+++宋璟
++++送苏尚书赴益州
我望风烟接，君行霰雪飞。
园亭若有送，杨柳最依依。

++上卷六十五
  
+++苏味道
++++初春行宫侍宴应制
（得天字）
温液吐涓涓，跳波急应弦。
簪裾承睿赏，花柳发韶年。
圣酒千钟洽，宸章七曜悬。
微臣从此醉，还似梦钧天。
+++苏味道
++++单于川对雨二首
崇朝遘行雨，薄晚屯密云。
缘阶起素沫，竟水聚圆文。
河柳低未举，山花落已芬。
清尊久不荐，淹留遂待君。
飞雨欲迎旬，浮云已送春。
还从濯枝后，来应洗兵辰。
气合龙祠外，声过鲸海滨。
伐邢知有属，已见静边尘。
+++苏味道
++++正月十五夜
火树银花合，星桥铁锁开。
暗尘随马去，明月逐人来。
游伎皆秾李，行歌尽落梅。
金吾不禁夜，玉漏莫相催。
+++苏味道
++++咏雾
氤氲起洞壑，遥裔匝平畴。
乍似含龙剑，还疑映蜃楼。
拂林随雨密，度径带烟浮。
方谢公超步，终从彦辅游。
+++苏味道
++++咏虹
纡馀带星渚，窈窕架天浔。
空因壮士见，还共美人沉。
逸照含良玉，神花藻瑞金。
独留长剑彩，终负昔贤心。
+++苏味道
++++咏霜
金祇暮律尽，玉女暝氛归。
孕冷随钟彻，飘华逐剑飞。
带日浮寒影，乘风进晚威。
自有贞筠质，宁将庶草腓。
+++苏味道
++++咏井
玲珑映玉槛，澄澈泻银床。
流声集孔雀，带影出羵羊。
桐落秋蛙散，桃舒春锦芳。
帝力终何有，机心庶此忘。
+++苏味道
++++咏石
济北甄神贶，河西濯锦文。
声应天池雨，影触岱宗云。
燕归犹可候，羊起自成群。
何当握灵髓，高枕绝嚣氛。
+++苏味道
++++奉和受图温洛应制
绿绮膺河检，清坛俯洛滨。
天旋俄制跸，孝享属严禋。
陟配光三祖，怀柔洎百神。
雾开中道日，雪敛属车尘。
预奉咸英奏，长歌亿万春。
+++苏味道
++++使岭南闻崔马二御史并拜台郎
振鹭齐飞日，迁莺远听闻。
明光共待漏，清鉴各披云。
喜得廊庙举，嗟为台阁分。
故林怀柏悦，新幄阻兰薰。
冠去神羊影，车迎瑞雉群。
远从南斗外，遥仰列星文。
+++苏味道
++++赠封御史入台
故事推三独，兹辰对两闱。
夕鸦共鸣舞，屈草接芳菲。
盛府持清橐，殊章动绣衣。
风连台阁起，霜就简书飞。
凛凛当朝色，行行满路威。
惟当击隼去，复睹落雕归。
+++苏味道
++++始背洛城秋郊瞩目奉怀台中诸侍御
薄游忝霜署，直指戒冰心。
荔浦方南纪，蘅皋暂北临。
山晴关塞断，川暮广城阴。
场圃通圭甸，沟塍碍石林。
野童来捃拾，田叟去讴吟。
蟋蟀秋风起，蒹葭晚露深。
帝城犹郁郁，征传几駸駸。
回忆披书地，劳歌谢所钦。
+++苏味道
++++九江口南济北接蕲春南与浔阳岸
江路一悠哉，滔滔九派来。
远潭昏似雾，前浦沸成雷。
鳞介多潜育，渔商几溯洄。
风摇蜀柿下，日照楚萍开。
近漱湓城曲，斜吹蠡泽隈。
锡龟犹入贡，浮兽罢为灾。
津吏挥桡疾，邮童整传催。
归心讵可问，为视落潮回。
+++苏味道
++++和武三思于天中寺寻复礼上人之作
藩戚三雍暇，禅居二室隈。
忽闻从桂苑，移步践花台。
敏学推多艺，高谈属辩才。
是非宁滞著，空有掠嫌猜。
五行幽机畅，三蕃妙键开。
味同甘露洒，香似逆风来。
砌古留方石，池清辨烧灰。
寻鹤洲返，月逐虎谿回。
企躅瞻飞盖，攀游想渡杯。
愿陪为善乐，从此去尘埃。
+++苏味道
++++嵩山石淙侍宴应制
雕舆藻卫拥千官，仙洞灵谿访九丹。
隐暧源花迷近路，参差岭竹扫危坛。
重崖对耸霞文驳，瀑水交飞雨气寒。
天洛宸襟有馀兴，裴回周矖驻归銮。

++上卷六十六
  
+++郭震
++++古剑篇
（一作宝剑篇）
君不见昆吾铁冶飞炎烟，红光紫气俱赫然。
良工锻炼凡几年，铸得宝剑名龙泉。
龙泉颜色如霜雪，良工咨嗟叹奇绝。
琉璃玉匣吐莲花，错镂金环映明月。
正逢天下无风尘，幸得周防君子身。
精光黯黯青蛇色，文章片片绿龟鳞。
非直结交游侠子，亦曾亲近英雄人。
何言中路遭弃捐，零落漂沦古狱边。
虽复尘埋无所用，犹能夜夜气冲天。

+++郭震
++++塞上
塞外虏尘飞，频年出武威。
死生随玉剑，辛苦向金微。
久戍人将老，长征马不肥。
仍闻酒泉郡，已合数重围。
+++郭震
++++寄刘校书
俗吏三年何足论，每将荣辱在朝昏。
才微易向风尘老，身贱难酬知己恩。
御苑残莺啼落日，黄山细雨湿归轩。
回首汉家丞相府，昨来谁得扫重门。
+++郭震
++++同徐员外除太子舍人寓直之作
太子擅元良，宫臣命伟长。
除荣辞会府，直宿总书坊。
露湿幽岩桂，风吹便坐桑。
阁连云一色，池带月重光。
叶死兰无气，荷枯水不香。
遥闻秋兴作，言是晋中郎。
+++郭震
++++春江曲
江水春沉沉，上有双竹林。
竹叶坏水色，郎亦坏人心。
+++郭震
++++王昭君三首
自嫁单于国，长衔汉掖悲。
容颜日憔悴，有甚画图时。
厌践冰霜域，嗟为边塞人。
思从漠南猎，一见汉家尘。
闻有南河信，传言杀画师。
始知君念重，更肯惜蛾眉。
+++郭震
++++子夜四时歌六首 春歌
陌头杨柳枝，已被春风吹。
妾心正断绝，君怀那得知。
青楼含日光，绿池起风色。
赠子同心花，殷勤此何极。
+++郭震
++++子夜四时歌六首 秋歌
邀欢空伫立，望美频回顾。
何时复采菱，江中密相遇。
辟恶茱萸囊，延年菊花酒。
与子结绸缪，丹心此何有。
+++郭震
++++子夜四时歌六首 冬歌
北极严气升，南至温风谢。
调丝竞短歌，拂枕怜长夜。
帷横双翡翠，被卷两鸳鸯。
婉态不自得，宛转君王床。
+++郭震
++++二月乐游诗
二月芳游始，开轩望晓池。
绿兰日吐叶，红蕊向盈枝。
柳色行将改，君心幸莫移。
阳春遽多意，唯愿两人知。
+++郭震
++++十月乐游诗
十月严阴盛，霜气下玉台。
罗衣羞自解，绮帐待君开。
银箭更筹缓，金炉香气来。
愁仍夜未几，已使炭成灰。
+++郭震
++++萤
秋风凛凛月依依，飞过高梧影里时。
暗处若教同众类，世间争得有人知。
+++郭震
++++蛩
愁杀离家未达人，一声声到枕前闻。
苦吟莫向朱门里，满耳笙歌不听君。
+++郭震
++++云
聚散虚空去复还，野人闲处倚筇看。
不知身是无根物，蔽月遮星作万端。
+++郭震
++++野井
纵无汲引味清澄，冷浸寒空月一轮。
凿处若教当要路，为君常济往来人。
+++郭震
++++米囊花
开花空道胜于草，结实何曾济得民。
却笑野田禾与黍，不闻弦管过青春。
+++郭震
++++惜花
艳拂衣襟蕊拂杯，绕枝闲共蝶徘徊。
春风满目还惆怅，半欲离披半未开。
+++郭震
++++莲花
脸腻香薰似有情，世间何物比轻盈。
湘妃雨后来池看，碧玉盘中弄水晶。

++上卷六十七
  
+++田游岩
++++弘农清岩曲有磐石可坐，宋十一每拂拭待余，寄诗赠之
信彼称灵石，居然狎遁栖。
裴回承翠巘，斌驳带深谿。
夕阴起层岫，清景半虹霓。
风来应啸阮，波动可琴嵇。
仆也颍阳客，望彼空思齐。
傥见山人至，簪蒿且杖藜。
+++王无竞
++++和宋之问下山歌
日云暮兮下嵩山，路连绵兮树石间。
出谷口兮见明月，心裴回兮不能还。
+++王无竞
++++北使长城
秦世筑长城，长城无极已。
暴兵四十万，兴工九千里。
死人如乱麻，白骨相撑委。
殚弊未云悟，穷毒岂知止。
胡尘未北灭，楚兵遽东起。
六国复嚣嚣，两龙斗觺觺。
卯金竟握谶，反璧俄沦祀。
仁义寝邦国，狙暴行终始。
一旦咸阳宫，翻为汉朝市。
+++王无竞
++++凤台曲
凤台何逶迤，嬴女管参差。
一旦彩云至，身去无还期。
遗曲此台上，世人多学吹。
一吹一落泪，至今怜玉姿。
+++王无竞
++++铜雀台
北登铜雀上，西望青松郭。
繐帐空苍苍，陵田纷漠漠。
平生事已变，歌吹宛犹昨。
长袖拂玉尘，遗情结罗幕。
妾怨在朝露，君恩岂中薄。
高台奏曲终，曲终泪横落。
+++王无竞
++++巫山
（一作宋之问诗）
神女向高唐，巫山下夕阳。
裴回行作雨，婉娈逐荆王。
电影江前落，雷声峡外长。
朝云无处所，台馆晓苍苍。
+++贾曾
++++和宋之问下山歌
良游晼晚兮月呈光，锦路逶迤兮山路长。
王孙不留兮岁将晏，嵩岩仙草兮为谁芳。
+++贾曾
++++孝和皇帝挽歌
新命千龄启，鸿图累圣馀。
天行应潜跃，帝出受图书。
礼若传尧旧，功疑复夏初。
梦游长不返，何国是华胥。
+++贾曾
++++奉和春日出苑瞩目应令
铜龙晓辟问安回，金辂春游博望开。
渭北晴光摇草树，终南佳气入楼台。
招贤已得商山老，托乘还征邺下才。
臣在东周独留滞，忻逢睿藻日边来。
+++贾曾
++++有所思
洛阳城东桃李花，飞来飞去落谁家。
幽闺女儿爱颜色，坐见落花长叹息。
今岁花开君不待。
明年花开复谁在。
故人不共洛阳东，今来空对落花风。
年年岁岁花相似，岁岁年年人不同。

+++贾曾
++++祭汾阴乐章
蠲我渐饎，洁我膋芗。
有豆孔硕，为羞既臧。
至诚无昧，精意惟芳。
神其醉止，欣欣乐康。
+++李夔
++++使至汴州喜逢宋之问
阮籍蓬池上，孤韵竹林才。
巨源从吏道，正拥使车来。
相逢且交臂，相命且衔杯。
醉后长歌毕，馀声绕吹台。
+++崔玄童
++++祭汾阴乐章
聿修严配，展事禋宗。
祥符宝鼎，礼备黄琮。
祝词以信，明德惟聪。
介兹景福，永永无穷。
+++何鸾
++++祭汾阴乐章
乐奏云阕，礼章载虔。
禋宗于地，昭假于天。
惟馨荐矣，既醉歆焉。
神之降福，永永万年。
+++蒋挺
++++祭汾阴乐章
维岁之吉，维辰之良。
圣君绂冕，肃事坛场。
大礼已备，大乐斯张。
神其醉止，降福无疆。

++上卷六十八
  
+++崔融
++++关山月
月生西海上，气逐边风壮。
万里度关山，苍茫非一状。
汉兵开郡国，胡马窥亭障。
夜夜闻悲笳，征人起南望。
+++崔融
++++拟古
饮马临浊河，浊河深不测。
河水日东注，河源乃西极。
思君正如此，谁为生羽翼。
日夕大川阴，云霞千里色。
所思在何处，宛在机中织。
离梦当有魂，愁容定无力。
夙龄负奇志，中夜三叹息。
拔剑斩长榆，弯弓射小棘。
班张固非拟，卫霍行可即。
寄谢闺中人，努力加飧食。
+++崔融
++++西征军行遇风
北风卷尘沙，左右不相识。
飒飒吹万里，昏昏同一色。
马烦莫敢进，人急未遑食。
草木春更悲，天景昼相匿。
夙龄慕忠义，雅尚存孤直。
览史怀浸骄，读诗叹孔棘。
及兹戎旅地，忝从书记职。
兵气腾北荒，军声振西极。
坐觉威灵远，行看氛祲息。
愚臣何以报，倚马申微力。
+++崔融
++++塞垣行
（一作崔湜诗）
疾风卷溟海，万里扬沙砾。
仰望不见天，昏昏竟朝夕。
是时军两进，东拒复西敌。
蔽山张旗鼓，间道潜锋镝。
精骑突晓围，奇兵袭暗壁。
十月边塞寒，四山沍阴积。
雨雪雁南飞，风尘景西迫。
昔我事讨论，未尝怠经籍。
一朝弃笔砚，十年操矛戟。
岂要黄河誓，须勒燕山石。
可嗟牧羊臣，海外久为客。
+++崔融
++++登东阳沈隐侯八咏楼
旦登西北楼，楼峻石墉厚。
宛生长定□，俯压三江口。
排阶衔鸟衡，交疏过牛斗。
左右会稽镇，出入具区薮。
越岩森其前，浙江漫其后。
此地实东阳，由来山水乡。
隐侯有遗咏，落简尚馀芳。
具物昔未改，斯人今已亡。
粤余忝藩左，束发事文场。
怅不见夫子，神期遥相望。
+++崔融
++++从军行
穹庐杂种乱金方，武将神兵下玉堂。
天子旌旗过细柳，匈奴运数尽枯杨。
关头落月横西岭，塞下凝云断北荒。
漠漠边尘飞众鸟，昏昏朔气聚群羊。
依稀蜀杖迷新竹，仿佛胡床识故桑。
临海旧来闻骠骑，寻河本自有中郎。
坐看战壁为平土，近待军营作破羌。
+++崔融
++++和宋之问寒食题黄梅临江驿
春分自淮北，寒食渡江南。
忽见浔阳水，疑是宋家潭。
明主阍难叫，孤臣逐未堪。
遥思故园陌，桃李正酣酣。
+++崔融
++++留别杜审言并呈洛中旧游
斑鬓今为别，红颜昨共游。
年年春不待，处处酒相留。
驻马西桥上，回车南陌头。
故人从此隔，风月坐悠悠。
+++崔融
++++咏宝剑
宝剑出昆吾，龟龙夹采珠。
五精初献术，千户竞沦都。
匣气冲牛斗，山形转辘轳。
欲知天下贵，持此问风胡。
+++崔融
++++吴中好风景
洛渚问吴潮，吴门想洛桥。
夕烟杨柳岸，春水木兰桡。
城邑高楼近，星辰北斗遥。
无因生羽翼，轻举托还飙。
+++崔融
++++则天皇后挽歌二首
宵陈虚禁夜，夕临空山阴。
日月昏尺景，天地惨何心。
紫殿金铺涩，黄陵玉座深。
镜奁长不启，圣主泪沾巾。
前殿临朝罢，长陵合葬归。
山川不可望，文物尽成非。
阴月霾中道，轩星落太微。
空馀天子孝，松上景云飞。
+++崔融
++++户部尚书崔公挽歌
八座图书委，三台章奏盈。
举杯常有劝，曳履忽无声。
市若荆州罢，池如薛县平。
空馀济南剑，天子署高名。
+++崔融
++++韦长史挽词
日落桑榆下，寒生松柏中。
冥冥多苦雾，切切有悲风。
京兆新阡辟，扶阳甲第空。
郭门从此去，荆棘渐蒙笼。
+++崔融
++++和梁王众传张光禄是王子晋后身
闻有冲天客，披云下帝畿。
三年上宾去，千载忽来归。
昔偶浮丘伯，今同丁令威。
中郎才貌是，柱史姓名非。
祗召趋龙阙，承恩拜虎闱。
丹成金鼎献，酒至玉杯挥。
天仗分旄节，朝容间羽衣。
旧坛何处所，新庙坐光辉。
汉主存仙要，淮南爱道机。
朝朝缑氏鹤，长向洛城飞。
+++崔融
++++哭蒋詹事俨
江上有长离，从容盛羽仪。
一鸣百兽舞，一举群鸟随。
应我圣明代，巢君阿阁垂。
钩陈侍帷扆，环卫奉旌麾。
雅量沧海纳，完才庙廊施。
养亲光孝道，事主竭忠规。
贞节既已固，殊荣良不訾。
朝游云汉省，夕宴芙蓉池。
汲黯言当直，陈平智本奇。
功成喜身退，时往惜年驰。
镇国山基毁，中天柱石颓。
将军空有颂，刺史独留碑。
芜漫藏书壁，荒凉悬剑枝。
昔余参下位，数载忝牵羁。
置榻恩逾重，迎门礼自卑。
竹林常接兴，黍谷每逢吹。
逸翰金相发，清谈玉柄挥。
不轻文举少，深叹子云疲。
遗爱犹如在，残编尚可窥。
即今流水曲，何处俗人知。
+++崔融
++++嵩山石淙侍宴应制
洞口仙岩类削成，泉香石冷昼含清。
龙旗画月中天下，凤管披云此地迎。
树作帷屏阳景翳，芝如宫阙夏凉生。
今朝出豫临悬圃，明日陪游向赤城。
+++崔融
++++塞上寄内
旅魂惊塞北，归望断河西。
春风若可寄，暂为绕兰闺。

++上卷六十九
  
+++阎朝隐
++++侍从途中口号应制
疵贱出山东，忠贞任土风。
因敷河朔藻，得奉洛阳宫。
一顾侍御史，再顾给事中。
常愿粉肌骨，特答造化功。
+++阎朝隐
++++奉和圣制夏日游石淙山
金台隐隐陵黄道，玉辇亭亭下绛雰。
千种冈峦千种树，一重岩壑一重云。
花落风吹红的历，藤垂日晃绿葐蒀。
五百里内贤人聚，愿陪阊阖侍天文。
+++阎朝隐
++++鹦鹉猫儿篇
霹雳引，丰隆鸣，猛兽噫气蛇吼声。
鹦鹉鸟，同资造化兮殊粹精。
鹔鹴毛，翡翠翼。
鹓雏延颈，鹍鸡弄色。
鹦鹉鸟，同禀阴阳兮异埏埴。
彼何为兮，隐隐振振。
此何为兮，绿衣翠襟。
彼何为兮，窘窘蠢蠢。
此何为兮，好貌好音。
彷彷兮徉徉，似妖姬躧步兮动罗裳。
趋趋兮跄跄，若处子回眸兮登玉堂。
爰有兽也，安其忍，觜其胁，距其胸，与之放旷浪浪兮，从从容容。

钩爪锯牙也，宵行昼伏无以当。
遇之兮忘味，抟击腾掷也，朝飞暮噪无以拒，逢之兮屏气。
由是言之，
贪残薄则智慧作，贪残临之兮不复攫。
由是言之，智慧周则贪残囚，智慧犯之兮不复忧。
菲形陋质虽贱微，皇王顾遇长光辉。
离宫别馆临朝市，妙舞繁弦杂宫徵。
嘉喜堂前景福内，合欢殿上明光里。
云母屏风文彩合，流苏斗帐香烟起，承恩宴盼接宴喜。
高视七头金骆驼，平怀五尺铜狮子。
国有君兮国有臣，君为主兮臣为宾。
朝有贤兮朝有德，贤为君兮德为饰，千年万岁兮心转忆。
+++阎朝隐
++++三日曲水侍宴应制
三月重三日，千春续万春。
圣泽如东海，天文似北辰。
荷叶珠盘净，莲花宝盖新。
陛下制万国，臣作水心人。
+++阎朝隐
++++奉和九日幸临渭亭，登高应制得筵字
九九侍神仙，高高坐半天。
文章二曜动，气色五星连。
簪绂趋皇极，笙歌接御筵。
愿因茱菊酒，相守百千年。
+++阎朝隐
++++奉和送金城公主适西蕃应制
甥舅重亲地，君臣厚义乡。
还将贵公主，嫁与耨檀王。
卤簿山河暗，琵琶道路长。
回瞻父母国，日出在东方。
+++阎朝隐
++++奉和立春游苑迎春应制
管籥周移寰极里，乘舆望幸斗城闉。
草根未结青丝缕，萝茑犹垂绿帔巾。
鹊入巢中言改岁，燕衔书上道宜新。
愿得长绳系取日，光临天子万年春。
+++阎朝隐
++++奉和圣制春日幸望春宫应制
句芒人面乘两龙，道是春神卫九重。
彩胜年年逢七日，酴醿岁岁满千钟。
宫梅间雪祥光遍，城柳含烟淑气浓。
醉倒君前情未尽，愿因歌舞自为容。
+++阎朝隐
++++夜宴安乐公主新宅
凤凰鸣舞乐昌年，蜡炬开花夜管弦。
半醉徐击珊瑚树，已闻钟漏晓声传。
+++阎朝隐
++++饯唐永昌
洛阳难理若棼丝，椎破连环定不疑。
鹦鹉休言秦地乐，回头一顾一相思。
+++阎朝隐
++++明月歌
梅花雪白柳叶黄，云雾四起月苍苍。
箭水泠泠刻漏长。
挥玉指，拂罗裳，为君一奏楚明光。
+++阎朝隐
++++采莲女
采莲女，采莲舟，春日春江碧水流。
莲衣承玉钏，莲刺罥银钩。
薄暮敛容歌一曲，氛氲香气满汀洲。
+++阎朝隐
++++奉和登骊山应制
龙行踏绛气，天半语相闻。
混沌疑初判，洪荒若始分。
+++韦元旦
++++奉和九日幸临渭亭登高应制得月字
云物开千里，天行乘九月。
丝言丹凤池，旆转苍龙阙。
灞水欢娱地，秦京游侠窟。
欣承解愠词，圣酒黄花发。
+++韦元旦
++++奉和送金城公主适西蕃应制
柔远安夷俗，和亲重汉年。
军容旌节送，国命锦车传。
琴曲悲千里，箫声恋九天。
唯应西海月，来就掌珠圆。
+++韦元旦
++++饯唐州高使君赴任
桐柏膺新命，芝兰惜旧游。
鸣皋夜鹤在，迁木早莺求。
传拥淮源路，尊空灞水流。
落花纷送远，春色引离忧。
+++韦元旦
++++早朝
震维芳月季，宸极众星尊。
珮玉朝三陛，鸣珂度九门。
挈壶分早漏，伏槛耀初暾。
北倚苍龙阙，西临紫凤垣。
词庭草欲奏，温室树无言。
鳞翰空为忝，长怀圣主恩。
+++韦元旦
++++奉和立春游苑迎春应制
灞涘长安恒近日，殷正腊月早迎新。
池鱼戏叶仍含冻，宫女裁花已作春。
向苑云疑承翠幄，入林风若起青蘋。
年年斗柄东无限，愿挹琼觞寿北辰。
+++韦元旦
++++奉和圣制春日幸望春宫应制
九重楼阁半山霞，四望韶阳春未赊。
侍跸妍歌临灞涘，留觞艳舞出京华。
危竿竞捧中街日，戏马争衔上苑花。
景色欢娱长若此，承恩不醉不还家。
+++韦元旦
++++奉和人日宴大明宫恩赐彩缕人胜应制
鸾凤旌旗拂晓陈，鱼龙角牴大明辰。
青韶既肇人为日，绮胜初成日作人。
圣藻凌云裁柏赋，仙歌促宴摘梅春。
垂旒一庆宜年酒，朝野俱欢荐寿新。
+++韦元旦
++++奉和幸安乐公主山庄应制
银河南渚帝城隅，帝辇平明出九衢。
刻凤蟠螭凌桂邸，穿池叠石写蓬壶。
琼箫暂下钧天乐，绮缀长悬明月珠。
仙榜承恩争既醉，方知朝野更欢娱。
+++韦元旦
++++兴庆池侍宴应制
沧池漭沆帝城边，殊胜昆明凿汉年。
夹岸旌旗疏辇道，中流箫鼓振楼船。
云峰四起迎宸幄，水树千重入御筵。
宴乐已深鱼藻咏，承恩更欲奏甘泉。
+++韦元旦
++++夜宴安乐公主宅
主第新成银作榜，宾筵广宴玉为楼。
壶觞既卜仙人夜，歌舞宜停织女秋。
+++邵升
++++奉和初春幸太平公主南庄应制
沁园佳丽夺蓬瀛，翠壁红泉绕上京。
二圣忽从鸾殿幸，双仙正下凤楼迎。
花含步辇空间出，树杂帷宫画里行。
无路乘槎窥汉渚，徒知访卜就君平。
+++唐远悊
++++奉和送金城公主适西蕃应制
皇恩眷下人，割爱远和亲。
少女风游兑，姮娥月去秦。
龙笛迎金榜，骊歌送锦轮。
那堪桃李色，移向虏庭春。

++上卷七十
  
+++李適
++++汾阴后土祠作
昔予读旧史，遍睹汉世君。
武皇实稽古，建兹百代勋。
号令垂懋典，旧经备阙文。
西巡历九嶷，舳舻被江滨。
勒兵十八万，旌旗何纷纷。
朅来茂陵下，英声不复闻。
我行岁方晏，极望山河分。
神光终冥漠，鼎气独氛氲。
揽涕步脽上，登高见彼汾。
雄图今安在，飞飞有白云。
+++李適
++++答宋十一崖口五渡见赠
闻君访远山，跻险造幽绝。
眇然青云境，观奇弥年月。
登岭亦溯溪，孤舟事沿越。
崿嶂传彩翠，崖磴互欹缺。
石林上攒丛，金涧下明灭。
扪壁窥丹井，梯苔瞰乳穴。
忽枉岩中赠，对玩未尝辍。
殷勤独往事，委曲炼药说。
邀余名山期，从尔泛海澨。
岁晏秉宿心，斯言非徒设。
+++李適
++++饯许州宋司马赴任
昔吾游箕山，朅来涉颍水。
复有许由庙，迢迢白云里。
闻君佐繁昌，临风怅怀此。
傥到平舆泉，寄谢干将里。
+++李適
++++奉和圣制九日侍宴应制得高字
禁苑秋光入，宸游霁色高。
萸房颁彩笥，菊蕊荐香醪。
后骑萦堤柳，前旌拂御桃。
王枚俱得从，浅浅愧飞毫。
+++李適
++++游禁苑幸临渭亭遇雪应制
长乐喜春归，披香瑞雪霏。
花从银阁度，絮绕玉窗飞。
写曜衔天藻，呈祥拂御衣。
上林纷可望，无处不光辉。
+++李適
++++奉和九日登慈恩寺浮图应制
凤辇乘朝霁，鹦林对晚秋。
天文贝叶写，圣泽菊花浮。
塔似神功造，龛疑佛影留。
幸陪清汉跸，欣奉净居游。
+++李適
++++侍宴长宁公主东庄应制
凤楼纡睿幸，龙舸畅宸襟。
歌舞平阳第，园亭沁水林。
山花添圣酒，涧竹绕熏琴。
愿奉瑶池驾，千春侍德音。
+++李適
++++奉和送金城公主适西蕃应制
绛河从远聘，青海赴和亲。
月作临边晓，花为度陇春。
主歌悲顾鹤，帝策重安人。
独有琼箫去，悠悠思锦轮。
+++李適
++++安乐公主移入新宅
星桥他日创，仙榜此时开。
马向铺钱埒，箫闻奏玉台。
人疑卫叔美，客似长卿才。
借问游天使，谁能取石回。
+++李適
++++奉和幸望春宫送朔方军大总管张仁亶
地限骄南牧，天临饯北征。
解衣延宠命，横剑总威名。
豹略恭宸旨，雄文动睿情。
坐观膜拜入，朝夕受降城。
+++李適
++++人日宴大明宫恩赐彩缕人胜应制
朱城待凤韶年至，碧殿疏龙淑气来。
宝帐金屏人已帖，图花学鸟胜初裁。
林香近接宜春苑，山翠遥添献寿杯。
向夕凭高风景丽，天文垂耀象昭回。
+++李適
++++奉和春日幸望春宫应制
玉辇金舆天上来，花园四望锦屏开。
轻丝半拂朱门柳，细缬全披画阁梅。
舞蝶飞行飘御席，歌莺度曲绕仙杯。
圣词今日光辉满，汉主秋风莫道才。
+++李適
++++奉和立春游苑迎春
金舆翠辇迎嘉节，御苑仙宫待献春。
淑气初衔梅色浅，条风半拂柳墙新。
天杯庆寿齐南岳，圣藻光辉动北辰。
稍觉披香歌吹近，龙骖日暮下城闉。
+++李適
++++帝幸兴庆池戏竞渡应制
拂露金舆丹旆转，凌晨黼帐碧池开。
南山倒影从云落，北涧摇光写溜回。
急桨争标排荇度，轻帆截浦触荷来。
横汾宴镐欢无极，歌舞年年圣寿杯。
+++李適
++++侍宴安乐公主庄应制
平阳金榜凤凰楼，沁水银河鹦鹉洲。
彩仗遥临丹壑里，仙舆暂幸绿亭幽。
前池锦石莲花艳，后岭香炉桂蕊秋。
贵主称觞万年寿，还轻汉武济汾游。
+++李適
++++侍宴安乐公主新宅应制
银河半倚凤凰台，玉酒相传鹦鹉杯。
若见君平须借问，仙槎一去几时来。
+++李適
++++饯唐永昌赴任东都
闻道飞凫向洛阳，翩翩矫翮度文昌。
因声寄意三花树，少室岩前几过香。

++上卷七十一
  
+++刘宪
++++奉和圣制立春日侍宴内殿出剪彩花应制
上林宫馆好，春光独早知。
剪花疑始发，刻燕似新窥。
色浓轻雪点，香浅嫩风吹。
此日叨陪侍，恩荣得数枝。
+++刘宪
++++奉和人日清晖阁宴群臣遇雪应制
舆辇乘人日，登临上凤京。
风寻歌曲飏，雪向舞行萦。
千官随兴合，万福与时并。
承恩长若此，微贱幸升平。
+++刘宪
++++奉和七夕宴两仪殿应制
秋吹过双阙，星仙动二灵。
更深移月镜，河浅度云輧。
殿上呼方朔，人间失武丁。
天文兹夜里，光映紫微庭。
+++刘宪
++++奉和九月九日圣制登慈恩寺浮图应制
飞塔云霄半，清晨羽旆游。
登临凭季月，寥廓见中州。
御酒新寒退，天文瑞景留。
辟邪将献寿，兹日奉千秋。
+++刘宪
++++闰九月九日幸总持寺登浮图应制
重阳登闰序，上界叶时巡。
驻辇天花落，开筵妓乐陈。
城端刹柱见，云表露盘新。
临睨光辉满，飞文动睿神。
+++刘宪
++++侍宴长宁公主东庄
公主林亭地，清晨降玉舆。
画桥飞渡水，仙阁涌临虚。
晴新看蛱蝶，夏早摘芙蕖。
文酒娱游盛，忻叨侍从馀。
+++刘宪
++++奉和送金城公主入西蕃应制
外馆逾河右，行营指路岐。
和亲悲远嫁，忍爱泣将离。
旌旆羌风引，轩车汉月随。
那堪马上曲，时向管中吹。
+++刘宪
++++奉和圣制登骊山高顶寓目应制
骊阜镇皇都，銮游眺八区。
原隰旌门里，风云扆座隅。
直城如斗柄，官树似星榆。
从臣词赋末，滥得上天衢。
+++刘宪
++++奉和幸白鹿观应制
玄游乘落晖，仙宇蔼霏微。
石梁萦涧转，珠旆扫坛飞。
芝童荐膏液，松鹤舞骖騑。
还似瑶池上，歌成周驭归。
+++刘宪
++++折杨柳
沙塞三河道，金闺二月春。
碧烟杨柳色，红粉绮罗人。
露叶怜啼脸，风花思舞巾。
攀持君不见，为听曲中新。
+++刘宪
++++奉和立春日内出彩花树应制
（一作人日大明宫应制）
禁苑韶年此日归，东郊道上转青旂。
柳色梅芳何处所，风前雪里觅芳菲。
开冰池内鱼新跃，剪彩花间燕始飞。
欲识王游布阳气，为观天藻竞春晖。
+++刘宪
++++奉和春日幸望春宫应制
暮春春色最便妍，苑里花开列御筵。
商山积翠临城起，浐水浮光共幕连。
莺藏嫩叶歌相唤，蝶碍芳丛舞不前。
欢娱节物今如此，愿奉宸游亿万年。
+++刘宪
++++奉和幸安乐公主山庄应制
主家别墅帝城隈，无劳海上觅蓬莱。
沓石悬流平地起，危楼曲阁半天开。
庭莎作荐舞行出，浦树相将歌棹回。
此日风光与形胜，只言作伴圣词来。
+++刘宪
++++兴庆池侍宴应制
苍龙阙下天泉池，轩驾来游箫管吹。
缘堤夏筱萦不散，冒水新荷卷复披。
帐殿疑从画里出，楼船直在镜中移。
自然东海神仙处，何用西昆辙迹疲。
+++刘宪
++++奉和幸大荐福寺应制
地灵传景福，天驾俨钩陈。
佳哉藩邸旧，赫矣梵宫新。
香塔鱼山下，禅堂雁水滨。
珠幡映白日，镜殿写青春。
甚欢延故吏，大觉拯生人。
幸承歌颂末，长奉属车尘。
+++刘宪
++++奉和幸三会寺应制
岧峣仓史台，敞朗绀园开。
戒旦壶人集，翻霜羽骑来。
下辇登三袭，褰旒望九垓。
林披馆陶榜，水浸昆明灰。
网户飞花缀，幡竿度鸟回。
豫游仙唱动，潇洒出尘埃。
+++刘宪
++++奉和幸长安故城未央宫应制
汉宫千祀外，轩驾一来游。
夷荡长如此，威灵不复留。
凭高睿赏发，怀古圣情周。
寒向南山敛，春过北渭浮。
土功昔云盛，人英今所求。
幸听熏风曲，方知霸道羞。
+++刘宪
++++奉和幸礼部尚书窦希玠宅应制
（一作陪幸五王宅）
北斗枢机任，西京肺腑亲。
畴昔王门下，今兹御幸辰。
恩光山水被，圣作管弦新。
绕坐熏红药，当轩暗绿筠。
摘荷才早夏，听鸟尚馀春。
行漏今徒晚，风烟起观津。
+++刘宪
++++奉和圣制幸望春宫送朔方大总管张仁亶
命将择耆年，图功胜必全。
光辉万乘饯，威武二庭宣。
中衢横鼓角，旷野蔽旌旃。
推食天厨至，投醪御酒传。
凉风过雁苑，杀气下鸡田。
分阃恩何极，临岐动睿篇。
+++刘宪
++++奉和幸韦嗣立山庄侍宴应制
东山有谢安，枉道降鸣銮。
缇骑分初日，霓旌度晓寒。
云跸岩间下，虹桥涧底盘。
幽栖俄以届，圣瞩宛馀欢。
崖悬飞溜直，岸转绿潭宽。
桂华尧酒泛，松响舜琴弹。
明主恩斯极，贤臣节更殚。
不才叨侍从，咏德以濡翰。
+++刘宪
++++人日玩雪应制
胜日登临云叶起，芳风摇荡雪花飞。
呈晖幸得承金镜，飏彩还将奉玉衣。
+++刘宪
++++上巳日祓禊渭滨应制
桃花欲落柳条长，沙头水上足风光。
此时御跸来游处，愿奉年年祓禊觞。
+++刘宪
++++苑中遇雪应制
龙骖晓入望春宫，正逢春雪舞东风。
花光并洒天文上，寒气行消御酒中。
+++刘宪
++++夜宴安乐公主新宅
层轩洞户旦新披，度曲飞觞夜不疲。
绮缀玲珑河色晓，珠帘隐映月华窥。
+++刘宪
++++奉和圣制幸韦嗣立山庄
非吏非隐晋尚书，一丘一壑降乘舆。
天藻缘情两曜合，山卮献寿万年馀。
+++刘宪
++++饯唐永昌
始见郎官拜洛阳，旋闻近侍发雕章。
绪言已勖期年政，绮字当生满路光。

++上卷七十二
  
+++高正臣
++++晦日置酒林亭
正月符嘉节，三春玩物华。
忘怀寄尊酒，陶性狎山家。
柳翠含烟叶，梅芳带雪花。
光阴不相借，迟迟落景斜。
+++高正臣
++++晦日重宴
芳辰重游衍，乘景共追随。
班荆陪旧识，倾盖得新知。
水叶分莲沼，风花落柳枝。
自符河朔趣，宁羡高阳池。
+++崔知贤
++++晦日宴高氏林亭
上月河阳地，芳辰景物华。
绵蛮变时鸟，照曜起春霞。
柳摇风处色，梅散日前花。
淹留洛城晚，歌吹石崇家。
+++崔知贤
++++上元夜效小庾体
今夜启城闉，结伴戏芳春。
鼓声撩乱动，风光触处新。
月下多游骑，灯前饶看人。
欢乐无穷已，歌舞达明晨。
+++崔知贤
++++三月三日宴王明府山亭
（得鱼字）
京洛皇居，芳禊春馀。
影媚元巳，和风上除。
云开翠帟，水骛鲜居。
林渚萦映，烟霞卷舒。
花飘粉蝶，藻跃文鱼。
沿波式宴，其乐只且。
+++席元明
++++三月三日宴王明府山亭
（得郊字）
日惟上巳，时亨有巢。
中尊引桂，芳筵藉茅。
书僮橐笔，膳夫行炰。
烟霏万雉，花明四郊。
沼蘋白带，山花紫苞。
同人聚饮，千载神交。
+++韩仲宣
++++晦日宴高氏林亭
欲知行有乐，芳尊对物华。
地接安仁县，园是季伦家。
柳处云疑叶，梅间雪似花。
日落归途远，留兴伴烟霞。
+++韩仲宣
++++晦日重宴
凤苑先吹晚，龙楼夕照披。
陈遵已投辖，山公正坐池。
落日催金奏，飞霞送玉卮。
此时陪绮席，不醉欲何为。
+++韩仲宣
++++上元夜效小庾体
他乡月夜人，相伴看灯轮。
光随九华出，影共百枝新。
歌钟盛北里，车马沸南邻。
今宵何处好，惟有洛城春。
+++韩仲宣
++++三月三日宴王明府山亭
（得花字）
河滨上巳，洛汭春华。
碧池涵日，翠斝澄霞。
沟垂细柳，岸拥平沙。
歌莺响树，舞蝶惊花。
云浮宝马，水韵香车。
熟记行乐，淹留景斜。
+++周彦昭
++++晦日宴高氏林亭
胜地临鸡浦，高会偶龙池。
御柳惊春色，仙筇掩月华。
门邀千里驭，杯泛九光霞。
日落山亭晚，雷送七香车。
+++高球
++++晦日宴高氏林亭
温洛年光早，皇州景望华。
连镳寻上路，乘兴入山家。
轻苔网危石，春水架平沙。
赏极林塘暮，处处起烟霞。
+++高球
++++三月三日宴王明府山亭
（得烟字）
洛城春禊，元巳芳年。
季伦园里，逸少亭前。
曲中举白，谈际生玄。
陆离轩盖，凄清管弦。
萍疏波荡，柳弱风牵。
未淹欢趣，林溪夕烟。
+++弓嗣初
++++晦日宴高氏林亭
上序春晖丽，中园物候华。
高才盛文雅，逸兴满烟霞。
参差金谷树，皎镜碧塘沙。
萧散林亭晚，倒载欲还家。
+++弓嗣初
++++晦日重宴
年华蔼芳隰，春溜满新池。
促赏依三友，延欢寄一卮。
鸟声随管变，花影逐风移。
行乐方无极，淹留惜晚曦。
+++高瑾
++++三月三日宴王明府山亭
（得哉字）
暮春元巳，春服初裁。
童冠八九，于洛之隈。
河堤草变，巩树花开。
逸人谈发，仙御舟来。
间关黄鸟，瀺灂丹腮。
乐饮命席，优哉悠哉。
+++高瑾
++++晦日宴高氏林亭
试入山亭望，言是石崇家。
二月风光起，三春桃李华。
莺吟上乔木，雁往息平沙。
相看会取醉，宁知还路赊。
+++高瑾
++++晦日重宴
忽闻莺响谷，于此命相知。
正开彭泽酒，来向高阳池。
柳叶风前弱，梅花影处危。
赏洽林亭晚，落照下参差。
+++高瑾
++++上元夜效小庾体
初年三五夜，相知一两人。
连镳出巷口，飞毂下池漘。
灯光恰似月，人面并如春。
遨游终未已，相欢待日轮。
+++王茂时
++++晦日宴高氏林亭
践胜寻良会，乘春玩物华。
还随张放友，来向石崇家。
止水分岩镜，闲庭枕浦沙。
未极林泉赏，参差落照斜。
+++徐皓
++++晦日宴高氏林亭
绮筵乘暇景，琼醑对年华。
门多金埒骑，路引璧人车。
蘋早犹藏叶，梅残正落花。
蔼蔼林亭晚，馀兴促流霞。
+++长孙正隐
++++晦日宴高氏林亭
晦晚属烟霞，遨游重岁华。
歌钟虽戚里，林薮是山家。
细雨犹开日，深池不涨沙。
淹留迷处所，岩岫几重花。
+++长孙正隐
++++上元夜效小庾体同用春字
薄晚啸游人，车马乱驱尘。
月光三五夜，灯焰一重春。
烟云迷北阙，箫管识南邻。
洛城终不闭，更出小平津。
+++高绍
++++晦日宴高氏林亭
啸侣入山家，临春玩物华。
葛弦调绿水，桂醑酌丹霞。
岸柳开新叶，庭梅落早花。
兴洽林亭晚，方还倒载车。
+++郎馀令
++++晦日宴高氏林亭
三春休晦节，九谷泛年华。
半晴馀细雨，全晚澹残霞。
尊开疏竹叶，管应落梅花。
兴阑相顾起，流水送香车。
+++陈嘉言
++++晦日宴高氏林亭
公子申敬爱，携朋玩物华。
是平阳客，地即石崇家。
水文生旧浦，风色满新花。
日暮连归骑，长川照晚霞。
+++陈嘉言
++++晦日重宴
高门引冠盖，下客抱支离。
绮席珍羞满，文场翰藻摛。
蓂华雕上月，柳色蔼春池。
日斜归戚里，连骑勒金羁。
+++陈嘉言
++++上元夜效小庾体
今夜可怜春，河桥多丽人。
宝马金为络，香车玉作轮。
连手窥潘掾，分头看洛神。
重城自不掩，出向小平津。
+++周彦晖
++++晦日宴高氏林亭
砌蓂收晦魄，津柳竞年华。
既狎忘筌友，方淹投辖车。
绮筵回舞雪，琼醑泛流霞。
云低上天晚，丝雨带风斜。
+++周彦晖
++++晦日重宴
春华归柳树，俯景落蓂枝。
置驿铜街右，开筵玉浦陲。
林烟含障密，竹雨带珠危。
兴阑巾倒戴，山公下习池。
+++高峤
++++晦日宴高氏林亭
飞观写春望，开宴坐汀沙。
积溜含苔色，晴空荡日华。
歌入平阳第，舞对石崇家。
莫虑能骑马，投辖自停车。
+++高峤
++++晦日重宴
驾言寻凤侣，乘欢俯雁池。
班荆逢旧识，斟桂喜深知。
紫兰方出径，黄莺未啭枝。
别有陶春日，青天云雾披。
+++刘友贤
++++晦日宴高氏林亭
春来日渐赊，琴酒逐年华。
欲向文通径，先游武子家。
池碧新流满，岩红落照斜。
兴阑情未尽，步步惜风花。
+++周思钧
++++晦日宴高氏林亭
早春惊柳穟，初晦掩蓂华。
骑出平阳里，筵开卫尉家。
竹影含云密，池纹带雨斜。
重惜林亭晚，上路满烟霞。
+++周思钧
++++晦日重宴
绮筵乘晦景，高宴下阳池。
濯雨梅香散，含风柳色移。
轻尘依扇落，流水入弦危。
勿顾林亭晚，方欢云雾披。

++上卷七十三
  
+++苏颋
++++祭汾阴乐章
（寿和）
礼物斯具，乐章乃陈。
谁其作主，皇考圣真。
对越在天，圣明佐神。
窅然汾上，厚泽如春。
+++苏颋
++++奉和圣制行次成皋途经先圣擒建德之所感而成诗应制
汉东不执象，河朔方斗龙。
夏灭渐宁乱，唐兴终奋庸。
皇威正赫赫，兵气何匈匈。
用武三川震，归淳六代醲。
成皋睹王业，天下致人雍。
即此巡于岱，曾孙受命封。
+++苏颋
++++奉和圣制登蒲州逍遥楼应制
在昔尧舜禹，遗尘成典谟。
圣皇东巡狩，况乃经此都。
楼观纷迤逦，河山几萦纡。
缅怀祖宗业，相继文武图。
尚德既无险，观风谅有孚。
岂如汾水上，箫鼓事游娱。
+++苏颋
++++奉和圣制过晋阳宫应制
隋运与天绝，生灵厌氛昏。
圣期在宁乱，士马兴太原。
立极万邦推，登庸四海尊。
庆膺神武帝，业付皇曾孙。
缅慕封唐道，追惟归沛魂。
诏书感先义，典礼巡旧藩。
高殿彩云合，春旗祥风翻。
率西见汾水，奔北空塞垣。
款曲童儿佐，依迟故老言。
里颁慈惠赏，家受复除恩。
下辇崇三教，建碑当九门。
孝思敦至美，亿载奉开元。
+++苏颋
++++奉和姚令公温汤旧馆永怀故人卢公之作
树德岂孤迈，降神良并出。
伟兹廊庙桢，调彼盐梅实。
正悦虞垂举，翻悲郑侨卒。
同心不可忘，交臂何为失。
清路荷前幸，明时称右弼。
曾联野外游，尚记帷中密。
新恸情莫遣，旧游词更述。
空令还辱和，长叹知音日。
+++苏颋
++++和杜主簿春日有所思
朝上高楼上，俯见洛阳陌。
摇荡吹花风，落英纷已积。
美人不共此，芳好空所惜。
揽镜尘网滋，当窗苔藓碧。
缅怀在云汉，良愿暌枕席。
翻似无见时，如何久为客。
+++苏颋
++++饯郢州李使君
楚有章华台，遥遥云梦泽。
复闻拥符传，及是收图籍。
佳政在离人，能声寄侯伯。
离怀朔风起，试望秋阴积。
中路凄以寒，群山霭将夕。
伤心聊把袂，怊怅麒麟客。
+++苏颋
++++饯唐州高使君赴任
永日奏文时，东风摇荡夕。
浩然思乐事，翻复饯征客。
淮水春流清，楚山暮云白。
勿言行路远，所贵专城伯。
+++苏颋
++++晓济胶川南入密界
饮马胶川上，傍胶南趣密。
林遥飞鸟迟，云去晴山出。
落晖隐桑柘，秋原被花实。
惨然游子寒，风露将萧瑟。
+++苏颋
++++夜发三泉即事
暗发三泉山，穷秋听骚屑。
北林夜鸣雨，南望晓成雪。
只咏北风凉，讵知南土热。
沙溪忽沸渭，石道乍明灭。
宛若银碛横，复如瑶台结。
指程赋所恋，遇虞不遑歇。
重纩濡莫解，悬旌冻犹揭。
下奔泥栈榰，上觏云梯设。
搏颊羸马顿，回眸惴人跌。
憧憧往复还，心注思逾切。
冉冉年将病，力困衰怠竭。
天彭信方隅，地势诚斗绝。
忝曳尚书履，叨兼使臣节。
京坻有岁饶，亭障无边孽。
归奏丹墀左，骞能俟来哲。
+++苏颋
++++小园纳凉即事
烦暑避蒸郁，居闲习高明。
长风自远来，层阁有馀清。
散洒纳凉气，萧条遗世情。
奈何夸大隐，终日系尘缨。
+++苏颋
++++昆明池晏坐答王兵部珣三韵见示
画舸疾如飞，遥遥泛夕晖。
石鲸吹浪隐，玉女步尘归。
独有衔恩处，明珠在钓矶。
+++苏颋
++++奉和圣制春台望应制
壮丽天之府，神明王者宅。
大君乘飞龙，登彼复怀昔。
圆阙朱光焰，横山翠微积。
河汧流作表，县聚开成陌。
即旧在皇家，维新具物华。
云连所上居恒属，日更时中望不斜。
三月沧池摇积水，万年青树缀新花。
暴嬴国此尝图霸，霸业后仁先以诈。
东破诸侯西入秦，咸阳北阪南渭津。
诗书焚爇散学士，高阁奢逾娇美人。
事往覆輈经远喻，春还按跸凭高赋。
戎观爱力深惟省，越厌陈方何足务。
清吹遥遥发帝台，宸文耿耿照天回。
伯夷位事愚臣忝，喜奏声成凤鸟来。
+++苏颋
++++长相思
君不见天津桥下东流水，南望龙门北朝市。
杨柳青青宛地垂，桃红李白花参差。
花参差，柳堪结，此时忆君心断绝。

+++苏颋
++++蜀城哭台州乐安少府
远游跻剑阁，长想属天台。
万里隔三载，此邦余重来。
音容旷不睹，梦寐殊悠哉。
边郡饶藉藉，晚庭正回回。
喜传上都封，因促傍吏开。
向悟海盐客，已而梁木摧。
变衣寝门外，挥涕少城隈。
却记分明得，犹持委曲猜。
师儒昔训奖，仲季时童孩。
服义题书箧，邀欢泛酒杯。
暂令风雨散，仍迫岁时回。
其道惟正直，其人信美偲。
白头还作尉，黄绶固非才。
可叹悬蛇疾，先贻问鵩灾。
故乡闭穷壤，宿草生寒荄。
零落九原去，蹉跎四序催。
曩期冬赠橘，今哭夏成梅。
执礼谁为赗，居常不徇财。
北登嵔𡻱坂，东望姑苏台。
天路本悬绝，江波复溯洄。
念孤心易断，追往恨艰裁。
不遂卿将伯，孰云陈与雷。
吾衰亦如此，夫子复何哀。
+++苏颋
++++立春日侍宴内出剪彩花应制
晓入宜春苑，秾芳吐禁中。
剪刀因裂素，妆粉为开红。
彩异惊流雪，香饶点便风。
裁成识天意，万物与花同。
+++苏颋
++++春日芙蓉园侍宴应制
御道红旗出，芳园翠辇游。
绕花开水殿，架竹起山楼。
荷芰轻薰幄，鱼龙出负舟。
宁知穆天子，空赋白云秋。
+++苏颋
++++奉和圣制人日清晖阁宴群臣遇雪应制
楼观空烟里，初年瑞雪过。
苑花齐玉树，池水作银河。
七日祥图启，千春御赏多。
轻飞传彩胜，天上奉薰歌。
+++苏颋
++++奉和七夕宴两仪殿应制
灵媛乘秋发，仙装警夜催。
月光窥欲渡，河色辨应来。
机石天文写，针楼御赏开。
窃观栖鸟至，疑向鹊桥回。
+++苏颋
++++奉和九日幸临渭亭登高应制得时字
嘉会宜长日，高筵顺动时。
晓光云外洗，晴色雨馀滋。
降鹤因韶德，吹花入御词。
愿陪阳数节，亿万九秋期。
+++苏颋
++++游禁苑幸临渭亭遇雪应制
平明敞帝居，霰雪下凌虚。
写月含珠缀，从风薄绮疏。
年惊花絮早，春夜管弦初。
已属云天外，欣承霈泽馀。
+++苏颋
++++奉和送金城公主适西蕃应制
帝女出天津，和戎转罽轮。
川经断肠望，地与析支邻。
奏曲风嘶马，衔悲月伴人。
旋知偃兵革，长是汉家亲。
+++苏颋
++++奉和圣制登骊山高顶寓目应制
仙跸御层氛，高高积翠分。
岩声中谷应，天语半空闻。
丰树连黄叶，函关入紫云。
圣图恢宇县，歌赋小横汾。
+++苏颋
++++幸白鹿观应制
碧虚清吹下，蔼蔼入仙宫。
松磴攀云绝，花源接涧空。
受符邀羽使，传诀注香童。
讵似闲居日，徒闻有顺风。
+++苏颋
++++题寿安王主簿池馆
洛邑通驰道，韩郊在属城。
馆将花雨映，潭与竹声清。
贤俊鸾栖棘，宾游马佩衡。
愿言随狎鸟，从此濯吾缨。
+++苏颋
++++扈从温泉奉和姚令公喜雪
清道丰人望，乘时汉主游。
恩晖随霰下，庆泽与云浮。
泉暖惊银碛，花寒爱玉楼。
鼎臣今有问，河伯且应留。
+++苏颋
++++秋社日崇让园宴得新字
鸣爵三农稔，句龙百代神。
运昌叨辅弼，时泰喜黎民。
树缺池光近，云开日影新。
生全应有地，长愿乐交亲。
+++苏颋
++++奉和魏仆射秋日还乡有怀之作
南宫夙拜罢，东道昼游初。
饮饯倾冠盖，传呼问里闾。
树悲悬剑所，溪想钓璜馀。
明发辉光至，增荣驷马车。
+++苏颋
++++武担山寺
武担独苍然，坟山下玉泉。
鳖灵时共尽，龙女事同迁。
松柏衔哀处，幡花种福田。
讵知留镜石，长与法轮圆。
+++苏颋
++++饯潞州陆长史再守汾州
河尹政成期，为汾昔所推。
不荣三入地，还美再临时。
拥传云初合，闻莺日正迟。
道傍多出饯，别有吏民思。
+++苏颋
++++饯荆州崔司马
茂礼雕龙昔，香名展骥初。
水连南海涨，星拱北辰居。
稍发仙人履，将题别驾舆。
明年征拜入，荆玉不藏诸。
+++苏颋
++++送吏部李侍郎东归得归字
陌上有光辉，披云向洛畿。
赏来荣扈从，别至惜分飞。
泉溜含风急，山烟带日微。
茂曹今去矣，人物喜东归。
+++苏颋
++++送光禄姚卿还都
汉室有英台，荀家宠俊才。
九卿朝已入，三子暮同来。
不授纶为草，还司鼎用梅。
两京王者宅，驷马日应回。
+++苏颋
++++春晚送瑕丘田少府还任，因寄洛中镜上人
闻道还沂上，因声寄洛滨。
别时花欲尽，归处酒应春。
聚散同行客，悲欢属故人。
少年追乐地，遥赠一沾巾。
+++苏颋
++++送贾起居奉使入洛取图书因便拜觐
旧国才因地，当朝史命官。
遗文征阙简，还思采芳兰。
传发关门候，觞称邑里欢。
早持京副入，旋伫洛书刊。
+++苏颋
++++送常侍舒公归觐
朝闻讲艺馀，晨省拜恩初。
训胄尊庠序，荣亲耀里闾。
朱丹华毂送，斑白绮筵舒。
江上春流满，还应荐跃鱼。
+++苏颋
++++兴州出行
危途晓未分，驱马傍江濆。
滴滴泣花露，微微出岫云。
松梢半吐月，萝翳渐移曛。
旅客肠应断，吟猿更使闻。
+++苏颋
++++边秋薄暮
（一作出塞）
海外秋鹰击，霜前旅雁归。
边风思鞞鼓，落日惨旌麾。
浦暗渔舟入，川长猎骑稀。
客悲逢薄暮，况乃事戎机。
+++苏颋
++++晓发方骞驿
传置远山蹊，龙钟蹴涧泥。
片阴常作雨，微照已生霓。
鬓发愁氛换，心情险路迷。
方知向蜀者，偏识子规啼。
+++苏颋
++++经三泉路作
三月松作花，春行日渐赊。
竹障山鸟路，藤蔓野人家。
透石飞梁下，寻云绝磴斜。
此中谁与乐，挥涕语年华。
+++苏颋
++++故高安大长公主挽词
彤管承师训，青圭备礼容。
孟孙家代宠，元女国朝封。
柔轨题贞顺，闲规赋肃雍。
宁知落照尽，霜吹入悲松。
+++苏颋
++++赠司徒豆卢府君挽词
宠赠追胡广，亲临比贺循。
几闻投剑客，多会服缌人。
草闭坟将古，松阴地不春。
二陵犹可望，存殁有忠臣。
+++苏颋
++++故右散骑常侍舒国公褚公挽词
阳翟疏丰构，临平演庆源。
学筵尊授几，儒服宠乘轩。
审谕留中密，开陈与上言。
徂晖一不借，空有赐东园。
+++苏颋
++++奉和初春幸太平公主南庄应制
主第山门起灞川，宸游风景入初年。
凤凰楼下交天仗，乌鹊桥头敞御筵。
往往花间逢彩石，时时竹里见红泉。
今朝扈跸平阳馆，不羡乘槎云汉边。
+++苏颋
++++奉和春日幸望春宫应制
东望望春春可怜，更逢晴日柳含烟。
宫中下见南山尽，城上平临北斗悬。
细草遍承回辇处，轻花微落奉觞前。
宸游对此欢无极，鸟哢声声入管弦。
+++苏颋
++++人日重宴大明宫恩赐彩缕人胜应制
疏龙磴道切昭回，建凤旗门绕帝台。
七叶仙蓂依月吐，千株御柳拂烟开。
初年竞贴宜春胜，长命先浮献寿杯。
是日皇灵知窃幸，群心就捧大明来。
+++苏颋
++++侍宴安乐公主山庄应制
駸駸羽骑历城池，帝女楼台向晚披。
雾洒旌旗云外出，风回岩岫雨中移。
当轩半落天河水，绕径全低月树枝。
箫鼓宸游陪宴日，和鸣双凤喜来仪。
+++苏颋
++++兴庆池侍宴应制
降鹤池前回步辇，栖鸾树杪出行宫。
山光积翠遥疑逼，水态含青近若空。
直视天河垂象外，俯窥京室画图中。
皇欢未使恩波极，日暮楼船更起风。
+++苏颋
++++广达楼下夜侍酺宴应制
东岳封回宴洛京，西墉通晚会公卿。
楼台绝胜宜春苑，灯火还同不夜城。
正睹人间朝市乐，忽闻天上管弦声。
酺来万舞群臣醉，喜戴千年圣主明。
+++苏颋
++++龙池乐章
（唐享龙池乐章第七章）
西京凤邸跃龙泉，佳气休光镇在天。
轩后雾图今已得，秦王水剑昔常传。
恩鱼不入昆明钓，瑞鹤长如太液仙。
愿侍巡游同旧里，更闻箫鼓济楼船。
+++苏颋
++++扈从鄠杜间奉呈刑部尚书舅崔黄门马常侍
翠辇红旗出帝京，长杨鄠杜昔知名。
云山一一看皆美，竹树萧萧画不成。
羽骑将过持袂拂，香车欲度卷帘行。
汉家曾草巡游赋，何似今来应圣明。
+++苏颋
++++景龙观送裴士曹
昔日尝闻公主第，今时变作列仙家。
池傍坐客穿丛筱，树下游人扫落花。
雨雪长疑向函谷，山泉直似到流沙。
君还洛邑分明记，此处同来阅岁华。
+++苏颋
++++春晚紫微省直寄内
直省清华接建章，向来无事日犹长。
花间燕子栖鳷鹊，竹下鹓雏绕凤凰。
内史通宵承紫诰，中人落晚爱红妆。
别离不惯无穷忆，莫误卿卿学太常。
+++苏颋
++++赠彭州权别驾
双流脉脉锦城开，追饯年年往复回。
只道歌谣迎半刺，徒闻礼数揖中台。
黄莺急啭春风尽，斑马长嘶落景催。
莫怆分飞岐路别，还当奏最掖垣来。
+++苏颋
++++寒食宴于中舍别驾兄弟宅
子推山上歌龙罢，定国门前结驷来。
始睹元昆锵玉至，旋闻季子佩刀回。
晴花处处因风起，御柳条条向日开。
自有长筵欢不极，还将彩服咏南陔。
+++苏颋
++++九月九日望蜀台
蜀王望蜀旧台前，九日分明见一川。
北料乡关方自此，南辞城郭复依然。
青松系马攒岩畔，黄菊留人籍道边。
自昔登临湮灭尽，独闻忠孝两能传。

++上卷七十四
  
+++苏颋
++++奉和晦日幸昆明池应制
炎历事边陲，昆明始凿池。
豫游光后圣，征战罢前规。
霁色清珍宇，年芳入锦陂。
御杯兰荐叶，仙仗柳交枝。
二石分河泻，双珠代月移。
微臣比翔泳，恩广自无涯。
+++苏颋
++++奉和圣制幸礼部尚书窦希玠宅应制
尚书列侯第，外戚近臣家。
飞栋临青绮，回舆转翠华。
日交当户树，泉漾满池花。
圆顶图嵩石，方流拥魏沙。
豫游今听履，侍从昔鸣笳。
自有天文降，无劳访海槎。
+++苏颋
++++奉和幸韦嗣立山庄应制
摐金寒野霁，步玉晓山幽。
帝幄期松子，臣庐访葛侯。
百工征往梦，七圣扈来游。
斗柄乘时转，台阶捧日留。
树重岩籁合，泉迸水光浮。
石径喧朝履，璜溪拥钓舟。
恩如犯星夜，欢拟济河秋。
不学尧年隐，空令傲许由。
+++苏颋
++++奉和圣制送张说上集贤学士赐宴得兹字
肃肃金殿里，招贤固在兹。
锵锵石渠内，序拜亦同时。
宴锡欢谈道，文成贵说诗。
用儒今作相，敦学旧为师。
下际天光近，中来帝渥滋。
国朝良史载，能事日论思。
+++苏颋
++++奉和圣制途经华岳应制
朝望莲华狱，神心就日来。
晴观五千仞，仙掌拓山开。
受命金符叶，过祥玉瑞陪。
雾披乘鹿见，云起驭龙回。
偃树枝封雪，残碑石冒苔。
圣皇惟道契，文字勒岩隈。
+++苏颋
++++奉和圣制经河上公庙应制
河流无日夜，河上有神仙。
辇路曾经此，坛场即宛然。
下疑成洞穴，高若在空烟。
善物遗方外，和光绕道边。
事因周史得，言与汉王传。
喜属膺期圣，邦家业又玄。
+++苏颋
++++奉和圣制答张说出雀鼠谷
雨施巡方罢，云从训俗回。
密途汾水卫，清跸晋郊陪。
寒著山边尽，春当日下来。
御祠玄鸟应，仙仗绿杨开。
作颂音传雅，观文色动台。
更知西向乐，宸藻协盐梅。
+++苏颋
++++奉和恩赐乐游园宴应制
乐游光地选，酺饮庆天从。
座密千官盛，场开百戏容。
绿塍际山尽，缇幕倚云重。
下上花齐发，周回柳遍浓。
夺晴纷剑履，喧听杂歌钟。
日晚衔恩散，尧人并可封。
+++苏颋
++++恩制尚书省僚宴昆明池同用尧字
露渥洒云霄，天官次斗杓。
昆明四十里，空水极晴朝。
雁似衔红叶，鲸疑喷海潮。
翠山来彻底，白日去回标。
泳广渔杈溢，浮深妓舫摇。
饱恩皆醉止，合舞共歌尧。
+++苏颋
++++奉和圣制幸望春宫送朔方大总管张仁亶
北风吹早雁，日夕渡河飞。
气冷胶应折，霜明草正腓。
老臣帷幄算，元宰庙堂机。
饯饮回仙跸，临戎解御衣。
军装乘晓发，师律候春归。
方伫勋庸盛，天词降紫微。
+++苏颋
++++奉和圣制登太行山中言志应制
北山东入海，驰道上连天。
顺动三光注，登临万象悬。
俯观河内邑，平指洛阳川。
按跸夷关险，张旗亘井泉。
晓岩中警柝，春事下搜田。
德重周王问，歌轻汉后传。
宸游铺令典，睿思起芳年。
愿以封书奏，回銮禅肃然。
+++苏颋
++++奉和圣制漕桥东送新除岳牧
宝贤不遗俊，台阁尽鹓鸾。
未若调人切，其如简帝难。
上才膺出典，中旨念分官。
特以专城贵，深惟列郡安。
政行思务本，风靡属胜残。
有令田知急，无分狱在宽。
至言题睿札，殊渥洒仙翰。
诏饯三台降，朝荣万国欢。
举杯临水发，张乐拥桥观。
式伫东封会，锵锵检玉坛。
+++苏颋
++++奉和圣制途次旧居应制
潞国临淄邸，天王别驾舆。
出潜离隐际，小往大来初。
东陆行春典，南阳即旧居。
约川星罕驻，扶道日旂舒。
云覆连行在，风回助扫除。
木行城邑望，皋落土田疏。
昔试邦兴后，今过俗徯予。
示威宁校猎，崇让不陈鱼。
府吏趋宸扆，乡耆捧帝车。
帐倾三饮处，闲整六飞馀。
盛业铭汾鼎，昌期应洛书。
愿陪歌赋末，留比蜀相如。
+++苏颋
++++奉和圣制至长春宫登楼望稼穑之作
帝迹奚其远，皇符之所崇。
敬时尧务作，尽力禹称功。
赫赫惟元后，经营自左冯。
变芜粳稻实，流恶水泉通。
国阜犹前豹，人疲讵昔熊。
黄图巡沃野，清吹入离宫。
是阅京坻富，仍观都邑雄。
凭轩一何绮，积溜写晴空。
礼节家安外，和平俗在中。
见龙垂渭北，辞雁指河东。
睿思方居镐，宸游若饮丰。
宁夸子云从，只为猎扶风。
+++苏颋
++++利州北佛龛前重于去岁题处作
重岩载看美，分塔起层标。
蜀守经涂处，巴人作礼朝。
地疑三界出，空是六尘销。
卧石铺苍藓，行塍覆绿条。
岁年书有记，非为学题桥。
+++苏颋
++++闲园即事寄韦侍郎
结庐东城下，直望江南山。
青霭远相接，白云来复还。
拂筵红藓上，开幔绿条间。
物应春偏好，情忘趣转闲。
宪臣饶美度，联事惜徂颜。
有酒空盈酌，高车不可攀。
+++苏颋
++++扈从温泉同紫微黄门群公泛渭川得齐字
虹旗映绿荑，春仗汉丰西。
侍跸浮清渭，扬舲降紫泥。
近临钧石地，遥指钓璜溪。
岸转帆飞疾，川平棹举齐。
傅舟来是用，轩驭往应迷。
兴阕菱歌动，沙洲乱夕鹥。
+++苏颋
++++饯赵尚书摄御史大夫赴朔方军
劲虏欲南窥，扬兵护朔陲。
赵尧宁易印，邓禹即分麾。
野饯回三杰，军谋用六奇。
云边愁出塞，日下怆临岐。
拔剑行人舞，挥戈战马驰。
明年麟阁上，充国画于斯。
+++苏颋
++++晓发兴州入陈平路
旌节指巴岷，年年行且巡。
暮来青嶂宿，朝去绿江春。
鱼贯梁缘马，猿奔树息人。
邑祠犹是汉，溪道即名陈。
旧史饶迁谪，恒情厌苦辛。
宁知报恩者，天子一忠臣。
+++苏颋
++++同饯阳将军兼源州都督御史中丞
右地接龟沙，中朝任虎牙。
然明方改俗，去病不为家。
将礼登坛盛，军容出塞华。
朔风摇汉鼓，边马思胡笳。
旗合无邀正，冠危有触邪。
当看劳还日，及此御沟花。
+++苏颋
++++扈从凤泉和崔黄门喜恩旨解严罢围之作
辇路岐山曲，储胥渭水湄。
教成提将鼓，礼备植虞旗。
不取从畋乐，先流去杀慈。
舜韶同舞日，汤祝尽飞时。
物应阳和施，人知雨露私。
何如穆天子，七萃几劳师。
+++苏颋
++++秋夜寓直中书呈黄门舅
帘栊上夜钩，清列听更筹。
忽共鸡枝老，还如骑省秋。
循庭喜三入，对渚忆双游。
紫绂名初拜，黄缣迹尚留。
月舒当北幌，云赋直东楼。
恩渥迷天施，童蒙慰我求。
迟君台鼎节，闻义一承流。
+++苏颋
++++先是新昌小园期京兆尹一访兼郎官数子自顷沉疴…成章
独好中林隐，先期上月春。
闲花傍户落，喧鸟逼檐驯。
寂寞东坡叟，传呼北里人。
在山琴易调，开瓮酒归醇。
伫望应三接，弥留忽几旬。
不疑丹火变，空负绿条新。
斗蚁闻常日，歌龙值此辰。
其如众君子，嘉会阻清尘。
+++苏颋
++++奉和马常侍寺中之作
怨暑时云谢，愆阳泽暂偏。
鼎陈从祀日，钥动问刑年。
绛服龙雩寝，玄冠马使旋。
作霖期傅说，为旱听周宣。
河岳阴符启，星辰暗檄传。
浮凉吹景气，飞动洒空烟。
飒飒将秋近，沉沉与暝连。
分湍泾水石，合颖雍州田。
德施超三五，文雄赋十千。
及斯何以乐，明主敬人天。
+++苏颋
++++慈恩寺二月半寓言
二月韶春半，三空霁景初。
献来应有受，灭尽竟无馀。
化迹传官寺，归诚谒梵居。
殿堂花覆席，观阁柳垂疏。
共命枝间鸟，长生水上鱼。
问津窥彼岸，迷路得真车。
行密幽关静，谈精俗态祛。
稻麻欣所遇，蓬箨怆焉如。
不驻秦京陌，还题蜀郡舆。
爱离方自此，回望独蹰躇。
+++苏颋
++++饯泽州卢使君赴任
闻道降纶书，为邦建彩旟。
政凭循吏往，才以贵卿除。
词赋良无敌，声华蔼有馀。
荣承四岳后，请绝五天初。
关路通秦壁，城池接晋墟。
撰期行子赋，分典列侯居。
别望喧追饯，离言系惨舒。
平芜寒蛩乱，乔木夜蝉疏。
寥泬秋先起，推移月向诸。
旧交何以赠，客至待烹鱼。
+++苏颋
++++陈仓别陇州司户李维深
京国自携手，同途欣解颐。
情言正的的，春物宛迟迟。
忽背雕戎役，旋瞻获宝祠。
蜀城余出守，吴岳尔归思。
欢惬更伤此，眷殷殊念兹。
扬麾北林径，跂石南涧湄。
中作壶觞饯，回添道路悲。
数花临磴日，百草覆田时。
有美同人意，无为行子辞。
酣歌拔剑起，毋是答恩私。
+++苏颋
++++奉和崔尚书赠大理陆卿鸿胪刘卿见示之作
戏藻嘉鱼乐，栖梧见凤飞。
类从皆有召，声应乃无违。
美价逢时出，奇才选众稀。
避堂贻后政，扫第发前几。
出曳仙人履，还熏侍女衣。
省中何赫奕，庭际满芳菲。
吏部端清鉴，丞郎肃紫机。
会心歌咏是，回迹宴言非。
北寺邻玄阙，南城写翠微。
参差交隐见，仿佛接光辉。
宾序尝柔德，刑孚已霁威。
巨源林下契，不速自同归。
+++苏颋
++++敬和崔尚书大明朝堂雨后望终南山见示之作
奕奕轻车至，清晨朝未央。
未央在霄极，中路视咸阳。
委曲汉京近，周回秦塞长。
日华动泾渭，天翠合岐梁。
五丈旌旗色，百层枌橑光。
东连归马地，南指斗鸡场。
晴壑照金戺，秋云含璧珰。
由余窥霸国，萧相奉兴王。
功役隐不见，颂声存复扬。
权宜珍构绝，圣作宝图昌。
在德期巢燧，居安法禹汤。
冢卿才顺美，多士赋成章。
价重三台俊，名超百郡良。
焉知掖垣下，陈力自迷方。
+++苏颋
++++夜闻故梓州韦使君明当引绋感而成章
恻矣南邻问，冥然东岱幽。
里閈宁相杵，朝叹忽迁舟。
君心惟伯仲，吾人复款游。
对连时亦早，交喜岁才周。
序发扶阳赠，文因司寇酬。
讵期危露尽，相续逝川流。
卧疾无三吊，居闲有百忧。
振风吟鼓夕，明月照帷秋。
藓驳题诗馆，杨疏奏伎楼。
共将歌笑叹，转为弟兄留。
感物存如梦，观生去若浮。
余非忘情者，雪涕报林丘。
+++苏颋
++++御箭连中双兔
宸游经上苑，羽猎向闲田。
狡兔初迷窟，纤骊讵著鞭。
三驱仍百步，一发遂双连。
影射含霜草，魂消向月弦。
欢声动寒木，喜气满晴天。
那似陈王意，空随乐府篇。
+++苏颋
++++奉和圣制过潼津关
在德何夷险，观风复往还。
自能同善闭，中路可无关。
+++苏颋
++++山鹧鸪词二首
玉关征戍久，空闺人独愁。
寒露湿青苔，别来蓬鬓秋。
人坐青楼晚，莺语百花时。
愁多人易老，断肠君不知。
+++苏颋
++++汾上惊秋
北风吹白云，万里渡河汾。
心绪逢摇落，秋声不可闻。
+++苏颋
++++山驿闲卧即事
息燕归檐静，飞花落院闲。
不愁愁自著，谁道忆乡关。
+++苏颋
++++将赴益州题小园壁
岁穷惟益老，春至却辞家。
可惜东园树，无人也作花。
+++苏颋
++++咏礼部尚书厅后鹊
怀印喜将归，窥巢恋且依。
自知栖不定，还欲向南飞。
+++苏颋
++++咏死兔
兔子死兰弹，持来挂竹竿。
试将明镜照，何异月中看。
+++苏颋
++++夜宴安乐公主新宅
车如流水马如龙，仙史高台十二重。
天上初移衡汉匹，可怜歌舞夜相从。
+++苏颋
++++侍宴桃花园咏桃花应制
桃花灼灼有光辉，无数成蹊点更飞。
为见芳林含笑待，遂同温树不言归。
+++苏颋
++++奉和圣制幸韦嗣立庄应制
树色参差隐翠微，泉流百尺向空飞。
传闻此处投竿住，遂使兹辰扈跸归。
+++苏颋
++++重送舒公
散骑金貂服彩衣，松花水上逐春归。
悬知邑里遥相望，事主荣亲代所稀。
+++苏颋
++++句
飞埃结红雾，游盖飘青云。
指如十挺墨，耳似两张匙。
丑虽有足，甲不全身。
见君无口，知伊少人。

++上卷七十五
  
+++姜晞
++++龙池篇
灵沼萦回邸第前，浴日涵春写曙天。
始见龙台升凤阙，应如霄汉起神泉。
石匮渚傍还启圣，桃李初生更有仙。
欲化帝图从此受，正同河变一千年。
+++姜皎
++++龙池篇
龙池初出此龙山，常经此地谒龙颜。
日日芙蓉生夏水，年年杨柳变春湾。
尧坛宝匣馀烟雾，舜海渔舟尚往还。
愿似飘飖五云影，从来从去九天关。
+++蔡孚
++++奉和圣制龙池篇
帝宅王家大道边，神马潜龙涌圣泉。
昔日昔时经此地，看来看去渐成川。
歌台舞榭宜正月，柳岸梅洲胜往年。
莫疑波上春云少，只为从龙直上天。
+++蔡孚
++++打球篇
德阳宫北苑东头，云作高台月作楼。
金锤玉蓥千金地，宝杖雕文七宝球。
窦融一家三尚主，梁冀频封万户侯。
容色由来荷恩顾，意气平生事侠游。
共道用兵如断蔗，俱能走马入长楸。
红鬣锦鬃风騄骥，黄络青丝电紫骝。
奔星乱下花场里，初月飞来画杖头。
自有长鸣须决胜，能驰迅走满先筹。
薄暮汉宫愉乐罢，还归尧室晓垂旒。
+++徐晶
++++阮公体
秦王按剑怒，发卒戍龙沙。
雄图尚未毕，海内已纷拏。
黄尘暗天起，白日敛精华。
唯见长城外，僵尸如乱麻。
+++徐晶
++++同蔡孚五亭咏
章奏中京罢，云泉别业归。
拂琴铺野席，牵柳挂朝衣。
翡翠巢书幌，鸳鸯立钓矶。
幽栖可怜处，春事满林扉。
+++徐晶
++++蔡起居山亭
文史归休日，栖闲卧草亭。
蔷薇一架紫，石竹数重青。
垂露和仙药，烧香诵道经。
莫将山水弄，持与世人听。
+++徐晶
++++送友人尉蜀中
故友汉中尉，请为西蜀吟。
家多种橘，风土爱弹琴。
水向昆明阔，山连大夏深。
理闲无别事，时寄一登临。
+++徐晶
++++赠温驸马汝阳王
畴昔承馀论，文章幸滥推。
夜陪银汉赏，朝奉桂山词。
梁邸调歌日，秦楼按舞时。
登高频作赋，体物屡为诗。
连骑长楸下，浮觞曲水湄。
北堂留上客，南陌送佳期。
忆昨陪临泛，于今阻宴私。
再看冬雪满，三见夏花滋。
都尉朝青阁，淮王侍紫墀。
宁知倦游者，华发老京师。
+++张敬忠
++++边词
五原春色旧来迟，二月垂杨未挂丝。
即今河畔冰开日，正是长安花落时。
+++张敬忠
++++戏咏
有意嫌兵部，专心望考功。
谁知脚蹭蹬，几落省墙东。
+++史俊
++++题巴州光福寺楠木
近郭城南山寺深，亭亭奇树出禅林。
结根幽壑不知岁，耸干摩天凡几寻。
翠色晚将岚气合，月光时有夜猿吟。
经行绿叶望成盖，宴坐黄花长满襟。
此木尝闻生豫章，今朝独秀在巴乡。
凌霜不肯让松柏，作宇由来称栋梁。
会待良工时一眄，应归法水作慈航。

++上卷七十六
  
+++徐彦伯
++++仪坤庙乐章 永和
猗若清庙，肃肃荧荧。
国荐严祀，坤兴淑灵。
有几在室，有乐在庭。
临兹孝享，百禄惟宁。
+++徐彦伯
++++仪坤庙乐章 金奏
阴灵效祉，轩曜降精。
祥符淑气，庆集柔明。
瑶俎既列，雕桐发声。
徽猷永远，比德皇英。
+++徐彦伯
++++拟古三首
遥裔烟屿鸿，双影旦夕同。
交翰倚沙月，和鸣弄江风。
𦶜若茂芳序，君子从远戎。
云生阴海没，花落春潭空。
红泪掩促柱，锦衾罗薰笼。
自伤琼草绿，讵惜铅粉红。
裂帛附双燕，为予向辽东。
读书三十载，驰骛周六经。
儒衣干时主，忠策献阙廷。
一朝奉休盼，从容厕群英。
束身趋建礼，秉笔坐承明。
廨署相填噎，僚吏纷纵横。
五日休浣时，屠苏绕玉屏。
橘花覆北沼，桂树交西荣。
树栖两鸳鸯，含春向我鸣。
皎洁绮罗艳，便娟丝管清。
扰扰天地间，出处各有情。
何必岩石下，枯槁闲此生。
颓光无淹晷，逝水有迅流。
绿苔纷易歇，红颜不再求。
歌笑当及春，无令壮志秋。
弱年仕关辅，簃门豁御沟。
敷愉东城际，婉娈南陌头。
荷花娇绿水，杨叶暖青楼。
中有绮罗人，可怜名莫愁。
画屏绕金膝，珠帘悬玉钩。
纤指调宝琴，泠泠哀且柔。
赠君鸳鸯带，因以鹔鹴裘。
窗晓吟日坐，闺夕秉烛游。
无作北门客，咄咄怀百忧。
+++徐彦伯
++++赠刘舍人古意
女床閟灵鸟，文章世所希。
巢君碧梧树，舞君青琐闱。
或言凤池乐，抚翼更西飞。
凤池环禁林，仙阁霭沉沉。
璇题激流日，珠缀绵清阴。
郁穆丝言重，荧煌台座深。
风张丹戺翮，月弄紫庭音。
众彩结不散，孤英跂莫寻。
浩歌在西省，经传恣潜心。
+++徐彦伯
++++和李適答宋十一入崖口五渡见赠
闻有独往客，拂衣捐世心。
结欣薄枉渚，撰念萦旧林。
经亘去崖合，冥绵归壑深。
琪树环碧彩，金潭生翠阴。
沿洄弄沙榜，诡仄眺明岑。
夕闻桂里猿，晓玩松上禽。
杂佩蕴孤袖，琼敷缀双襟。
我怀沧洲想，懿尔白云吟。
秉愿理方协，存期迹易寻。
兹言庶不负，为报岩中琴。
+++徐彦伯
++++雪
雪暗穷海云，洒空纷似露。
朔风吹故里，宛转玉阶树。
孤妾调玉瑟，早寒生锦衿。
况君张罗幕，愁坐北庭阴。
+++徐彦伯
++++比干墓
大位天下宝，维贤国之镇。
殷道微而在，受辛纂颓胤。
山鸣鬼又哭，地裂川亦震。
媟黩皆佞谀，虔刘尽英隽。
孤卿帝叔父，特进贞而顺。
玉床逾皓洁，铜柱方歊焮。
奉国历三朝，观窍明一瞬。
季代猖狂主，蓄怒提白刃。
之子弥忠谠，愤然更勇进。
抚膺誓陨越，知死故不吝。
已矣竟剖心，哲妇亦同殉。
骊龙暴双骨，太岳摧孤仞。
周发次商郊，冤骸悲莫殣。
锋剑剿遗孽，报复一何迅。
驻罕歌淑灵，命徒封旅榇。
自尔衔幽酷，于嗟流景骏。
丘坟被宿莽，坛戺缘飞磷。
贞观戒北征，维皇念忠信。
荒坟护草木，刻桷吹煨烬。
代远恩更崇，身颓名益振。
帝词书乐石，国馔罗芳衅。
伟哉烈士图，奇英千古徇。
+++徐彦伯
++++题东山子李適碑阴二首
陇嶂萦紫气，金光赫氛氲。
美人含遥霭，桃李芳自薰。
图高黄鹤羽，宝夺骊龙群。
忽惊薤露曲，掩噎东山云。
回也实夭折，贾生亦脆促。
今复哀若人，危光迅风烛。
夜台沦清镜，穷尘埋结绿。
何以赠下泉，生刍唯一束。
+++徐彦伯
++++淮亭吟
贞寂虑兮淮山幽，怜芳若兮揽中洲。
崩湍委咽日夜流，孤客危坐心自愁。
矧鹤唳兮风晓，复猿鸣兮霜秋。
熠耀飞兮蟋蟀吟，倚清瑟兮横凉琴。
撷瑶芳兮吊楚水，弄琪树兮歌越岑。
山碕礒兮隈曲，水涓涟兮洞汨。
金光延起兮骤兴没，青苔竟兮绿蘋歇。
绿蘋歇兮凋朱颜，美人寂历兮何时闲，君不见可怜桐柏上，丰茸桂树花满山。
+++徐彦伯
++++芳树
玉花珍簟上，金缕画屏开。
晓月怜筝柱，春风忆镜台。
筝柱春风吹晓月，芳树落花朝暝歇。
稿砧刀头未有期，攀条拭泪坐相思。

+++徐彦伯
++++游禁苑幸临渭亭遇雪应制
玉律藏冰候，彤阶飞雪时。
日寒消不尽，风定舞还迟。
琼树留宸瞩，璇花入睿词。
悬知穆天子，黄竹谩言诗。
+++徐彦伯
++++奉和送金城公主适西蕃应制
凤扆怜箫曲，鸾闺念掌珍。
羌庭遥筑馆，庙策重和亲。
星转银河夕，花移玉树春。
圣心凄送远，留跸望征尘。
+++徐彦伯
++++幸白鹿观应制
凤舆乘八景，龟箓向三仙。
日月移平地，云霞缀小天。
金童擎紫药，玉女献青莲。
花洞留宸赏，还旗绕夕烟。
+++徐彦伯
++++胡无人行
十月繁霜下，征人远凿空。
云摇锦车节，海照角端弓。
暗碛埋沙树，冲飙卷塞蓬。
方随膜拜入，歌舞玉门中。
+++徐彦伯
++++婕妤
君恩忽断绝，妾思终未央。
巾栉不可见，枕席空馀香。
窗暗网罗白，阶秋苔藓黄。
应门寂已闭，流涕向昭阳。
+++徐彦伯
++++采莲曲
妾家越水边，摇艇入江烟。
既觅同心侣，复采同心莲。
折藕丝能脆，开花叶正圆。
春歌弄明月，归棹落花前。
+++徐彦伯
++++孤烛叹
（一作闺怨）
切切夜闺冷，微微孤烛然。
玉盘红泪滴，金烬彩光圆。
暖手缝轻素，嚬蛾续断弦。
相思咽不语，回向锦屏眠。
+++徐彦伯
++++闺怨
征客戍金微，愁闺独掩扉。
尘埃生半榻，花絮落残机。
褪暖蚕初卧，巢昏燕欲归。
春风日向尽，衔涕作征衣。
+++徐彦伯
++++饯唐州高使君赴任
香萼媚红滋，垂条萦绿丝。
情人拂瑶袂，共惜此芳时。
骕骦已踯躅，鸟隼方葳蕤。
跂予望太守，流润及京师。
+++徐彦伯
++++奉和幸新丰温泉宫应制
姬典歌时迈，虞篇记省方。
何如黑帝月，玄览白云乡。
翠仗萦船岸，明旆应萯阳。
风摇花眊彩，雪艳宝戈芒。
御陌开函次，离宫夹树行。
桂枝笼騕褭，松叶覆堂皇。
仙石含珠液，温池孕璧房。
涌疑神瀵溢，澄若帝台浆。
独沸流常热，潜蒸气转香。
青坛环玉甃，红础铄金光。
藻曜凝芳洁，葳蕤献淑祥。
五龙归宝算，九扈叶时康。
同预华封老，中衢祝圣皇。
+++徐彦伯
++++同韦舍人元旦早朝
夕转清壶漏，晨惊长乐钟。
逶迤纶禁客，假寐守铜龙。
予亦趋三殿，肩随谒九重。
繁珂接曙响，华剑比春容。
相问韶光歇，弥怜芳意浓。
愿言乘日旰，携手即云峰。
+++徐彦伯
++++侍宴韦嗣立山庄应制
鼎臣休浣隙，方外结遥心。
别业青霞境，孤潭碧树林。
每驰东墅策，遥弄北溪琴。
帝眷纾时豫，台园赏岁阴。
移銮明月沼，张组白云岑。
御酒瑶觞落，仙坛竹径深。
三光悬圣藻，五等冠朝簪。
自昔皇恩感，咸言独自今。
+++徐彦伯
++++送特进李峤入都袝庙
特进三公下，台臣百揆先。
孝图开寝石，祠主卜牲筵。
恩级青纶赐，徂装紫橐悬。
绸缪金鼎席，宴饯玉潢川。
北斗分征路，东山起赠篇。
乐池歌绿藻，梁苑藉红荃。
骑转商岩日，旌摇关塞烟。
庙堂须鲠议，锦节伫来旋。
+++徐彦伯
++++春闺
戍客戍清波，幽闺幽思多。
暗梁闻语燕，夜烛见飞蛾。
宝鸭藏脂粉，金屏缀绮罗。
裁衣卷纹素，织锦度鸣梭。
有使通西极，缄书寄北河。
年光只恐尽，征战莫蹉跎。
+++徐彦伯
++++奉和兴庆池戏竞渡应制
夹道传呼翊翠虬，天回日转御芳洲。
青潭晓霭笼仙跸，红屿晴花隔彩旒。
香溢金杯环广坐，声传妓舸匝中流。
群臣相庆嘉鱼乐，共哂横汾歌吹秋。
+++徐彦伯
++++苑中遇雪应制
千钟圣酒御筵披，六出祥英乱绕枝。
即此神仙对琼圃，何烦辙迹向瑶池。
+++徐彦伯
++++上巳日祓禊渭滨应制
晴风丽日满芳洲，柳色春筵祓锦流。
皆言侍跸横汾宴，暂似乘槎天汉游。
+++徐彦伯
++++夜宴安乐公主新宅应制
凤楼开阖引明光，花酎连添醉益香。
欲知帝女薰天贵，金柯玉柱夜成行。
+++徐彦伯
++++饯唐永昌
金溪碧水玉潭沙，凫舄翩翩弄日华。
斗鸡香陌行春倦，为摘东园桃李花。
+++徐彦伯
++++侍宴桃花园
源水丛花无数开，丹跗红萼间青梅。
从今结子三千岁，预喜仙游复摘来。
+++徐彦伯
++++石淙
碧淀红涔崿嶂间，淙嵌洑岨洊成湾。
琪树璿娟花未落，银芝窋咤露初还。
八风行殿开仙榜，七景飞舆下石关。
张茑席云平圃宴，焜煌金记蕴名山。

++上卷七十七
  
+++骆宾王
++++夏日游德州赠高四
日观邻全赵，星临俯旧吴。
鬲津开巨浸，稽阜镇名都。
紫云浮剑匣，青山孕宝符。
封疆恢霸道，问鼎竞雄图。
神光包四大，皇威震八区。
风烟通地轴，星象正天枢。
天枢限南北，地轴殊乡国。
辟门通舜宾，比屋封尧德。
言谢垂钩隐，来参负鼎职。
天子不见知，群公讵相识。
未展从东骏，空戢图南翼。
时命欲何言，抚膺长叹息。
叹息将如何，游人意气多。
白雪梁山曲，寒风易水歌。
泣魏伤吴起，思赵切廉颇。
凄断韩王剑，生死翟公罗。
罗悲翟公意，剑负韩王气。
骄饵去易论，忌途良可畏。
夙昔怀江海，平生混泾渭。
千载契风云，一言忘贱贵。
去去访林泉，空谷有遗贤。
言投爵里刺，来泛野人船。
缔交君赠缟，投分我忘筌。
成风郢匠斫，流水伯牙弦。
牙弦忘道术，漳滨恣闲逸。
聊安张蔚庐，讵扫陈蕃室。
虚室狎招寻，敬爱混浮沉。
一诺黄金信，三复白珪心。
霜松贞雅节，月桂朗冲襟。
灵台万顷浚，学府九流深。
谈玄明毁璧，拾紫陋籝金。
鹭涛开碧海，凤彩缀词林。
林虚星华映，水澈霞光净。
霞水两分红，川源四望通。
雾卷天山静，烟销太史空。
鸟声流向薄，蝶影乱芳丛。
柳阴低椠水，荷气上薰风。
风月芳菲节，物华纷可悦。
将欢促席赏，遽尔又归别。
积水带吴门，通波连禹穴。
赠言虽欲尽，机心庶应绝。
潘岳本自闲，梁鸿不因热。
一瓢欣狎道，三月聊栖拙。
栖拙隐金华，狎道访仙查。
放旷愚公谷，消散野人家。
一顷南山豆，五色东陵瓜。
野衣裁薜叶，山酒酌藤花。
白云离望远，青溪隐路赊。
傥忆幽岩桂，犹冀折疏麻。
+++骆宾王
++++在江南赠宋五之问
井络双源浚，浔阳九派长。
沦波通地穴，输委下归塘。
别岛笼朝蜃，连洲拥夕涨。
韫珠澄积润，让璧动浮光。
浮光凝折水，积润疏圆沚。
玉轮涵地开，剑阁连星起。
风烟标迥秀，英灵信多美。
怀德践遗芳，端操惭谋己。
谋己谬观光，牵迹强凄惶。
揆拙迷三省，劳生昧两忘。
弹随空被笑，献楚自多伤。
一朝殊默语，千里易炎凉。
炎凉几迁贸，川陆疲臻凑。
积水架吴涛，连山横楚岫。
风月虽殊昔，星河犹是旧。
姑苏望南浦，邯郸通北走。
北走平生亲，南浦别离津。
潇湘一超忽，洞庭多苦辛。
秋江无绿芷，寒汀有白蘋。
采之将何遗，故人漳水滨。
漳滨已辽远，江潭未旋返。
为听短歌行，当想长洲苑。
露金熏菊岸，风佩摇兰坂。
蝉鸣稻叶秋，雁起芦花晚。
晚秋云日明，亭皋风雾清。
独负平生气，重牵摇落情。
占星非聚德，梦月讵悬名。
寂寥伤楚奏，凄断泣秦声。
秦声怀旧里，楚奏悲无已。
郢路少知音，丛台富奇士。
温辉凌爱日，壮气惊寒水。
一顾重风云，三冬足文史。
文史盛纷纶，京洛多风尘。
犹轻五车富，未重一囊贫。
李仙非易托，苏鬼尚难因。
不惜劳歌尽，谁为听阳春。
+++骆宾王
++++晚憩田家
转蓬劳远役，披薜下田家。
山形类九折，水势急三巴。
悬梁接断岸，涩路拥崩查。
雾岩沦晓魄，风溆涨寒沙。
心迹一朝舛，关山万里赊。
龙章徒表越，闽俗本殊华。
旅行悲泛梗，离赠折疏麻。
唯有寒潭菊，独似故园花。
+++骆宾王
++++出石门
层岩远接天，绝岭上栖烟。
松低轻盖偃，藤细弱丝悬。
石明如挂镜，苔分似列钱。
暂策为龙杖，何处得神仙。
+++骆宾王
++++至分陕
陕西开胜壤，召南分沃畴。
列树巢维鹊，平渚下睢鸠。
憩棠疑勿剪，曳葛似攀樛。
至今王化美，非独在隆周。
+++骆宾王
++++寓居洛滨对雪忆谢二
（一作洛滨对雪忆谢二兄弟）
旅思眇难裁，冲飙恨易哀。
旷望洛川晚，飘飖瑞雪来。
积彩明书幌，流韵绕琴台。
色夺迎仙羽，花避犯霜梅。
谢庭赏方逸，袁扉掩未开。
高人傥有访，兴尽讵须回。
+++骆宾王
++++北眺舂陵
揽辔疲宵迈，驱马倦晨兴。
既出封泥谷，还过避雨陵。
山行明照上，谿宿密云蒸。
登高徒欲赋，词殚独抚膺。
+++骆宾王
++++夏日游目聊作
暂屏嚣尘累，言寻物外情。
致逸心逾默，神幽体自轻。
浦夏荷香满，田秋麦气清。
讵假沧浪上，将濯楚臣缨。
+++骆宾王
++++同崔驸马晓初登楼思京
丽谯通四望，繁忧起万端。
绮疏低晚魄，镂槛肃初寒。
白云乡思远，黄图归路难。
唯馀西向笑，暂似当长安。
+++骆宾王
++++月夜有怀简诸同病
闲庭落景尽，疏帘夜月通。
山灵响似应，水净望如空。
栖枝犹绕鹊，遵渚未来鸿。
可叹高楼妇，悲思杳难终。
+++骆宾王
++++叙寄员半千
薄宦三河道，自负十馀年。
不应惊若厉，只为直如弦。
坐历山川险，吁嗟陵谷迁。
长吟空抱膝，短翮讵冲天。
魂归沧海上，望断白云前。
钓名劳拾紫，隐迹自谈玄。
不学多能圣，徒思鸿宝仙。
斯志良难已，此道岂徒然。
嗟为刀笔吏，耻从绳墨牵。
岐路情虽狎，人伦地本偏。
长揖谢时事，独往访林泉。
寄言二三子，生死不来旋。
+++骆宾王
++++咏怀古意上裴侍郎
三十二馀罢，鬓是潘安仁。
四十九仍入，年非朱买臣。
纵横愁系越，坎壈倦游秦。
出笼穷短翮，委辙涸枯鳞。
穷经不沾用，弹铗欲谁申。
天子未驱策，岁月几沉沦。
轻生长慷慨，效死独殷勤。
徒歌易水客，空老渭川人。
一得视边塞，万里何苦辛。
剑匣胡霜影，弓开汉月轮。
金刀动秋色，铁骑想风尘。
为国坚诚款，捐躯忘贱贫。
勒功思比宪，决略暗欺陈。
若不犯霜雪，虚掷玉京春。
+++骆宾王
++++春夜韦明府宅宴得春字
酌桂陶芳夜，披薜啸幽人。
雅琴驯鲁雉，清歌落范尘。
宿云低迥盖，残月上虚轮。
幸此承恩洽，聊当故乡春。
+++骆宾王
++++过张平子墓
西鄂该通理，南阳擅德音。
玉卮浮藻丽，铜浑积思深。
忽怀今日昔，非复昔时今。
日落丰碑暗，风来古木吟。
惟叹穷泉下，终郁羡鱼心。
+++骆宾王
++++从军中行路难二首
（一作行军军中行路难、军中行路难）
君不见封狐雄虺自成群，冯深负固结妖氛。
玉玺分兵征恶少，金坛受律动将军。
将军拥旄宣庙略，战士横行静夷落。
长驱一息背铜梁，直指三巴登剑阁。
阁道岧峣起戍楼，剑门遥裔俯灵丘。
邛关九折无平路，江水双源有急流。
征役无期返，他乡岁华晚。
杳杳丘陵出，苍苍林薄远。
途危紫盖峰，路涩青泥坂。
去去指哀牢，行行入不毛。
绝壁千里险，连山四望高。
中外分区宇，夷夏殊风土。
交趾枕南荒，昆弥临北户。
川原绕毒雾，溪谷多淫雨。
行潦四时流，崩查千岁古。
漂梗飞蓬不自安，扪藤引葛度危峦。
昔时闻道从军乐，今日方知行路难。
沧江绿水东流驶，炎洲丹徼南中地。
南中南斗映星河，秦川秦塞阻烟波。
三春边地风光少，五月泸中瘴疠多。
朝驱疲斥候，夕息倦樵歌。
向月弯繁弱，连星转太阿。
重义轻生怀一顾，东伐西征凡几度。
夜夜朝朝斑鬓新，年年岁岁戎衣故。
灞城隅，滇池水，天涯望转积，地际行无已。
徒觉炎凉节物非，不知关山千万里。
弃置勿重陈，征行多苦辛。
且悦清笳杨柳曲，讵忆芳园桃李人。
绛节朱旗分白羽，丹心白刃酬明主。
但令一被君王知，谁惮三边征战苦。
行路难，几千端，无复归云凭短翰，空馀望日想长安。（此首一作辛常伯诗）
君不见玉关尘色暗边庭，铜鞮杂虏寇长城。
天子按剑征馀勇，将军受脤事横行。
七德龙韬开玉帐，千里鼍鼓叠金钲。
阴山苦雾埋高垒，交河孤月照连营。
连营去去无穷极，拥旆遥遥过绝国。
阵云朝结晦天山，寒沙夕涨迷疏勒。
龙鳞水上开鱼贯，马首山前振雕翼。
长驱万里詟祁连，分麾三命武功宣。
百发乌号遥碎柳，七尺龙文迥照莲。
春来秋去移灰琯，兰闺柳市芳尘断。
雁门迢递尺书稀，鸳被相思双带缓。
行路难，行路难，誓令氛祲静皋兰。
但使封侯龙额贵，讵随中妇凤楼寒。（同辛常伯作）
+++骆宾王
++++帝京篇
山河千里国，城阙九重门。
不睹皇居壮，安知天子尊。
皇居帝里崤函谷，鹑野龙山侯甸服。
五纬连影集星躔，八水分流横地轴。
秦塞重关一百二，汉家离宫三十六。
桂殿嶔岑对玉楼，椒房窈窕连金屋。
三条九陌丽城隈，万户千门平旦开。
复道斜通鳷鹊观，交衢直指凤凰台。
剑履南宫入，簪缨北阙来。
声名冠寰宇，文物象昭回。
钩陈肃兰戺，璧沼浮槐市。
铜羽应风回，金茎承露起。
校文天禄阁，习战昆明水。
朱邸抗平台，黄扉通戚里。
平台戚里带崇墉，炊金馔玉待鸣钟。
小堂绮帐三千户，大道青楼十二重。
宝盖雕鞍金络马，兰窗绣柱玉盘龙。
绣柱璇题粉壁映，锵金鸣玉王侯盛。
王侯贵人多近臣，朝游北里暮南邻。
陆贾分金将宴喜，陈遵投辖正留宾。
赵李经过密，萧朱交结亲。
丹凤朱城白日暮，青牛绀幰红尘度。
侠客珠弹垂杨道，倡妇银钩采桑路。
倡家桃李自芳菲，京华游侠盛轻肥。
延年女弟双凤入，罗敷使君千骑归。
同心结缕带，连理织成衣。
春朝桂尊尊百味，秋夜兰灯灯九微。
翠幌珠帘不独映，清歌宝瑟自相依。
且论三万六千是，宁知四十九年非。
古来荣利若浮云，人生倚伏信难分。
始见田窦相移夺，俄闻卫霍有功勋。
未厌金陵气，先开石椁文。
朱门无复张公子，灞亭谁畏李将军。
相顾百龄皆有待，居然万化咸应改。
桂枝芳气已销亡，柏梁高宴今何在。
春去春来苦自驰，争名争利徒尔为。
久留郎署终难遇，空扫相门谁见知。
当时一旦擅豪华，自言千载长骄奢。
倏忽抟风生羽翼，须臾失浪委泥沙。
黄雀徒巢桂，青门遂种瓜。
黄金销铄素丝变，一贵一贱交情见。
红颜宿昔白头新，脱粟布衣轻故人。
故人有湮沦，新知无意气。
灰死韩安国，罗伤翟廷尉。
已矣哉，归去来。
马卿辞蜀多文藻，扬雄仕汉乏良媒。
三冬自矜诚足用，十年不调几邅回。
汲黯薪逾积，孙弘阁未开。
谁惜长沙傅，独负洛阳才。
+++骆宾王
++++畴昔篇
少年重英侠，弱岁贱衣冠。
既托寰中赏，方承膝下欢。
遨游灞水曲，风月洛城端。
且知无玉馔，谁肯逐金丸。
金丸玉馔盛繁华，自言轻侮季伦家。
五霸争驰千里马，三条竞骛七香车。
掩映飞轩乘落照，参差步障引朝霞。
池中旧水如悬镜，屋里新妆不让花。
意气风云倏如昨，岁月春秋屡回薄。
上苑频经柳絮飞，中园几见梅花落。
当时门客今何在，畴昔交朋已疏索。
莫教憔悴损容仪，会得高秋云雾廓。
淹留坐帝乡，无事积炎凉。
一朝披短褐，六载奉长廊。
赋文惭昔马，执戟叹前扬。
挥戈出武帐，荷笔入文昌。
文昌隐隐皇城里，由来奕奕多才子。
潘陆词锋骆驿飞，张曹翰苑纵横起。
卿相未曾识，王侯宁见拟。
垂钓甘成白首翁，负薪何处逢知己。
判将运命赋穷通，从来奇舛任西东。
不应永弃同刍狗，且复飘飖类转蓬。
容鬓年年异，春华岁岁同。
荣亲未尽礼，徇主欲申功。
脂车秣马辞乡国，萦辔西南使邛僰。
玉垒铜梁不易攀，地角天涯眇难测。
莺啭蝉吟有悲望，鸿来雁度无音息。
阳关积雾万里昏，剑阁连山千种色。
蜀路何悠悠，岷峰阻且修。
回肠随九折，迸泪连双流。
寒光千里暮，露气二江秋。
长途看束马，平水且沉牛。
华阳旧地标神制，石镜蛾眉真秀丽。
诸葛才雄已号龙，公孙跃马轻称帝。
五丁卓荦多奇力，四士英灵富文艺。
云气横开八阵形，桥形遥分七星势。
川平烟雾开，游戏锦城隈。
墉高龟望出，水净雁文回。
寻姝入酒肆，访客上琴台。
不识金貂重，偏惜玉山颓。
他乡冉冉消年月，帝里沈沈限城阙。
不见猿声助客啼，唯闻旅思将花发。
我家迢递关山里，关山迢递不可越。
故园梅柳尚馀春，来时勿使芳菲歇。
解鞅欲言归，执袂怆多违。
北梁俱握手，南浦共沾衣。
别情伤去盖，离念惜徂辉。
音何所托，木落雁南飞。
回来望平陆，春来酒应熟。
相将菌阁卧青溪，且用藤杯泛黄菊。
十年不调为贫贱，百日屡迁随倚伏。
只为须求负郭田，使我再干州县禄。
百年郁郁少腾迁，万里遥遥入镜川。
涘江拂潮冲白日，淮海长波接远天。
丛竹凝朝露，孤山起暝烟。
赖有边城月，常伴客旌悬。
东南美箭称吴会，名都隐轸三江外。
涂山执玉应昌期，曲水开襟重文会。
仙镝流音鸣鹤岭，宝剑分辉落蛟濑。
未看白马对芦刍，且觉浮云似车盖。
江南节序多，文酒屡经过。
共踏春江曲，俱唱采菱歌。
舟移疑入镜，棹举若乘波。
风光无限极，归楫碍池荷。
眺听烟霞正流眄，即从王事归舻转。
芝田花月屡裴回，金谷佳期重游衍。
登高北望嗤梁叟，凭轼西征想潘掾。
峰开华岳耸疑莲，水激龙门急如箭。
事谢光阴，俄遭霜露侵。
偷存七尺影，分没九泉深。
穷途行泣玉，愤路未藏金。
茹荼空有叹，怀橘独伤心。
年来岁去成销铄，怀抱心期渐寥落。
挂冠裂冕已辞荣，南亩东皋事耕凿。
宾阶客院常疏散，蓬径柴扉终寂寞。
自有林泉堪隐栖，何必山中事丘壑。
我住青门外，家临素浐滨。
遥瞻丹凤阙，斜望黑龙津。
荒衢通猎骑，穷巷抵樵轮。
时有桃源客，来访竹林人。
昨夜琴声奏悲调，旭旦含颦不成笑。
果乘骢马发嚣书，复道郎官禀纶诰。
冶长非罪曾缧绁，长孺然灰也经溺。
高门有阅不图封，峻笔无闻敛敷妙。
适离京兆谤，还从御史弹。
炎威资夏景，平曲况秋翰。
画地终难入，书空自不安。
吹毛未可待，摇尾且求餐。
丈夫坎壈多愁疾，契阔迍邅尽今日。
慎罚宁凭两造辞，严科直挂三章律。
邹衍衔悲系燕狱，李斯抱怨拘秦桎。
不应白发顿成丝，直为黄沙暗如漆。
紫禁终难叫，朱门不易排。
惊魂闻叶落，危魄逐轮埋。
霜威遥有厉，雪枉遂无阶。
含冤欲谁道，饮气独居怀。
忽闻驿使发关东，传道天波万里通。
涸鳞去辙还游海，幽禽释网便翔空。
舜泽尧曦方有极，谗言巧佞傥无穷。
谁能跼迹依三辅，会就商山访四翁。
+++骆宾王
++++艳情代郭氏答卢照邻
迢迢芊路望芝田，眇眇函关恨蜀川。
归云已落涪江外，还雁应过洛水瀍。
洛水傍连帝城侧，帝宅层甍垂凤翼。
铜驼路上柳千条，金谷园中花几色。
柳叶园花处处新，洛阳桃李应芳春。
妾向双流窥石镜，君住三川守玉人。
此时离别那堪道，此日空床对芳沼。
芳沼徒游比目鱼，幽径还生拔心草。
流风回雪傥便娟，骥子鱼文实可怜。
掷果河阳君有分，货酒成都妾亦然。
莫言贫贱无人重，莫言富贵应须种。
绿珠犹得石崇怜，飞燕曾经汉皇宠。
良人何处醉纵横，直如循默守空名。
倒提新缣成慊慊，翻将故剑作平平。
离前吉梦成兰兆，别后啼痕上竹生。
别日分明相约束，已取宜家成诫勖。
当时拟弄掌中珠，岂谓先摧庭际玉。
悲鸣五里无人问，肠断三声谁为续。
思君欲上望夫台，端居懒听将雏曲。
沉沉落日向山低，檐前归燕并头栖。
抱膝当窗看夕兔，侧耳空房听晓鸡。
舞蝶临阶只自舞，啼鸟逢人亦助啼。
独坐伤孤枕，春来悲更甚。
峨眉山上月如眉，濯锦江中霞似锦。
锦字回文欲赠君，剑壁层峰自纠纷。
平江淼淼分清浦，长路悠悠间白云。
也知京洛多佳丽，也知山岫遥亏蔽。
无那短封即疏索，不在长情守期契。
传闻织女对牵牛，相望重河隔浅流。
谁分迢迢经两岁，谁能脉脉待三秋。
情知唾井终无理，情知覆水也难收。
不复下山能借问，更向卢家字莫愁。

+++骆宾王
++++代女道士王灵妃赠道士李荣
玄都五府风尘绝，碧海三山波浪深。
桃实千年非易待，桑田一变已难寻。
别有仙居对三市，金阙银宫相向起。
台前镜影伴仙娥，楼上箫声随凤史。
凤楼迢递绝尘埃，莺时物色正裴回。
灵芝紫检参差长，仙桂丹花重叠开。
双童绰约时游陟，三鸟联翩报消息。
尽言真侣出遨游，传道风光无限极。
轻花委砌惹裾香，残月窥窗觇幌色。
个时无数并妖妍，个里无穷总可怜。
别有众中称黜帝，天上人间少流例。
洛滨仙驾启遥源，淮浦灵津符远筮。
自言少小慕幽玄，只言容易得神仙。
珮中邀勒经时序，箫里寻思复几年。
寻思许事真情变，二人容华识少选。
漫道烧丹止七飞，空传化石曾三转。
寄语天上弄机人，寄语河边值查客，乍可匆匆共百年，谁使遥遥期七夕。

想知人意自相寻，果得深心共一心。
一心一意无穷已，投漆投胶非足拟。
只将羞涩当风流，持此相怜保终始。
相怜相念倍相亲，一生一代一双人。
不把丹心比玄石，惟将浊水况清尘。
只言柱下留期信，好欲将心学松蕣。
不能京兆画蛾眉，翻向成都骋驺引。
青牛紫气度灵关，尺素赩鳞去不还。
连苔上砌无穷绿，修竹临坛几处斑。
此时空床难独守，此日别离那可久。
梅花如雪柳如丝，年去年来不自持。
初言别在寒偏在，何悟春来春更思。
春时物色无端绪，双枕孤眠谁分许。
分念娇莺一种啼，生憎燕子千般语。
朝云旭日照青楼，迟晖丽色满皇州。
落花泛泛浮灵沼，垂柳长长拂御沟。
御沟大道多奇赏，侠客妖容递来往。
宝骑连花铁作钱，香轮骛水珠为网。
香轮宝骑竞繁华，可怜今夜宿倡家。
鹦鹉杯中浮竹叶，凤凰琴里落梅花。
许辈多情偏送款，为问春花几时满。
千回鸟信说众诸，百过莺啼说长短。
长短众诸判不寻，千回百过浪关心。
何曾举意西邻玉，未肯留情南陌金。
南陌西邻咸自保，还辔归期须及早。
为想三春狭斜路，莫辞九折邛关道。
假令白里似长安，须使青牛学剑端。
蘋风入驭来应易，竹杖成龙去不难。
龙飙去去无消息，鸾镜朝朝减容色。
君心不记下山人，妾欲空期上林翼。
上林三月鸿欲稀，华表千年鹤未归。
不分淹留桑路待，只应直取桂轮飞。


++上卷七十八
  
+++骆宾王
++++从军行
平生一顾重，意气溢三军。
野日分戈影，天星合剑文。
弓弦抱汉月，马足践胡尘。
不求生入塞，唯当死报君。
+++骆宾王
++++王昭君
（一作昭君怨）
敛容辞豹尾，缄恨度龙鳞。
金钿明汉月，玉箸染胡尘。
古镜菱花暗，愁眉柳叶颦。
唯有清笳曲，时闻芳树春。
+++骆宾王
++++于紫云观赠道士
碧落澄秋景，玄门启曙关。
疑列御至，客似令威还。
羽盖徒欣仰，云车未可攀。
只应倾玉醴，时许寄颓颜。
+++骆宾王
++++渡瓜步江
捧檄辞幽径，鸣榔下贵洲。
惊涛疑跃马，积气似连牛。
月迥寒沙净，风急夜江秋。
不学浮云影，他乡空滞留。
+++骆宾王
++++途中有怀
眷然怀楚奏，怅矣背秦关。
涸鳞惊照辙，坠羽怯虚弯。
素服三川化，乌裘十上还。
莫言无皓齿，时俗薄朱颜。
+++骆宾王
++++至分水戍
行役忽离忧，复此怆分流。
溅石回湍咽，萦丛曲涧幽。
阴岩常结晦，宿莽竞含秋。
况乃霜晨早，寒风入戍楼。
+++骆宾王
++++望乡夕泛
归怀剩不安，促榜犯风澜。
落宿含楼近，浮月带江寒。
喜逐行前至，忧从望里宽。
今夜南枝鹊，应无绕树难。
+++骆宾王
++++久客临海有怀
天涯非日观，地屺望星楼。
练光摇乱马，剑气上连牛。
草湿姑苏夕，叶下洞庭秋。
欲知凄断意，江上涉安流。
+++骆宾王
++++游兖部逢孔君自卫来，欣然相遇若旧
游人自卫返，背客隔淮来。
倾盖金兰合，忘筌玉叶开。
繁花明日柳，疏蕊落风梅。
将期重交态，时慰不然灰。
+++骆宾王
++++西京守岁
闲居寡言宴，独坐惨风尘。
忽见严冬尽，方知列宿春。
夜将寒色去，年共晓光新。
耿耿他乡夕，无由展旧亲。
+++骆宾王
++++同辛簿简仰酬思玄上人林泉四首
闻君招隐地，仿佛武陵春。
缉芰知还楚，披榛似避秦。
崩查年祀积，幽草岁时新。
一谢沧浪水，安知有逸人。
芳晨临上月，幽赏狎中园。
有蝶堪成梦，无羊可触藩。
忘怀南涧藻，蠲思北堂萱。
坐叹华滋歇，思君谁为言。
林泉恣探历，风景暂裴徊。
客有迁莺处，人无结驷来。
聚花如薄雪，沸水若轻雷。
今日徒招隐，终知异凿坏。
俗远风尘隔，春还初服迟。
林疑中散地，人似上皇时。
芳杜湘君曲，幽兰楚客词。
山中有春草，长似寄相思。
+++骆宾王
++++秋日饯陆道士陈文林
青牛游华岳，赤马走吴宫。
玉柱离鸿怨，金罍浮蚁空。
日霁崤陵雨，尘起洛阳风。
唯当玄度月，千里与君同。
+++骆宾王
++++送郑少府入辽共赋侠客远从戎
边烽警榆塞，侠客度桑干。
柳叶开银镝，桃花照玉鞍。
满月临弓影，连星入剑端。
不学燕丹客，空歌易水寒。
+++骆宾王
++++送费六还蜀
星楼望蜀道，月峡指吴门。
万行流别泪，九折切惊魂。
雪影含花落，云阴带叶昏。
还愁三径晚，独对一清尊。
+++骆宾王
++++秋日送侯四得弹字
我留安豹隐，君去学鹏抟。
岐路分襟易，风云促膝难。
夕涨流波急，秋山落日寒。
惟有思归引，凄断为君弹。
+++骆宾王
++++秋日送尹大赴京
挂瓢余隐舜，负鼎尔干汤。
竹叶离樽满，桃花别路长。
低河耿秋色，落月抱寒光。
素书如可嗣，幽谷伫宾行。
+++骆宾王
++++秋夜送阎五还润州
通庄抵旧里，沟水泣新知。
断云飘易滞，连露积难披。
素风啼迥堞，惊月绕疏枝。
无力励短翰，轻举送长离。
+++骆宾王
++++送王明府参选赋得鹤
振衣游紫府，飞盖背青田。
虚心恒警露，孤影尚凌烟。
离歌凄妙曲，别操绕繁弦。
在阴如可和，清响会闻天。
+++骆宾王
++++秋日送别
寂寥心事晚，摇落岁时秋。
共此伤年发，相看惜去留。
当歌应破涕，哀命返穷愁。
别后能相忆，东陵有故侯。
+++骆宾王
++++别李峤得胜字
芳尊徒自满，别恨转难胜。
客似游江岸，人疑上灞陵。
寒更承夜永，凉景向秋澄。
离心何以赠，自有玉壶冰。
+++骆宾王
++++在兖州饯宋五之问
淮沂泗水地，梁甫汶阳东。
别路青骊远，离尊绿蚁空。
柳寒凋密翠，棠晚落疏红。
别后相思曲，凄断入琴风。
+++骆宾王
++++游灵公观
灵峰标胜境，神府枕通川。
玉殿斜连汉，金堂迥架烟。
断风疏晚竹，流水切危弦。
别有青门外，空怀玄圃仙。
+++骆宾王
++++夏日游山家同夏少府
返照下层岑，物外狎招寻。
兰径薰幽珮，槐庭落暗金。
谷静风声彻，山空月色深。
一遣樊笼累，唯馀松桂心。
+++骆宾王
++++初秋登王司马楼宴得同字
展骥端居暇，登龙喜宴同。
缔赏三清满，承欢六义通。
野晦寒阴积，潭虚夕照空。
顾惭非梦鸟，滥此厕雕虫。
+++骆宾王
++++初秋于窦六郎宅宴
千里风云契，一朝心赏同。
意尽深交合，神灵俗累空。
草带销寒翠，花枝发夜红。
唯将澹若水，长揖古人风。
+++骆宾王
++++冬日宴
二三物外友，一百杖头钱。
赏洽袁公地，情披乐令天。
促席鸾觞满，当炉兽炭然。
何须攀桂树，逢此自留连。
+++骆宾王
++++镂鸡子
幸遇清明节，欣逢旧练人。
刻花争脸态，写月竞眉新。
晕罢空馀月，诗成并道春。
谁知怀玉者，含响未吟晨。
+++骆宾王
++++咏美人在天津桥
美女出东邻，容与上天津。
整衣香满路，移步袜生尘。
水下看妆影，眉头画月新。
寄言曹子建，个是洛川神。
+++骆宾王
++++送宋五之问得凉字
愿言游泗水，支离去二漳。
道术君所笃，筌蹄余自忘。
雪威侵竹冷，秋爽带池凉。
欲验离襟切，岐路在他乡。
+++骆宾王
++++宪台出絷寒夜有怀
独坐怀明发，长谣苦未安。
自应迷北叟，谁肯问南冠。
生死交情异，殷忧岁序阑。
空馀朝夕鸟，相伴夜啼寒。
+++骆宾王
++++送郭少府探得忧字
开筵枕德水，辍棹舣仙舟。
贝阙桃花浪，龙门竹箭流。
当歌凄别曲，对酒泣离忧。
还望青门外，空见白云浮。
+++骆宾王
++++冬日过故人任处士书斋
神交尚投漆，虚室罢游兰。
网积窗文乱，苔深履迹残。
雪明书帐冷，水静墨池寒。
独此琴台夜，流水为谁弹。
+++骆宾王
++++送刘少府游越州
一丘余枕石，三越尔怀铅。
离亭分鹤盖，别岸指龙川。
露下蝉声断，寒来雁影连。
如何沟水上，凄断听离弦。
+++骆宾王
++++赋得白云抱幽石
重岩抱危石，幽涧曳轻云。
绕镇仙衣动，飘蓬羽盖分。
锦色连花静，苔光带叶熏。
讵知吴会影，长抱穀城文。
+++骆宾王
++++赋得春云处处生
千里年光静，四望春云生。
椠日祥光举，疏云瑞叶轻。
盖阴笼迥树，阵影抱危城。
非将吴会远，飘荡帝乡情。
+++骆宾王
++++在狱咏蝉
西陆蝉声唱，南冠客思侵。
那堪玄鬓影，来对白头吟。
露重飞难进，风多响易沉。
无人信高洁，谁为表予心。
+++骆宾王
++++咏水
列名通地纪，疏派合天津。
波随月色净，态逐桃花春。
照霞如隐石，映柳似沉鳞。
终当挹上善，属意澹交人。
+++骆宾王
++++同张二咏雁
唼藻沧江远，衔芦紫塞长。
雾深迷晓景，风急断秋行。
阵照通宵月，书封几夜霜。
无复能鸣分，空知愧稻粱。
+++骆宾王
++++咏雪
龙云玉叶上，鹤雪瑞花新。
影乱铜乌吹，光销玉马津。
含辉明素篆，隐迹表祥轮。
幽兰不可俪，徒自绕阳春。
+++骆宾王
++++咏云酒
朔空曾纪历，带地旧疏泉。
色泛临砀瑞，香流赴蜀仙。
款交欣散玉，洽友悦沉钱。
无复中山赏，空吟吴会篇。
+++骆宾王
++++尘灰
洛川流雅韵，秦道擅苛威。
听歌梁上动，应律管中飞。
光飘神女袜，影落羽人衣。
愿言心未翳，终冀效轻微。
+++骆宾王
++++秋晨同淄川毛司马秋九咏 秋风
紫陌炎氛歇，青蘋晚吹浮。
乱竹摇疏影，萦池织细流。
飘香曳舞袖，带粉泛妆楼。
不分君恩绝，纨扇曲中秋。
+++骆宾王
++++秋晨同淄川毛司马秋九咏 秋云
南陆铜浑改，西郊玉叶轻。
泛斗瑶光动，临阳瑞色明。
盖阴连凤阙，阵影翼龙城。
讵知时不遇，空伤流滞情。
+++骆宾王
++++秋晨同淄川毛司马秋九咏 秋蝉
九秋行已暮，一枝聊暂安。
隐榆非谏楚，噪柳异悲潘。
分形妆薄鬓，镂影饰危冠。
自怜疏影断，寒林夕吹寒。
+++骆宾王
++++秋晨同淄川毛司马秋九咏 秋露
玉关寒气早，金塘秋色归。
泛掌光逾净，添荷滴尚微。
变霜凝晓液，承月委圆辉。
别有吴台上，应湿楚臣衣。
+++骆宾王
++++秋晨同淄川毛司马秋九咏 秋月
云披玉绳净，月满镜轮圆。
裛露珠晖冷，凌霜桂影寒。
漏彩含疏薄，浮光漾急澜。
西园徒自赏，南飞终未安。
+++骆宾王
++++秋晨同淄川毛司马秋九咏 秋水
贝阙寒流彻，玉轮秋浪清。
图云锦色净，写月练花明。
泛曲鹍弦动，随轩凤辖惊。
唯当御沟上，凄断送归情。
+++骆宾王
++++秋晨同淄川毛司马秋九咏 秋萤
玉虬分静夜，金萤照晚凉。
含辉疑泛月，带火怯凌霜。
散彩萦虚牖，飘花绕洞房。
下帷如不倦，当解惜馀光。
+++骆宾王
++++秋晨同淄川毛司马秋九咏 秋菊
擢秀三秋晚，开芳十步中。
分黄俱笑日，含翠共摇风。
碎影涵流动，浮香隔岸通。
金翘徒可泛，玉斝竟谁同。
+++骆宾王
++++秋晨同淄川毛司马秋九咏 秋雁
联翩辞海曲，遥曳指江干。
阵去金河冷，书归玉塞寒。
带月凌空易，迷烟逗浦难。
何当同顾影，刷羽泛清澜。
+++骆宾王
++++乐大夫挽词五首
可叹浮生促，吁嗟此路难。
丘陵一起恨，言笑几时欢。
萧索郊埏晚，荒凉井径寒。
谁当门下客，独见有任安。
蒿里谁家地，松门何代丘。
百年三万日，一别几千秋。
返照寒无影，穷泉冻不流。
居然同物化，何处欲藏舟。
昔去梅笳发，今来薤露晞。
彤驺朝帝阙，丹旐背王畿。
城郭犹疑是，原陵稍觉非。
九原如可作，千载与谁归。
一旦先朝菌，千秋掩夜台。
青乌新兆去，白马故人来。
草露当春泣，松风向暮哀。
宁知荒垄外，吊鹤自裴徊。
忽见泉台路，犹疑水镜悬。
何如开白日，非复睹青天。
华表迎千岁，幽扃送百年。
独嗟流水引，长掩伯牙弦。
+++骆宾王
++++丹阳刺史挽词三首
百龄嗟倏忽，一旦向山阿。
丹桂销已尽，青松哀更多。
薰风虚听曲，薤露反成歌。
自有藏舟处，谁怜隙驷过。
恻怆恒山羽，留连棣萼篇。
佳城非旧日，京兆即新阡。
城郭三千岁，丘陵几万年。
唯馀松柏垄，朝夕起寒烟。
短歌三献曲，长夜九泉台。
此室玄扃掩，何年白日开。
荒郊疏古木，寒隧积陈荄。
独此伤心地，松声薄暮来。
+++骆宾王
++++称心寺
征帆恣远寻，逶迤过称心。
凝滞蘅𦶜岸，沿洄楂柚林。
穿溆不厌曲，舣潭惟爱深。
为乐凡几许，听取舟中琴。
+++骆宾王
++++陪润州薛司空丹徒桂明府游招隐寺
共寻招隐寺，初识戴颙家。
还依旧泉壑，应改昔云霞。
绿竹寒天笋，红蕉腊月花。
金绳倘留客，为系日光斜。

++上卷七十九
  
+++骆宾王
++++棹歌行
写月涂黄罢，凌波拾翠通。
镜花摇芰日，衣麝入荷风。
叶密舟难荡，莲疏浦易空。
凤媒羞自托，鸳翼恨难穷。
秋帐灯华翠，倡楼粉色红。
相思无别曲，并在棹歌中。
+++骆宾王
++++海曲书情
薄游倦千里，劳生负百年。
未能槎上汉，讵肯剑游燕。
白云照春海，青山横曙天。
江涛让双璧，渭水掷三钱。
坐惜风光晚，长歌独块然。
+++骆宾王
++++蓬莱镇
旅客春心断，边城夜望高。
野楼疑海气，白鹭似江涛。
结绶疲三入，承冠泣二毛。
将飞怜弱羽，欲济乏轻舠。
赖有阳春曲，穷愁且代劳。
+++骆宾王
++++和李明府
传闻叶悬履，飞向洛阳城。
驰道临层掖，津门对小平。
霞残疑制锦，云度似飘缨。
藻掞潘江澈，尘虚范甑清。
讵怜冲斗气，犹向匣中鸣。
+++骆宾王
++++春晚从李长史游开道林故山
幽寻极幽壑，春望陟春台。
云光栖断树，灵影入仙杯。
古藤依格上，野径约山隈。
落蕊翻风去，流莺满树来。
兴阑荀御动，归路起浮埃。
+++骆宾王
++++冬日野望
故人无与晤，安步陟山椒。
野静连云卷，川明断雾销。
灵岩闻晓籁，洞浦涨秋潮。
三江归望断，千里故乡遥。
劳歌徒自奏，客魂谁为招。
+++骆宾王
++++晚渡黄河
千里寻归路，一苇乱平源。
通波连马颊，迸水急龙门。
照日荣光净，惊风瑞浪翻。
棹唱临风断，樵讴入听喧。
岸迥秋霞落，潭深夕雾繁。
谁堪逝川上，日暮不归魂。
+++骆宾王
++++宿山庄
金陵一超忽，玉烛几还周。
露积吴台草，风入郢门楸。
林虚宿断雾，磴险挂悬流。
拾青非汉策，化缁类秦裘。
牵迹犹多蹇，劳生未寡尤。
独此他乡梦，空山明月秋。
+++骆宾王
++++晚度天山有怀京邑
忽上天山路，依然想物华。
云疑上苑叶，雪似御沟花。
行叹戎麾远，坐怜衣带赊。
交河浮绝塞，弱水浸流沙。
旅思徒漂梗，归期未及瓜。
宁知心断绝，夜夜泣胡笳。
+++骆宾王
++++夕次蒲类津
（一作晚泊蒲类）
二庭归望断，万里客心愁。
山路犹南属，河源自北流。
晚风连朔气，新月照边秋。
灶火通军壁，烽烟上戍楼。
龙庭但苦战，燕颔会封侯。
莫作兰山下，空令汉国羞。
+++骆宾王
++++远使海曲春夜多怀
长啸三春晚，端居百虑盈。
未安胡蝶梦，遽切鲁禽情。
别岛连寰海，离魂断戍城。
流星疑伴使，低月似依营。
怀禄宁期达，牵时匪徇名。
艰虞行已远，时迹自相惊。
+++骆宾王
++++早发诸暨
征夫怀远路，夙驾上危峦。
薄烟横绝巘，轻冻涩回湍。
野雾连空暗，山风入曙寒。
帝城临灞涘，禹穴枕江干。
橘性行应化，蓬心去不安。
独掩穷途泪，长歌行路难。
+++骆宾王
++++望月有所思
九秋凉风肃，千里月华开。
圆光随露湛，碎影逐波来。
似霜明玉砌，如镜写珠胎。
晚色依关近，边声杂吹哀。
离居分照耀，怨绪共裴徊。
自绕南飞羽，空忝北堂才。
+++骆宾王
++++送吴七游蜀
日观分齐壤，星桥接蜀门。
桃花嘶别路，竹叶泻离樽。
夏老兰犹茂，秋深柳尚繁。
雾销山望迥，风高野听喧。
劳歌徒欲奏，赠别竟无言。
唯有当秋月，空照野人园。
+++骆宾王
++++西行别东台详正学士
意气坐相亲，关河别故人。
客似秦川上，歌疑易水滨。
塞荒行辨玉，台远尚名轮。
泄井怀边将，寻源重汉臣。
上苑梅花早，御沟杨柳新。
只应持此曲，别作边城春。
+++骆宾王
++++和王记室从赵王春日游陀山寺
鸟旟陪访道，鹫岭狎栖真。
四禅明静业，三空广胜因。
祥河疏叠涧，慧日皎重轮。
叶暗龙宫密，花明鹿苑春。
雕谈筌奥旨，妙辩漱玄津。
雅曲终难和，徒自奏巴人。
+++骆宾王
++++夏日夜忆张二
伏枕忧思深，拥膝独长吟。
烹鲤无尺素，筌鱼劳寸心。
疏麻空有折，芳桂湛无斟。
广庭含夕气，闲宇澹虚阴。
织虫垂夜砌，惊鸟栖暝林。
欢娱百年促，羁病一生侵。
讵堪孤月夜，流水入鸣琴。
+++骆宾王
++++寒夜独坐游子多怀简知己
故乡眇千里，离忧积万端。
鹑服长悲碎，蜗庐未卜安。
富钩徒有想，贫铗为谁弹。
柳秋风叶脆，荷晓露文团。
晚金丛岸菊，馀佩下幽兰。
伐木伤心易，维桑归去难。
独有孤明月，时照客庭寒。
+++骆宾王
++++在军中赠先还知己
蓬转俱行役，瓜时独未还。
魂迷金阙路，望断玉门关。
献凯多惭霍，论封几谢班。
风尘催白首，岁月损红颜。
落雁低秋塞，惊凫起暝湾。
胡霜如剑锷，汉月似刀环。
别后边庭树，相思几度攀。
+++骆宾王
++++秋日山行简梁大官
乘马陟层阜，回首睇山川。
攒峰衔宿雾，叠巘架寒烟。
百重含翠色，一道落飞泉。
香吹分岩桂，鲜云抱石莲。
地偏心易远，致默体逾玄。
得性虚游刃，忘言已弃筌。
弹冠劳巧拙，结绶倦牵缠。
不如从四皓，丘中鸣一弦。
+++骆宾王
++++晚泊江镇
四运移阴律，三翼泛阳侯。
荷香销晚夏，菊气入新秋。
夜乌喧粉堞，宿雁下芦洲。
海雾笼边徼，江风绕戍楼。
转蓬惊别渚，徙橘怆离忧。
魂飞灞陵岸，泪尽洞庭流。
振影希鸿陆，逃名谢蚁丘。
还嗟帝乡远，空望白云浮。
+++骆宾王
++++浮槎
昔负千寻质，高临九仞峰。
真心凌晚桂，劲节掩寒松。
忽值风飙折，坐为波浪冲。
摧残空有恨，拥肿遂无庸。
渤海三千里，泥沙几万重。
似舟飘不定，如梗泛何从。
仙客终难托，良工岂易逢。
徒怀万乘器，谁为一先容。
+++骆宾王
++++晚泊河曲
三秋倦行役，千里泛归潮。
通波竹箭水，轻舸木兰桡。
金堤连曲岸，贝阙影浮桥。
水净千年近，星飞五老遥。
叠花开宿浪，浮叶下凉飙。
浦荷疏晚菂，津柳渍寒条。
恓惶劳梗泛，凄断倦蓬飘。
仙槎不可托，河上独长谣。
+++骆宾王
++++早发淮口望盱眙
养蒙分四渎，习坎奠三荆。
徙帝留馀地，封王表旧城。
岸昏涵蜃气，潮满应鸡声。
洲迥连沙静，川虚积溜明。
一朝从捧檄，千里倦悬旌。
背流桐柏远，逗浦木兰轻。
小山迷隐路，大块切劳生。
唯有贞心在，独映寒潭清。
+++骆宾王
++++边城落日
紫塞流沙北，黄图灞水东。
一朝辞俎豆，万里逐沙蓬。
候月恒持满，寻源屡凿空。
野昏边气合，烽迥戍烟通。
膂力风尘倦，疆场岁月穷。
河流控积石，山路远崆峒。
壮志凌苍兕，精诚贯白虹。
君恩如可报，龙剑有雌雄。
+++骆宾王
++++宿温城望军营
虏地寒胶折，边城夜柝闻。
兵符关帝阙，天策动将军。
塞静胡笳彻，沙明楚练分。
风旗翻翼影，霜剑转龙文。
白羽摇如月，青山断若云。
烟疏疑卷幔，尘灭似销氛。
投笔怀班业，临戎想顾勋。
还应雪汉耻，持此报明君。
+++骆宾王
++++过故宋
旧国千年尽，荒城四望通。
云浮非隐帝，日举类游童。
绮琴朝化洽，祥石夜论空。
马去遥奔郑，蛇分近带丰。
池文敛束水，竹影漏寒丛。
园兔承行月，川禽避断风。
故宋诚难定，从梁事未工。
唯当过周客，独愧吴台空。
+++骆宾王
++++边夜有怀
汉地行逾远，燕山去不穷。
城荒犹筑怨，碣毁尚铭功。
古戍烟尘满，边庭人事空。
夜关明陇月，秋塞急胡风。
倚伏良难定，荣枯岂易通。
旅魂劳泛梗，离恨断征蓬。
苏武封犹薄，崔駰宦不工。
惟馀北叟意，欲寄南飞鸿。
+++骆宾王
++++伤祝阿王明府
洛川真气上，重泉惠政融。
含章光后烈，继武嗣前雄。
与善良难验，生涯忽易穷。
翔凫犹化履，狎雉尚驯童。
钱满荒阶绿，尘浮虚帐红。
夏馀将宿草，秋近未惊蓬。
烟晦泉门闭，日尽夜台空。
谁堪孤陇外，独听白杨风。
+++骆宾王
++++四月八日题七级
化城分鸟堞，香阁俯龙川。
复栋侵黄道，重檐架紫烟。
铭书非晋代，壁画是梁年。
霸略今何在，王宫尚岿然。
二帝曾游圣，三卿是偶贤。
因兹游胜侣，超彼托良缘。
我出有为界，君登非想天。
悠悠青旷里，荡荡白云前。
今日经行处，曲音号盖烟。
+++骆宾王
++++和孙长史秋日卧病
霍第疏天府，潘园近帝台。
调弦三妇至，置驿五侯来。
尚想欢娱洽，吁嗟岁月催。
金坛分上将，玉帐引瑰材。
决胜鲸波静，腾谋鸟谷开。
白云淮水外，紫陌灞陵隈。
节变惊衰柳，笳繁思落梅。
调神和玉烛，掞藻握珠胎。
怅矣欣怀土，居然欲死灰。
还因承雅曲，暂喜跃沈鳃。
+++骆宾王
++++饯郑安阳入蜀
彭山折坂外，井络少城隈。
地是三巴俗，人非百里材。
畏途君怅望，岐路我裴徊。
心赏风烟隔，容华岁月催。
遥遥分凤野，去去转龙媒。
遗锦非前邑，鸣琴即旧台。
剑门千仞起，石路五丁开。
海客乘槎渡，仙童驭竹回。
魂将离鹤远，思逐断猿哀。
唯有双凫舄，飞去复飞来。
+++骆宾王
++++咏怀
少年识事浅，不知交道难。
一言芬若桂，四海臭如兰。
宝剑思存楚，金锤许报韩。
虚心徒有托，循迹谅无端。
太息关山险，吁嗟岁月阑。
忘机殊会俗，守拙异怀安。
阮籍空长啸，刘琨独未欢。
十步庭芳敛，三秋陇月团。
槐疏非尽意，松晚夜凌寒。
悲调弦中急，穷愁醉里宽。
莫将流水引，空向俗人弹。
+++骆宾王
++++春日离长安客中言怀
（一作春霁早行）
年华开早律，霁色荡芳晨。
城阙千门晓，山河四望春。
御沟通太液，戚里对平津。
宝瑟调中妇，金罍引上宾。
剧谈推曼倩，惊坐揖陈遵。
意气一言合，风期万里亲。
自惟安直道，守拙忌因人。
谈器非先木，图荣异后薪。
揶揄惭路鬼，憔悴切波臣。
玄草终疲汉，乌裘几滞秦。
生涯无岁月，岐路有风尘。
还嗟太行道，处处白头新。
+++骆宾王
++++夕次旧吴
维舟背楚服，振策下吴畿。
盛德弘三让，雄图枕九围。
黄池通霸迹，赤壁畅戎威。
文物俄迁谢，英灵有盛衰。
行叹鸱夷没，遽惜湛卢飞。
地古烟尘暗，年深馆宇稀。
山川四望是，人事一朝非。
悬剑空留信，亡珠尚识机。
郑风遥可托，关月眇难依。
西北云逾滞，东南气转微。
徒怀伯通隐，多谢买臣归。
唯有荒台露，薄暮湿征衣。
+++骆宾王
++++早秋出塞寄东台详正学士
促驾逾三水，长驱望五原。
天阶分斗极，地理接楼烦。
溪月明关陇，戎云聚塞垣。
山川殊物候，风壤异凉暄。
戍古秋尘合，沙寒宿雾繁。
昔余迷学步，投迹忝词源。
兰渚浮延阁，蓬山款禁园。
彯缨陪绂冕，载笔偶玙璠。
汲冢宁详蠹，秦牢讵辨冤。
一朝从篚服，千里骛轻轩。
乡梦随魂断，边声入听喧。
南图终铩翮，北上遽催辕。
吊影惭连茹，浮生倦触藩。
数奇何以托，桃李自无言。
+++骆宾王
++++幽絷书情通简知己
昔岁逢杨意，观光贵楚材。
穴疑丹凤起，场似白驹来。
一命沦骄饵，三缄慎祸胎。
不言劳倚伏，忽此遘邅回。
骢马刑章峻，苍鹰狱吏猜。
绝缣非易辨，疑璧果难裁。
揆画惭周道，端忧滞夏台。
生涯一灭裂，岐路几裴徊。
青陆春芳动，黄沙旅思催。
圆扉长寂寂，疏网尚恢恢。
入阱先摇尾，迷津正曝腮。
覆盆徒望日，蛰户未经雷。
霜歇兰犹败，风多木屡摧。
地幽蚕室闭，门静雀罗开。
自悯秦冤痛，谁怜楚奏哀。
汉阳穷鸟客，梁甫卧龙才。
有气还冲斗，无时会凿坏。
莫言韩长孺，长作不然灰。
+++骆宾王
++++久戍边城有怀京邑
扰扰风尘地，遑遑名利途。
盈虚一易舛，心迹两难俱。
弱龄小山志，宁期大丈夫。
九微光贲玉，千仞忽弹珠。
棘寺游三礼，蓬山簉八儒。
怀铅惭后进，投笔愿前驱。
北走非通赵，西之似化胡。
锦车朝促候，刁斗夜传呼。
战士青丝络，将军黄石符。
连星入宝剑，半月上雕弧。
拜井开疏勒，鸣桴动密须。
戎机习短蔗，祆祲静长榆。
季月炎初尽，边亭草早枯。
层阴笼古木，穷色变寒芜。
海鹤声嘹唳，城乌尾毕逋。
葭繁秋色引，桂满夕轮虚。
行役风霜久，乡园梦想孤。
灞池遥夏国，秦海望阳纡。
沙塞三千里，京城十二衢。
杨沟连凤阙，槐路拟鸿都。
璧殿规宸象，金堤法斗枢。
云浮西北盖，月照东南隅。
宝帐垂连理，银床转辘轳。
广筵留上客，丰馔引中厨。
漏缓金徒箭，娇繁玉女壶。
秋涛飞喻马，秋水泛仙舻。
意气风云合，言忘道术趋。
共矜名已泰，讵肯沫相濡。
有志惭雕朽，无庸类散樗。
关山暂超忽，形影叹艰虞。
结网空知羡，图荣岂自诬。
忘情同塞马，比德类宛驹。
陇坂肝肠绝，阳关亭候迂。
迷魂惊落雁，离恨断飞凫。
春去荣华尽，年来岁月芜。
边愁伤郢调，乡思绕吴歈。
河气通中国，山途限外区。
相思若可寄，冰泮有衔芦。
+++骆宾王
++++在军登城楼
城上风威冷，江中水气寒。
戎衣何日定，歌舞入长安。
+++骆宾王
++++于易水送人
此地别燕丹，壮士发冲冠。
昔时人已没，今日水犹寒。
+++骆宾王
++++咏镜
写月无芳桂，照日有花菱。
不持光谢水，翻将影学冰。
+++骆宾王
++++挑灯杖
禀质非贪热，焦心岂惮熬。
终知不自润，何处用脂膏。
+++骆宾王
++++咏尘
凌波起罗袜，含风染素衣。
别有知音调，闻歌应自飞。
+++骆宾王
++++玩初月
（一作沈佺期诗）
忌满光先缺，乘昏影暂流。
既能明似镜，何用曲如钩。
+++骆宾王
++++送别
寒更承夜永，凉夕向秋澄。
离心何以赠，自有玉壶冰。
+++骆宾王
++++忆蜀地佳人
东西吴蜀关山远，鱼来雁去两难闻。
莫怪常有千行泪，只为阳台一片云。
+++骆宾王
++++咏鹅
（七岁时作）
鹅鹅鹅，曲项向天歌。
白毛浮绿水，红掌拨清波。

++上卷八十
  
+++武三思
++++奉和圣制夏日游石淙山
此地岩壑数千重，吾君驾鹤□乘龙。
掩映叶光含翡翠，参差石影带芙蓉。
白日将移冲叠巘，玄云欲度碍高峰。
对酒鸣琴追野趣，时闻清吹入长松。
+++武三思
++++仙鹤篇
白鹤乘空何处飞，青田紫盖本相依。
缑山七月虽长去，辽水千年会忆归。
缑山杳杳翔寥廓，辽水累累叹城郭。
经随羽客步丹丘，曾逐仙人游碧落。
迢迢碧落断氛埃，霞堂云阁几重开。
欲寻东海黄金灶，仍向西山白玉台。
九皋独唳方清切，五里惊群俄断绝。
月下分行似度云，风前飏影疑回雪。
风前月下路漫漫，水宿云翔去几般。
宛转能倾吴国市，裴回巧拂汉皇坛。
琴中作曲从来易，鼓里传声有甚难。
夜夜恒飞银汉曲，朝朝常饮玉池澜。
别有闻箫出紫烟，还如化履上青天。
霜毛忽控三神下，玉羽俄看二客旋。
燕雀终迷横海志，蜉蝣岂识在阴年。
莫言一举轻千里，为与三山送九仙。
+++武三思
++++宴龙泓
登临开胜托，眺瞩尽良游。
岩崿萦纡上，澄潭屈曲流。
泛兰清兴洽，折桂野文遒。
别后相思处，崎岖碧涧幽。
+++武三思
++++凝碧池侍宴应制得出水槎
彼木生何代，为槎复几年。
欲乘银汉曲，先泛玉池边。
拥溜根横岸，沉波影倒悬。
无劳问蜀客，此处即高天。
+++武三思
++++奉和宴小山池赋得溪字应制
年光开碧沼，云色敛青溪。
冻解鱼方戏，风暄鸟欲啼。
岩泉飞野鹤，石镜舞山鸡。
柳发龙鳞出，松新麈尾齐。
九韶从此验，三月定应迷。
+++武三思
++++奉和过梁王宅即目应制
岩居多水石，野宅满风烟。
本谓开三径，俄欣降九天。
穿林移步辇，拂岸转行旃。
凤竹初垂箨，龟河未吐莲。
愿持山作寿，恒用劫为年。
+++武三思
++++奉和春日游龙门应制
凤驾临香地，龙舆上翠微。
星宫含雨气，月殿抱春辉。
碧涧长虹下，雕梁早燕归。
云疑浮宝盖，石似拂天衣。
露草侵阶长，风花绕席飞。
日斜宸赏洽，清吹入重闱。
+++武三思
++++秋日于天中寺寻复礼上人
妙域三时殿，香岩七宝宫。
金绳先界道，玉柄即谈空。
喻筏知何极，传灯竟不穷。
弥天高义远，初地胜因通。
理诣归一处，心行不二中。
有无双惑遣，真俗两缘同。
摘叶疑焚翠，投花若散红。
网珠遥映日，檐铎近吟风。
定沼寒光素，禅枝暝色葱。
愿随方便力，长冀释尘笼。
+++武三思
++++句
云螭非易匹，月驷本难俦。（咏马，见《海录碎事》）
+++张易之
++++奉和圣制夏日游石淙山
六龙骧首晓駸駸，七圣陪轩集颍阴。
千丈松萝交翠幕，一丘山水当鸣琴。
青鸟白云王母使，垂藤断葛野人心。
山中日暮幽岩下，泠然香吹落花深。
+++张易之
++++侍从过公主南宅侍宴探得风字应制
逐赏平阳第，鸣笳上苑东。
鸟吟千户竹，蝶舞百花丛。
时攀小山桂，共挹大王风。
坐客无劳起，秦箫曲未终。
+++张易之
++++出塞
侠客重恩光，骏马饰金装。
瞥闻传羽檄，驰突救边荒。
转战磨笄地，横行戴斗乡。
将军占太白，小妇怨流黄。
騕褭青丝骑，娉婷红粉妆。
一春莺度曲，八月雁成行。
谁堪坐秋思，罗袖拂空床。
+++张易之
++++泛舟侍宴应制
平明出御沟，解缆坐回舟。
绿水澄明月，红罗结绮楼。
弦歌争浦入，冠盖逐川流。
白鱼臣作伴，相对舞王舟。
+++张昌宗
++++奉和圣制夏日游石淙山
云车遥裔三珠树，帐殿交阴八桂丛。
涧险泉声疑度雨，川平桥势若晴虹。
叔夜弹琴歌白雪，孙登长啸韵清风。
即此陪欢游阆苑，无劳辛苦向崆峒。
+++张昌宗
++++少年行
少年不识事，落魄游韩魏。
珠轩流水车，玉勒浮云骑。
纵横意不一，然诺心无二。
白璧赠穰苴，黄金奉毛遂。
妙舞飘龙管，清歌吟凤吹。
三春小苑游，千日中山醉。
直言身可沉，谁论名与利。
依倚孟尝君，自知能市义。
+++张昌宗
++++太平公主山亭侍宴
淮南有小山，嬴女隐其间。
折桂芙蓉浦，吹箫明月湾。
扇掩将雏曲，钗承堕马鬟。
欢情本无限，莫掩洛城关。
+++薛曜
++++奉和圣制夏日游石淙山
玉洞幽寻更是天，朱霞绿景镇韶年。
飞花藉藉迷行路，啭鸟遥遥作管弦。
雾隐长林成翠幄，风吹细雨即虹泉。
此中碧酒恒参圣，浪道昆山别有仙。
+++薛曜
++++子夜冬歌
朔风扣群木，严霜凋百草。
借问月中人，安得长不老。
+++薛曜
++++舞马篇
星精龙种竞腾骧，双眼黄金紫艳光。
一朝逢遇升平代，伏皂衔图事帝王。
我皇盛德苞六宇，俗泰时和虞石拊。
昔闻九代有馀名，今日百兽先来舞。
钩陈周卫俨旌旄，钟鎛陶匏声殷地。
承云嘈囋骇日灵，调露铿鈜动天驷。
奔尘飞箭若麟螭，蹑景追风忽见知。
咀衔拉铁并权奇，被服雕章何陆离。
紫玉鸣珂临宝镫，青丝彩络带金羁。
随歌鼓而电惊，逐丸剑而飙驰。
态聚𨁏还急，骄凝骤不移。
光敌白日下，气拥绿烟垂。
婉转盘跚殊未已，悬空步骤红尘起。
惊凫翔鹭不堪俦，矫凤回鸾那足拟。
蘅垂桂裛香氛氲，长鸣汗血尽浮云。
不辞辛苦来东道，只为箫韶朝夕闻。
阊阖间，玉台侧，承恩煦兮生光色。
鸾锵锵，车翼翼，备国容兮为戎饰。
充云翘兮天子庭，荷日用兮情无极。
吉良乘兮一千岁，神是得兮天地期。
大易占云南山寿，䟃𧽼共乐圣明时。
+++薛曜
++++正夜侍宴应诏
（《英华》作正月望夜上阳宫侍宴应制）
重关钟漏通，夕敞凤凰宫。
双阙祥烟里，千门明月中。
酒杯浮湛露，歌曲唱流风。
侍臣咸醉止，恒惭恩遇崇。
+++薛曜
++++送道士入天台
洛阳陌上多离别，蓬莱山下足波潮。
碧海桑田何处在，笙歌一听一遥遥。
+++杨敬述
++++奉和圣制夏日游石淙山
山中别有神仙地，屈曲幽深碧涧垂。
岩前暂驻黄金辇，席上还飞白玉卮。
远近风泉俱合杂，高低云石共参差。
林壑偏能留睿赏，长天莫遽下丹曦。
+++于季子
++++奉和圣制夏日游石淙山
九旗云布临嵩室，万骑星陈集颍川。
瑞液含滋登禹膳，飞流荐响入虞弦。
山扉野径朝花积，帐殿帷宫夏叶连。
微臣献寿迎千寿，愿奉尧年倚万年。
+++于季子
++++咏云
瑞云千里映，祥辉四望新。
随风乱鸟翅，泛水结鱼鳞。
布叶疑临夏，开花讵待春。
愿得承嘉景，无令掩桂轮。
+++于季子
++++咏萤
卉草诚幽贱，枯朽绝因依。
忽逢借羽翼，不觉生光辉。
直念恩华重，长嗟报效微。
方思助日月，为许愿曾飞。
+++于季子
++++早春洛阳答杜审言
梓泽年光往复来，杜霸游人去不回。
若非载笔登麟阁，定是吹箫伴凤台。
路傍桃李花犹嫩，波上芙蕖叶未开。
分明寄语长安道，莫教留滞洛阳才。
+++于季子
++++咏项羽
北伐虽全赵，东归不王秦。
空歌拔山力，羞作渡江人。
+++于季子
++++咏汉高祖
百战方夷项，三章且代秦。
功归萧相国，气尽戚夫人。
+++于季子
++++南行别弟
（一作杨师道诗，《英华》作韦承庆南中咏雁）
万里人南去，三春雁北飞。
不知何岁月，得与尔同归。

++上卷八十一
  
+++乔知之
++++长信宫中树
婀娜当轩树，莑茸倚兰殿。
叶艳九春华，香摇五明扇。
馀花鸟弄尽，新叶虫书遍。
零落心自知，芳菲君不见。
+++乔知之
++++下山逢故夫
妾身本薄命，轻弃城南隅。
庭前厌芍药，山上采蘼芜。
春风罥纨袖，零露湿罗襦。
羞将憔悴日，提笼逢故夫。
+++乔知之
++++巫山高
巫山十二峰，参差互隐见。
浔阳几千里，周览忽已遍。
想像神女姿，摘芳共珍荐。
楚云何逶迤，红树日葱蒨。
楚云没湘源，红树断荆门。
郢路不可见，况复夜闻猿。
+++乔知之
++++弃妾篇
妾本丛台右，君在雁门陲。
悠悠淇水曲，彩燕入桑枝。
不因媒结好，本以容相知。
容谢君应去，情移会有离。
还君结缕带，归妾织成诗。
此物虽轻贱，不用使人嗤。
+++乔知之
++++苦寒行
胡天夜清迥，孤云独飘飏。
遥裔出雁关，逶迤含晶光。
阴陵久裴回，幽都无多阳。
初寒冻巨海，杀气流大荒。
朔马饮寒冰，行子履胡霜。
路有从役倦，卧死黄沙场。
羁旅因相依，恸之泪沾裳。
由来从军行，赏存不赏亡。
亡者诚已矣，徒令存者伤。
+++乔知之
++++从军行
（一作秋闺）
南庭结白露，北风扫黄叶。
此时鸿雁来，惊鸣催思妾。
曲房理针线，平砧捣文练。
鸳绮裁易成，龙乡信难见。
窈窕九重闺，寂寞十年啼。
纱窗白云宿，罗幌月光栖。
云月隐微微，夜上流黄机。
玉霜冻珠履，金吹薄罗衣。
汉家已得地，君去将何事。
宛转结蚕书，寂寥无雁使。
生平荷恩信，本为荣华进。
况复落红颜，蝉声催绿鬓。
+++乔知之
++++拟古赠陈子昂
惸惸孤形影，悄悄独游心。
以此从王事，常与子同衾。
别离三河间，征战二庭深。
胡天夜雨霜，胡雁晨南翔。
节物感离居，同衾违故乡。
南归日将远，北方尚蓬飘。
孟秋七月时，相送出外郊。
海风吹凉木，边声响梢梢。
勤役千万里，将临五十年。
心事为谁道，抽琴歌坐筵。
一弹再三叹，宾御泪潺湲。
送君竟此曲，从兹长绝弦。
+++乔知之
++++定情篇
共君结新婚，岁寒心未卜。
相与游春园，各随情所逐。
君爱菖蒲花，妾感苦寒竹。
菖花多艳姿，寒竹有贞叶。
此时妾比君，君心不如妾。
簪玉步河堤，妖韶援绿荑。
凫雁将子游，莺燕从双栖。
君念春光好，妾向春光啼。
君时不得意，弃妾还金闺。
结言本同心，悲欢何未齐。
怨咽前致辞，愿得申所悲。
间丈夫易，世路妇难为。
始如经天月，终若流星驰。
天月相终始，流星无定期。
长信佳丽人，失意非蛾眉。
庐江小吏妇，非关织作迟。
本愿长相对，今已长相思。
复有游宦子，结援从梁陈。
燕居崇三朝，去来历九春。
誓心妾终始，蚕桑奉所亲。
归愿未克从，黄金赠路人。
洁妇怀明义，从泛河之津。
于今千万年，谁当问水滨。
更忆娼家楼，夫婿事封侯。
去时恩灼灼，去罢心悠悠。
不怜妾岁晏，十载陇西头。
以兹常惕惕，百虑恒盈积。
由来共结褵，几人同匪石。
故岁雕梁燕，双去今来只。
今日玉庭梅，朝红暮成碧。
碧荣始芬敷，黄叶已淅沥。
何用念芳春，芳春有流易。
何用重欢娱，欢娱俄戚戚。
家本巫山阳，归去路何长。
叙言情未尽，采菉已盈筐。
桑榆日及景，物色盈高冈。
下有碧流水，上有丹桂香。
桂花不须折，碧流清且洁。
赠君比芳菲，爱惠常不歇。
赠君比潺湲，相思无断绝。
妾有秦家镜，宝匣装珠玑。
鉴来年二八，不记易阴晖。
妾无光寂寂，委照影依依。
今日持为赠，相识莫相违。
+++乔知之
++++绿珠篇
石家金谷重新声，明珠十斛买娉婷。
此日可怜君自许，此时可喜得人情。
君家闺阁不曾难，常将歌舞借人看。
意气雄豪非分理，骄矜势力横相干。
辞君去君终不忍，徒劳掩袂伤铅粉。
百年离别在高楼，一旦红颜为君尽。
+++乔知之
++++和李侍郎古意
（一作古意和李侍郎峤）
妾家巫山隔汉川，君度南庭向胡苑。
高楼迢递想金天，河汉昭回更怆然。
夜如何其夜未央，闲花照月愁洞房。
自矜夫婿胜王昌，三十曾作侍中郎。
一从流落戍渔阳，怀哉万恨结中肠。
南山幂幂兔丝花，北陵青青女萝树。
由来花叶同一根，今日枝条分两处。
三星差池光照灼，北斗西指秋云薄。
茎枯花谢枝憔悴，香销色尽花零落。
美人长叹艳容萎，含情收取摧折枝。
调丝独弹声未移，感君行坐星岁迟。
闺中宛转今若斯，谁能为报征人知。
+++乔知之
++++倡女行
石榴酒，葡萄浆。
兰桂芳，茱萸香。
愿君驻金鞍，暂此共年芳。
愿君解罗襦，一醉同匡床。
文君正新寡，结念在歌倡。
昨宵绮帐迎韩寿，今朝罗袖引潘郎。
莫吹羌笛惊邻里，不用琵琶喧洞房。
且歌新夜曲，莫弄楚明光。
此曲怨且艳，哀音断人肠。
+++乔知之
++++羸骏篇
喷玉长鸣西北来，自言当代是龙媒。
万里铁关行入贡，九重金阙为君开，蹀躞朝驰过上苑，䟃𧽼暝走发章台。

玉勒金鞍荷装饰，路傍观者无穷极。
小山桂树比权奇，上林桃花况颜色。
忽闻天将出龙沙，汉主持将驾鼓车。
去去山川劳日夜，遥遥关塞断烟霞。
山川关塞十年征，汗血流离赴月营。
肌肤销远道，膂力尽长城。
长城日夕苦风霜，中有连年百战场。
摇珂啮勒金羁尽，争锋足顿铁菱伤。
垂耳罢轻赍，弃置在寒谿。
大宛蒲海北，滇壑隽崖西。
沙平留缓步，路远闇频嘶。
从来力尽君须弃，何必寻途我已迷。
岁岁年年奔远道，朝朝暮暮催疲老。
扣冰晨饮黄河源，拂雪夜食天山草。
楚水澶溪征战事，吴塞乌江辛苦地。
持来报主不辞劳，宿昔立功非重利。
丹心素节本无求，长鸣向君君不留。
只应澶漫归田里，万里低昂任生死。
君王倘若不见遗，白骨黄金犹可市。

+++乔知之
++++铜雀妓
金阁惜分香，铅华不重妆。
空馀歌舞地，犹是为君王。
哀弦调已绝，艳曲不须长。
共看西陵暮，秋烟起白杨。
+++乔知之
++++侍宴应制得分字
紫禁肃晴氛，朱楼落晓云。
豫游龙驾转，天乐凤箫闻。
竹外仙亭出，花间辇路分。
微臣一何幸，词赋奉明君。
+++乔知之
++++梨园亭子侍宴
年光陌上发，香辇禁中游。
草绿鸳鸯殿，花红翡翠楼。
天杯承露酌，仙管杂风流。
今日陪欢豫，皇恩不可酬。
+++乔知之
++++和苏员外寓直
自昔重为郎，伊人练国章。
三旬登建礼，五夜直明光。
墨草尚书奏，衣飘侍御香。
开轩竹气静，拂簟蕙风凉。
晓漏离阊阖，鸣钟出未央。
从来宿台上，天子贵文强。
+++乔知之
++++哭故人
生死久离居，凄凉历旧庐。
叹兹三径断，不践十年馀。
古木巢禽合，荒庭爱客疏。
匣留弹罢剑，床积读残书。
玉没终无像，兰言强问虚。
平生不得意，泉路复何如。
+++乔知之
++++折杨柳
可怜濯濯春杨柳，攀折将来就纤手。
妾容与此同盛衰，何必君恩能独久。
+++乔侃
++++人日登高
仆本多悲者，年来不悟春。
登高一游目，始觉柳条新。
杜陵犹识汉，桃源不辨秦。
暂若升云雾，还似出嚣尘。
赖得烟霞气，淹留攀桂人。
+++乔备
++++出塞
沙场三万里，猛将五千兵。
旌断冰溪戍，笳吹铁关城。
阴云暮下雪，寒日昼无晶。
直为怀恩苦，谁知边塞情。
+++乔备
++++长门怨
秋入长门殿，木落洞房虚。
妾思宵徒静，君恩日更疏。
坠露清金阁，流萤点玉除。
还将闺里恨，遥问马相如。

++上卷八十二
  
+++刘希夷
++++将军行
将军辟辕门，耿介当风立。
诸将欲言事，逡巡不敢入。
剑气射云天，鼓声振原隰。
黄尘塞路起，走马追兵急。
弯弓从此去，飞箭如雨集。
截围一百里，斩首五千级。
代马流血死，胡人抱鞍泣。
来养甲兵，有事常讨袭。
乘我庙堂运，坐使干戈戢。
献凯归京师，军容何翕习。
+++刘希夷
++++从军行
秋天风飒飒，群胡马行疾。
严城昼不开，伏兵暗相失。
天子庙堂拜，将军凶门出。
纷纷伊洛道，戎马几万匹。
军门压黄河，兵气冲白日。
平生怀仗剑，慷慨即投笔。
南登汉月孤，北走代云密。
近取韩彭计，早知孙吴术。
丈夫清万里，谁能扫一室。
+++刘希夷
++++春女行
春女颜如玉，怨歌阳春曲。
巫山春树红，沅湘春草绿。
自怜妖艳姿，妆成独见时。
愁心伴杨柳，春尽乱如丝。
目极千馀里，悠悠春江水。
频想玉关人，愁卧金闺里。
尚言春花落，不知秋风起。
娇爱犹未终，悲凉从此始。
忆昔楚王宫，玉楼妆粉红。
纤腰弄明月，长袖舞春风。
容华委西山，光阴不可还。
桑林变东海，富贵今何在。
寄言桃李容，胡为闺阁重。
但看楚王墓，唯有数株松。
+++刘希夷
++++孤松篇
蚕月桑叶青，莺时柳花白。
澹艳烟雨姿，敷芬阳春陌。
如何秋风起，零落从此始。
独有南涧松，不叹东流水。
玄阴天地冥，皓雪朝夜零。
岂不罹寒暑，为君留青青。
青青好颜色，落落任孤直。
群树遥相望，众草不敢逼。
灵龟卜真隐，仙鸟宜栖息。
耻受秦帝封，愿言唐侯食。
寒山夜月明，山冷气清清。
凄兮归凤集，吹之作琴声。
松子卧仙岑，寂听疑野心。
清泠有真曲，樵采无知音。
美人何时来，幽径委绿苔。
吁嗟深涧底，弃捐广厦材。
+++刘希夷
++++嵩岳闻笙
月出嵩山东，月明山益空。
山人爱清景，散发卧秋风。
风止夜何清，独夜草虫鸣。
仙人不可见，乘月近吹笙。
绛唇吸灵气，玉指调真声。
真声是何曲，三山鸾鹤情。
昔去落尘俗，愿言闻此曲。
今来卧嵩岑，何幸承幽音。
神仙乐吾事，笙歌铭夙心。
+++刘希夷
++++秋日题汝阳潭壁
独坐秋阴生，悲来从所适。
行见汝阳潭，飞萝蒙水石。
悬瓢木叶上，风吹何历历。
幽人不耐烦，振衣步闲寂。
回流清见底，金沙覆银砾。
错落非一文，空胧几千尺。
鱼鳞可怜紫，鸭毛自然碧。
吟咏秋水篇，渺然忘损益。
秋水随形影，清浊混心迹。
岁暮归去来，东山余宿昔。
+++刘希夷
++++采桑
杨柳送行人，青青西入秦。
谁家采桑女，楼上不胜春。
盈盈灞水曲，步步春芳绿。
红脸耀明珠，绛唇含白玉。
回首渭桥东，遥怜春色同。
青丝娇落日，缃绮弄春风。
携笼长叹息，逶迟恋春色。
看花若有情，倚树疑无力。
薄暮思悠悠，使君南陌头。
相逢不相识，归去梦青楼。
+++刘希夷
++++谒汉世祖庙
舂陵气初发，渐台首未传。
列营百万众，持国十八年。
运开朱旗后，道合赤符先。
宛城剑鸣匣，昆阳镝应弦。
犷兽血涂地，巨人声沸天。
长驱过北赵，短兵出南燕。
太守迎门外，王郎死道边。
升坛九城陌，端拱千秋年。
朝廷方雀跃，剑珮几联翩。
至德刑四海，神仪翳九泉。
宗子行旧邑，恭闻清庙篇。
君容穆而圣，臣像俨犹贤。
攒木承危柱，疏萝挂朽椽。
祠庭巢鸟啄，祭器网虫缘。
怀古江山在，惟新历数迁。
空馀今夜月，长似旧时悬。
+++刘希夷
++++巫山怀古
巫山幽阴地，神女艳阳年。
襄王伺容色，落日望悠然。
归来高唐夜，金釭焰青烟。
颓想卧瑶席，梦魂何翩翩。
摇落殊未已，荣华倏徂迁。
愁思潇湘浦，悲凉云梦田。
猿啼秋风夜，雁飞明月天。
巴歌不可听，听此益潺湲。
+++刘希夷
++++归山
归去嵩山道，烟花覆青草。
草绿山无尘，山青杨柳春。
日暮松声合，空歌思杀人。
+++刘希夷
++++代闺人春日
珠帘的晓光，玉颜艳春彩。
林间鸟鸣唤，户外花相待。
花鸟惜芳菲，鸟鸣花乱飞。
今伴花鸟，日暮不能归。
池月怜歌扇，山云爱舞衣。
佳期杨柳陌，携手莫相违。
+++刘希夷
++++蜀城怀古
蜀土绕水竹，吴天积风霜。
穷览通表里，气色何苍苍。
旧国有年代，青楼思艳妆。
无岁月，白骨冥丘荒。
寂历弹琴地，幽流读书堂。
玄龟埋卜室，彩凤灭词场。
阵图一一在，柏树双双行。
鬼神清汉庙，鸟雀参秦仓。
叹世已多感，怀心益自伤。
赖蒙灵丘境，时当明月光。
+++刘希夷
++++洛川怀古
萋萋春草绿，悲歌牧征马。
行见白头翁，坐泣青竹下。
感叹前问之，赠予辛苦词。
岁月移今古，山河更盛衰。
晋家都洛滨，朝廷多近臣。
词赋归潘岳，繁华称季伦。
梓泽春草菲，河阳乱华飞。
绿珠不可夺，白首同所归。
高楼倏冥灭，茂林久摧折。
昔时歌舞台，今成狐兔穴。
人事互消亡，世路多悲伤。
北邙是吾宅，东岳为吾乡。
君看北邙道，髑髅萦蔓草。
芳□□□□，□□□□□。
碑茔或半存，荆棘敛幽魂。
挥涕弃之去，不忍闻此言。
+++刘希夷
++++春日行歌
山树落梅花，飞落野人家。
野人何所有，满瓮阳春酒。
携酒上春台，行歌伴落梅。
醉罢卧明月，乘梦游天台。
+++刘希夷
++++江南曲八首
暮宿南洲草，晨行北岸林。
日悬沧海阔，水隔洞庭深。
烟景无留意，风波有异浔。
岁游难极目，春戏易为心。
朝夕无荣遇，芳菲已满襟。
艳唱潮初落，江花露未晞。
春洲惊翡翠，朱服弄芳菲。
画舫烟中浅，青阳日际微。
锦帆冲浪湿，罗袖拂行衣。
含情罢所采，相叹惜流晖。
君为陇西客，妾遇江南春。
朝游含灵果，夕采弄风蘋。
果气时不歇，蘋花日自新。
以此江南物，持赠陇西人。
空盈万里怀，欲赠竟无因。
皓如楚江月，霭若吴岫云。
波中自皎镜，山上亦氤氲。
明月留照妾，轻云持赠君。
山川各离散，光气乃殊分。
天涯一为别，江北不相闻。
舣舟乘潮去，风帆振早凉。
潮平见楚甸，天际望维扬。
洄溯经千里，烟波接两乡。
云明江屿出，日照海流长。
此中逢岁晏，浦树落花芳。
暮春三月晴，维扬吴楚城。
城临大江汜，回映洞浦清。
晴云曲金阁，珠楼碧烟里。
月明芳树群鸟飞，风过长林杂花起。
可怜离别谁家子，于此一至情何已。
北堂红草盛蘴茸，南湖碧水照芙蓉。
朝游暮起金花尽，渐觉罗裳珠露浓。
自惜妍华三五岁，已叹关山千万重。
人情一去无还日，欲赠怀芳怨不逢。
忆昔江南年盛时，平生怨在长洲曲。
冠盖星繁江水上，冲风摽落洞庭渌。
落花两袖红纷纷，朝霞高阁洗晴云。
谁言此处婵娟子，珠玉为心以奉君。
+++刘希夷
++++捣衣篇
秋天瑟瑟夜漫漫，夜白风清玉露漙。
燕山游子衣裳薄，秦地佳人闺阁寒。
欲向楼中萦楚练，还来机上裂齐纨。
揽红袖兮愁徙倚，盼青砧兮怅盘桓。
盘桓徙倚夜已久，萤火双飞入帘牖。
西北风来吹细腰，东南月上浮纤手。
此时秋月可怜明，此时秋风别有情。
君看月下参差影，为听莎间断续声。
绛河转兮青云晓，飞鸟鸣兮行人少。
攒眉缉缕思纷纷，对影穿针魂悄悄。
闻道还家未有期，谁怜登陇不胜悲。
梦见形容亦旧日，为许裁缝改昔时。
缄书远寄交河曲，须及明年春草绿。
莫言衣上有斑斑，只为思君泪相续。

+++刘希夷
++++公子行
天津桥下阳春水，天津桥上繁华子。
马声回合青云外，人影动摇绿波里。
绿波荡漾玉为砂，青云离披锦作霞。
可怜杨柳伤心树，可怜桃李断肠花。
此日遨游邀美女，此时歌舞入娼家。
娼家美女郁金香，飞来飞去公子傍。
的的珠帘白日映，娥娥玉颜红粉妆。
花际裴回双蛱蝶，池边顾步两鸳鸯。
倾国倾城汉武帝，为云为雨楚襄王。
古来容光人所羡，况复今日遥相见。
愿作轻罗著细腰，愿为明镜分娇面。
与君相向转相亲，与君双栖共一身。
愿作贞松千岁古，谁论芳槿一朝新。
百年同谢西山日，千秋万古北邙尘。

+++刘希夷
++++代悲白头翁
（一作白头吟）
洛阳城东桃李花，飞来飞去落谁家。
洛阳女儿惜颜色，坐见落花长叹息。
今年花落颜色改，明年花开复谁在。
已见松柏摧为薪，更闻桑田变成海。
无复洛城东，今人还对落花风。
年年岁岁花相似，岁岁年年人不同。
寄言全盛红颜子，应怜半死白头翁。
此翁白头真可怜，伊昔红颜美少年。
公子王孙芳树下，清歌妙舞落花前。
光禄池台开锦绣，将军楼阁画神仙。
一朝卧病无相识，三春行乐在谁边。
宛转蛾眉能几时，须臾鹤发乱如丝。
但看古来歌舞地，惟有黄昏鸟雀悲。
+++刘希夷
++++代秦女赠行人
鸾镜晓含春，蛾眉向影嚬。
开□衣裳破，那堪粉黛新。
春还洛阳道，为忆春阶草。
杨叶未能攀，梅花待君扫。
今朝喜鹊傍人飞，应是狂夫走马归。
遥想行歌共游乐，迎前含笑著春衣。

+++刘希夷
++++洛中晴月送殷四入关
清洛浮桥南渡头，天晶万里散华洲。
晴看石濑光无数，晓入寒潭浸不流。
微云一点曙烟起，南陌憧憧遍行子。
欲将此意与君论，复道秦关尚千里。
+++刘希夷
++++入塞
将军陷虏围，边务息戎机。
霜雪交河尽，旌旗入塞飞。
晓光随马度，春色伴人归。
课绩朝明主，临轩拜武威。
+++刘希夷
++++览镜
青楼挂明镜，临照不胜悲。
白发今如此，人生能几时。
秋风下山路，明月上春期。
叹息君恩尽，容颜不可思。
+++刘希夷
++++晚春
佳人眠洞房，回首见垂杨。
寒尽鸳鸯被，春生玳瑁床。
庭阴幕青霭，帘影散红芳。
寄语同心伴，迎春且薄妆。
+++刘希夷
++++送友人之新丰
日暮秋风起，关山断别情。
泪随黄叶下，愁向绿樽生。
野路归骖转，河洲宿鸟惊。
宾游宽旅宴，王事促严程。
+++刘希夷
++++饯李秀才赴举
鸿鹄振羽翮，翻飞入帝乡。
朝鸣集银树，暝宿下金塘。
日月天门近，风烟夜路长。
自怜穷浦雁，岁岁不随阳。
+++刘希夷
++++夜集张諲所居
江南成久客，门馆日萧条。
惟有图书在，多伤鬓发凋。
诸生陪讲诵，稚子给渔樵。
隐室寒灯净，空阶落叶飘。
沧洲自有趣，谁道隐须招。
+++刘希夷
++++故园置酒
酒熟人须饮，春还鬓已秋。
愿逢千日醉，得缓百年忧。
旧里多青草，新知尽白头。
风前灯易灭，川上月难留。
卒卒周姬旦，栖栖鲁孔丘。
平生能几日，不及且遨游。
+++刘希夷
++++晚憩南阳旅馆
旅馆何年废，征夫此日过。
途穷人自哭，春至鸟还歌。
行路新知少，荒田古径多。
池篁覆丹谷，坟树绕清波。
日照蓬阴转，风微野气和。
伤心不可去，回首怨如何。

++上卷八十三
  
+++陈子昂
++++庆云章
昆仑元气，实生庆云。
大人作矣，五色氤氲。
昔在帝妫，南风既薰。
丛芳烂熳，郁郁纷纷。
旷矣千祀，庆云来止，玉叶金柯，祚我天子。
非我天子，庆云谁昌。
非我圣母，庆云谁光。
庆云光矣，周道昌矣。
九万八千，天授皇年。
+++陈子昂
++++感遇诗三十八首
微月生西海，幽阳始代升。
圆光正东满，阴魄已朝凝。
太极生天地，三元更废兴。
至精谅斯在，三五谁能征。
兰若生春夏，芊蔚何青青。
幽独空林色，朱蕤冒紫茎。
迟迟白日晚，袅袅秋风生。
岁华尽摇落，芳意竟何成。
苍苍丁零塞，今古缅荒途。
亭堠何摧兀，暴骨无全躯。
黄沙幕南起，白日隐西隅。
汉甲三十万，曾以事匈奴。
但见沙场死，谁怜塞上孤。
乐羊为魏将，食子殉军功。
骨肉且相薄，他人安得忠。
吾闻中山相，乃属放麑翁。
孤兽犹不忍，况以奉君终。
市人矜巧智，于道若童蒙。
倾夺相夸侈，不知身所终。
曷见玄真子，观世玉壶中。
窅然遗天地，乘化入无穷。
吾观龙变化，乃知至阳精。
石林何冥密，幽洞无留行。
古之得仙道，信与元化并。
玄感非象识，谁能测沉冥。
世人拘目见，酣酒笑丹经。
昆仑有瑶树，安得采其英。
白日每不归，青阳时暮矣。
茫茫吾何思，林卧观无始。
众芳委时晦，鶗鴂鸣悲耳。
鸿荒古已颓，谁识巢居子。
吾观昆仑化，日月沦洞冥。
精魄相交会，天壤以罗生。
仲尼推太极，老聃贵窈冥。
西方金仙子，崇义乃无明。
空色皆寂灭，缘业定何成。
名教信纷藉，死生俱未停。
圣人秘元命，惧世乱其真。
如何嵩公辈，诙谲误时人。
先天诚为美，阶乱祸谁因。
长城备胡寇，嬴祸发其亲。
赤精既迷汉，子年何救秦。
去去桃李花，多言死如麻。
深居观元化，悱然争朵颐。
谗说相啖食，利害纷㘈㘈。
便便夸毗子，荣耀更相持。
务光让天下，商贾竞刀锥。
已矣行采芝，万世同一时。
吾爱鬼谷子，青溪无垢氛。
囊括经世道，遗身在白云。
七雄方龙斗，天下久无君。
浮荣不足贵，遵养晦时文。
舒可弥宇宙，卷之不盈分。
岂徒山木寿，空与麋鹿群。
呦呦南山鹿，罹罟以媒和。
招摇青桂树，幽蠹亦成科。
世情甘近习，荣耀纷如何。
怨憎未相复，亲爱生祸罗。
瑶台倾巧笑，玉杯殒双蛾。
谁见枯城蘖，青青成斧柯。
林居病时久，水木澹孤清。
闲卧观物化，悠悠念无生。
青春始萌达，朱火已满盈。
徂落方自此，感叹何时平。
临岐泣世道，天命良悠悠。
昔日殷王子，玉马遂朝周。
宝鼎沦伊谷，瑶台成古丘。
西山伤遗老，东陵有故侯。
贵人难得意，赏爱在须臾。
莫以心如玉，探他明月珠。
昔称夭桃子，今为舂市徒。
鸱鸮悲东国，麋鹿泣姑苏。
谁见鸱夷子，扁舟去五湖。
圣人去已久，公道缅良难。
蚩蚩夸毗子，尧禹以为谩。
骄荣贵工巧，势利迭相干。
燕王尊乐毅，分国愿同欢。
鲁连让齐爵，遗组去邯郸。
伊人信往矣，感激为谁叹。
幽居观天运，悠悠念群生。
终古代兴没，豪圣莫能争。
三季沦周赧，七雄灭秦嬴。
复闻赤精子，提剑入咸京。
炎光既无象，晋虏复纵横。
尧禹道已昧，昏虐势方行。
岂无当世雄，天道与胡兵。
咄咄安可言，时醉而未醒。
仲尼溺东鲁，伯阳遁西溟。
大运自古来，旅人胡叹哉。
逶迤势已久，骨鲠道斯穷。
岂无感激者，时俗颓此风。
灌园何其鄙，皎皎於陵中。
世道不相容，嗟嗟张长公。
圣人不利己，忧济在元元。
黄屋非尧意，瑶台安可论。
吾闻西方化，清净道弥敦。
奈何穷金玉，雕刻以为尊。
云构山林尽，瑶图珠翠烦。
鬼工尚未可，人力安能存。
夸愚适增累，矜智道逾昏。
玄天幽且默，群议曷嗤嗤。
圣人教犹在，世运久陵夷。
一绳将何系，忧醉不能持。
去去行采芝，勿为尘所欺。
蜻蛉游天地，与世本无患。
飞飞未能止，黄雀来相干。
穰侯富秦宠，金石比交欢。
出入咸阳里，诸侯莫敢言。
宁知山东客，激怒秦王肝。
布衣取丞相，千载为辛酸。
微霜知岁晏，斧柯始青青。
况乃金天夕，浩露沾群英。
登山望宇宙，白日已西暝。
云海方荡潏，孤鳞安得宁。
翡翠巢南海，雄雌珠树林。
何知美人意，骄爱比黄金。
杀身炎州里，委羽玉堂阴。
旖旎光首饰，葳蕤烂锦衾。
岂不在遐远，虞罗忽见寻。
多材信为累，叹息此珍禽。
挈瓶者谁子，姣服当青春。
三五明月满，盈盈不自珍。
高堂委金玉，微缕悬千钧。
如何负公鼎，被夺笑时人。
玄蝉号白露，兹岁已蹉跎。
群物从大化，孤英将奈何。
瑶台有青鸟，远食玉山禾。
昆仑见玄凤，岂复虞云罗。
荒哉穆天子，好与白云期。
宫女多怨旷，层城闭蛾眉。
日耽瑶池乐，岂伤桃李时。
青苔空萎绝，白发生罗帷。
朝发宜都渚，浩然思故乡。
故乡不可见，路隔巫山阳。
巫山彩云没，高丘正微茫。
伫立望已久，涕落沾衣裳。
岂兹越乡感，忆昔楚襄王。
朝云无处所，荆国亦沦亡。
昔日章华宴，荆王乐荒淫。
霓旌翠羽盖，射兕云梦林。
朅来高唐观，怅望云阳岑。
雄图今何在，黄雀空哀吟。
丁亥岁云暮，西山事甲兵。
赢粮匝邛道，荷戟争羌城。
严冬阴风劲，穷岫泄云生。
昏曀无昼夜，羽檄复相惊。
拳跼竞万仞，崩危走九冥。
籍籍峰壑里，哀哀冰雪行。
圣人御宇宙，闻道泰阶平。
肉食谋何失，藜藿缅纵横。
可怜瑶台树，灼灼佳人姿。
碧华映朱实，攀折青春时。
岂不盛光宠，荣君白玉墀。
但恨红芳歇，凋伤感所思。
朅来豪游子，势利祸之门。
如何兰膏叹，感激自生冤。
众趋明所避，时弃道犹存。
云渊既已失，罗网与谁论。
箕山有高节，湘水有清源。
唯应白鸥鸟，可为洗心言。
索居犹几日，炎夏忽然衰。
阳彩皆阴翳，亲友尽暌违。
登山望不见，涕泣久涟洏。
宿梦感颜色，若与白云期。
马上骄豪子，驱逐正蚩蚩。
蜀山与楚水，携手在何时。
金鼎合神丹，世人将见欺。
飞飞骑羊子，胡乃在峨眉。
变化固幽类，芳菲能几时。
疲疴苦沦世，忧痗日侵淄。
眷然顾幽褐，白云空涕洟。
朔风吹海树，萧条边已秋。
亭上谁家子，哀哀明月楼。
自言幽燕客，结发事远游。
赤丸杀公吏，白刃报私仇。
避仇至海上，被役此边州。
故乡三千里，辽水复悠悠。
每愤胡兵入，常为汉国羞。
何知七十战，白首未封侯。
本为贵公子，平生实爱才。
感时思报国，拔剑起蒿莱。
西驰丁零塞，北上单于台。
登山见千里，怀古心悠哉。
谁言未忘祸，磨灭成尘埃。
浩然坐何慕，吾蜀有峨眉。
念与楚狂子，悠悠白云期。
时哉悲不会，涕泣久涟洏。
梦登绥山穴，南采巫山芝。
探元观群化，遗世从云螭。
婉娈时永矣，感悟不见之。
朝入云中郡，北望单于台。
胡秦何密迩，沙朔气雄哉。
藉藉天骄子，猖狂已复来。
塞垣无名将，亭堠空崔嵬。
咄嗟吾何叹，边人涂草莱。
仲尼探元化，幽鸿顺阳和。
大运自盈缩，春秋递来过。
盲飙忽号怒，万物相纷劘。
溟海皆震荡，孤凤其如何。
+++陈子昂
++++观荆玉篇
鸱夷双白玉，此玉有缁磷。
悬之千金价，举世莫知真。
丹青非异色，轻重有殊伦。
勿信玉工言，徒悲荆国人。
+++陈子昂
++++鸳鸯篇
飞飞鸳鸯鸟，举翼相蔽亏。
俱来绿潭里，共向白云涯。
音容相眷恋，羽翮两逶迤。
蘋萍戏春渚，霜霰绕寒池。
浦沙连岸净，汀树拂潭垂。
年年此游玩，岁岁来追随。
凤凰起丹穴，独向梧桐枝。
鸿雁来紫塞，空忆稻粱肥。
乌啼倦依托，鹤鸣伤别离。
岂若此双禽，飞翻不异林。
刷尾青江浦，交颈紫山岑。
文章负奇色，和鸣多好音。
闻有鸳鸯绮，复有鸳鸯衾。
持为美人赠，勖此故交心。
+++陈子昂
++++与东方左史虬修竹篇
龙种生南岳，孤翠郁亭亭。
峰岭上崇崒，烟雨下微冥。
夜闻鼯鼠叫，昼聒泉壑声。
春风正淡荡，白露已清泠。
哀响激金奏，密色滋玉英。
岁寒霜雪苦，含彩独青青。
岂不厌凝冽，羞比春木荣。
春木有荣歇，此节无凋零。
始愿与金石，终古保坚贞。
不意伶伦子，吹之学凤鸣。
遂偶云和瑟，张乐奏天庭。
妙曲方千变，箫韶亦九成。
信蒙雕斫美，常愿事仙灵。
驱驰翠虬驾，伊郁紫鸾笙。
结交嬴台女，吟弄升天行。
携手登白日，远游戏赤城。
低昂玄鹤舞，断续彩云生。
永随众仙逝，三山游玉京。
+++陈子昂
++++蓟丘览古赠卢居士藏用七首 轩辕台
北登蓟丘望，求古轩辕台。
应龙已不见，牧马空黄埃。
尚想广成子，遗迹白云隈。
+++陈子昂
++++蓟丘览古赠卢居士藏用七首 燕昭王
南登碣石坂，遥望黄金台。
丘陵尽乔木，昭王安在哉。
霸图怅已矣，驱马复归来。
+++陈子昂
++++蓟丘览古赠卢居士藏用七首 乐生
王道已沦昧，战国竞贪兵。
乐生何感激，仗义下齐城。
雄图竟中夭，遗叹寄阿衡。
+++陈子昂
++++蓟丘览古赠卢居士藏用七首 燕太子
秦王日无道，太子怨亦深。
一闻田光义，匕首赠千金。
其事虽不立，千载为伤心。
+++陈子昂
++++蓟丘览古赠卢居士藏用七首 田光先生
自古皆有死，徇义良独稀。
奈何燕太子，尚使田生疑。
伏剑诚已矣，感我涕沾衣。
+++陈子昂
++++蓟丘览古赠卢居士藏用七首 邹衍
大运沦三代，天人罕有窥。
邹子何寥廓，漫说九瀛垂。
兴亡已千载，今也则无推。
+++陈子昂
++++蓟丘览古赠卢居士藏用七首 郭隗
逢时独为贵，历代非无才。
隗君亦何幸，遂起黄金台。
（末缺）
+++陈子昂
++++西还至散关答乔补阙知之
葳蕤苍梧凤，嘹唳白露蝉。
羽翰本非匹，结交何独全。
昔君事胡马，余得奉戎旃。
携手向沙塞，关河缅幽燕。
芳岁几阳止，白日屡徂迁。
功业云台薄，平生玉佩捐。
叹此南归日，犹闻北戍边。
代水不可涉，巴江亦潺湲。
揽衣度函谷，衔涕望秦川。
蜀门自兹始，云山方浩然。
+++陈子昂
++++度峡口山赠乔补阙知之王二无竞
峡口大漠南，横绝界中国。
丛石何纷纠，赤山复翕赩。
远望多众容，逼之无异色。
崔崒乍孤断，逶迤屡回直。
信关胡马冲，亦距汉边塞。
岂依河山险，将顺休明德。
物壮诚有衰，势雄良易极。
逦迤忽而尽，泱漭平不息。
之子黄金躯，如何此荒域。
云台盛多士，待君丹墀侧。
+++陈子昂
++++题居延古城赠乔十二知之
闻君东山意，宿昔紫芝荣。
沧洲今何在，华发旅边城。
还汉功既薄，逐胡策未行。
徒嗟白日暮，坐对黄云生。
桂枝芳欲晚，薏苡谤谁明。
无为空自老，含叹负生平。
+++陈子昂
++++赠赵六贞固二首
回中烽火入，塞上追兵起。
此时边朔寒，登陇思君子。
东顾望汉京，南山云雾里。
赤螭媚其彩，婉娈苍梧泉。
昔者琅琊子，躬耕亦慨然。
美人岂遐旷，之子乃前贤。
良辰在何许，白日屡颓迁。
道心固微密，神用无留连。
舒可弥宇宙，揽之不盈拳。
蓬莱久芜没，金石徒精坚。
良宝委短褐，闲琴独婵娟。
+++陈子昂
++++答韩使同在边
汉家失中策，胡马屡南驱。
闻诏安边使，曾是故人谟。
废书怅怀古，负剑许良图。
出关岁方晏，乘障日多虞。
虏入白登道，烽交紫塞途。
连兵屯北地，清野备东胡。
边城方晏闭，斥堠始昭苏。
复闻韩长孺，辛苦事匈奴。
雨雪颜容改，纵横才位孤。
空怀老臣策，未获赵军租。
但蒙魏侯重，不受谤书诬。
当取金人祭，还歌凯入都。
+++陈子昂
++++征东至淇门答宋十一参军之问
南星中大火，将子涉清淇。
西林改微月，征旆空自持。
碧潭去已远，瑶华折遗谁。
若问辽阳戍，悠悠天际旗。
+++陈子昂
++++答洛阳主人
平生白云志，早爱赤松游。
事亲恨未立，从宦此中州。
主人亦何问，旅客非悠悠。
方谒明天子，清宴奉良筹。
再取连城璧，三陟平津侯。
不然拂衣去，归从海上鸥。
宁随当代子，倾侧且沉浮。
+++陈子昂
++++酬晖上人秋夜山亭有赠
皎皎白林秋，微微翠山静。
禅居感物变，独坐开轩屏。
风泉夜声杂，月露宵光冷。
多谢忘机人，尘忧未能整。
+++陈子昂
++++酬李参军崇嗣旅馆见赠
昨夜银河畔，星文犯遥汉。
今朝紫气新，物色果逢真。
言从天上落，乃是地仙人。
白璧疑冤楚，乌裘似入秦。
摧藏多古意，历览备艰辛。
乐广云虽睹，夷吾风未春。
凤歌空有问，龙性讵能驯。
宝剑终应出，骊珠会见珍。
未及冯公老，何惊孺子贫。
青云傥可致，北海忆孙宾。
+++陈子昂
++++酬晖上人夏日林泉
闻道白云居，窈窕青莲宇。
岩泉万丈流，树石千年古。
林卧对轩窗，山阴满庭户。
方释尘事劳，从君袭兰杜。
+++陈子昂
++++同宋参军之问梦赵六赠卢陈二子之作
晓霁望嵩丘，白云半岩足。
氛氲涵翠微，宛如嬴台曲。
故人昔所尚，幽琴歌断续。
变化竟无常，人琴遂两亡。
白云失处所，梦想暧容光。
畴昔疑缘业，儒道两相妨。
前期许幽报，迨此尚茫茫。
晤言既已失，感叹情何一。
始忆携手期，云台与峨眉。
达兼济天下，穷独善其时。
诸君推管乐，之子慕巢夷。
奈何苍生望，卒为黄绶欺。
铭鼎功未立，山林事亦微。
抚孤一流恸，怀旧日暌违。
卢子尚高节，终南卧松雪。
宋侯逢圣君，骖驭游青云。
而我独蹭蹬，语默道犹屯。
征戍在辽阳，蹉跎草再黄。
丹丘恨不及，白露已苍苍。
远闻山阳赋，感涕下沾裳。
+++陈子昂
++++送别出塞
平生闻高义，书剑百夫雄。
言登青云去，非此白头翁。
胡兵屯塞下，汉骑属云中。
君为白马将，腰佩騂角弓。
单于不敢射，天子伫深功。
蜀山余方隐，良会何时同。
+++陈子昂
++++登蓟丘楼送贾兵曹入都
东山宿昔意，北征非我心。
孤负平生愿，感涕下沾襟。
暮登蓟楼上，永望燕山岑。
辽海方漫漫，胡沙飞且深。
峨眉杳如梦，仙子曷由寻。
击剑起叹息，白日忽西沉。
闻君洛阳使，因子寄南音。
+++陈子昂
++++夏日晖上人房别李参军崇嗣
四十九变化，一十三死生。
翕忽玄黄里，驱驰风雨情。
是非纷妄作，宠辱坐相惊。
至人独幽鉴，窈窕随昏明。
咫尺山河道，轩窗日月庭。
别离焉足问，悲乐固能并。
我辈何为尔，栖皇犹未平。
金台可攀陟，宝界绝将迎。
户牖观天地，阶基上杳冥。
自超三界乐，安知万里征。
中国要荒内，人寰宇宙荣。
弦望如朝夕，宁嗟蜀道行。
+++陈子昂
++++秋园卧病呈晖上人
幽寂旷日遥，林园转清密。
疲疴澹无豫，独坐泛瑶瑟。
怀挟万古情，忧虞百年疾。
绵绵多滞念，忽忽每如失。
缅想赤松游，高寻白云逸。
荣吝始都丧，幽人遂贞吉。
图书纷满床，山水蔼盈室。
宿昔心所尚，平生自兹毕。
愿言谁见知，梵筵有同术。
八月高秋晚，凉风正萧瑟。
+++陈子昂
++++登泽州城北楼宴
平生倦游者，观化久无穷。
复来登此国，临望与君同。
坐见秦兵垒，遥闻赵将雄。
武安君何在，长平事已空。
且歌玄云曲，御酒舞薰风。
勿使青衿子，嗟尔白头翁。
+++陈子昂
++++山水粉图
山图之白云兮，若巫山之高丘。
纷群翠之鸿溶，又似蓬瀛海水之周流。
信夫人之好道，爱云山以幽求。
+++陈子昂
++++彩树歌
嘉锦筵之珍树兮，错众彩之氛氲。
状瑶台之微月，点巫山之朝云。
青春兮不可逢，况蕙色之增芬。
结芳意而谁赏，怨绝世之无闻。
红荣碧艳坐看歇，素华流年不待君。
故吾思昆仑之琪树，厌桃李之缤纷。
+++陈子昂
++++春台引
感阳春兮生碧草之油油。
怀宇宙以伤远，登高台而写忧。
迟美人兮不见，恐青岁之遂遒。
从毕公以酣饮，寄林塘而一留。
采芳荪于北渚，忆桂树于南州。
何云木之美丽，而池馆之崇幽。
星台秀士，月旦诸子。
嘉青鸟之辰，迎火龙之始。
挟宝书与瑶瑟，芳蕙华而兰靡。
乃掩白蘋，藉绿芷。
酒既醉，乐未已。
击青钟，歌渌水。
怨青春之萎绝，赠瑶台之旖旎。
愿一见而道意，结众芳之绸缪。
曷余情之荡漾，瞩青云以增愁。
怅三山之飞鹤，忆海上之白鸥。重曰：
群仙去兮青春颓，岁华歇兮黄鸟哀。
富贵荣乐几时兮，朱宫碧堂生青苔，白云兮归来。

+++陈子昂
++++登幽州台歌
前不见古人，后不见来者。
念天地之悠悠，独怆然而涕下。
+++陈子昂
++++喜马参军相遇醉歌
独幽默以三月兮，深林潜居。
时岁忽兮，孤愤遐吟。
谁知我心？孺子孺子，其可与理分。

++上卷八十四
  
+++陈子昂
++++度荆门望楚
遥遥去巫峡，望望下章台。
巴国山川尽，荆门烟雾开。
城分苍野外，树断白云隈。
今日狂歌客，谁知入楚来。
+++陈子昂
++++晚次乐乡县
故乡杳无际，日暮且孤征。
川原迷旧国，道路入边城。
野戍荒烟断，深山古木平。
如何此时恨，噭噭夜猿鸣。
+++陈子昂
++++同王员外雨后登开元寺南楼因酬晖上人独坐山亭有赠
钟梵经行罢，香林坐入禅。
岩庭交杂树，石濑泻鸣泉。
水月心方寂，云霞思独玄。
宁知人世里，疲病得攀缘。
+++陈子昂
++++东征答朝臣相送
平生白云意，疲苶愧为雄。
君王谬殊宠，旌节此从戎。
挼绳当系虏，单马岂邀功。
孤剑将何托，长谣塞上风。
+++陈子昂
++++咏主人壁上画鹤，寄乔主簿崔著作
古壁仙人画，丹青尚有文。
独舞纷如雪，孤飞暧似云。
自矜彩色重，宁忆故池群。
江海联翩翼，长鸣谁复闻。
+++陈子昂
++++居延海树闻莺同作
边地无芳树，莺声忽听新。
间关如有意，愁绝若怀人。
明妃失汉宠，蔡女没胡尘。
坐闻应落泪，况忆故园春。
+++陈子昂
++++题李三书斋
（崇嗣）
灼灼青春仲，悠悠白日升。
声容何足恃，荣吝坐相矜。
愿与金庭会，将待玉书征。
还丹应有术，烟驾共君乘。
+++陈子昂
++++送魏大从军
匈奴犹未灭，魏绛复从戎。
怅别三河道，言追六郡雄。
雁山横代北，狐塞接云中。
勿使燕然上，惟留汉将功。
+++陈子昂
++++送殷大入蜀
禺山金碧路，此地饶英灵。
送君一为别，凄断故乡情。
片云生极浦，斜日隐离亭。
坐看征骑没，惟见远山青。
+++陈子昂
++++落第西还别刘祭酒高明府
别馆分周国，归骖入汉京。
地连函谷塞，川接广阳城。
望迥楼台出，途遥烟雾生。
莫言长落羽，贫贱一交情。
+++陈子昂
++++落第西还别魏四懔
转蓬方不定，落羽自惊弦。
山水一为别，欢娱复几年。
离亭暗风雨，征路入云烟。
还因北山径，归守东陂田。
+++陈子昂
++++送客
故人洞庭去，杨柳春风生。
相送河洲晚，苍茫别思盈。
白蘋已堪把，绿芷复含荣。
江南多桂树，归客赠生平。
+++陈子昂
++++春夜别友人二首
银烛吐青烟，金樽对绮筵。
离堂思琴瑟，别路绕山川。
明月隐高树，长河没晓天。
悠悠洛阳道，此会在何年。
紫塞白云断，青春明月初。
对此芳樽夜，离忧怅有馀。
清冷花露满，滴沥檐宇虚。
怀君欲何赠，愿上大臣书。
+++陈子昂
++++遂州南江别乡曲故人
楚江复为客，征棹方悠悠。
故人悯追送，置酒此南洲。
平生亦何恨，夙昔在林丘。
违此乡山别，长谣去国愁。
+++陈子昂
++++送东莱王学士无竞
宝剑千金买，平生未许人。
怀君万里别，持赠结交亲。
孤松宜晚岁，众木爱芳春。
已矣将何道，无令白首新。
+++陈子昂
++++送梁李二明府
负书犹在汉，怀策未闻秦。
复此穷秋日，芳樽别故人。
黄金装屡尽，白首契逾新。
空羡双凫舄，俱飞向玉轮。
+++陈子昂
++++送魏兵曹使巂州得登字
阳山淫雾雨，之子慎攀登。
羌笮多珍宝，人言有爱憎。
欲酬明主惠，当尽使臣能。
勿以王阳道，迢递畏崚嶒。
+++陈子昂
++++送著作佐郎崔融等从梁王东征
金天方肃杀，白露始专征。
王师非乐战，之子慎佳兵。
海气侵南部，边风扫北平。
莫卖卢龙塞，归邀麟阁名。
+++陈子昂
++++春晦饯陶七于江南同用风字
黄鹤烟云去，青江琴酒同。
离帆方楚越，沟水复西东。
芙蓉生夏浦，杨柳送春风。
明日相思处，应对菊花丛。
+++陈子昂
++++喜遇冀侍御珪崔司议泰之二使
谢病南山下，幽卧不知春。
使星入东井，云是故交亲。
惠风吹宝瑟，微月忆清真。
凭轩一留醉，江海寄情人。
+++陈子昂
++++登蓟城西北楼送崔著作融入都
蓟楼望燕国，负剑喜兹登。
清规子方奏，单戟我无能。
仲冬边风急，云汉复霜棱。
慷慨竟何道，西南恨失朋。
+++陈子昂
++++月夜有怀
美人挟赵瑟，微月在西轩。
寂寞夜何久，殷勤玉指繁。
清光委衾枕，遥思属湘沅。
空帘隔星汉，犹梦感精魂。
+++陈子昂
++++夏日游晖上人房
山水开精舍，琴歌列梵筵。
疑白楼赏，地似竹林禅。
对户池光乱，交轩岩翠连。
色空今已寂，乘月弄澄泉。
+++陈子昂
++++春日登金华观
白玉仙台古，丹丘别望遥。
山川乱云日，楼榭入烟霄。
鹤舞千年树，虹飞百尺桥。
还疑赤松子，天路坐相邀。
+++陈子昂
++++群公集毕氏林亭
金门有遗世，鼎实恣和邦。
默语谁能识，琴樽寄北窗。
子牟恋魏阙，渔父爱沧江。
良时信同此，岁晚迹难双。
+++陈子昂
++++宴胡楚真禁所
人生固有命，天道信无言。
青蝇一相点，白璧遂成冤。
请室闲逾邃，幽庭春未暄。
寄谢韩安国，何惊狱吏尊。
+++陈子昂
++++魏氏园林人赋一物得秋亭萱草
昔时幽径里，荣耀杂春丛。
今来玉墀上，销歇畏秋风。
细叶犹含绿，鲜花未吐红。
忘忧谁见赏，空此北堂中。
+++陈子昂
++++晦日宴高氏林亭
（见《岁时杂咏》）
寻春游上路，追宴入山家。
第簪缨满，皇州景望华。
玉池初吐溜，珠树始开花。
欢娱方未极，林阁散馀霞。
+++陈子昂
++++晦日重宴高氏林亭
（见《岁时杂咏》）
公子好追随，爱客不知疲。
象筵开玉馔，翠羽饰金卮。
此时高宴所，讵减习家池。
循涯倦短翮，何处俪长离。
+++陈子昂
++++上元夜效小庾体
（见《岁时杂咏》）
三五月华新，遨游逐上春。
相邀洛城曲，追宴小平津。
楼上看珠妓，车中见玉人。
芳宵殊未极，随意守灯轮。
+++陈子昂
++++洛城观酺应制
圣人信恭己，天命允昭回。
苍极神功被，青云秘箓开。
垂衣受金册，张乐宴瑶台。
云凤休征满，鱼龙杂戏来。
崇恩逾五日，惠泽畅三才。
玉帛群臣醉，徽章缛礼该。
方睹升中禅，言观拜洛回。
微臣固多幸，敢上万年杯。
+++陈子昂
++++奉和皇帝上礼抚事述怀应制
大君忘自我，应运居紫宸。
揖让期明辟，讴歌且顺人。
轩宫帝图盛，皇极礼容申。
南面朝万国，东堂会百神。
云陛旂常满，天庭玉帛陈。
钟石和睿思，雷雨被深仁。
承平信娱乐，王业本艰辛。
愿罢瑶池宴，来观农扈春。
卑宫昭夏德，尊老睦尧亲。
微臣敢拜手，歌舞颂维新。
+++陈子昂
++++酬田逸人游岩见寻不遇题隐居里壁
游人献书去，薄暮返灵台。
传道寻仙友，青囊卖卜来。
闻莺忽相访，题凤久裴回。
石髓空盈握，金经秘不开。
还疑缝掖子，复似洛阳才。
+++陈子昂
++++白帝城怀古
日落沧江晚，停桡问土风。
城临巴子国，台没汉王宫。
荒服仍周甸，深山尚禹功。
岩悬青壁断，地险碧流通。
古木生云际，孤帆出雾中。
川途去无限，客思坐何穷。
+++陈子昂
++++岘山怀古
秣马临荒甸，登高览旧都。
犹悲堕泪碣，尚想卧龙图。
城邑遥分楚，山川半入吴。
丘陵徒自出，贤圣几凋枯。
野树苍烟断，津楼晚气孤。
谁知万里客，怀古正踌蹰。
+++陈子昂
++++宿空舲峡青树村浦
的的明月水，啾啾寒夜猿。
客思浩方乱，洲浦寂无喧。
忆作千金子，宁知九逝魂。
虚闻事朱阙，结绶骛华轩。
委别高堂爱，窥觎明主恩。
今成转蓬去，叹息复何言。
+++陈子昂
++++宿襄河驿浦
沿流辞北渚，结缆宿南洲。
合岸昏初夕，回塘暗不流。
卧闻塞鸿断，坐听峡猿愁。
沙浦明如月，汀葭晦若秋。
不及能鸣雁，徒思海上鸥。
天河殊未晓，沧海信悠悠。
+++陈子昂
++++赠严仓曹乞推命录
少学纵横术，游楚复游燕。
栖遑长委命，富贵未知天。
闻道沉冥客，青囊有秘篇。
九宫探万象，三算极重玄。
愿奉唐生诀，将知跃马年。
非同墨翟问，空滞杀龙川。
+++陈子昂
++++和陆明府赠将军重出塞
忽闻天上将，关塞重横行。
始返楼兰国，还向朔方城。
黄金装战马，白羽集神兵。
星月开天阵，山川列地营。
晚风吹画角，春色耀飞旌。
宁知班定远，犹是一书生。
+++陈子昂
++++江上暂别萧四刘三旋欣接遇
昨夜沧江别，言乖天汉游。
宁期此相遇，尚接武陵洲。
结绶还逢育，衔杯且对刘。
波潭一瀰瀰，临望几悠悠。
山水丹青杂，烟云紫翠浮。
终愧神仙友，来接野人舟。
+++陈子昂
++++秋日遇荆州府崔兵曹使宴
輶轩凤凰使，林薮鹖鸡冠。
江湖一相许，云雾坐交欢。
兴尽崔亭伯，言忘释道安。
林光稍欲暮，岁物已将阑。
古树苍烟断，虚亭白露寒。
瑶琴山水曲，今日为君弹。
+++陈子昂
++++卧病家园
世上无名子，人间岁月赊。
纵横策已弃，寂寞道为家。
卧病谁能问，闲居空物华。
犹忆灵台友，栖真隐太霞。
还丹奔日御，却老饵云芽。
宁知白社客，不厌青门瓜。
+++陈子昂
++++于长史山池三日曲水宴
摘兰藉芳月，祓宴坐回汀。
泛滟清流满，葳蕤白芷生。
金弦挥赵瑟，玉指弄秦筝。
岩榭风光媚，郊园春树平。
烟花飞御道，罗绮照昆明。
日落红尘合，车马乱纵横。
+++陈子昂
++++合州津口别舍弟至东阳峡步趁不及眷然有忆作以示之
江潭共为客，洲浦独迷津。
思积芳庭树，心断白眉人。
同衾成楚越，别岛类胡秦。
林岸随天转，云峰逐望新。
遥遥终不见，默默坐含嚬。
念别疑三月，经游未一旬。
孤舟多逸兴，谁共尔为邻。
+++陈子昂
++++万州晓发放舟乘涨，还寄蜀中亲朋
空濛岩雨霁，烂熳晓云归。
啸旅乘明发，奔桡骛断矶。
苍茫林岫转，络绎涨涛飞。
远岸孤烟出，遥峰曙日微。
前瞻未能眴，坐望已相依。
曲直多今古，经过失是非。
还期方浩浩，征思日騑騑。
寄谢千金子，江海事多违。
+++陈子昂
++++入峭峡安居溪伐木溪源幽邃林岭相映有奇致焉
肃徒歌伐木，骛楫漾轻舟。
靡迤随回水，潺湲溯浅流。
烟沙分两岸，露岛夹双洲。
树连云密，交峰入浪浮。
岩潭相映媚，溪谷屡环周。
路迥光逾逼，山深兴转幽。
麇鼯寒思晚，猿鸟暮声秋。
誓息兰台策，将从桂树游。
因书谢亲爱，千岁觅蓬丘。
+++陈子昂
++++入东阳峡与李明府舟前后不相及
东岩初解缆，南浦遂离群。
出没同洲岛，沿洄异渚濆。
风烟犹可望，歌笑浩难闻。
路转青山合，峰回白日曛。
奔涛上漫漫，积水下沄沄。
倏忽犹疑及，差池复两分。
离离间远树，蔼蔼没遥氛。
地上巴陵道，星连牛斗文。
孤狖啼寒月，哀鸿叫断云。
仙舟不可见，摇思坐氛氲。
+++陈子昂
++++同旻上人伤寿安傅少府
生涯良浩浩，天命固谆谆。
闻道神仙尉，怀德遂为邻。
畴昔逢尧日，衣冠仕汉辰。
交游纷若凤，词翰宛如麟。
太息劳黄绶，长思谒紫宸。
金兰徒有契，玉树已埋尘。
把臂虽无托，平生固亦亲。
援琴一流涕，旧馆几沾巾。
杳杳泉中夜，悠悠世上春。
幽明长隔此，歌哭为何人。
+++陈子昂
++++南山家园林木交映盛夏五月幽然清凉独坐思远率成十韵
寂寥守寒巷，幽独卧空林。
松竹生虚白，阶庭横古今。
郁蒸炎夏晚，栋宇閟清阴。
轩窗交紫霭，檐户对苍岑。
凤蕴仙人箓，鸾歌素女琴。
忘机委人代，闭牖察天心。
蛱蝶怜红药，蜻蜓爱碧浔。
坐观万象化，方见百年侵。
扰扰将何息，青青长苦吟。
愿随白云驾，龙鹤相招寻。
+++陈子昂
++++还至张掖古城，闻东军告捷，赠韦五虚己
孟秋首归路，仲月旅边亭。
闻道兰山战，相邀在井陉。
屡斗关月满，三捷虏云平。
汉军追北地，胡骑走南庭。
君为幕中士，畴昔好言兵。
白虎锋应出，青龙阵几成。
披图见丞相，按节入咸京。
宁知玉门道，翻作陇西行。
北海朱旄落，东归白露生。
纵横未得意，寂寞寡相迎。
负剑空叹息，苍茫登古城。
+++陈子昂
++++题祀山烽树赠乔十二侍御
汉庭荣巧宦，云阁薄边功。
可怜骢马使，白首为谁雄。
+++陈子昂
++++初入峡苦风寄故乡亲友
故乡今日友，欢会坐应同。
宁知巴峡路，辛苦石尤风。
+++陈子昂
++++题田洗马游岩桔槔
望苑长为客，商山遂不归。
谁怜北陵井，未息汉阴机。
+++陈子昂
++++古意题徐令壁
白云苍梧来，氛氲万里色。
闻君太平世，栖泊灵台侧。
+++陈子昂
++++赠别冀侍御崔司议
有道君匡国，无闷余在林。
白云峨眉上，岁晚来相寻。
+++陈子昂
++++三月三日宴王明府山亭
（见《岁时杂咏》）
暮春嘉月，上巳芳辰。
群公禊饮，于洛之滨。
奕奕车骑，粲粲都人。
连帷竞野，袨服缛津。
青郊树密，翠渚萍新。
今我不乐，含意□申。

++上卷八十五
  
+++张说
++++唐封泰山乐章 豫和六首
挹泰坛，紫泰清。
受天命，报天成。
竦皇心，荐乐声。
志上达，歌下迎。
亿上帝，临下庭。
骑日月，陪列星。
嘉视信，大糦馨。
澹神心，醉皇灵。
相百辟，贡八荒。
九歌叙，万舞翔。
肃振振，铿皇皇。
帝欣欣，福穰穰。
高在上，道光明。
物资始，德难名。
承眷命，牧苍生。
寰宇谧，泰阶平。
天道无亲，至诚与邻。
山川遍礼，宫徵惟新。
玉帛非盛，聪明会真。
正斯一德，通乎百神。
享帝享亲，维孝维圣。
缉熙懿德，敷扬成命。
华夷志同，笙镛礼盛。
明灵降止，感此诚敬。
+++张说
++++唐封泰山乐章 太和
孝敬中发，和容外彰。
腾华照宇，如升太阳。
贞璧就奠，玄灵垂光。
礼乐具举，济济洋洋。
+++张说
++++唐封泰山乐章 肃和
奠祖配天，承天享帝。
百灵咸秩，四海来祭。
植我苍璧，布我玄制。
华日裴回，神烟容裔。
+++张说
++++唐封泰山乐章 雍和
俎豆有馥，粢盛絜丰。
亦有和羹，既戒既平。
鼓钟管磬，肃唱和鸣。
皇皇我祖，来我思成。
+++张说
++++唐封泰山乐章 寿和
烝烝我后，享献惟寅。
躬酌郁鬯，跪奠明神。
孝莫孝乎，配上帝亲。
敬莫敬乎，教天下臣。
+++张说
++++唐封泰山乐章 寿和
皇祖严配，配享皇天。
皇皇降嘏，天子万年。
+++张说
++++唐封泰山乐章 舒和
六钟翕协六变成，八佾徜徉八风生。
乐九韶兮人神感，美七德兮天地清。
+++张说
++++唐封泰山乐章 凯和
烈祖顺三灵，文宗威四海。
黄钺诛群盗，朱旗扫多罪。
戢兵天下安，约法人心改。
大哉干羽意，常见风云在。
+++张说
++++唐封泰山乐章 豫和
礼乐终，烟燎上。
怀灵惠，结皇想。
归风疾，回风爽。
百福来，众神往。
+++张说
++++唐享太庙乐章 永和三首
肃九室，谐八音。
歌皇慕，动神心。
礼宿设，乐妙寻。
声明备，祼奠临。
律迓气，音入玄。
依玉几，御黼筵。
聆忾息，僾周旋。
九韶遍，百福传。
信工祝，永颂声。
来祖考，听和平。
相百辟，贡九瀛。
神休委，帝孝成。
+++张说
++++唐享太庙乐章 太和
时文圣后，清庙肃邕。
致诚勤荐，在貌思恭。
玉节肆夏，金锵五钟。
绳绳云步，穆穆天容。
+++张说
++++唐享太庙乐章 肃和
天子享孝，工歌溥将。
射祼郁鬯，乃焚膋芗。
臭以达旨，声以求阳。
奉时烝尝，永代不忘。
+++张说
++++唐享太庙乐章 雍和二首
在涤嘉豢，丽碑敬牲。
角握之牝，色纯之騂。
火传阳燧，水溉阴精。
太公胖俎，傅说和羹。
俎豆有馥，齐盛洁丰。
亦有和羹，既戒既平。
鼓钟管磬，肃唱和鸣。
皇皇后祖，来我思成。
+++张说
++++唐享太庙乐章 文舞
圣谟九德，真言五千。
庆集昌胄，符开帝先。
高文杖钺，克配彼天。
三宗握镜，六合涣然。
帝其承祀，率礼罔愆。
图书雾出，日月清悬。
舞形德类，咏谂功传。
黄龙蜿蟺，彩云蹁跹。
五行气顺，八佾风宣。
介此百禄，於皇万年。
+++张说
++++唐享太庙乐章 光大舞
肃肃艺祖，滔滔浚源。
有雄玉剑，作镇金门。
玄王贻绪，后稷谋孙。
肇禋九庙，四海来尊。
+++张说
++++唐享太庙乐章 长发舞
具礼崇德，备乐承风。
魏推幢主，周赠司空。
不行而至，无成有终。
神兴王业，天归帝功。
+++张说
++++唐享太庙乐章 大政舞
於赫元命，权舆帝文。
天齐八柱，地半三分。
宗庙观德，笙镛乐勋。
封唐之兆，成天下君。
+++张说
++++唐享太庙乐章 大成舞
帝舞季历，龙圣生昌。
后歌有蟜，胎炎孕黄。
天地合德，日月齐光。
肃雍孝享，祚我万方。
+++张说
++++唐享太庙乐章 大明舞
赤精乱德，四海困穷。
黄旗举义，三灵会同。
早望春雨，云披大风。
溥天来祭，高祖之功。
+++张说
++++唐享太庙乐章 崇德舞
皇合一德，朝宗百神。
削平天地，大拯生人。
上帝配食，单于入臣。
戎歌陈武，晔晔震震。
+++张说
++++唐享太庙乐章 钧天舞
高皇迈道，端拱无为。
化怀獯鬻，兵戢句骊。
礼尊封禅，乐盘来仪。
合位娲后，同称伏羲。
+++张说
++++唐享太庙乐章 大和舞
退居江水，郁起丹陵。
礼物还旧，朝章中兴。
龙图友及，骏命恭膺。
鸣球香瓒，大糦是承。
+++张说
++++唐享太庙乐章 景云舞
景云霏烂，告我帝符。
噫帝冲德，与天为徒。
笙镛遥远，俎豆虚无。
春秋孝献，回复此都。
+++张说
++++唐享太庙乐章 福和
备礼用乐，崇亲致尊。
诚通慈降，敬彻爱存。
献怀称寿，啐感承恩。
皇帝孝德，子孙千亿。
大包天域，长亘不极。
+++张说
++++唐享太庙乐章 舒和
六钟翕协六变成，八佾徜徉八风生。
乐九韶兮人神感，美七德兮天地清。
+++张说
++++唐享太庙乐章 凯安三首
瑟彼瑶爵，亚维上公。
室如屏气，门不容躬。
礼殷其本，乐执其中。
圣皇永慕，天地幽通。
礼匝三献，乐遍九成。
降循轩陛，仰欷皇情。
福与仁合，德因孝明。
百年神畏，四海风行。
总总干戚，填填鼓钟。
奋扬增气，坐作为容。
离若鸷鸟，合如战龙。
万方观德，肃肃邕邕。
+++张说
++++唐享太庙乐章 登歌
止笙磬，撤豆笾。
廓无响，窅入玄。
在室，神在天。
情馀慕，礼罔愆。
喜黍稷，屡丰年。
+++张说
++++唐享太庙乐章 永和
眇嘉乐，授灵爽。
感若来，思如往。
休气散，回风上。
返寂寞，还惚恍。
怀灵驾，结空想。

++上卷八十六
  
+++张说
++++奉和圣制赐诸州刺史应制以题坐右
文明遍禹迹，鳏寡达尧心。
正在亲人守，能令王泽深。
朝廷多秀士，熔炼比精金。
犀节同分命，熊轩各外临。
圣主赋新诗，穆若听薰琴。
先言教为本，次言则是钦。
三时农不夺，午夜犬无侵。
愿使天宇内，品物遂浮沉。
寄情群飞鹤，千里一扬音。
共蹑华胥梦，龚黄安足寻。
+++张说
++++奉和圣制送宇文融安辑户口应制
至德临天下，劳情遍九围。
念兹人去本，蓬转将何依。
外避征戍数，内伤亲党稀。
嗟不逢明盛，胡能照隐微。
柏台简行李，兰殿锡朝衣。
别曲动秋风，恩令生春辉。
使出四海安，诏下万心归。
怍非夔龙佐，徒歌鸿雁飞。
+++张说
++++奉和圣制过晋阳宫应制
太原俗尚武，高皇初奋庸。
星轩三晋躔，土乐二尧封。
北风遂举鹏，西河亦上龙。
至德起王业，继明赖人雍。
六合启昌期，再兴广圣踪。
传呼大驾来，文物如云从。
连营火百里，纵观人千重。
翠华渡汾水，白日崒罕峰。
枌榆恩赏洽，桑梓旧情恭。
往运感不追，清时惜难逢。
诗发尊祖心，颂刊盛德容。
愿君及春事，回舆绥万邦。
+++张说
++++奉和圣制行次成皋应制
夏氏阶隋乱，自言河朔雄。
王师进谷水，兵气临山东。
前扫成皋阵，却下洛阳宫。
义合帝图起，威加天宇同。
轩台百年外，虞典一巡中。
战龙思王业，倚马赋神功。
+++张说
++++奉和圣制温汤对雪应制
瑞雪带寒风，寒风入阴琯。
阴琯方凝闭，寒风复凄断。
宫似瑶林匝，庭如月华满。
正赓挟纩词，非近温泉暖。
+++张说
++++奉和圣制义成校猎喜雪应制
文教资武功，郊畋阅邦政。
不知仁育久，徒看禽兽盛。
夜霰氛埃灭，朝日山川净。
绰仗飞走繁，抨弦筋角劲。
帝射参神道，龙驰合人性。
五豝连一发，百中皆先命。
勇爵均万夫，雄图罗七圣。
星为吉符老，雪作丰年庆。
喜听行猎诗，威神入军令。
+++张说
++++清明日诏宴宁王山池赋得飞字
今日清明宴，佳境惜芳菲。
摇扬花杂下，娇啭莺乱飞。
绿渚传歌榜，红桥度舞旂。
和风偏应律，细雨不沾衣。
承恩如改火，春去春来归。
+++张说
++++四月十三日诏宴宁王亭子赋得好字
何许承恩宴，山亭风日好。
绿嫩鸣鹤洲，阴秾斗鸡道。
果思夏来茂，花嫌春去早。
行乐无限时，皇情及芳草。
+++张说
++++药园宴武辂沙将军赋得洛字
东第乘馀兴，南园宴清洛。
文学引邹枚，歌钟陈卫霍。
风高大夫树，露下将军药。
待闻出塞还，丹青上麟阁。
+++张说
++++修书院学士奉敕宴梁王宅赋得树字
虎殿成鸿业，猿岩题凤赋。
既荷大君恩，还蒙小山遇。
秋吹迎弦管，凉云生竹树。
共惜朱邸欢，无辞洛城暮。
+++张说
++++夕宴房主簿舍
岁晏关雍空，风急河渭冰。
薄游羁物役，微尚惬远凭。
旅馆月宿永，闭扃云思兴。
伊人美修夜，朋酒惠来称。
交谈既清雅，琴吹亦凄凝。
不逢君蹇涸，幽意长郁蒸。
+++张说
++++行从方秀川与刘评事文同宿
方秀美盘游，频年降天罕。
水共伊川接，山将阙门断。
捧日照恩华，攀云引疲散。
野宿霜入帐，孤衾寒不暖。
静闻宫漏疏，卧视庭月满。
开炉命温酎，中夜发清管。
风送关山长，气遒星岁短。
寓言情思惬，适兴真意坦。
寰中病羁挂，方外嫌纵诞。
愿君乐盛时，无嗟带纕缓。
+++张说
++++送郭大夫元振再使吐蕃
犬戎废东献，汉使驰西极。
长策问酋渠，猜阻自夷殛。
容发徂边岁，旌裘敝海色。
五年一见家，妻子不相识。
武库兵犹动，金方事未息。
远图待才智，苦节输筋力。
脱刀赠分手，书带加餐食。
君万里侯，立功在异域。
+++张说
++++送李侍郎迥秀薛长史季昶同赋得水字
汉郡接胡庭，幽并对烽垒。
旌旗按部曲，文武惟卿士。
薛公善筹画，李相威边鄙。
中冀分两河，长城各万里。
藉马黄花塞，蒐兵白狼水。
胜敌在安人，为君汗青史。
+++张说
++++别平一师
王子不事俗，高驾眇难追。
茅土非屑盼，倾城无乐资。
宴坐深林中，三世同一时。
皎皎独往心，不为尘网欺。
朅来已复去，今去何来思。
回首谢同行，勤会安请期。
+++张说
++++送王光庭
同居洛阳陌，经日懒相求。
及尔江湖去，言别怅悠悠。
楚云眇羁翼，海月倦行舟。
爱而不可见，徒嗟芳岁流。
+++张说
++++新都南亭送郭元振卢崇道
（一作卢崇道诗）
竹径女萝蹊，莲洲文石堤。
静深人俗断，寻玩往还迷。
碧潭秀初月，素林惊夕栖。
褰幌纳蟾影，理琴听猿啼。
佳辰改宿昔，胜寄坐睽携。
长怀赏心爱，如玉复如珪。
+++张说
++++赠崔公
我闻西汉日，四老南山幽。
长歌紫芝秀，高卧白云浮。
朝野光尘绝，榛芜年貌秋。
一朝驱驷马，连辔入龙楼。
昔遁高皇去，今从太子游。
行藏惟圣节，福祸在人谋。
卒能匡惠帝，岂不赖留侯。
事随年代远，名与图籍留。
平生钦淳德，慷慨景前修。
蚌蛤伺阴兔，蛟龙望斗牛。
无嗟异飞伏，同气幸相求。
+++张说
++++赠赵公
湘东股肱守，心与帝乡期。
舟楫中途蹇，风波复来思。
嘉我常联翼，金貂侍玉墀。
迹参前马圣，名缀鬻熊师。
寒暑一何速，山川远间之。
宁知洞庭上，独得平生时。
精意微绝简，从权讨妙棋。
林壑为予请，纷霭发华滋。
流赏忽已散，惊帆杳难追。
送君在南浦，侘傺投此词。
+++张说
++++赠赵侍御
禄放迹异端，偏荒事同蹇。
苟忘风波累，俱会云壑践。
险式压西湖，侨庐对南岘。
夜楼江月入，朝幌山云卷。
山势远涛连，江途斜汉转。
坐啸予多暇，行吟子独善。
并辔躧郊郭，方舟玩游演。
虚声万籁分，水色千里辨。
不知岸阴谢，再见春露泫。
绿壤发欣颜，华年助虫篆。
上世时难接，古人情可选。
泊渚烦为媒，多才怨成褊。
长沙鵩作赋，任道可知浅。
请从三已心，荣辱两都遣。
+++张说
++++答李伯鱼桐竹
结庐桐竹下，室迩人相深。
接垣分竹径，隔户共桐阴。
落花朝满岸，明月夜披林。
竹有龙鸣管，桐留凤舞琴。
奇声与高节，非吾谁赏心。
+++张说
++++寄姚司马
共君春种瓜，本期清夏暑。
瓜成人已去，失望将谁语。
裛露摘香园，感味怀心许。
偶逢西风便，因之寄鄂渚。
+++张说
++++代书答姜七崔九
婀娜金闺树，离披野田草。
虽殊两地荣，幸共三春好。
花殊鸟飞处，叶镂虫行道。
真心独感人，惆怅令人老。
+++张说
++++代书寄吉十一
一雁雪上飞，值我衡阳道。
口衔离别字，远寄当归草。
目想春来迟，心惊寒去早。
忆乡乘羽翮，慕侣盈怀抱。
零落答故人，将随江树老。
+++张说
++++代书寄薛四
孤雁东飞来，寄我纹与素。
纹足经三象，素当综群务。
远见故人心，一言重千金。
答之彩毛翰，继以瑶华音。
岁寒众木改，松柏心常在。
+++张说
++++过蜀道山
我行春三月，山中百花开。
披林入峭蒨，攀登陟崔嵬。
白云半峰起，清江出峡来。
谁知高深意，缅邈心幽哉。
+++张说
++++蜀路二首
云埃夜澄廓，山日晓晴鲜。
叶落苍江岸，鸿飞白露天。
磷磷含水石，幂幂覆林烟。
客心久无绪，秋风殊未然。
徭蜀时未改，别家乡念盈。
忆昨出门日，春风发鲜荣。
及兹旋辕地，秋风满路生。
昏晓思魏阙，梦寐还秦京。
秦京开朱第，魏阙垂紫缨。
幽独玄虚阁，不闻人马声。
艺业为君重，名位为君轻。
玉琴知调苦，宝镜对胆清。
鹰饥常啄腥，凤饥亦待琼。
于君自有属，物外岂能轻。
+++张说
++++再使蜀道
眇眇葭萌道，苍苍褒斜谷。
烟壑争晦深，云山共重复。
古来风尘子，同眩望乡目。
芸阁有儒生，轺车倦驰逐。
青春客岷岭，白露摇江服。
岁月镇羁孤，山川俄反覆。
鱼游恋深水，鸟迁恋乔木。
如何别亲爱，坐去文章国。
蟋蟀鸣户庭，蟏蛸网琴筑。
+++张说
++++江路忆郡
雾敛江早明，星翻汉将没。
卧闻峡猿响，起视榜人发。
倚棹攀岸筱，凭船弄波月。
水宿厌洲渚，晨光屡挥忽。
林泽来不穷，烟波去无歇。
结思笙竽里，摇情游侠窟。
年貌不暂留，欢愉及玄发。
云涓恋山海，禽马怀燕越。
自非行役人，安知慕城阙。
+++张说
++++过汉南城叹古坟
旧国多陵墓，荒凉无岁年。
汹涌蔽平冈，汨若波涛连。
上世千金子，潜卧九重泉。
松柏剪无馀，碑记灭罔传。
葬于不毛地，咸谓楚先贤。
事尽情可识，使人心怅然。
+++张说
++++至尉氏
夕次阮公台，啸歌临爽垲。
高名安足赖，故物今皆改。
吾兄昔兹邑，遗爱称贤宰。
桑中雉未飞，屋上乌犹在。
途逢旧甿吏，城有同僚寀。
望尘远见迎，拂馆来欣待。
慈惠留千室，友于存四海。
始知鲁卫间，优劣相悬倍。
+++张说
++++襄州景空寺题融上人兰若
高名出汉阴，禅阁跨香岑。
众山既围绕，长川复回临。
云峰晓灵变，风木夜虚吟。
碧湫龙池满，苍松虎径深。
旧知青岩意，偏入杳冥心。
何由侣飞锡，从此脱朝簪。
+++张说
++++巡边在河北作
抚剑空馀勇，弯弧遂无力。
老去事如何，据鞍长叹息。
故交索将尽，后进稀相识。
独怜半死心，尚有寒松直。
+++张说
++++入海二首
乘桴入南海，海旷不可临。
茫茫失方面，混混如凝阴。
云山相出没，天地互浮沉。
万里无涯际，云何测广深。
潮波自盈缩，安得会虚心。
海上三神山，逍遥集众仙。
灵心岂不同，变化无常全。
龙伯如人类，一钓两鳌连。
金台此沦没，玉真时播迁。
问子劳何事，江上泣经年。
隰中生红草，所美非美然。
+++张说
++++相州山池作
尝怀谢公咏，山水陶嘉月。
及此年事衰，徒看众花发。
观鱼乐何在，听鸟情都歇。
星汉流不停，蓬莱去难越。
邺中秋麦秀，淇上春云没。
日见尘物空，如何静心阙。
+++张说
++++岳州作
夜梦云阙间，从容簪履列。
朝游洞庭上，缅望京华绝。
潦收江未清，火退山更热。
重欷视欲醉，懵满气如噎。
器留鱼鳖腥，衣点蚊虻血。
发白思益壮，心玄用弥拙。
冠剑日苔藓，琴书坐废撤。
唯有报恩字，刻意长不灭。
+++张说
++++岳州行郡竹篱
山郡不沟郭，荒居无翳壅。
爱人忠主利，善守闭为勇。
苟非小勤瘁，安得期逸宠。
版筑恐土疏，襄城嫌役重。
藩栅聊可固，筠篁近易奉。
差池截浦沙，缭绕缘隈垄。
矗似长云亘，森如高戟耸。
预绝豺狼忧，知免牛羊恐。
闾里宽矫步，榛丛恣踏踵。
始果游处心，终日成闲拱。
+++张说
++++游洞庭湖湘
缅邈洞庭岫，葱蒙水雾色。
宛在太湖中，可望不可即。
剖竹守穷渚，开门对奇域。
城池自絷笼，缨绶为徽纆。
靡日不思往，经时始愿克。
飞棹越溟波，维舟恣攀陟。
窈窕入云步，崎岖倚松息。
岩坛有鹤过，壁字无人识。
滴石香乳溜，垂崖灵草植。
玩幽轻雾阻，讨异忘曛逼。
寒沙际水平，霜树笼烟直。
空宫闻莫睹，地道窥难测。
此处学金丹，何人生羽翼。
谁传九光要，几拜三仙职。
紫气徒想像，清潭长眇默。
霓裳若有来，觏我云峰侧。
+++张说
++++灉湖山寺
楚老游山寺，提携观画壁。
扬袂指辟支，睩眄相斗阋。
险哉透撞儿，千金赌一掷。
成败身自受，傍人那叹息。
+++张说
++++出湖寄赵冬曦
西泛平湖尽，参差入乱山。
东瞻岳阳郡，汗漫太虚间。
窘步同行乐，遒文互屡看。
山戍上云桂，江亭临水关。
川途倏忽间，风景依如昨。
湘浦未赐环，荆门犹主诺。
何时与美人，载酒游宛洛。
+++张说
++++岳阳早霁南楼
山水佳新霁，南楼玩初旭。
夜来枝半红，雨后洲全绿。
四运相终始，万形纷代续。
适临青草湖，再变黄莺曲。
地穴穿东武，江流下西蜀。
歌闻枉渚邅，舞见长沙促。
心阻意徒驰，神和生自足。
白发悲上春，知常谢先欲。
+++张说
++++岳阳石门墨山二山相连有禅堂观天下绝境
囷轮江上山，近在华容县。
常涉巴丘首，天晴遥可见。
佳游屡前诺，芳月愆幽眷。
及此符守移，欢言临道便。
既携赏心客，复有送行掾。
竹径入阴窅，松萝上空蒨。
草共林一色，云与峰万变。
探窥石门断，缘越沙涧转。
两山势争雄，峰巘相顾眄。
药妙灵仙宝，境华岩壑选。
清都西渊绝，金地东敞宴。
池果接园畦，风烟迩台殿。
高寻去石顶，旷览天宇遍。
千山纷满目，百川豁对面。
骑来云气迎，人去鸟声恋。
长揖桃源士，举世同企羡。
+++张说
++++和尹懋秋夜游灉湖
坐啸人事闲，佳游野情发。
山门送落照，湖口升微月。
林寻猿狖居，水戏鼋鼍穴。
朔风吹飞雁，芳草亦云歇。
+++张说
++++五君咏五首 魏齐公元忠
齐公生人表，迥天闻鹤唳。
清论早揣摩，玄心晚超诣。
入相廊庙静，出军沙漠霁。
见深吕禄忧，举后陈平计。
甘心除君恶，足以报先帝。
+++张说
++++五君咏五首 苏许公瑰
许公信国桢，克美具瞻情。
百事资朝问，三章广世程。
处高心不有，临节自为名。
朱户传新戟，青松拱旧茔。
凄凉丞相府，馀庆在玄成。
+++张说
++++五君咏五首 李赵公峤
李公实神敏，才华乃天授。
睦亲何用心，处贵不忘旧。
故事遵台阁，新诗冠宇宙。
在人忠所奉，恶我诚将宥。
南浦去莫归，嗟嗟蔑孙秀。
+++张说
++++五君咏五首 郭代公元振
代公举鹏翼，悬飞摩海雾。
志康天地屯，适与云雷遇。
兴丧一言决，安危万心注。
大勋书王府，舛命沦江路。
势倾北夏门，哀靡东平树。
+++张说
++++五君咏五首 赵耿公彦昭
耿公山岳秀，才杰心亦妙。
鸷鸟峻标立，哀玉扣清调。
协赞休明启，恩华日月照。
何意瑶台云，风吹落江徼。
湘流下浔阳，洒泪一投吊。
+++张说
++++游龙山静胜寺
每上襄阳楼，遥望龙山树。
郁茀吐冈岭，微蒙在烟雾。
下车岁已成，饰马闲馀步。
苦霜裛野草，爱日扬江煦。
云对石上塔，风吹松下路。
禅室宴三空，神祠同六趣。
儿童共戏谑，猿鸟相惊顾。
南识桓公台，北望先贤墓。
世上人何在，时闻心不住。
但传无尽灯，可使有情悟。
+++张说
++++一柱观
旧说江陵观，初疑神化来。
空山结云阁，绮靡随风回。
奈何任一柱，斯焉容众材。
奇功非长世，今馀草露台。
+++张说
++++登九里台是樊姬墓
楚国所以霸，樊姬有力焉。
不怀沈尹禄，谁谙叔敖贤。
万化茫无在，孤坟独岿然。
北分阳台陌，南识郢城阡。
漠漠渚宫树，苍苍云梦田。
登高形胜出，访古令名传。
自我来符守，因君树蕙荃。
诗书将变俗，絺纩忽弥年。
志阐三折后，愁值二毛前。
伫立帝京路，遥心寄此篇。
+++张说
++++过怀王墓
咿嚘不可信，以此败怀王。
客死峣关路，返葬岐江阳。
啼狖抱山月，饥狐猎野霜。
一闻怀沙事，千载尽悲凉。
+++张说
++++闻雨
多雨绝尘事，寥寥入太玄。
城阴疏复合，檐滴断还连。
念我劳造化，从来五十年。
误将心徇物，近得还自然。
闲居草木侍，虚室鬼神怜。
有时进美酒，有时泛清弦。
声真不世识，心醉岂言诠。
+++张说
++++夜坐
怀哉四壁时，未有五都价。
百金谁见许，斗酒难为贳。
落花生芳春，孤月皎清夜。
复逢利交客，题户遥相谢。
+++张说
++++山夜闻钟
夜卧闻夜钟，夜静山更响。
霜风吹寒月，窈窕虚中上。
前声既舂容，后声复晃荡。
听之如可见，寻之定无像。
信知本际空，徒挂生灭想。
+++张说
++++冬日见牧牛人担青草归
塞上绵应折，江南草可结。
欲持梅岭花，远竞榆关雪。
日月无他照，山川何顿别。
苟齐两地心，天问将安说。
+++张说
++++咏镜
宝镜如明月，出自秦宫样。
隐起双蟠龙，衔珠俨相向。
常恐君不察，匣中委清量。
积翳掩菱花，虚心蔽尘状。
倘蒙罗袖拂，光生玉台上。
+++张说
++++咏瓢
美酒酌悬瓢，真淳好相映。
蜗房卷堕首，鹤颈抽长柄。
雅色素而黄，虚心轻且劲。
岂无雕刻者，贵此成天性。
+++张说
++++杂诗四首
抱薰心常焦，举旆心常摇。
天长地自久，欢乐能几朝。
君看西陵树，歌舞为谁娇。
山闲苦积雨，木落悲时遽。
赏心凡几人，良辰在何处。
触石满堂侈，洒我终夕虑。
客鸟怀主人，衔花未能去。
剖珠贵分明，琢玉思坚贞。
要君意如此，终始莫相轻。
问子青霞意，何事留朱轩。
自言心远俗，未始迹辞喧。
过蒙良时幸，侧息吏途烦。
簪缨非宿好，文史弃前言。
夕卧北窗下，梦归南山园。
白云惭幽谷，清风愧泉源。
十年兹赏废，佳期今复存。
挂冠谢朝侣，星驾别君门。
默念群疑起，玄通百虑清。
初心灭阳艳，复见湛虚明。
悟灭心非尽，求虚见后生。
应将无住法，修到不成名。
+++张说
++++和张监游终南
宿怀终南意，及此语云峰。
夜闻竹涧静，晓望林岭重。
春烟生古石，时鸟戏幽松。
岂无山中赏，但畏心莫从。
+++张说
++++古泉驿
昔闻陈仲子，守义辞三公。
身赁妻织屦，乐亦在其中。
岂无穷贱苦，羞与倾巧同。
长白临河上，於陵入济东。
我行吊遗迹，感叹古泉空。
+++张说
++++河上公
尊师厌尘去，精魄知何明。
形气不复生，弟子空伤情。
济北神如在，淮南药未成。
共期终莫遂，寥落两无成。
+++张说
++++奉和圣制初入秦川路寒食应制
上阳柳色唤春归，临渭桃花拂水飞。
总为朝廷巡幸去，顿教京洛少光辉。
昨从分陕山南口，驰道依依渐花柳。
入关正投寒食前，还京遂落清明后。
路上天心重豫游，御前恩赐特风流。
便幕那能镂鸡子，行宫善巧帖毛球。
渭桥南渡花如扑，麦陇青青断人目。
汉家行树直新丰，秦地骊山抱温谷。
香池春溜水初平，预欢浴日照京城。
今岁随宜过寒食，明年陪宴作清明。
+++张说
++++时乐鸟篇
旧传南海出灵禽，时乐名闻不可寻。
形貌乍同鹦鹉类，精神别禀凤凰心。
千年待圣方轻举，万里呈才无伴侣。
红茸糅绣好毛衣，清泠讴鸦好言语。
内人试取御衣牵，啄手暝声不许前。
心愿阳乌恒保日，志嫌阴鹤欲凌天。
天情玩讶良无已，察图果见祥经里。
本持符瑞验明王，还用文章比君子。
自怜弱羽讵堪珍，喜共华篇来示人。
人见嘤嘤报恩鸟，多惭碌碌具官臣。
+++张说
++++安乐郡主花烛行
青宫朱邸翊皇闱，玉叶琼蕤发紫微。
姬姜本来舅甥国，卜筮俱道凤凰飞。
星昴殷冬献吉日，夭桃秾李遥相匹。
鸾车凤传王子来，龙楼月殿天孙出。
平台火树连上阳，紫炬红轮十二行。
丹炉飞铁驰炎焰，炎霞烁电吐明光。
绿輧绀幰纷如雾，节鼓清笳前启路。
城隅靡靡稍东还，桥上鳞鳞转南渡。
五方观者聚中京，四合尘烟涨洛城。
商女香车珠结网，天人宝马玉繁缨。
百壶渌酒千斤肉，大道连延障锦轴。
先祝圣人寿万年，复祷宜家承百禄。
珊瑚刻盘青玉尊，因之假道入梁园。
梁园山竹凝云汉，仰望高楼在天半。
翠幕兰堂苏合薰，珠帘挂户水波纹。
别起芙蓉织成帐，金缕鸳鸯两相向。
罽茵饰地承雕履，花烛分阶移锦帐。
织女西垂隐烛台，双童连缕合欢杯。
蔼蔼绮庭嫔从列，娥娥红粉扇中开。
黄金两印双花绶，富贵婚姻古无有。
清歌棠棣美王姬，流化邦人正夫妇。
+++张说
++++离会曲
何处送客洛桥头，洛水泛泛中行舟。
可怜河树叶萎蕤，关关河鸟声相思。
街鼓喧喧日将夕，去棹归轩两相迫。
何人送客故人情，故人今夜何处客。
+++张说
++++邺都引
君不见魏武草创争天禄，群雄睚眦相驰逐。
昼携壮士破坚阵，夜接词人赋华屋。
都呈缭绕西山阳，桑榆汗漫漳河曲。
城郭为虚人代改，但有西园明月在。
邺傍高冢多贵臣，娥眉𥊑睩共灰尘。
试上铜台歌舞处，唯有秋风愁杀人。
+++张说
++++城南亭作
珂马朝归连万石，槊门洞启亲迎客。
北堂珍重琥珀酒，庭前列肆茱萸席。
长袖迟回意绪多，清商缓转目腾波。
旧传比翼侯家舞，新出将雏主第歌。
汉家绛灌馀兵气，晋代浮虚安足贵。
正逢天下金镜清，偏加日饮醇醪意。
谁复遨游不复归，闲庭莫畏不芳菲。
会待城南春色至，竟将花柳拂罗衣。

+++张说
++++同赵侍御乾湖作
江南湖水咽山川，春江溢入共湖连。
气色纷沦横罩海，波涛鼓怒上漫天。
鳞宗壳族嬉为府，弋叟罛师利焉聚。
欹帆侧柁弄风口，赴险临深绕湾浦。
一湾一浦怅邅回，千曲千溠怳迷哉，乍见灵妃含笑往。
复闻游女怨歌来。
暑来寒往运洄洑，潭生水落移陵谷。
云间坠翮散泥沙，波上浮查栖树木，昨暮飞霜下北津，今朝行雁度南滨。

处处沟洚清源竭，年年旧苇白头新。
天地盈虚尚难保，人间倚伏何须道。
秋月皛皛泛澄澜，冬景青青步纤草。
念君宿昔观物变，安得踌蹰不衰老。
+++张说
++++巡边在河北作
去年六月西河西，今年六月北河北。
沙场碛路何为尔，重气轻生知许国。
生在世能几时，壮年征战发如丝。
会待安边报明主，作颂封山也未迟。
+++张说
++++赠崔二安平公乐世词
十五红妆侍绮楼，朝承握槊夜藏钩。
君臣一意金门宠，兄弟双飞玉殿游。
宁知宿昔恩华乐，变作潇湘离别愁。
地湿莓苔生舞袖，江声怨叹入箜篌。
自怜京兆双眉妩，会待南来五马留。

+++张说
++++送尹补阙元凯琴歌
凤哉凤哉，啄琅玕，饮瑶池，栖昆仑之山哉。
中国有圣人，感和气，飞来飞来。
自歌自舞，先王册府，麒麟之台，羁雌众雏故山曲。
其鸣喈喈，其鸣喈喈，欲往衔之欻去来，去别鸾凤心徘徊。
明年阿阁梧桐花叶开，群飞凤归来，群飞凤归来。
+++张说
++++送考功武员外学士使嵩山署舍利塔
怀玉泉，恋仁者，寂灭真心不可见，空留影塔嵩岩下。
宝王四海转千轮，金昙百粒送分身。
山中二月娑罗会，虚呗遥遥愁思人。
我念过去微尘劫，与子禅门同正法。
虽在神仙兰省间，常持清净莲花叶。
来亦好，去亦好，了观车行马不移，当见菩提离烦恼。

+++张说
++++遥同蔡起居偃松篇
清都众木总荣芬，传道孤松最出群。
名接天庭长景色，气连宫阙借氛氲。
悬池的的停华露，偃盖重重拂瑞云。
不借流膏助仙鼎，愿将桢干捧明君。
莫比冥灵楚南树，朽老江边代不闻。


++上卷八十七
  
+++张说
++++奉和圣制登骊山瞩眺应制
寒山上半空，临眺尽寰中。
是日巡游处，晴光远近同。
川明分渭水，树暗辨新丰。
岩壑清音暮，天歌起大风。
+++张说
++++奉和圣制幸白鹿观应制
洞府寒山曲，天游日旰回。
披云看石镜，拂雪上金台。
竹径龙骖下，松庭鹤辔来。
双童还献药，五色耀仙材。
+++张说
++++奉和圣制送金城公主适西蕃应制
青海和亲日，潢星出降时。
戎王子婿宠，汉国舅家慈。
春野开离宴，云天起别词。
空弹马上曲，讵减凤楼思。
+++张说
++++奉和同皇太子过慈恩寺应制二首
翼翼宸恩永，煌煌福地开。
离光升宝殿，震气绕香台。
上界幡花合，中天伎乐来。
愿君无量寿，仙乐屡徘徊。
朗朗神居峻，轩轩瑞象威。
圣君成愿果，太子拂天衣。
至乐三灵会，深仁四皓归。
还闻涡水曲，更绕白云飞。
+++张说
++++侍宴武三思山第应制赋得风字
梁王池馆好，晓日凤楼通。
竹町罗千卫，兰筵降两宫。
清歌芳树下，妙舞落花中。
臣觉筵中听，还如大国风。
+++张说
++++奉和圣制过宁王宅应制
进酒忘忧观，箫韶喜降临。
帝尧敦族礼，王季友兄心。
竹院龙鸣笛，梧宫凤绕林。
大风将小雅，一字尽千金。
+++张说
++++奉和圣制同玉真公主过大哥山池题石壁应制
绿竹初成苑，丹砂欲化金。
乘龙与骖凤，歌吹满山林。
爽气凝情迥，寒光映浦深。
忘忧题此观，为乐赏同心。
+++张说
++++奉和圣制赐王公千秋镜应制
宝镜颁神节，凝规写圣情。
千秋题作字，长寿带为名。
月向天边下，花从日里生。
不承悬象意，谁辨照心明。
+++张说
++++奉和圣制经邹鲁祭孔子应制
孔圣家邹鲁，儒风蔼典坟。
龙骖回旧宅，凤德咏馀芬。
入室神如在，升堂乐似闻。
悬知一王法，今日待明君。
+++张说
++++侍宴蘘荷亭应制
回銮青岳观，帐殿紫烟峰。
仙路迎三鸟，云衢驻两龙。
园林看化塔，坛墠识馀封。
山外闻箫管，还如天上逢。
+++张说
++++侍宴浐水赋得浓字
千行发御柳，一叶下仙筇。
青浦宸游至，朱城佳气浓。
云霞交暮色，草树喜春容。
蔼蔼天旗转，清笳入九重。
+++张说
++++奉和圣制同刘晃喜雨应制
青气含春雨，知从岱岳来。
行云避师出，洒雨待车回。
厌浥尘清道，空濛柳映台。
最宜三五夜，晴月九重开。
+++张说
++++奉和圣制观拔河俗戏应制
今岁好拖钩，横街敞御楼。
长绳系日住，贯索挽河流。
斗力频催鼓，争都更上筹。
春来百种戏，天意在宜秋。
+++张说
++++奉和圣制途次陕州应制
周召尝分陕，诗书空复传。
何如万乘眷，追赏二南篇。
郡带洪河侧，宫临大道边。
洛城将日近，佳气满山川。
+++张说
++++奉和圣制野次喜雪应制
寒更玉漏催，晓色御前开。
泱漭云阴积，氤氲风雪回。
山知银作瓮，宫见璧成台。
欲验丰年象，飘摇仙藻来。
+++张说
++++奉和圣制温泉言志应制
温谷媚新丰，骊山横半空。
汤池薰水殿，翠木暖烟宫。
起疾逾仙药，无私合圣功。
始知尧舜德，心与万人同。
+++张说
++++皇帝降诞日集贤殿赐宴
仲秋金帝起，五日土行昭。
瑞表壬寅露，光传甲子宵。
阴风吹大泽，梦日照昌朝。
不独华封老，千年喜祝尧。
+++张说
++++晦日诏宴永穆公主亭子赋得流字
堂邑山林美，朝恩晦日游。
园亭含淑气，竹树绕春流。
舞席千花妓，歌船五彩楼。
群欢与王泽，岁岁满皇州。
+++张说
++++恩制赐食于丽正殿书院宴赋得林字
东壁图书府，西园翰墨林。
诵诗闻国政，讲易见天心。
位窃和羹重，恩叨醉酒深。
缓歌春兴曲，情竭为知音。
+++张说
++++羽林恩召观御书王太尉碑
陇首名公石，来承圣札归。
鱼龙生意态，钩剑动铓辉。
字得神明保，词惭少女徽。
谁家羽林将，又逐凤书飞。
+++张说
++++东都酺宴四首
重华升宝历，轩帝眇闲居。
政成天子孝，俗返上皇初。
忘味因观乐，欢心寄合酺。
自怜疲马意，恋恋主恩馀。
朱城尘曀灭，翠幕景情开。
震震灵鼍起，翔翔舞凤来。
雕盘装草树，绮乘结楼台。
共喜光华日，酣歌捧玉杯。
晓月调金阙，朝暾对玉盘。
争驰群鸟散，斗伎百花团。
遇圣人知幸，承恩物自欢。
洛桥将举烛，醉舞拂归鞍。
恺宴惟今席，馀欢殊未穷。
入云歌袅袅，向日伎丛丛。
驶管催酣兴，留关待曲终。
长安若为乐，应与万方同。
+++张说
++++道家四首奉敕撰
金坛启曙闱，真气肃微微。
落月衔仙窦，初霞拂羽衣。
香随龙节下，云逐凤箫飞。
暂住蓬莱戏，千年始一归。
窈窕流精观，深沉紫翠庭。
金奁调上药，宝案读仙经。
作赋看神雨，乘槎辨客星。
只应谢人俗，轻举托云輧。
金炉承道诀，玉牒启玄机。
云逐笙歌度，星流宫殿飞。
乘风嬉浩荡，窥月弄光辉。
唯有三山鹤，应同千载归。
道记开中箓，真官表上清。
焚香三鸟至，炼药九仙成。
天上灵书下，空中妙伎迎。
迎来出烟雾，渺渺戏蓬瀛。
+++张说
++++凤楼寻胜地
西掖持醇酒，东山就白云。
开轩绿池映，命席紫兰芬。
舞度花为伴，莺来管作群。
太平多乐事，春物共氛氲。
+++张说
++++幽州夜饮
凉风吹夜雨，萧瑟动寒林。
正有高堂宴，能忘迟暮心。
军中宜剑舞，塞上重笳音。
不作边城将，谁知恩遇深。
+++张说
++++崔礼部园亭得深字
窈窕留清馆，虚徐步晚阴。
水连伊阙近，树接夏阳深。
柳蔓怜垂拂，藤梢爱上寻。
讶君轩盖侣，非复俗人心。
+++张说
++++送郑大夫惟忠从公主入蕃
凤吹遥将断，龙旗送欲还。
倾都邀节使，传酌缓离颜。
春碛沙连海，秋城月对关。
和戎因赏魏，定远莫辞班。
+++张说
++++送崔二长史日知赴潞州
东山怀卧理，南省怅悲翁。
共见前途促，何知后会同。
莫轻一筵宴，明日半成空。
况尔新离阙，思归迷梦中。
+++张说
++++同贺八送兖公赴荆州
畴昔同声友，骞飞出凤池。
风云一荡薄，日月屡参差。
此别黄叶下，前期安可知。
谁怜楚南树，不为岁寒移。
+++张说
++++饯唐州高使君
常时好闲独，朋旧少相过。
及尔宣风去，方嗟别日多。
淮流春晼晚，江海路蹉跎。
百岁屡分散，欢言复几何。
+++张说
++++送王晙自羽林赴永昌令
将星移北洛，神雨避东京。
为负刚肠誉，还追强项名。
白云向伊阙，黄叶散昆明。
多谢弦歌宰，稀闻桴鼓声。
+++张说
++++同王仆射山亭饯岑广武羲得言字
闻道长岑令，奋翼宰旅门。
长安东陌上，送客满朱轩。
琴爵留佳境，山池借好园。
兹游恨不见，别后缀离言。
+++张说
++++送任御史江南发粮以赈河北百姓
河朔人无岁，荆南义廪开。
将兴泛舟役，必仗济川才。
夜月临江浦，春云历楚台。
调饥坐相望，绣服几时回。
+++张说
++++送王尚一严嶷二侍御赴司马都督军
汉掖通沙塞，边兵护草腓。
将行司马令，助以铁冠威。
白露鹰初下，黄尘骑欲飞。
明年春酒熟，留酌二星归。
+++张说
++++送李问政河北简兵
斗酒贻朋爱，踌蹰出御沟。
依然四牡别，更想八龙游。
密亲仕燕冀，连年迩寇雠。
因君阅河朔，垂泪语幽州。
+++张说
++++送薛植入京
青组言从史，鸿都忽见求。
款言人向老，饮别岁方秋。
仿佛长安陌，平生是旧游。
何时复相遇，宛在水中流。
+++张说
++++相州前池别许郑二判官景先神力
数步圆塘水，双鸿戢羽仪。
一飞乔木上，一返故林垂。
澹泊含秋景，虚明抱夜规。
无因留绝翰，云海意差池。
+++张说
++++岳州宴别潭州王熊二首
丝管清且哀，一曲倾一杯。
气将然诺重，心向友朋开。
古木无生意，寒云若死灰。
赠君芳杜草，为植建章台。
缙云连省阁，沟水遽西东。
然诺心犹在，荣华岁不同。
孤城临楚塞，远树入秦宫。
谁念三千里，江潭一老翁。
+++张说
++++广州萧都督入朝过岳州宴饯得冬字
孤城抱大江，节使往朝宗。
果是台中旧，依然水上逢。
京华遥比日，疲老飒如冬。
窃羡能言鸟，衔恩向九重。
+++张说
++++岳州别姚司马绍之制许归侍
和玉悲无已，长沙宦不成。
天从扇枕愿，人遂倚门情。
方外怀司马，江东忆步兵。
问君栖泊处，空岭夜猿惊。
+++张说
++++送岳州李十从军桂州
送客之江上，其人美且才。
风波万里阔，故旧十年来。
剑拔蛟随断，弓张鸟自摧。
阳桥书落落，驿马定先回。
+++张说
++++岳州别赵国公王十一琚入朝
昔滥貂蝉长，同承雨露霏。
今参鱼鳖守，望美洞庭归。
浦树悬秋影，江云烧落辉。
离魂似征帆，恒往帝乡飞。
+++张说
++++岳州别子均
离筵非燕喜，别酒正销魂。
念汝犹童孺，嗟予隔远藩。
津亭拔心草，江路断肠猿。
他日将何见，愁来独倚门。
+++张说
++++端州别高六戬
异壤同羁窜，途中喜共过。
愁多时举酒，劳罢或长歌。
南海风潮壮，西江瘴疠多。
於焉复分手，此别伤如何。
+++张说
++++南中别蒋五岑向青州
老亲依北海，贱子弃南荒。
有泪皆成血，无声不断肠。
此中逢故友，彼地送还乡。
愿作枫林叶，随君度洛阳。
+++张说
++++南中别陈七李十
二年共游处，一旦各西东。
请君聊驻马，看我转征蓬。
画鹢愁南海，离驹思北风。
何时似春雁，双入上林中。
+++张说
++++南中别王陵成崇
握手与君别，歧路赠一言。
曹卿礼公子，楚媪馈王孙。
倏尔生六翮，翻飞戾九门。
常怀客鸟意，会答主人恩。
+++张说
++++岭南送使
秋雁逢春返，流人何日归。
将余去国泪，洒子入乡衣。
饥狖啼相聚，愁猿喘更飞。
南中不可问，书此示京畿。
+++张说
++++幽州别阴长河行先
惠好交情重，辛勤世事多。
荆南久为别，蓟北远来过。
寄目云中鸟，留欢酒上歌。
影移春复间，迟暮两如何。
+++张说
++++和朱使欣道峡似巫山之作
江如晓天净，石似暮霞张。
征帆一流览，宛若巫山阳。
楚客思归路，秦人谪异乡。
猿鸣孤月夜，再使泪沾裳。
+++张说
++++和朱使欣二首
南土多为寇，西江尽畏途。
山行阻篁竹，水宿碍萑蒲。
使越才应有，征蛮力岂无。
空传人赠剑，不见虎衔珠。
江势连山远，天涯此夜愁。
霜空极天静，寒月带江流。
思起南征棹，文高北望楼。
自怜如坠叶，泛泛侣仙舟。
+++张说
++++过庾信宅
兰成追宋玉，旧宅偶词人。
笔涌江山气，文骄云雨神。
包胥非救楚，随会反留秦。
独有东阳守，来嗟古树春。
+++张说
++++卢巴驿闻张御史张判官欲到不得待留赠之
旅窜南方远，传闻北使来。
旧庭知玉树，合浦识珠胎。
白发因愁改，丹心托梦回。
皇恩若再造，为忆不然灰。
+++张说
++++南中赠高六戬
北极辞明代，南溟宅放臣。
丹诚由义尽，白发带愁新。
鸟坠炎洲气，花飞洛水春。
平生歌舞席，谁忆不归人。
+++张说
++++岳州山城
山城丰日暇，闭户见天心。
东旷迎朝色，西楼引夕阴。
书观千载近，学静二毛深。
忽有南风至，吹君堂上琴。
+++张说
++++和尹懋秋夜游灉湖
灉湖佳可游，既近复能幽。
林里栖精舍，山间转去舟。
雁飞江月冷，猿啸野风秋。
不是迷乡客，寻奇处处留。
+++张说
++++与赵冬曦尹懋子均登南楼
危楼泻洞湖，积水照城隅。
命驾邀渔火，通家引凤雏。
山晴红蕊匝，洲晓绿苗铺。
举目思乡县，春光定不殊。
+++张说
++++游灉湖上寺
湖上奇峰积，山中芳树春。
何知绝世境，来遇赏心人。
清旧岩前乐，呦嘤鸟兽驯。
静言观听里，万法自成轮。
+++张说
++++晦日
晦日嫌春浅，江浦看湔衣。
道傍花欲合，枝上鸟犹稀。
共忆浮桥晚，无人不醉归。
寄书题此日，雁过洛阳飞。
+++张说
++++湘州九日城北亭子
西楚茱萸节，南淮戏马台。
宁知沅水上，复有菊花杯。
亭帐凭高出，亲朋自远来。
短歌将急景，同使兴情催。
+++张说
++++翻著葛巾呈赵尹
昔日接㒿倒，今我葛巾翻。
宿酒何时醒，形骸不复存。
忽闻有嘉客，躧步出闲门。
桃花春径满，误识武陵源。
+++张说
++++戏题草树
忽惊石榴树，远出渡江来。
戏问芭蕉叶，何愁心不开。
微霜拂宫桂，凄吹扫庭槐。
荣盛更如此，惭君独见哀。
+++张说
++++岳州赠广平公宋大夫
亚相本时英，归来复国桢。
朝推长孺直，野慕隐之清。
传节还闽嶂，皇华入汉京。
宁思江上老，岁晏独无成。
+++张说
++++和魏仆射还乡
富贵还乡国，光华满旧林。
秋风树不静，君子叹何深。
故老空悬剑，邻交日散金。
众芳摇落尽，独有岁寒心。
+++张说
++++和张监观赦
日御临双阙，天街俨百神。
雷兹作解气，岁复建寅春。
喜候开星驿，欢声发市人。
金环能作赋，来入管弦声。
+++张说
++++寄天台司马道士
世上求真客，天台去不还。
传闻有仙要，梦寐在兹山。
朱阙青霞断，瑶堂紫月闲。
何时枉飞鹤，笙吹接人间。
+++张说
++++下江南向夔州
天明江雾歇，洲浦棹歌来。
绿水逶迤去，青山相向开。
城临蜀帝祀，云接楚王台。
旧知巫山上，游子共徘徊。
+++张说
++++还至端州驿前与高六别处
旧馆分江日，凄然望落晖。
相逢传旅食，临别换征衣。
昔记山川是，今伤人代非。
往来皆此路，生死不同归。
+++张说
++++四月一日过江赴荆州
春色沅湘尽，三年客始回。
夏云随北帆，同日过江来。
水漫荆门出，山平郢路开。
比肩羊叔子，千载岂无才。
+++张说
++++湘州北亭
人务南亭少，风烟北院多。
山花迷径路，池水拂藤萝。
萍散鱼时跃，林幽鸟任歌。
悠然白云意，乘兴抱琴过。
+++张说
++++荆州亭入朝
巫山云雨峡，湘水洞庭波。
九辨人犹摈，三秋雁始过。
旃裘吴地尽，髫荐楚言多。
不果朝宗愿，其如江汉何。
+++张说
++++岳州守岁
除夜清樽满，寒庭燎火多。
舞衣连臂拂，醉坐合声歌。
至乐都忘我，冥心自委和。
今年只如此，来岁知如何。
+++张说
++++咏尘
仙浦生罗袜，神京染素衣。
裨山期益峻，照日幸增辉。
夕伴龙媒合，朝游凤辇归。
独怜范甑下，思绕画梁飞。
+++张说
++++阙题
婚礼知无贺，承家叹有辉。
亲迎骥子跃，吉兆凤雏飞。
温席开华扇，梁门换褧衣。
遥思桃李日，应赋采蘋归。
+++张说
++++深渡驿
旅泊青山夜，荒庭白露秋。
洞房悬月影，高枕听江流。
猿响寒岩树，萤飞古驿楼。
他乡对摇落，并觉起离忧。
+++张说
++++惠文太子挽歌二首
碣馆英灵在，瑶山美谥尊。
剪桐悲曩戏，攻玉怆新恩。
宫仗传驰道，朝衣送国门。
千秋谷门外，明月照西园。
梁国深文雅，淮王爱道仙。
帝欢同宴日，神夺上宾年。
旒旐飞行树，帷宫宿野烟。
指言君爱弟，挥泪满山川。
+++张说
++++节义太子杨妃挽歌二首
西华三公族，东闱五可才。
玉环初受庆，金玦反逢灾。
桂殿花空落，桐园月自开。
朝云将暮雨，长绕望思台。
昔日三朝路，逶迤四望车。
绣腰长命绮，隐髻连枝花。
今春戾园树，索然无岁华。
共伤千载后，惟号一王家。
+++张说
++++韦谯公挽歌二首
五瑞分王国，双珠映后家。
文飞书上凤，武结笥中蛇。
出豫荣前马，回鸾丧后车。
衮衣将锡命，泉路有光华。
国骋双骐骥，庭仪两凤凰。
将星连相位，玉树伴金乡。
歌舞侯家艳，轩裘戚里光。
安知杜陵下，碑版已相望。
+++张说
++++右丞相苏公挽歌二首
王宰丹青化，春卿礼乐才。
缁衣传旧职，华衮赠新哀。
路泣群官送，山嘶驷马回。
佳辰无白日，宾阁有青苔。
门歌出野田，冠带寝穷泉。
万事皆身外，平生尚目前。
西垣紫泥綍，东岳白云篇。
自惜同声处，从今遂绝弦。
+++张说
++++崔尚书挽词
相宅隆坤宝，承家占海封。
庭中男执雁，门外女乘龙。
鸣玉游三省，摐金侍九重。
一朝宾客散，留剑在青松。
+++张说
++++右侍郎集贤院学士徐公挽词二首
才美临淄北，名高淮海东。
羽仪三省遍，渔猎五车通。
玉殿孤新榜，珠英落旧丛。
徒悬一宝剑，何处访徐公。
叹息书林友，才华天下选。
并赋三阳宫，集诗集贤殿。
具物衣如在，咄嗟长不见。
既哀薤露词，岂忘平生眷。
+++张说
++++崔司业挽歌二首
海岱英灵气，胶庠礼乐资。
风流满天下，人物擅京师。
疾起扬雄赋，魂游谢客诗。
从今好文主，遗恨不同时。
象设存华馆，威仪下墓田。
凤池伤旧草，麟史泣遗编。
帷盖墟烟没，干旌陇日悬。
来埋玉树，流恨满山川。
+++张说
++++李工部挽歌三首
锦帐为郎日，金门待诏时。
杨宫先上赋，柏殿几连诗。
瞬息琴歌断，凄凉箫挽悲。
那堪霸陵岸，回首望京师。
宅兆西陵上，平生雅志从。
城临丹阙近，山望白云重。
会葬知元伯，看碑识蔡邕。
无由接神理，挥涕向青松。
常时好宾客，永日对弦歌。
是日归泉下，伤心无奈何。
墓庭人已散，祭处鸟来过。
碑石生苔藓，荣名岂复多。
+++张说
++++赠工部尚书冯公挽歌三首
忠鲠难为事，平生尽畏途。
如弦心自直，秀木势恒孤。
诏葬南陵道，神游北斗枢。
贵门传万石，馀庆在双珠。
爵位题龙旐，威仪出凤城。
路傍人泣送，门外马嘶迎。
万事非吾有，千悲是世情。
昔焉称夏日，今也谥冬卿。
窅然长夜台，举世可哀哉。
泉户一朝闭，松风四面来。
石碑填駮藓，珠服聚尘埃。
谁言辽东鹤，千年往复回。
+++张说
++++徐高御挽歌
蒲密遥千载，鸣琴始一追。
公卿传世范，仁义续灵基。
不待南游禄，何先北帝期。
玉棺从此闭，金鼎代相欺。
+++张说
++++奉和圣制春日幸望春宫应制
别馆芳菲上苑东，飞花澹荡御筵红。
城临渭水天河静，阙对南山雨露通。
绕殿流莺凡几树，当蹊乱蝶许多丛。
春园既醉心和乐，共识皇恩造化同。
+++张说
++++侍宴隆庆池应制
灵池月满直城隈，黻帐天临御路开。
东沼初阳疑吐出，南山晓翠若浮来。
鱼龙百戏纷容与，凫鹢双舟较溯洄。
愿似金堤青草馥，长承瑶水白云杯。
+++张说
++++奉和圣制春日出苑应制
（一作瞩目应令，一作明皇诗）
禁林艳裔发青阳，春望逍遥出画堂。
雨洗亭皋千亩绿，风吹梅李一园香。
鹤飞不去随青管，鱼跃翻来入彩航。
睿赏欢承天保定，遒文更睹日重光。
+++张说
++++扈从温泉宫献诗
温泉启蛰气氛氲，渭浦归鸿日数群。
骑仗联联环北极，鸣笳步步引南熏。
松间彩殿笼佳气，山上朱旗绕瑞云。
不知远梦华胥国，何如亲奉帝尧君。
+++张说
++++三月三日诏宴定昆池宫庄赋得筵字
凤凰楼下对天泉，鹦鹉洲中匝管弦。
旧识平阳佳丽地，今逢上巳盛明年。
舟将水动千寻日，幕共林横两岸烟。
不降玉人观禊饮，谁令醉舞拂宾筵。
+++张说
++++先天应令
三阳丽景早芳辰，四序嘉园物候新。
梅花百般障行路，垂柳千条暗回津。
鸟惊直为飞风叶，鱼跃都由怯岸人。
唯愿圣主南山寿，何愁不赏万年春。
+++张说
++++舞马千秋万岁乐府词三首
金天诞圣千秋节，玉醴还分万寿觞。
试听紫骝歌乐府，何如騄骥舞华冈。
连鶱势出鱼龙变，躞蹀骄生鸟兽行。
岁岁相传指树日，翩翩来伴庆云翔。
圣皇至德与天齐，天马来仪自海西。
腕足徐行拜两膝，繁骄不进踏千蹄。
髤髵奋鬣时蹲踏，鼓怒骧身忽上跻。
更有衔杯终宴曲，垂头掉尾醉如泥。
远听明君爱逸才，玉鞭金翅引龙媒。
不因兹白人间有，定是飞黄天上来。
影弄日华相照耀，喷含云色且裴徊。
莫言阙下桃花舞，别有河中兰叶开。
+++张说
++++同赵侍御巴陵早春作
江上春来早可观，巧将春物妒馀寒。
水苔共绕留乌石，花鸟争开斗鸭栏。
佩胜芳辰日渐暖，然灯美夜月初圆。
意随北雁云飞去，直待南州蕙草残。
+++张说
++++灉湖山寺
空山寂历道心生，虚谷迢遥野鸟声。
禅室从来尘外赏，香台岂是世中情。
云间东岭千寻出，树里南湖一片明。
若使巢由知此意，不将萝薜易簪缨。
+++张说
++++幽州新岁作
去岁荆南梅似雪，今年蓟北雪如梅。
共知人事何常定，且喜年华去复来。
边镇戍歌连夜动，京城燎火彻明开。
遥遥西向长安日，愿上南山寿一杯。

++上卷八十八
  
+++张说
++++扈从幸韦嗣立山庄应制
寒灰飞玉琯，汤井驻金舆。
既得方明相，还寻大隗居。
悬泉珠贯下，列帐锦屏舒。
骑远林逾密，笳繁谷自虚。
门旗堑复磴，殿幕裹通渠。
舞凤迎公主，雕龙赋婕妤。
地幽天赏洽，酒乐御筵初。
菲才叨侍从，连藻愧应徐。
+++张说
++++奉和圣制喜雪应制
圣德与天同，封峦欲报功。
诏书期日下，灵感应时通。
触石云呈瑞，含花雪告丰。
积如沙照月，散似面从风。
舞集仙台上，歌流帝乐中。
遥知百神喜，洒路待行宫。
+++张说
++++奉和圣制寒食作应制
寒食春过半，花秾鸟复娇。
从来禁火日，会接清明朝。
斗敌鸡殊胜，争球马绝调。
晴空数云点，香树百风摇。
改木迎新燧，封田表旧烧。
皇情爱嘉节，传曲与箫韶。
+++张说
++++奉和圣制赐崔日知往潞州应制
圣情留曩镇，佳气翊兴王。
增戟雄都府，高车转太常。
川横八练阔，山带五龙长。
连帅初恩命，天人旧纪纲。
饯涂飞御藻，阖境自生光。
明主征循吏，何年下凤凰。
+++张说
++++春晚侍宴丽正殿探得开字
圣政惟稽古，宾门引上才。
坊因购书立，殿为集贤开。
髦彦星辰下，仙章日月回。
字如龙负出，韵是凤衔来。
庭柳馀春驻，宫莺早夏催。
喜承芸阁宴，幸奉柏梁杯。
+++张说
++++奉和圣制花萼楼下宴应制
万心翘乐宴，三舍缓昌时。
山接夏云险，台留春日迟。
节移芳未歇，兴隔赏仍追。
醉后传嘉惠，楼前舞圣慈。
皇恩与时合，天意若人期。
故发前旬雨，新垂湛露诗。
+++张说
++++奉和圣制度蒲关应制
蒲坂横临晋，华芝晓望秦。
关城雄地险，桥路扼天津。
楼映行宫日，堤含宫树春。
黄云随宝鼎，紫气逐真人。
东咏唐虞迹，西观周汉尘。
山河非国宝，明主爱忠臣。
+++张说
++++奉和圣制途经华岳应制
西岳镇皇京，中峰入太清。
玉銮重岭应，缇骑薄云迎。
霁日悬高掌，寒空类削成。
轩游会神处，汉幸望仙情。
旧庙青林古，新碑绿字生。
群臣原封岱，还驾勒鸿名。
+++张说
++++奉和圣制过王濬墓应制
牛斗三分国，龙骧一统年。
智高宁受制，风急肯回船。
有策擒吴嚭，无言让范宣。
援孤因势屈，功重为谗偏。
旧迹灰尘散，枯坟故老传。
百代逢明主，何辞死道边。
+++张说
++++奉和圣制经河上公庙应制
河上无名老，知非汉代人。
先探道德要，留待圣明辰。
玄妙为天下，清虚用谷神。
化将和气一，风与太初邻。
灵庙观遗像，仙歌入至真。
皇心齐万物，何处不同尘。
+++张说
++++奉和圣制幸凤汤泉应制
周狩闻岐礼，秦都辨雍名。
献禽天子孝，存老圣皇情。
温润宜冬幸，游畋乐岁成。
汤云出水殿，暖气入山营。
坎意无私洁，乾心称物平。
帝歌流乐府，溪谷也增荣。
+++张说
++++恩赐乐游园宴
汉苑佳游地，轩庭近侍臣。
共持荣幸日，来赏艳阳春。
馔玉颁王篚，摐金下帝钧。
池台草色遍，宫观柳条新。
花绶光连榻，朱颜畅饮醇。
圣朝多乐事，天意每随人。
+++张说
++++三月二十日诏宴乐游园赋得风字
乐游形胜地，表里望郊宫。
北阙连天顶，南山对掌中。
皇恩贷芳月，旬宴美成功。
鱼戏芙蓉水，莺啼杨柳风。
春光看欲暮，天泽恋无穷。
长袖招斜日，留光待曲终。
+++张说
++++赴集贤院学士上赐宴应制得辉字
侍帝金华讲，千龄道固稀。
位将贤士设，书共学徒归。
首命深燕隗，通经浅汉韦。
列筵荣赐食，送客愧儒衣。
贺燕窥檐下，迁莺入殿飞。
欲知朝野庆，文教日光辉。
+++张说
++++端午三殿侍宴应制探得鱼字
小暑夏弦应，徽音商管初。
愿赍长命缕，来续大恩馀。
三殿褰珠箔，群官上玉除。
助阳尝麦彘，顺节进龟鱼。
甘露垂天酒，芝花捧御书。
合丹同蝘蜓，灰骨共蟾蜍。
今日伤蛇意，衔珠遂阙如。
+++张说
++++奉和圣制春中兴庆宫酺宴应制
千龄逢启圣，万域共来威。
庆接郊禋后，酺承农事稀。
御楼横广路，天乐下重闱。
鸾凤调歌曲，虹霓动舞衣。
合声云上聚，连步月中归。
物睹恩无外，神和道入微。
镐京陪乐饮，柏殿奉文飞。
徒竭秋云影，何资春日晖。
+++张说
++++奉和圣制千秋节宴应制
五德生王者，千龄启圣人。
赤光来照夜，黄云上覆晨。
海县衔恩久，朝章献舞新。
高居帝座出，夹道众官陈。
槊杖洗清景，磬管凝秋旻。
珠囊含瑞露，金镜抱仙轮。
何岁无乡饮，何田不报神。
薰歌与名节，传代幸群臣。
+++张说
++++奉和圣制太行山中言志应制
六龙鸣玉銮，九折步云端。
河络南浮近，山经北上难。
羽仪映松雪，戈甲带春寒。
百谷晨笳动，千岩晓仗攒。
皇心感韶节，敷藻念人安。
既立省方馆，复建礼神坛。
扈跸参天老，承荣忝夏官。
长勤百年意，思见一胜残。
+++张说
++++奉和御制与宋璟源乾曜同日上官命宴东堂赐诗应制
大块熔群品，经生偶圣时。
猥承三事命，虚忝百僚师。
右揆谋华硕，前星傅重资。
连骞求旧礼，滥典乐贤诗。
赐釜同荣拜，摐金宴宰司。
菊花吹御酒，兰叶捧天词。
宝历休明盛，颓年晷漏衰。
少留青史笔，未敢赤松期。
+++张说
++++奉和圣制暇日与兄弟同游兴庆宫作应制
汉武横汾日，周王宴镐年。
何如造区夏，复此睦亲贤。
巢凤新成阁，飞龙旧跃泉。
棣华歌尚在，桐叶戏仍传。
禁籞氛埃隔，平台景物连。
圣慈良有裕，王道固无偏。
问俗兆人阜，观风五教宣。
献图开益地，张乐奏钧天。
侍酒衢樽满，询刍谏鼓悬。
永言形友爱，万国共周旋。
+++张说
++++奉和圣制送王晙巡边应制
六月歌周雅，三边遣夏卿。
欲施攻战法，先作简稽行。
礼乐知谋帅，春秋识用兵。
一劳堪定国，万里即长城。
策有和戎利，威传破虏名。
军前雨洒道，楼上月临营。
别藻瑶华降，同衣锦襮荣。
关山由义近，戎马为恩轻。
丝竹路傍散，风云马上生。
朝廷谓吉甫，邦国望君平。
+++张说
++++将赴朔方军应制
礼乐逢明主，韬钤用老臣。
恭凭神武策，远御鬼方人。
供帐荣恩饯，山川喜诏巡。
天文日月丽，朝赋管弦新。
幼志传三略，衰材谢六钧。
胆由忠作伴，心固道为邻。
汉保河南地，胡清塞北尘。
连年大军后，不日小康辰。
剑舞轻离别，歌酣忘苦辛。
从来思博望，许国不谋身。
+++张说
++++奉和圣制爰因巡省途次旧居应制
葱郁兴王郡，殷忧启圣图。
周成会西土，汉武幸南都。
岁卜銮舆迈，农祠雁政敷。
武威棱外域，文教靡中区。
警跸干戈捧，朝宗万玉趋。
旧藩人事革，新化国容殊。
壁有真龙画，庭馀鸣凤梧。
丛觞祝尧寿，合鼎献汤厨。
阳乐寒初变，春恩蛰更苏。
三耆颁命服，五稔复田输。
君赋大风起，人歌湛露濡。
从臣观玉叶，方愿纪灵符。
+++张说
++++宿直温泉宫羽林献诗
冬狩美秦正，新丰乐汉行。
星陈玄武阁，月对羽林营。
寒木罗霜仗，空山响夜更。
恩深灵液暖，节劲古松贞。
文武皆王事，输心不为名。
+++张说
++++玄武门侍射
射观通玄阙，兵栏辟御筵。
雕弧月半上，画的晕重圆。
羿后神幽赞，灵王法暗传。
贯心精四返，饮羽妙三联。
雪鹤来衔箭，星麟下集弦。
一逢军宴洽，万庆武功宣。
+++张说
++++扈从南出雀鼠谷
豫动三灵赞，时巡四海威。
陕关凌曙出，平路半春归。
霍镇迎云罕，汾河送羽旂。
山南柳半密，谷北草全稀。
迟日宜华盖，和风入袷衣。
上林千里近，应见百花飞。
+++张说
++++洛桥北亭诏饯诸刺史
离亭拂御沟，别曲舞船楼。
诏饯朝廷牧，符分海县忧。
股肱还入郡，父母更临州。
扇逐仁风转，车随霖雨流。
恩光水上溢，荣色柳间浮。
预待群方最，三公不远求。
+++张说
++++东都酺宴
尧舜传天下，同心致太平。
吾君内举圣，远合至公情。
锡命承丕业，崇亲享大名。
二天资广运，两曜益齐明。
道畅昆虫乐，恩深朽蠹荣。
皇舆久西幸，留镇在东京。
合宴千官入，分曹百戏呈。
乐来嫌景遽，酒著讶寒轻。
喜气连云阁，欢呼动洛城。
间知几代，今日见河清。
+++张说
++++奉酬韦祭酒嗣立偶游龙门北溪忽怀骊山别业呈诸留守之作
石涧泉虚落，松崖路曲回。
闻君北溪下，想像南山隈。
近念鼎湖别，遥思云嶂陪。
不同奇觏往，空睹斯文来。
岁后寒初变，春前芳未开。
黄蕤袅岸柳，紫萼折村梅。
尽室兹游玩，盈门几乐哉。
嗟留洛阳陌，梦诣建章台。
野失巢由性，朝非元凯才。
布怀钦远迹，幽意日尘埃。
+++张说
++++奉酬韦祭酒自汤还都经龙门北溪庄见贻之作
闻君汤井至，潇洒憩郊林。
拂曙携清赏，披云觏绿岑。
欢言游览意，款曲望归心。
是日期佳客，同山忽异寻。
桃花迂路转，杨柳间门深。
泛舟伊水涨，系马香树阴。
繁弦弄水族，娇吹狎沙禽。
春满汀色媚，景斜岚气侵。
怀仁殊未远，重德匪专临。
来藻敷幽思，连词报所钦。
+++张说
++++酬崔光禄冬日述怀赠答
徐陈尝并作，枚马亦同时。
各负当朝誉，俱承明主私。
夫君迈前侣，观国骋奇姿。
山似鸣威凤，泉如出宝龟。
才雄子云笔，学广仲舒帷。
紫绶拂三寺，朱门临九逵。
昔我含香日，联尔缙云司。
朝携兰省步，夕退竹林期。
中路一分手，数载来何迟。
求友还相得，群英复在兹。
留台少人务，方驾递寻追。
涉玩怀同赏，沾芳忆共持。
迎宾南涧饮，载妓东城嬉。
春郊绿亩秀，秋涧白云滋。
名画披人物，良书讨滞疑。
兴来光不惜，欢往迹如遗。
岁晏罢行乐，层城间所思。
夜魂灯处厌，朝发镜前衰。
忽枉崔駰什，兼流韦孟词。
曲高弥寡和，主善代为师。
齐戒观华玉，留连叹色丝。
终惭起予者，何足与言诗。
+++张说
++++同刘给事城南宴集
水竹幽闲地，簪缨近侍臣。
雍容乘暇日，潇洒出嚣尘。
树对思朋鸟，池深入养鳞。
管弦高逐吹，歌舞妙含春。
老子叨专席，欢邀隔缙绅。
此中情不浅，遥寄赏心人。
+++张说
++++温泉冯刘二监客舍观妓
温谷寒林薄，群游乐事多。
佳人蹀骏马，乘月夜相过。
秀色然红黛，娇香发绮罗。
镜前鸾对舞，琴里凤传歌。
妒宠倾新意，衔恩奈老何。
为君留上客，欢笑敛双蛾。
+++张说
++++寄许八
万类春皆乐，徂颜独不怡。
年来人更老，花发意先衰。
乳鹊穿坛画，巢蜂触网丝。
平生美容色，宿昔影中疑。
远道何由梦，同心在者谁。
西风欲谁语，悯默遂无词。
+++张说
++++送苏合宫颋
都邑群方首，商泉旧俗讹。
变风须恺悌，成化伫弦歌。
畴昔珪璋友，雍容文雅多。
振缨游省闼，锵玉宰京河。
别曲鸾初下，行轩雉尚过。
百壶非饯意，流咏在人和。
+++张说
++++送乔安邑备
书阁移年岁，文明难复辞。
欢言冬雪满，恨别夏云滋。
外尹方为政，高明自不欺。
老人骖驭往，童子狎雏嬉。
日茂西河俗，寂寥东观期。
遥怀秀才令，京洛见新诗。
+++张说
++++送赵二尚书彦昭北伐
虏地河冰合，边城备此时。
兵连紫塞路，将举白云司。
提剑荣中贵，衔珠盛出师。
日华光组练，风色焰旌旗。
投笔尊前起，横戈马上辞。
梅花吹别引，杨柳赋归诗。
+++张说
++++石门别杨六钦望
燕人同窜越，万里自相哀。
影响无期会，江山此地来。
暮年伤泛梗，累日慰寒灰。
潮水东南落，浮云西北回。
俱看石门远，倚棹两悲哉。
+++张说
++++南中送北使二首
传闻合蒲叶，曾向洛阳飞。
何日南风至，还随北使归。
红颜渡岭歇，白首对秋衰。
高歌何由见，层堂不可违。
谁怜炎海曲，泪尽血沾衣。
待罪居重译，穷愁暮雨秋。
山临鬼门路，城绕瘴江流。
人事今如此，生涯尚可求。
逢君入乡县，传我念京周。
别恨归途远，离言暮景遒。
夷歌翻下泪，芦酒未消愁。
闻有胡兵急，深怀汉国羞。
和亲先是诈，款塞果为雠。
释系应分爵，蠲徒几复侯。
廉颇诚未老，孙叔且无谋。
若道冯唐事，皇恩尚可收。
+++张说
++++送赵顺直郎中赴安西副大都督
绝镇功难立，悬军命匪轻。
复承迁相后，弥重任贤情。
将起神仙地，才称礼乐英。
长心堪系虏，短语足论兵。
日授休门法，星教置阵名。
龙泉恩已著，燕颔相终成。
月窟穷天远，河源入塞清。
老夫操别翰，承旨颂升平。
+++张说
++++送宋休远之蜀任
求友殊损益，行道异穷申。
缀我平生气，吐赠薄游人。
结恩事明主，忍爱远辞亲。
色丽成都俗，膏腴蜀水滨。
如何从宦子，坚白共缁磷。
日月千龄旦，河山万族春。
怀铅书瑞府，横草事边尘。
不及安人吏，能令王化淳。
+++张说
++++岳州别梁六入朝
远莅长沙渚，欣逢贾谊才。
江山疲应接，风日复晴开。
江树云间断，湘山水上来。
近洲朝鹭集，古戍夜猿哀。
岸杼含苍捄，河蒲秀紫台。
月馀偏地赏，心尽故人杯。
自我违京洛，嗟君此溯洄。
容华因别老，交旧与年颓。
梦见长安陌，朝宗实盛哉。
+++张说
++++相州冬日早衙
城外宵钟敛，闺中曙火残。
朝光曜庭雪，宿冻聚池寒。
正色临厅事，疑词定笔端。
除苛囹圄息，伐枳吏人宽。
河内功犹浅，淮阳疾未安。
镜中星发变，顿使世情阑。
+++张说
++++岳州西城
水国何辽旷，风波遂极天。
西江三纪合，南浦二湖连。
危堞临清境，烦忧暂豁然。
九围观掌内，万象阅眸前。
日去长沙渚，山横云梦田。
汀葭变秋色，津树入寒烟。
潜穴探灵诡，浮生揖圣仙。
至今人不见，迹灭事空传。
+++张说
++++岳州观竞渡
画作飞凫艇，双双竞拂流。
低装山色变，急棹水华浮。
土尚三闾俗，江传二女游。
齐歌迎孟姥，独舞送阳侯。
鼓发南湖溠，标争西驿楼。
并驱常诧速，非畏日光遒。
+++张说
++++对酒行巴陵作
留侯封万户，园令寿千金。
本为成王业，初由赋上林。
繁荣安足恃，霜露递相寻。
鸟哭楚山外，猿啼湘水阴。
梦中城阙近，天畔海云深。
空对忘忧酌，离忧不去心。
+++张说
++++岳州宴姚绍之
杞梓滞江滨，光华向日新。
难兄金作友，媚子玉为人。
山水含秋兴，池亭借善邻。
檐松风送静，院竹鸟来驯。
翠斝吹黄菊，雕盘鲙紫鳞。
缓歌将醉舞，为拂绣衣尘。
+++张说
++++岳州九日宴道观西阁
摇落长年叹，蹉跎远宦心。
北风嘶代马，南浦宿阳禽。
佳此黄花酌，酣馀白首吟。
凉云霾楚望，濛雨蔽荆岑。
登眺思清景，谁将眷浊阴。
钓歌出江雾，樵唱入山林。
鱼以嘉名采，木为美材侵。
大道由中悟，逍遥匪外寻。
参佐多君子，词华妙赏音。
留题洞庭观，望古意何深。
+++张说
++++岳州作
水国生秋草，离居再及瓜。
山川临洞穴，风日望长沙。
物土南州异，关河北信赊。
日昏闻怪鸟，地热见修蛇。
远人梦归路，瘦马嘶去家。
正有江潭月，徘徊恋九华。
+++张说
++++游洞庭湖
平湖晓望分，仙峤气氛氲。
鼓枻乘清渚，寻峰弄白云。
江寒天一色，日静水重纹。
树坐参猿啸，沙行入鹭群。
缘源斑筱密，罥径绿萝纷。
洞穴传虚应，枫林觉自熏。
双童有灵药，愿取献明君。
+++张说
++++巴丘春作
日出洞庭水，春山挂断霞。
江涔相映发，卉木共纷华。
湘戍南浮阔，荆关北望赊。
湖阴窥魍魉，丘势辨巴蛇。
岛户巢为馆，渔人艇作家。
自怜心问景，三岁客长沙。
+++张说
++++岳州夜坐
炎洲苦三伏，永日卧孤城。
赖此闲庭夜，萧条夜月明。
独歌还太息，幽感见馀声。
江近鹤时叫，山深猿屡鸣。
息心观有欲，弃知返无名。
五十知天命，吾其达此生。
+++张说
++++别灉湖
念别灉湖去，浮舟更一临。
千峰出浪险，万木抱烟深。
南郡延恩渥，东山恋宿心。
露花香欲醉，时鸟啭馀音。
涉趣皆留赏，无奇不遍寻。
莫言山水间，幽意在鸣琴。
+++张说
++++伯奴边见归田赋因投赵侍御
尔家叹穷鸟，吾族赋归田。
莫道荣枯异，同嗟世网牵。
黄陵浮汨渚，青草会湘川。
去国逾三岁，兹山老二年。
寒鸮鸣舍下，昏虎卧篱前。
客泪堪斑竹，离亭欲赠荃。
放言久无次，触兴感成篇。
+++张说
++++清远江峡山寺
流落经荒外，逍遥此梵宫。
云峰吐月白，石壁淡烟红。
宝塔灵仙涌，悬龛造化功。
天香涵竹气，虚呗引松风。
檐牖飞花入，廊房激水通。
猿鸣知谷静，鱼戏辨江空。
静默将何贵，惟应心境同。
+++张说
++++春雨早雷
东北春风至，飘飘带雨来。
拂黄先变柳，点素早惊梅。
树蔼悬书阁，烟含作赋台。
河鱼未上冻，江蛰已闻雷。
美人宵梦著，金屏曙不开。
无缘一启齿，空酌万年杯。
+++张说
++++闻雨
穷冬万花匝，永夜百忧攒。
危戍临江火，空斋入雨寒。
断猿知屡别，嘶雁觉虚弹。
心对炉灰死，颜随庭树残。
旧恩怀未报，倾胆镜中看。
+++张说
++++赦归在道中作
陈焦心息尽，死意不期生。
何幸光华旦，流人归上京。
愁将网共解，服与代俱明。
复是三阶正，还逢四海平。
谁能定礼乐，为国著功成。
+++张说
++++喜度岭
东汉兴唐历，南河复禹谋。
宁知瘴疠地，生入帝皇州。
雷雨苏虫蛰，春阳放学鸠。
洄沿炎海畔，登降闽山陬。
岭路分中夏，川源得上流。
见花便独笑，看草即忘忧。
自始居重译，天星已再周。
乡关绝归望，亲戚不相求。
弃杖枯还植，穷鳞涸更浮。
道消黄鹤去，运启白驹留。
江妾晨炊黍，津童夜棹舟。
盛明良可遇，莫后洛城游。

++上卷八十九
  
+++张说
++++奉和圣制潼关口号应制
天德平无外，关门东复西。
不将千里隔，何用一丸泥。
+++张说
++++奉萧令嵩酒并诗
（已下三首，俱赐宴东堂作）
乐奏天恩满，杯来秋兴高。
更蒙萧相国，对席饮醇醪。
+++张说
++++奉宇文黄门融酒
圣德垂甘露，天章下大风。
又乘黄阁赏，愿作黑头公。
+++张说
++++奉裴中书光庭酒
西掖恩华降，南宫命席阑。
讵知鸡树后，更接凤池欢。
+++张说
++++清夜酌
秋阴士多感，雨息夜无尘。
清樽宜明月，复有平生人。
+++张说
++++醉中作
醉后乐无极，弥胜未醉时。
动容皆是舞，出语总成诗。
+++张说
++++送梁知微渡海东
今日此相送，明年此相待。
天上客星回，知君渡东海。
+++张说
++++寄刘道士舄
真人降紫气，邀我丹田宫。
远寄双飞舄，飞飞不碍空。
+++张说
++++书香能和尚塔
大师捐世去，空馀法力在。
远寄无碍香，心随到南海。
+++张说
++++被使在蜀
即今三伏尽，尚自在临邛。
归途千里外，秋月定相逢。
+++张说
++++正朝摘梅
蜀地寒犹暖，正朝发早梅。
偏惊万里客，已复一年来。
+++张说
++++蜀道后期
客心争日月，来往预期程。
秋风不相待，先至洛阳城。
+++张说
++++广州江中作
去国年方晏，愁心转不堪。
离人与江水，终日向西南。
+++张说
++++江中诵经
实相归悬解，虚心暗在通。
澄江明月内，应是色成空。
+++张说
++++江中遇黄领子刘隆
危石江中起，孤云岭上还。
相逢皆得意，何处是乡关。
+++张说
++++钦州守岁
故岁今宵尽，新年明旦来。
愁心随斗柄，东北望春回。
+++张说
++++岳州守岁二首
夜风吹醉舞，庭户对酣歌。
愁逐前年少，欢迎今岁多。
桃枝堪辟恶，爆竹好惊眠。
歌舞留今夕，犹言惜旧年。
+++张说
++++元朝
（一作幽州元日）
今岁元日乐，不谢往年春。
向来心道，谁为昨夜人。
+++张说
++++耗磨日饮二首
耗磨传兹日，纵横道未宜。
但令不忌醉，翻是乐无为。
上月今朝减，流传耗磨辰。
还将不事事，同醉俗中人。
+++张说
++++又
（一本此首同前第一首为二首）
春来半月度，俗忌一时闲。
不酌他乡酒，惟堪对楚山。
+++张说
++++九日进茱萸山诗五首
家居洛阳下，举目见嵩山。
刻作茱萸节，情生造化间。
黄花宜泛酒，青岳好登高。
稽首明廷内，心为天下劳。
菊酒携山客，萸囊系牧童。
路疑随大隗，心似问鸿蒙。
九日重阳数，三秋万实成。
时来谒轩后，罢去坐蓬瀛。
晚节欢重九，高山上五千。
醉中知遇圣，梦里见寻仙。
+++张说
++++岳州看黄叶
白首看黄叶，徂颜复几何。
空惭棠树下，不见政成歌。
+++张说
++++岭南送使二首
狱中生白发，岭外罢红颜。
来相送处，凡得几人还。
万里投荒裔，来时不见亲。
一朝成白首，看取报家人。
+++张说
++++伤妓人董氏四首
董氏娇娆性，多为窈窕名。
随秋月落，韵入捣衣声。
粉蕊粘妆簏，金花竭翠条。
夜台无戏伴，魂影向谁娇。
旧亭红粉阁，宿处白云关。
春日双飞去，秋风独不还。
舞席沾残粉，歌梁委旧尘。
独伤窗里月，不见帐中人。
+++张说
++++三月闺怨
三月时将尽，空房妾独居。
蛾眉愁自结，鬓发没情梳。
+++张说
++++破陈乐词二首
汉兵出顿金微，照日光明铁衣。
百里火幡焰焰，千行云骑霏霏。
蹙踏辽河自竭，鼓噪燕山可飞。
正属四方朝贺，端知万舞皇威。
少年胆气凌云，共许骁雄出群。
匹马城西挑战，单刀蓟北从军。
一鼓鲜卑送款，五饵单于解纷。
誓欲成名报国，羞将开阁论勋。
+++张说
++++舞马词六首
万玉朝宗凤扆，千金率领龙媒。
眄鼓凝骄躞蹀，听歌弄影徘徊。（圣代升平乐）
天鹿遥征卫叔，日龙上借羲和。
将共两骖争舞，来随八骏齐歌。（圣代升平乐）
彩旄八佾成行，时龙五色因方。
屈膝衔杯赴节，倾心献寿无疆。（四海和平乐）
帝皂龙驹沛艾，星兰骥子权奇。
腾倚骧洋应节，繁骄接迹不移。（四海和平乐）
二圣先天合德，群灵率土可封。
击石骖驔紫燕，摐金顾步苍龙。（四海和平乐）
圣君出震应箓，神马浮河献图。
足踏天庭鼓舞，心将帝乐踌蹰。（四海和平乐）
+++张说
++++奉和三日祓禊渭滨应制
青郊上巳艳阳年，紫禁皇游祓渭川。
幸得欢娱承湛露，心同草树乐春天。
+++张说
++++桃花园马上应制
林间艳色骄天马，苑里秾华伴丽人。
愿逐南风飞帝席，年年含笑舞青春。
+++张说
++++奉和圣制幸韦嗣立山庄应制
西京上相出扶阳，东郊别业好池塘。
自非仁智符天赏，安能日月共回光。
+++张说
++++奉和圣制同玉真公主游大哥山池题石壁
池如明镜月华开，山学香炉云气来。
神藻飞为鶺鴒赋，仙声飏出凤凰台。
+++张说
++++十五日夜御前口号踏歌词二首
花萼楼前雨露新，长安城里太平人。
龙衔火树千重焰，鸡踏莲花万岁春。
帝宫三五戏春台，行雨流风莫妒来。
西域灯轮千影合，东华金阙万重开。
+++张说
++++苏摩遮五首
（亿岁乐）
摩遮本出海西胡，琉璃宝服紫髯胡。
闻道皇恩遍宇宙，来将歌舞助欢娱。
绣装帕额宝花冠，夷歌骑舞借人看。
自能激水成阴气，不虑今年寒不寒。
腊月凝阴积帝台，豪歌急鼓送寒来。
油囊取得天河水，将添上寿万年杯。
寒气宜人最可怜，故将寒水散庭前。
惟愿圣君无限寿，长取新年续旧年。
昭成皇后帝家亲，荣乐诸人不比伦。
往日霜前花委地，今年雪后树逢春。
+++张说
++++三月三日定昆池奉和萧令得潭字韵
暮春三月日重三，春水桃花满禊潭。
广乐逶迤天上下，仙舟摇衍镜中酣。
+++张说
++++和尹从事懋泛洞庭
平湖一望上连天，林景千寻下洞泉。
忽惊水上光华满，疑是乘舟到日边。
+++张说
++++送梁六自洞庭山作
巴陵一望洞庭秋，日见孤峰水上浮。
闻道神仙不可接，心随湖水共悠悠。
+++张说
++++同赵侍御望归舟
山庭迥迥面长川，江树重重极远烟。
形影相追高翥鸟，心肠并断北风船。
+++张说
++++襄阳路逢寒食
去年寒食洞庭波，今年寒食襄阳路。
不辞著处寻山水，只畏还家落春暮。

++上卷九十
  
+++张均
++++和尹懋登南楼
客来已两春，更瞻韶光早。
花鸟既环合，江山复骈抱。
楼形写北潭，堞势凌青岛。
白云谢归雁，驰怀洛阳道。
+++张均
++++江上逢春
离忧耿未和，春虑忽蹉跎。
择木猿知去，寻泥燕独过。
惊花翻霁日，垂柳拂烟波。
激意屡怡赏，无如乡念何。
+++张均
++++九日巴丘登高
客心惊暮序，宾雁下沧洲。
共赏重阳节，言寻戏马游。
湖风扶戍柳，江雨暗山楼。
且酌东篱酒，聊祛南国忧。
+++张均
++++和尹懋秋夜游灉湖二首
远水沉西日，寒沙聚夜鸥。
平湖乘月满，飞棹接星流。
黄叶鸣凄吹，苍葭扫暗洲。
愿移沧浦赏，归待颍川游。
湾潭幽意深，杳霭涌寒岑。
石痕秋水落，岚气夕阳沉。
澄彻天为底，渊玄月作心。
青溪非大隐，归弄白云浔。
+++张均
++++岳阳晚景
（一作父说诗）
晚景寒鸦集，秋风旅雁归。
水光浮日出，霞彩映江飞。
洲白芦花吐，园红柿叶稀。
长沙卑湿地，九月未成衣。
+++张均
++++流合浦岭外作
瘴江西去火为山，炎徼南穷鬼作关。
从此更投人境外，生涯应在有无间。
+++张垍
++++奉和岳州山城
（一作张均诗）
郡馆临清赏，开扃坐白云。
讼虚棠户曙，观静竹檐曛。
悬榻迎宾下，趋庭学礼闻。
风传琴上意，遥向日华纷。

++上卷九十一
  
+++韦嗣立
++++偶游龙门北溪忽怀骊山别业因以言志示弟淑奉呈诸大僚
幽谷杜陵边，风烟别几年。
偶来伊水曲，溪嶂觉依然。
傍浦怜芳树，寻崖爱绿泉。
岭云随马足，山鸟向人前。
地合心俱静，言因理自玄。
短才叨重寄，尸禄愧妨贤。
每挹挂冠侣，思从初服旋。
稻粱仍欲报，岁月坐空捐。
助岳无纤块，输溟谢末涓。
还悟北辕失，方求南涧田。
+++韦嗣立
++++奉和九日幸临渭亭登高应制得深字
层观远沈沈，鸾旗九日临。
帷宫压水岸，步辇入烟岑。
枝上萸新采，樽中菊始斟。
愿陪欢乐事，长与岁时深。
+++韦嗣立
++++奉和张岳州王潭州别诗二首
茂先王佐才，作牧楚江隈。
登楼正欲赋，复遇仲宣来。
黄鹄飞将远，雕龙文为开。
宁知昔联事，听曲有馀哀。
昔时陪二贤，缨冕会神仙。
一去驰江海，相逢共播迁。
无因千里驾，忽睹四愁篇。
览讽欢何已，欢终徒怆然。
+++韦嗣立
++++奉和初春幸太平公主南庄应制
主第岩扃架鹊桥，天门阊阖降鸾镳。
历乱旌旗转云树，参差台榭入烟霄。
林间花杂平阳舞，谷里莺和弄玉箫。
已陪沁水追欢日，行奉茅山访道朝。
+++韦嗣立
++++自汤还都经龙门北溪赠张左丞崔礼部崔光禄
栖闲有愚谷，好事枉朝轩。
树接前驱拥，岩传后骑喧。
褰帘出野院，植杖候柴门。
既拂林下席，仍携池上樽。
深期契幽赏，实谓展欢言。
末眷诚未易，佳游时更敦。
俄看啸俦侣，各已共飞鶱。
延睇尽朝日，长怀通夜魂。
空闻岸竹动，徒见浦花繁。
多愧春莺曲，相求意独存。
+++韦嗣立
++++酬崔光禄冬日述怀赠答
亭伯负高名，羽仪称上京。
魏珠能烛乘，秦璧许连城。
六月飞将远，三冬学已精。
洛阳推贾谊，江夏贵黄琼。
推演中都术，旋参河尹声。
累迁登御府，移拜践名卿。
庭聚歌钟丽，门罗棨戟荣。
鹦杯飞广席，兽火列前楹。
散诞林园意，殷勤敬爱情。
无容抱衰疾，良宴每招迎。
契得心逾重，言忘道益真。
相勖忠义节，共谈词赋英。
雕虫曾靡弃，白凤已先鸣。
光接神愈骇，音来味不成。
短歌甘自思，鸿藻弥难清。
东里方希润，西河敢窃明。
厚诬空见迫，丧德岂无诚。
端守宫闱地，寒烟朝暮平。
顾才无术浅，怀器识忧盈。
月下对云阙，风前闻夜更。
昌年虽共偶，欢会此难并。
为怜漳浦曲，沉痼有刘桢。
+++韦嗣立
++++上巳日祓禊渭滨应制
乘春祓禊逐风光，扈跸陪銮渭渚傍。
还笑当时水滨老，衰年八十待文王。
+++魏奉古
++++奉酬韦祭酒偶游龙门北溪忽怀骊山别业因以言志…之作
有美朝为贵，幽寻地自偏。
践临伊水汭，想望灞池边。
是遇皆新赏，兹游若旧年。
藤萝隐路接，杨柳御沟联。
道惬神情王，机忘俗理捐。
遂初诚已重，兼济实为贤。
迹是东山恋，心惟北阙悬。
顾惭经拾紫，多谢赋思玄。
未躧中林步，空承丽藻传。
阳春和已寡，扣寂竟徒然。
+++崔日知
++++奉酬韦祭酒偶游龙门北溪忽怀骊山别业因以言志…之作
夙龄秉微尚，中年忽有邻。
以兹山水癖，遂得狎通人。
迨我咸京道，闻君别业新。
岩前窥石镜，河畔踏芳茵。
既怜伊浦绿，复忆灞池春。
连词谢家子，同欢冀野宾。
趣闲鱼共乐，情洽鸟来驯。
讵念昔游者，只命独留秦。
萧条颖阳恋，冲漠汉阴真。
无由陪胜躅，空此玩书筠。
+++崔日知
++++冬日述怀奉呈韦祭酒张左丞兰台名贤
弱龄好经籍，披卷即怡然。
覃精四十载，驰骋数千言。
孔壁采遗篆，周韦考绝编。
袁公论剑术，孙子叙兵篇。
鲁史君臣道，姬书日月悬。
从师改炎燠，负笈遍山川。
上异西河夏，中非北海玄。
光荣拾青紫，名价接通贤。
既重万钟乐，宁思二顷田。
长戟同分虎，高冠亚附蝉。
晚怀重虚旷，养志息雕镌。
登高惭思拙，匠物谢情妍。
不慕张平子，宁希王仲宣。
谁谓登龙日，翻成刻鹄年。
循循劳善诱，轧轧思微牵。
琢磨才既竭，钻仰德弥坚。
朽木诚为谕，扪心徒自怜。
终期吞鸟梦，振翼上云烟。
赋成先掷地，词高直掞天。
更执抠衣礼，仍开函丈筵。
雾披槐市蔼，水静璧池圆。
愿逐从风叶，飞舞翰林前。
+++崔泰之
++++奉酬韦嗣立祭酒偶游龙门北溪忽怀骊山别业…大僚之作
关塞临伊水，骊山枕灞川。
俱临隐路侧，同在帝城边。
谢公兼出处，携妓玩林泉。
鸣驺喷梅雪，飞盖曳松烟。
闻琴幽谷里，看弈古岩前。
落日低帏帐，归云绕管弦。
叨荣惭北阙，微尚爱东田。
寂寞灰心尽，萧条尘事捐。
朝思登崭绝，夜梦弄潺湲。
宿怀南涧意，况睹北溪篇。
+++崔泰之
++++同光禄弟冬日述怀
吾族白眉良，才华动洛阳。
观光初入仕，应宿始为郎。
飞萤玩书籍，白凤吐文章。
海卿逾往雅，河尹冠前张。
择才绥鄢郢，殊化被江湘。
高楼临广陌，甲第敞通庄。
列馆邙山下，疏亭洛水傍。
昌年赏丰陌，暇日悦林塘。
衣冠皆秀彦，罗绮尽名倡。
隔岸闻歌度，临池见舞行。
门庭寒变色，棨戟日生光。
穷阴方叆叇，杀气正苍茫。
感时兴盛作，晚岁共多伤。
积德韦丞相，通神张子房。
吟草遍簪绂，逸韵合宫商。
功名守留省，滥迹在文昌。
家园遥可见，台寺近相望。
无庸乘侍谒，有暇共翱翔。
棣华依雁序，竹叶拂鸾觞。
水坐怜秋月，山行弄晚芳。
恩华惭服冕，友爱勖垂堂。
无由报天德，相顾咏时康。
+++崔泰之
++++奉和圣制送张尚书巡边
南庭胡运尽，北斗将星飞。
旗鼓临沙漠，旌旄出洛畿。
关山绕玉塞，烽火映金微。
屡献帷谋策，频承庙胜威。
躞蹀临河骑，逶迤度陇旂。
地脉平千古，天声振九围。
车马生边气，戈鋋驻落晖。
夏近蓬犹转，秋深草木腓。
饯送纡天什，恩荣赐御衣。
伫勒燕然颂，鸣驺计日归。
+++魏知古
++++春夜寓直凤阁怀群公
（一本题上有和中书侍郎杨再思）
拜门传漏晚，寓直索居时。
昔重安仁赋，今称伯玉诗。
鸳池满不溢，鸡树久逾滋。
夙夜怀山甫，清风咏所思。
+++魏知古
++++奉和春日途中喜雨应诏
皇舆向洛城，时雨应天行。
丽日登岩送，阴云出野迎。
濯枝林杏发，润叶渚蒲生。
丝入纶言喜，花依锦字明。
微臣忝东观，载笔伫西成。
+++魏知古
++++从猎渭川献诗
尝闻夏太康，五弟训禽荒。
我后来冬狩，三驱盛礼张。
顺时鹰隼击，讲事武功扬。
奔走未及去，翾飞岂暇翔。
非熊从渭水，瑞翟想陈仓。
此欲诚难纵，兹游不可常。
子云陈羽猎，僖伯谏渔棠。
得失鉴齐楚，仁思念禹汤。
雍熙亮在宥，亭毒匪多伤。
辛甲今为史，虞箴遂孔彰。
+++魏知古
++++玄元观寻李先生不遇
羽客今何在，空寻伊洛间。
忽闻归苦县，复想入函关。
未作千年别，犹应七日还。
神仙不可见，寂寞返蓬山。

++上卷九十二
  
+++李乂
++++招谕有怀赠同行人
（一作李义府诗）
远游冒艰阻，深入劳存谕。
春去辞国门，秋还在边戍。
轩车行未返，节序催难驻。
陌上悲转蓬，园中想芳树。
蜀山自纷纠，岷水恒奔注。
临泛多苦怀，登攀寡欢趣。
永夕飞淫雨，崇朝蒸毒雾。
不求绥岭桃，宁美邛乡蒟。
白浪行欲静，骢马何尝驱。
愿接轺旆尘，联翩东北骛。
+++李乂
++++春日侍宴芙蓉园应制
水殿临丹籞，山楼绕翠微。
昔游人托乘，今幸帝垂衣。
涧筱缘峰合，岩花逗浦飞。
朝来江曲地，无处不光辉。
+++李乂
++++奉和登骊山高顶寓目应制
崖巘万寻悬，居高敞御筵。
行戈疑驻日，步辇若登天。
城阙雾中近，关河云外连。
谬陪登岱驾，欣奉济汾篇。
+++李乂
++++奉和七夕两仪殿会宴应制
桂宫明月夜，兰殿起秋风。
云汉弥年阻，星筵此夕同。
倏来疑有处，旋去已成空。
睿作钧天响，魂飞在梦中。
+++李乂
++++奉和春日游苑喜雨应诏
仙跸九成台，香筵万寿杯。
一旬初降雨，二月早闻雷。
叶向朝霁密，花含宿润开。
幸承天泽豫，无使日光催。
+++李乂
++++奉和人日清晖阁宴群臣遇雪应制
上日登楼赏，中天御辇飞。
后庭联舞唱，前席仰恩辉。
睿作风云起，农祥雨雪霏。
幸陪人胜节，长愿奉垂衣。
+++李乂
++++陪幸临渭亭遇雪应制
青阳御紫微，白雪下彤闱。
浃壤流天霈，绵区洒帝辉。
水如银度烛，云似玉披衣。
为得因风起，还来就日飞。
+++李乂
++++奉和九日侍宴应制得浓字
望幸纡千乘，登高自九重。
台疑临戏马，殿似接疏龙。
捧箧萸香遍，称觞菊气浓。
更看仙鹤舞，来此庆时雍。
+++李乂
++++送沙门弘景道俊玄奘还荆州应制
初日承归旨，秋风起赠言。
汉珠留道味，江璧返真源。
地出南关远，天回北斗尊。
宁知一柱观，却启四禅门。
+++李乂
++++奉和九月九日登慈恩寺浮图应制
涌塔临玄地，高层瞰紫微。
鸣銮陪帝出，攀橑翊天飞。
庆洽重阳寿，文含列象辉。
小臣叨载笔，欣此颂巍巍。
+++李乂
++++闰九月九日幸总持寺登浮图应制
清跸幸禅楼，前驱历御沟。
还疑九日豫，更想六年游。
圣藻辉缨络，仙花缀冕旒。
所欣延亿载，宁祗庆重秋。
+++李乂
++++侍宴长宁公主东庄应制
紫禁乘宵动，青门访水嬉。
贵游鳣序集，仙女凤楼期。
合宴簪绅满，承恩雨露滋。
北辰还捧日，东馆幸逢时。
+++李乂
++++幸白鹿观应制
制跸乘骊阜，回舆指凤京。
南山四皓谒，西岳两童迎。
云幄临悬圃，霞杯荐赤城。
神明近兹地，何必往蓬瀛。
+++李乂
++++次苏州
洛渚问吴潮，吴门想洛桥。
夕烟杨柳岸，春水木兰桡。
城邑南楼近，星辰北斗遥。
无因生羽翼，轻举托还飙。
+++李乂
++++寄胡皓时在南中
徭役苦流滞，风波限溯洄。
江流通地骨，山道绕天台。
有鸟图南去，无人见北来。
闭门沧海曲，云雾待君开。
+++李乂
++++饯许州宋司马赴任
展骥旌时杰，谈鸡美代贤。
暂离仙掖务，追送近郊筵。
地惨金商节，人康璧假田。
从来昆友事，咸以佩刀传。
+++李乂
++++饯唐州高使君赴任
淮源之水清，可以濯君缨。
彼美称才杰，亲人伫政声。
岁寒畴曩意，春晚别离情。
终叹临岐远，行看拥传荣。
+++李乂
++++哭仆射鄂公杨再思
端揆凝邦绩，台阶阐国猷。
方崇大厦栋，忽逝巨川舟。
白日铭安在，清风颂独留。
死生恩命毕，零落掩山丘。
+++李乂
++++故赵王属赠黄门侍郎上官公挽词
暮归泉壤隔，朝发城池恋。
汉畤结愁阴，秦陵下悲霰。
駸駸百驷驰，悯悯群龙饯。
石马徒自施，玉人终不见。
+++李乂
++++淮阳公主挽歌
玉颜生汉渚，汤沐荣天女。
金缕化邙尘，哀荣感路人。
凤凰曾作伴，蝼蚁忽为亲。
畴日成蹊处，秾华不复春。
+++李乂
++++故西台侍郎上官公挽歌
宇内文儒重，朝端礼命优。
立言多启沃，论道盛谋猷。
顾日琴安在，冲星剑不留。
徒怀东武襚，更掩北原丘。
+++李乂
++++高安公主挽歌二首
汤沐三千赋，楼台十二重。
银炉称贵幸，玉辇盛过逢。
嫔则留中馈，娥辉没下舂。
平阳百岁后，歌舞为谁容。
宾卫俨相依，横门启曙扉。
灵阴蟾兔缺，仙影凤凰飞。
一水秋难渡，三泉夜不归。
况临青女节，瑶草更前哀。
+++李乂
++++奉和初春幸太平公主南庄应制
平阳馆外有仙家，沁水园中好物华。
地出东郊回日御，城临南斗度云车。
风泉韵绕幽林竹，雨霰光摇杂树花。
已庆时来千亿寿，还言日暮九重赊。
+++李乂
++++兴庆池侍宴应制
神池泛滥水盈科，仙跸纡徐步辇过。
纵棹洄沿萍溜合，开轩眺赏麦风和。
潭鱼在藻供游咏，谷鸟含樱入赋歌。
寄语乘槎溟海客，回头来此问天河。
+++李乂
++++侍宴安乐公主山庄应制
金舆玉辇背三条，水阁山楼望九霄。
野外初迷七圣道，河边忽睹二灵桥。
悬冰滴滴依虬箭，清吹泠泠杂凤箫。
回晚平阳歌舞合，前溪更转木兰桡。
+++李乂
++++奉和春日幸望春宫应制
东城结宇敞千寻，北阙回舆具四临。
丽日祥烟承罕毕，轻荑弱草藉衣簪。
秦商重沓云岩近，河渭萦纡雾壑深。
谬接鹓鸿陪赏乐，还欣鱼鸟遂飞沉。
+++李乂
++++人日重宴大明宫恩赐彩缕人胜应制
诘旦行春上苑中，凭高却下大明宫。
千年执象寰瀛泰，七日为人庆赏隆。
铁凤曾鶱摇瑞雪，铜乌细转入祥风。
此时朝野欢无算，此岁云天乐未穷。
+++李乂
++++享龙池乐第八章
星分邑里四人居，水洊源流万顷馀。
魏国君王称象处，晋家蕃邸化龙初。
青蒲暂似游梁马，绿藻还疑宴镐鱼。
自有神灵滋液地，年年云物史官书。
+++李乂
++++奉和幸礼部尚书窦希玠宅应制
（一作陪幸五王宅）
家住千门侧，亭临二水傍。
贵游开北地，宸眷幸西乡。
曳履迎中谷，鸣丝出后堂。
浦疑观万象，峰似驻三光。
草向琼筵乐，花承绣扆香。
圣情思旧重，留饮赋雕章。
+++李乂
++++奉和晦日幸昆明池应制
玉辂寻春赏，金堤重晦游。
川通黑水浸，地派紫泉流。
晃朗扶桑出，绵联杞树周。
乌疑填海处，人似隔河秋。
劫尽灰犹识，年移石故留。
汀洲归棹晚，箫鼓杂汾讴。
+++李乂
++++奉和幸长安故城未央宫应制
凤辇乘春陌，龙山访故台。
北宫才尽处，南斗独昭回。
肆览飞宸札，称觞引御杯。
已观蓬海变，谁厌柏梁灾。
代挹孙通礼，朝称贾谊才。
忝侪文雅地，先后各时来。
+++李乂
++++陪幸韦嗣立山庄应制
（一作宋之问诗）
枢掖调梅暇，林园种槿初。
入朝荣剑履，退食偶琴书。
地隐东岩室，天回北斗车。
旌门临窈窕，辇道属扶疏。
云罕明丹谷，霜笳彻紫虚。
水疑投石处，溪似钓璜馀。
帝泽颁卮酒，人欢颂里闾。
一承黄竹咏，长奉白茆居。
+++李乂
++++奉和幸望春宫送朔方军大总管张仁亶
边郊草具腓，河塞有兵机。
上宰调梅寄，元戎细柳威。
武貔东道出，鹰隼北庭飞。
玉匣谋中野，金舆下太微。
投醪衔饯酌，缉衮事征衣。
勿谓公孙老，行闻奏凯归。
+++李乂
++++奉和幸三会寺应制
睿德总无边，神皋择胜缘。
二仪齐法驾，三会礼香筵。
汉阙中黄近，秦山太白连。
台疑观鸟日，池似刻鲸年。
满月临真境，秋风入御弦。
小臣叨下列，持管谬窥天。
+++李乂
++++奉和幸大荐福寺
（寺即中宗旧宅）
象设隆新宇，龙潜想旧居。
碧楼披玉额，丹仗导金舆。
代日兴光近，周星掩曜初。
空歌清沛筑，梵乐奏胡书。
帝造环三界，天文贲六虚。
康哉孝理日，崇德在真如。
+++李乂
++++夏日都门送司马员外逸客孙员外佺北征
日逐滋南寇，天威抚北垂。
析珪行仗节，持印且分麾。
羽檄双凫去，兵车驷马驰。
虎旗悬气色，龙剑抱雄雌。
候月期戡翦，经时念别离。
坐闻关陇外，无复引弓儿。
+++李乂
++++元日恩赐柏叶应制
（景龙四年）
劲节凌冬劲，芳心待岁芳。
能令人益寿，非止麝含香。
+++李乂
++++侍宴桃花园咏桃花应制
绮萼成蹊遍籞芳，红英扑地满筵香。
莫将秋宴传王母，来比春华奉圣皇。
+++李乂
++++奉和三日祓禊渭滨
上林花鸟暮春时，上巳陪游乐在兹。
此日欣逢临渭赏，昔年空道济汾词。
+++李乂
++++奉和幸韦嗣立山庄侍宴应制
曲榭回廊绕涧幽，飞泉喷下溢池流。
只应感发明王梦，遂得邀迎圣帝游。
+++李乂
++++侍宴安乐公主新宅应制
牵牛南渡象昭回，学凤楼成帝女来。
平旦鹓鸾歌舞席，方宵鹦鹉献酬杯。
+++李乂
++++饯唐永昌
田郎才貌出咸京，潘子文华向洛城。
愿以深心留善政，当令强项谢高名。

++上卷九十三
  
+++卢藏用
++++九日幸临渭亭登高应制得开字
上月重阳满，中天万乘来。
萸依佩里发，菊向酒边开。
圣泽烟云动，宸文象纬回。
小臣无以答，愿奉亿千杯。
+++卢藏用
++++奉和九月九日登慈恩寺浮图应制
化塔龙山起，中天凤辇迂。
彩旒牵画刹，杂佩冒香萸。
宝叶擎千座，金英渍百盂。
秋云飘圣藻，霄极捧连珠。
+++卢藏用
++++宋主簿鸣皋梦赵六予未及报而陈子云亡今追…贻平昔游旧
暮川罕停波，朝云无留色。
故人琴与诗，可存不可识。
识心尚可亲，琴诗非故人。
鸣皋初梦赵，蜀国已悲陈。
感化伤沦灭，魂交惜未申。
冥期失幽报，兹理复今晨。
前嗟成后泣，已矣将何及。
旧感与新悲，虚怀酬昔时。
赵侯鸿宝气，独负青云姿。
群有含妙识，众象悬清机。
雄谈尽物变，精义解人颐。
在阴既独善，幽跃自为疑。
踠彼千里足，伤哉一尉欺。
陈生富清理，卓荦兼文史。
思缛巫山云，调逸岷江水。
铿锵哀忠义，感激怀知己。
负剑登蓟门，孤游入燕市。
浩歌去京国，归守西山趾。
幽居探元化，立言见千祀。
埋没经济情，良图竟云已。
坐忆平生游，十载怀嵩丘。
题书满古壁，采药遍岩幽。
子微化金鼎，仙笙不可求。
荣哉宋与陆，名宦美中州。
存亡一暌阻，岐路方悠悠。
自予事山海，及兹人世改。
传闻当世荣，皆入古人名。
无复平原赋，空馀邻笛声。
泣对西州使，悲访北邙茔。
新坟蔓宿草，旧阙毁残铭。
为君成此曲，因言寄友生。
默语无穷事，凋伤共此情。
+++卢藏用
++++饯唐州高使君赴任
饯酒临丰树，褰帷出鲁阳。
蕙兰春已晚，桐柏路犹长。
祖逖方城镇，安期外氏乡。
从来二千石，天子命唯良。
+++卢藏用
++++饯许州宋司马赴任
国为休征选，舆因仲举题。
山川襄野隔，朋酒灞亭暌。
零雨征轩骛，秋风别骥嘶。
骊歌一曲罢，愁望正凄凄。
+++卢藏用
++++奉和立春游苑迎春应制
天游龙辇驻城闉，上苑迟光晚更新。
瑶台半入黄山路，玉槛傍临玄霸津。
梅香欲待歌前落，兰气先过酒上春。
幸预柏台称献寿，愿陪千亩及农晨。
+++卢藏用
++++奉和幸安乐公主山庄应制
皇女琼台天汉浔，星桥月宇构山林。
飞萝半拂银题影，瀑布环流玉砌阴。
菊浦香随鹦鹉泛，箫楼韵逐凤凰吟。
瑶池驻跸恩方久，璧月无文兴转深。
+++卢藏用
++++夜宴安乐公主宅
侯家主第一时新，上席华年不惜春。
珠釭缀日那知夜，玉斝流霞畏底晨。
+++岑羲
++++九月九日幸临渭亭登高应制得涘字
重九开科历，千龄逢圣纪。
爰豫瞩秦垌，升高临灞涘。
玉醴浮仙菊，琼筵荐芳芷。
一闻帝舜歌，欢娱良未已。
+++岑羲
++++奉和九月九日登慈恩寺浮屠应制
宝台耸天外，玉辇步云端。
日丽重阳景，风摇季月寒。
梵堂遥集雁，帝乐近翔鸾。
愿献延龄酒，长承湛露欢。
+++岑羲
++++饯唐州高使君
苍茫南塞地，明媚上春时。
目极伤千里，怀君不自持。
征车别岐路，斜日下崦嵫。
一叹轺轩阻，悠悠即所思。
+++岑羲
++++奉和春日幸望春宫应制
和风助律应韶年，清跸乘高入望仙。
花笑莺歌迎帝辇，云披日霁俯皇川。
南山近压仙楼上，北斗平临御扆前。
一奉恩荣同镐宴，空知率舞听薰弦。
+++岑羲
++++奉和幸安乐公主山庄应制
银榜重楼出雾开，金舆步辇向天来。
泉声迥入吹箫曲，山势遥临献寿杯。
帝女含笑流飞电，乾文动色象昭回。
诚愿北极拱尧日，微臣抃舞咏康哉。
+++岑羲
++++夜宴安乐公主新宅
金榜重楼开夜扉，琼筵爱客未言归。
衔欢不觉银河曙，尽醉那知玉漏稀。
+++薛稷
++++仪坤庙乐章二首
阳灵配德，阴魄昭升。
尧坛凤下，汉室龙兴。
伣天作对，前旒是凝。
化行南国，道盛西陵。
造舟集灌，无德而称。
我粢既洁，我醴既澄。
阴阴灵庙，光灵若凭。
德馨惟飨，孝思烝烝。
乾道既亨，坤元以贞。
肃雍攸在，辅佐斯成。
外睦九族，内光一庭。
克生睿哲，祚我休明。
钦若徽范，悠哉淑灵。
建兹清宫，于彼上京。
缩茅以献，絜秬惟馨。
实受其福，斯乎亿龄。
+++薛稷
++++九日幸临渭亭登高应制得历字
暮节乘原野，宣游俯崖壁。
秋登华实满，气严鹰隼击。
仙菊含霜泛，圣藻临云锡。
愿陪九九辰，长奉千千历。
+++薛稷
++++慈恩寺九日应制
宝宫星宿劫，香塔鬼神功。
王游盛尘外，睿览出区中。
日宇开初景，天词掩大风。
微臣谢时菊，薄采入芳丛。
+++薛稷
++++早春鱼亭山
春气动百草，纷荣时断续。
白云自高妙，裴回空山曲。
阳林花已红，寒涧苔未绿。
伊余息人事，萧寂无营欲。
客行虽云远，玩之聊自足。
+++薛稷
++++秋日还京陕西十里作
驱车越陕郊，北顾临大河。
隔河望乡邑，秋风水增波。
西登咸阳途，日暮忧思多。
傅岩既纡郁，首山亦嵯峨。
操筑无昔老，采薇有遗歌。
客游节回换，人生知几何。
+++薛稷
++++奉和送金城公主适西蕃应制
天道宁殊俗，慈仁乃戢兵。
怀荒寄赤子，忍爱鞠苍生。
月下琼娥去，星分宝婺行。
关山马上曲，相送不胜情。
+++薛稷
++++春日登楼野望
凭轩聊一望，春色几芬菲。
野外烟初合，楼前花正飞。
娇莺弄新响，斜日散馀晖。
谁忍孤游客，言念独依依。
+++薛稷
++++饯许州宋司马赴任
令弟与名兄，高才振两京。
别序闻鸿雁，离章动鶺鴒。
远朋驰翰墨，胜地写丹青。
风月相思夜，劳望颍川星。
+++薛稷
++++奉和圣制春日幸望春宫应制
九春风景足林泉，四面云霞敞御筵。
花镂黄山绣作苑，草图玄灞锦为川。
飞觞竞醉心回日，走马争先眼著鞭。
喜奉仙游归路远，直言行乐不言旋。
+++薛稷
++++奉和幸安乐公主山庄应制
主家园囿极新规，帝郊游豫奉天仪。
欢宴瑶台镐京集，赏赐铜山蜀道移。
曲阁交映金精板，飞花乱下珊瑚枝。
借问今朝八龙驾，何如昔日望仙池。
+++薛稷
++++秋朝览镜
客心惊落木，夜坐听秋风。
朝日看容鬓，生涯在镜中。
+++薛稷
++++夜宴安乐公主新宅
秦楼宴喜月裴回，妓筵银烛满庭开。
坐中香气排花出，扇后歌声逐酒来。
+++薛稷
++++饯唐永昌
河洛风烟壮市朝，送君飞凫去渐遥。
更思明年桃李月，花红柳绿宴浮桥。
+++马怀素
++++九日幸临渭亭登高应制得酒字
睿赏叶通三，宸游契重九。
兰将叶布席，菊用香浮酒。
落日下桑榆，秋风歇杨柳。
幸齐东户庆，希荐南山寿。
+++马怀素
++++奉和九月九日登慈恩寺浮图应制
季月启重阳，金舆陟宝坊。
御旗横日道，仙塔俨云庄。
帝跸千官从，乾词七曜光。
顾惭文墨职，无以颂时康。
+++马怀素
++++奉和送金城公主适西蕃应制
帝子今何去，重姻适异方。
离情怆宸掖，别路绕关梁。
望绝园中柳，悲缠陌上桑。
空馀愿黄鹤，东顾忆回翔。
+++马怀素
++++饯许州宋司马赴任
颍川开郡邑，角宿分躔野。
君非仲举才，谁是题舆者。
悯悯琴上鹤，萧萧路傍马。
严程若可留，别袂希再把。
+++马怀素
++++饯唐州高使君赴任
外牧资贤守，斯人奉帝俞。
淮南膺建隼，渭北暂分符。
坐叹烟波隔，行嗟物候殊。
何年升美课，回首北城隅。
+++马怀素
++++奉和立春游苑迎春应制
玄籥飞灰出洞房，青郊迎气肇初阳。
仙舆暂下宜春苑，御醴行开荐寿觞。
映水轻苔犹隐绿，缘堤弱柳未舒黄。
唯有裁花饰簪鬓，恒随圣藻狎年光。
+++马怀素
++++奉和圣制春日幸望春宫应制
彩仗雕舆俯碧浔，行春御气发皇心。
摇风细柳萦驰道，映日轻花出禁林。
遍野园亭开帟幕，连堤草树狎衣簪。
谬参西掖沾尧酒，愿沐南薰解舜琴。
+++马怀素
++++奉和人日宴大明宫恩赐彩缕人胜应制
日宇千门平旦开，天容万象列昭回。
三阳候节金为胜，百福迎祥玉作杯。
就暖风光偏著柳，辞寒雪影半藏梅。
何幸得参词赋职，自怜终乏马卿才。
+++马怀素
++++奉和幸安乐公主山庄应制
主家台沼胜平阳，帝幸欢娱乐未央。
掩映雕窗交极浦，参差绣户绕回塘。
泉声百处传歌曲，树影千重对舞行。
圣酒一沾何以报，唯欣颂德奉时康。
+++马怀素
++++兴庆池侍宴应制
积水逶迤绕直城，含虚皎镜有馀清。
图云曲榭连缇幕，映日中塘间彩旌。
赏洽犹闻箫管沸，欢留更睹木兰轻。
无劳海上寻仙客，即此蓬莱在帝京。
+++马怀素
++++夜宴安乐公主宅
凤楼窈窕凌三袭，翠幌玲珑瞰九衢。
复道中宵留宴衎，弥令上客想踟蹰。
+++马怀素
++++饯唐永昌
闻君出宰洛阳隅，宾友称觞饯路衢。
别后相思在何处，只应关下望仙凫。

++上卷九十四
  
+++富嘉谟
++++明冰篇
北陆苍茫河海凝，南山阑干昼夜冰，素彩峨峨明月升。
深山穷谷不自见，安知采斫备嘉荐，阴房涸沍掩寒扇。
阳春二月朝始暾，春光潭沱度千门，明冰时出御至尊。
彤庭赫赫九仪备，腰玉煌煌千官事，明冰毕赋周在位。
忆昨沙漠寒风涨，昆仑长河冰始壮，漫汗崚嶒积亭障。
嗈嗈鸣雁江上来，禁苑池台冰复开，摇青涵绿映楼台。
豳歌七月王风始，凿冰藏用昭物轨，四时不忒千万祀。
+++吴少微
++++长门怨
月出映层城，孤圆上太清。
君王眷爱歇，枕席凉风生。
怨咽不能寝，踟蹰步前楹。
空阶白露色，百草寒虫鸣。
念昔金房里，犹嫌玉座轻。
如何娇所误，长夜泣恩情。
+++吴少微
++++和崔侍御日用游开化寺阁
左宪多才雄，故人尤鸷鹗。
护赠单于使，休轺太原郭。
馆次厌烦歊，清怀寻寂寞。
西缘十里馀，北上开化阁。
初入云树间，冥蒙未昭廓。
渐出栏榥外，万里秋景焯。
岁晏风落山，天寒水归壑。
览物颂幽景，三乘动玄钥。
但敷利解言，永用忘昏著。
+++吴少微
++++哭富嘉谟
吾友适不死，於戏社稷臣。
直禄非造利，长怀大庇人。
乃通承明籍，遘此敦牂春。
药厉其可畏，皇穹故匪仁。
畴昔与夫子，孰云异天伦。
同病一相失，茫茫不重陈。
子之文章在，其殆尼父新。
鼓兴斡河岳，贞词毒鬼神。
可悲不可朽，车輤没荒榛。
圣主贤为宝，吁兹大国贫。
+++吴少微
++++过汉故城
大汉昔未定，强秦犹擅场。
中原逐鹿罢，高祖郁龙骧。
经始谋帝座，兹焉壮未央。
规模窥栋宇，表里浚城隍。
群后崇长乐，中朝增建章。
句陈被兰锜，乐府奏芝房。
翡翠明珠帐，鸳鸯白玉堂。
清晨宝鼎食，闲夜郁金香。
天马来东道，佳人倾北方。
何其赫隆盛，自谓宝灵长。
历数有时尽，哀平嗟不昌。
冰坚成巨猾，火德遂颓纲。
奥位匪虚校，贪天竟速亡。
魂神吁社稷，豹虎斗岩廊。
金狄移灞岸，铜盘向洛阳。
君王无处所，年代几荒凉。
宫阙谁家域，蓁芜罥我裳。
井田唯有草，海水变为桑。
昔在高门内，于今岐路傍。
馀基不可识，古墓列成行。
狐兔惊魍魉，鸱鸟吓獝狂。
空城寒日晚，平野暮云黄。
烈烈樊青棘，萧萧吹白杨。
千秋并万岁，空使咏歌伤。
+++吴少微
++++古意
洛阳芳树向春开，洛阳女儿平旦来。
流车走马纷相催，折芳瑶华向曲台。
曲台自有千万行，重花累叶间垂杨。
北林朝日镜明光，南国微风苏合香。
可怜窈窕女，不作邯郸娼。
妙舞轻回拂长袖，高歌浩唱发清商。
歌终舞罢欢无极，乐往悲来长叹息。
阳春白日不少留，红荣碧树无颜色。
碧树风花先春度，珠帘粉泽无人顾。
如何年少忽迟暮，坐见明月与白露。
明月白露夜已寒，香衣锦带空珊珊。
今日阳春一妙曲，凤凰楼上与君弹。
+++吴少微
++++怨歌行
城南有怨妇，含情傍芳丛。
自谓二八时，歌舞入汉宫。
皇恩数流眄，承幸玉堂中。
绿柏黄花催夜酒，锦衣罗袂逐春风。
建章西宫焕若神，燕赵美女三千人。
君王厌德不忘新，况群艳冶纷来陈。
是时别君不再见，三十三春长信殿。
长信重门昼掩关，清房晓帐幽且闲。
绮窗虫网氛尘色，文轩莺对桃李颜。
天王贵宫不贮老，浩然含泪今来还。
自怜春色转晚暮，试逐佳游芳草路。
小腰丽女夺人奇，金鞍少年曾不顾。（有逸句）
归来谁为夫，请谢西家妇，莫辞先醉解罗襦。
+++员半千
++++陇头水
路出金河道，山连玉塞门。
旌旗云里度，杨柳曲中喧。
喋血多壮胆，裹革无怯魂。
严霜敛曙色，大明辞朝暾。
尘销营卒垒，沙静都尉垣。
雾卷白山出，风吹黄叶翻。
将军献凯入，万里绝河源。
+++员半千
++++陇右途中遭非语
赵有两毛遂，鲁闻二曾参。
慈母犹且惑，况在行路心。
冠冕无丑士，贿赂成知己。
名利我所无，清浊谁见理。
敝服空逢春，缓带不著身。
出游非怀璧，何忧乎忌人。
正须自保爱，振衣出世尘。
+++员半千
++++仪坤庙乐章
孝享云毕，维彻有章。
云感玄羽，风凄素商。
瞻望神座，祗恋匪遑。
礼终乐阕，肃雍锵锵。
+++王適
++++铜雀妓
日暮铜雀迥，秋深玉座清。
萧森松柏望，委郁绮罗情。
君恩不再得，妾舞为谁轻。
+++王適
++++蜀中言怀
独坐年将暮，常怀志不通。
有时须问影，无事却书空。
弃置如天外，平生似梦中。
蓬心犹是客，华发欲成翁。
迹滞魂逾窘，情乖路转穷。
别离同夜月，愁思隔秋风。
老少悲颜驷，盈虚悟翟公。
时来不可问，何用求童蒙。
+++王適
++++古别离
昔岁惊杨柳，高楼悲独守。
今年芳树枝，孤栖怨别离。
珠帘昼不卷，罗幔晓长垂。
苦调琴先觉，愁容镜独知。
频年雁度无消息，罢却鸳文何用织。
夜还罗帐空有情，春著裙腰自无力。
青轩桃李落纷纷，紫庭兰蕙日氛氲。
已能憔悴今如此，更复含情一待君。
+++王適
++++江上有怀
湛湛江水见底清，荷花莲子傍江生。
采莲将欲寄同心，秋风落花空复情。
棹歌数曲如有待，正见明月度东海。
海上云尽月苍苍，万里分辉满洛阳。
洛阳闺阁夜何央，蛾眉婵娟断人肠。
寂寥金屏空自掩，青荧银烛不生光。
应怜水宿洞庭子，今夕迢遥天一方。
+++王適
++++江滨梅
忽见寒梅树，开花汉水滨。
不知春色早，疑是弄珠人。
+++闾丘均
++++临水亭
高馆基曾山，微幂生花草。
傍对野村树，下临车马道。
清朗悟心术，幽遐备瞻讨。
回合峰隐云，联绵渚萦岛。
气似沧洲胜，风为青春好。
相及盛年时，无令叹衰老。
+++齐浣
++++长门怨
茕茕孤思逼，寂寂长门夜。
妾妒亦知非，君恩那不借。
携琴就玉阶，调悲声未谐。
将心托明月，流影入君怀。
+++齐浣
++++长门怨
（一作刘皂诗）
宫殿沉沉月欲分，昭阳更漏不堪闻。
珊瑚枕上千行泪，不是思君是恨君。
+++祝钦明
++++仪坤庙乐章
閟宫实实，清庙微微。
降格无象，馨香有依。
式昭纂庆，方融嗣徽。
明禋是享，神保聿归。
+++刘知几
++++仪坤庙乐章
妙算申帷幄，神谋出庙廷。
两阶文物备，七德武功成。
校猎长杨苑，屯军细柳营。
将军献凯入，歌舞溢重城。
+++胡雄
++++仪坤庙乐章
送文迎武递参差，一始一终光圣仪。
四海生人歌有庆，千龄孝享肃无亏。
+++张齐贤
++++仪坤庙乐章
祼圭既濯，郁鬯既陈。
画幕云举，黄流玉醇。
仪充献酌，礼盛众禋。
地察惟孝，愉焉飨亲。
+++郑善玉
++++仪坤庙乐章
酌郁既灌，取萧方爇，笾豆静器，簠簋芬飶。
鱼腊荐美，牲牷表絜。
是戢是将，载迎载列。
+++丘悦
++++仪坤庙乐章
孝哉我后，冲乎乃圣。
道映重华，德辉文命。
慕深视箧，情殷抚镜。
万国移命，兆人承庆。

++上卷九十五
  
+++沈佺期
++++芳树
（一作宋之问）
何地早芳菲，宛在长门殿。
夭桃色若绶，秾李光如练。
啼鸟弄花疏，游蜂饮香遍。
叹息春风起，飘零君不见。
+++沈佺期
++++长安道
（一作宋之问诗）
秦地平如掌，层城入云汉。
楼阁九衢春，车马千门旦。
绿槐开复合，红尘聚还散。
日晚斗鸡还，经过狭斜看。
+++沈佺期
++++有所思
（一作宋之问诗）
君子事行役，再空芳岁期。
美人旷延伫，万里浮云思。
园槿绽红艳，郊桑柔绿滋。
坐看长夏晚，秋月照罗帏。
+++沈佺期
++++临高台
高台临广陌，车马纷相续。
回首思旧乡，云山乱心曲。
远望河流缓，周看原野绿。
向夕林鸟还，忧来飞景促。
+++沈佺期
++++凤笙曲
忆昔王子晋，凤笙游云空。
挥手弄白日，安能恋青宫。
岂无婵娟子，结念罗帏中。
怜寿不贵色，身世两无穷。
+++沈佺期
++++拟古别离
白水东悠悠，中有西行舟。
舟行有返棹，水去无还流。
奈何生别者，戚戚怀远游。
远游谁当惜，所悲会难收。
自君阒芳躧，青阳四五遒。
皓月掩兰室，光风虚蕙楼。
相思无明晦，长叹累冬秋。
离居久迟暮，高驾何淹留。
+++沈佺期
++++辛丑岁十月上幸长安时扈从出西岳作
西镇何穹崇，壮哉信灵造。
诸岭皆峻秀，中峰特美好。
傍见巨掌存，势如石东倒。
颇闻首阳去，开坼此河道。
磅礴压洪源，巍峨壮清昊。
云泉纷乱瀑，天磴屹横抱。
子先呼其巅，宫女世不老。
下有府君庙，历载传洒扫。
皇明应天游，十月戒丰镐。
微末忝闲从，兼得事蘋藻。
宿心爱兹山，意欲拾灵草。
阴壑已永閟，云窦绝探讨。
芳月期来过，回策思方浩。
+++沈佺期
++++和杜麟台元志春情
嘉树满中园，氛氲罗秀色。
不见仙山云，倚琴空太息。
沉思若在梦，缄怨似无忆。
青春坐南移，白日忽西匿。
蛾眉返清镜，闺中不相识。
+++沈佺期
++++别侍御严凝
七泽云梦林，三湘洞庭水。
自古传剽俗，有时逋恶子。
令君出使车，行迈方靡靡。
静言芟枳棘，慎勿伤兰芷。
+++沈佺期
++++送乔随州侃
结交三十载，同游一万里。
情为契阔生，心由别离死。
拜恩前后人，从宦差池起。
今尔归汉东，明珠报知己。
+++沈佺期
++++送友人任括州
青春浩无际，白日乃迟迟。
胡为赏心客，叹迈此芳时。
瓯粤迫兹守，京阙从此辞。
茫茫理云帆，草草念行期。
纷吾结远佩，帐饯出河湄。
太息东流水，盈觞难再持。
+++沈佺期
++++饯远
任子徇遐禄，结友开旧襟。
撰酌辍行叹，指途勤远心。
秋皛澄回壑，霁色肃明林。
暧然青轩暮，浩思非所任。
+++沈佺期
++++同工部李侍郎適访司马子微
紫微降天仙，丹地投云藻。
上言华顶事，中问长生道。
华顶居最高，大壑朝阳早。
长生术何妙，童颜后天老。
清晨朝凤京，静夜思鸿宝。
凭崖饮蕙气，过涧摘灵草。
人非冢已荒，海变田应燥。
昔尝游此郡，三霜弄溟岛。
绪言霞上开，机事尘外扫。
顷来迫世务，清旷未云保。
崎岖待漏恩，怵惕司言造。
轩皇重斋拜，汉武爱祈祷。
顺风怀崆峒，承露在丰镐。
泠然委轻驭，复得散幽抱。
柱下留伯阳，储闱登四皓。
闻有参同契，何时一探讨。
+++沈佺期
++++自昌乐郡溯流至白石岭下行入郴州
兹山界夷夏，天险横寥廓。
太史漏登探，文命限开凿。
北流自南泻，群峰回众壑。
驰波如电腾，激石似雷落。
崖留盘古树，涧蓄神农药。
乳窦何淋漓，苔藓更彩错。
娟娟潭里虹，渺渺滩边鹤。
岁杪应流火，天高云物薄。
金风吹绿梢，玉露洗红箨。
溯舟始兴廨，登践桂阳郭。
匍匐缘修坂，穹窿曳长䋏。
碍林阻往来，遇堰每前却。
救艰不遑饭，毕昏无暇泊。
濯溪宁足惧，磴道谁云恶。
我行山水间，湍险皆不若。
安能独见闻，书此贻京洛。
+++沈佺期
++++过蜀龙门
龙门非禹凿，诡怪乃天功。
西南出巴峡，不与众山同。
长窦亘五里，宛转复嵌空。
伏湍喣潜石，瀑水生轮风。
流水无昼夜，喷薄龙门中。
潭河势不测，藻葩垂彩虹。
我行当季月，烟景共舂融。
江关勤亦甚，巘崿意难穷。
势将息机事，炼药此山东。
+++沈佺期
++++入卫作
淇上风日好，纷纷沿岸多。
绿芳幸未歇，泛滥此明波。
采蘩忆幽吹，理棹想荆歌。
郁然怀君子，浩旷将如何。
+++沈佺期
++++夜泊越州逢北使
天地降雷雨，放逐还国都。
重以风潮事，年月戒回舻。
容颜荒外老，心想域中愚。
憩泊在兹夜，炎云逐斗枢。
䬓䬔萦海若，霹雳耿天吴。
鳌抃群岛失，鲸吞众流输。
偶逢金华使，握手泪相濡。
饥共噬齐枣，眠共席秦蒲。
既北思攸济，将南睿所图。
往来固无咎，何忽惮前桴。
+++沈佺期
++++绍隆寺
吾从释迦久，无上师涅槃。
探道三十载，得道天南端。
非胜适殊方，起喧归理难。
放弃乃良缘，世虑不曾干。
香界萦北渚，花龛隐南峦。
危昂阶下石，演漾窗中澜。
云盖看木秀，天空见藤盘。
处俗勒宴坐，居贫业行坛。
试将有漏躯，聊作无生观。
了然究诸品，弥觉静者安。
+++沈佺期
++++神龙初废逐南荒途出郴口北望苏耽山
少曾读仙史，知有苏耽君。
流望来南国，依然会昔闻。
泊舟问耆老，遥指孤山云。
孤山郴郡北，不与众山群。
重崖下萦映，嶛峣上纠纷。
碧峰泉附落，红壁树傍分。
选地今方尔，升天因可云。
不才予窜迹，羽化子遗芬。
将览成麟凤，旋惊御鬼文。
此中迷出处，含思独氛氲。
+++沈佺期
++++初达驩州
流子一十八，命予偏不偶。
配远天遂穷，到迟日最后。
水行儋耳国，陆行雕题薮。
魂魄游鬼门，骸骨遗鲸口。
夜则忍饥卧，朝则抱病走。
搔首向南荒，拭泪看北斗。
何年赦书来，重饮洛阳酒。
+++沈佺期
++++被弹
知人昔不易，举非贵易失。
尔何按国章，无罪见呵叱。
平生守直道，遂为众所嫉。
少以文作吏，手不曾开律。
一旦法相持，荒忙意如漆。
幼子双囹圄，老夫一念室。
昆弟两三人，相次俱囚桎。
万铄当众怒，千谤无片实。
庶以白黑谗，显此泾渭质。
劾吏何咆哮，晨夜闻扑抶。
事间拾虚证，理外存枉笔。
怀痛不见伸，抱冤竟难悉。
穷囚多垢腻，愁坐饶虮虱。
三日唯一饭，两旬不再栉。
是时盛夏中，暵赫多瘵疾。
瞪目眠欲闭，喑呜气不出。
有风自扶摇，鼓荡无伦匹。
安得吹浮云，令我见白日。
+++沈佺期
++++枉系二首
吾怜曾家子，昔有投杼疑。
吾怜姬公旦，非无鸱鸮诗。
臣子竭忠孝，君亲惑谗欺。
萋斐离骨肉，含愁兴此辞。
昔日公冶长，非罪遇缧绁。
圣人降其子，古来叹独绝。
我无毫发瑕，苦心怀冰雪。
今代多秀士，谁能继明辙。
+++沈佺期
++++黄鹤
黄鹤佐丹凤，不能群白鹇。
拂云游四海，弄影到三山。
遥忆君轩上，来下天池间。
明珠世不重，知有报恩环。
+++沈佺期
++++伤王学士
闭囚断外事，昧坐半馀期。
有言颖叔子，亡来已一时。
初闻宛不信，中话涕涟洏。
痛哉玄夜重，何遽青春姿。
忆汝曾旅食，屡空瀍涧湄。
吾徒禄未厚，筲斗愧相贻。
原宪贫无愁，颜回乐自持。
诏书择才善，君为王子师。
宠儒名可尚，论秩官犹欺。
化往不复见，情来安可思。
目绝毫翰洒，耳无歌讽期。
灵柩寄何处，精魂今何之。
恨予在丹棘，不得看素旗。
孀妻知己叹，幼子路人悲。
感游值商日，绝弦留此词。
+++沈佺期
++++古镜
莓苔翳清池，虾蟆蚀明月。
埋落今如此，照心未尝歇。
愿垂拂拭恩，为君鉴玄发。
+++沈佺期
++++凤箫曲
（一作古意）
八月凉风动高阁，千金丽人卷绡幕。
已怜池上歇芳菲，不念君恩坐摇落。
世上荣华如转蓬，朝随阡陌暮云中。
飞燕侍寝昭阳殿，班姬饮恨长信宫。
长信宫，昭阳殿，春来歌舞妾自知，秋至帘栊君不见。
昔时嬴女厌世纷，学吹凤箫乘彩云。
含情转睐向萧史，千载红颜持赠君。
+++沈佺期
++++古歌
落叶流风向玉台，夜寒秋思洞房开。
水晶帘外金波下，云母窗前银汉回。
玉阶阴阴苔藓色，君王履綦难再得。
璇闺窈窕秋夜长，绣户徘徊明月光。
燕姬彩帐芙蓉色，秦女金炉兰麝香。
北斗七星横夜半，清歌一曲断君肠。
+++沈佺期
++++七夕曝衣篇
君不见昔日宜春太液边，披香画阁与天连。
灯火灼烁九微映，香气氛氲百和然。
此夜星繁河正白，人传织女牵牛客。
宫中扰扰曝衣楼，天上娥娥红粉席。
曝衣何许曛半黄，宫中彩女提玉箱。
珠履奔腾上兰砌，金梯宛转出梅梁。
绛河里，碧烟上，双花伏兔画屏风，四子盘龙擎斗帐。
舒罗散縠云雾开，缀玉垂珠星汉回。
朝霞散彩羞衣架，晚月分光劣镜台。
上有仙人长命绺，中看玉女迎欢绣。
玳瑁帘中别作春，珊瑚窗里翻成昼。
椒房金屋宠新流，意气骄奢不自由。
汉文宜惜露台费，晋武须焚前殿裘。

+++沈佺期
++++入少密溪
云峰苔壁绕溪斜，江路香风夹岸花。
树密不言通鸟道，鸡鸣始觉有人家。
家更在深岩口，涧水周流宅前后。
游鱼瞥瞥双钓童，伐木丁丁一樵叟。
自言避喧非避秦，薜衣耕凿帝尧人。
相留且待鸡黍熟，夕卧深山萝月春。
+++沈佺期
++++霹雳引
岁七月，火伏而金生。
客有鼓琴于门者，奏霹雳之商声。
始戛羽以騞砉，终扣宫而砰駖。
电耀耀兮龙跃，雷阗阗兮雨冥。
气呜唅以会雅，态欻翕以横生。
有如驱千旗，制五兵，截荒虺，斫长鲸。
孰与广陵比，意别鹤俦精而已。
俾我雄子魄动，毅夫发立。
怀恩不浅，武义双辑。
视胡若芥，剪羯如拾。
岂徒慷慨中筵，备群娱之翕习哉。


++上卷九十六
  
+++沈佺期
++++立春日内出彩花应制
合殿春应早，开箱彩预知。
花迎宸翰发，叶待御筵披。
梅讶香全少，桃惊色顿移。
轻生承剪拂，长伴万年枝。
+++沈佺期
++++晦日浐水应制
素浐接宸居，青门盛祓除。
摘兰喧凤野，浮藻溢龙渠。
苑蝶飞殊懒，宫莺啭不疏。
星移天上入，歌舞向储胥。
+++沈佺期
++++奉和洛阳玩雪应制
周王甲子旦，汉后德阳宫。
洒瑞天庭里，惊春御苑中。
氛氲生浩气，飒沓舞回风。
宸藻光盈尺，赓歌乐岁丰。
+++沈佺期
++++三日梨园侍宴
（一作梨园亭侍宴）
九重驰道出，三巳禊堂开。
画鹢中流动，青龙上苑来。
野花飘御座，河柳拂天杯。
日晚迎祥处，笙镛下帝台。
+++沈佺期
++++幸梨园亭观打球应制
今春芳苑游，接武上琼楼。
宛转萦香骑，飘飖拂画球。
俯身迎未落，回辔逐傍流。
只为看花鸟，时时误失筹。
+++沈佺期
++++九日临渭亭侍宴应制得长字
御气幸金方，凭高荐羽觞。
魏文颁菊蕊，汉武赐萸房。
秋变铜池色，晴添银树光。
年年重九庆，日月奉天长。
+++沈佺期
++++岁夜安乐公主满月侍宴
除夜子星回，天孙满月杯。
咏歌麟趾合，箫管凤雏来。
岁炬常然桂，春盘预折梅。
圣皇千万寿，垂晓御楼开。
+++沈佺期
++++安乐公主移入新宅
初闻衡汉来，移住斗城隈。
锦帐迎风转，琼筵拂雾开。
马香遗旧埒，风吹绕新台。
为问沈冥子，仙槎何处回。
+++沈佺期
++++仙萼亭初成侍宴应制
山中气色和，宸赏第中过。
辇路披仙掌，帷宫拂帝萝。
泉临香涧落，峰入翠云多。
无异登玄圃，东南望白河。
+++沈佺期
++++送金城公主适西蕃应制
金榜扶丹掖，银河属紫阍。
那堪将凤女，还以嫁乌孙。
玉就歌中怨，珠辞掌上恩。
西戎非我匹，明主至公存。
+++沈佺期
++++幸白鹿观应制
紫凤真人府，斑龙太上家。
天流芝盖下，山转桂旗斜。
圣藻垂寒露，仙杯落晚霞。
唯应问王母，桃作几时花。
+++沈佺期
++++洛阳道
九门开洛邑，双阙对河桥。
白日青春道，轩裳半下朝。
乘羊稚子看，拾翠美人娇。
行乐归恒晚，香尘扑地遥。
+++沈佺期
++++骢马
西北五花骢，来时道向东。
四蹄碧玉片，双眼黄金瞳。
鞍上留明月，嘶间动朔风。
借君驰沛艾，一战取云中。
+++沈佺期
++++铜雀台
（一作宋之问诗）
昔年分鼎地，今日望陵台。
一旦雄图尽，千秋遗令开。
绮罗君不见，歌舞妾空来。
恩共漳河水，东流无重回。
+++沈佺期
++++长门怨
月皎风泠泠，长门次掖庭。
玉阶闻坠叶，罗幌见飞萤。
清露凝珠缀，流尘下翠屏。
妾心君未察，愁叹剧繁星。
+++沈佺期
++++巫山高二首
（一作宋之问诗）
巫山峰十二，合沓隐昭回。
俯眺琵琶峡，平看云雨台。
古槎天外倚，瀑水日边来。
何忍猿啼夜，荆王枕席开。
神女向高唐，巫山下夕阳。
裴回作行雨，婉娈逐荆王。
电影江前落，雷声峡外长。
霁云无处所，台馆晓苍苍。
+++沈佺期
++++巫山高
巫山高不极，合沓状奇新。
暗谷疑风雨，阴崖若鬼神。
月明三峡曙，潮满九江春。
为问阳台客，应知入梦人。
+++沈佺期
++++七夕
秋近雁行稀，天高鹊夜飞。
妆成应懒织，今夕渡河归。
月皎宜穿线，风轻得曝衣。
来时不可觉，神验有光辉。
+++沈佺期
++++春闺
（一本连后杂诗三首作杂诗四首）
铁马三军去，金闺二月还。
边愁离上国，春梦失阳关。
池水琉璃净，园花玳瑁斑。
岁华空自掷，忧思不胜颜。
+++沈佺期
++++奉和圣制同皇太子游慈恩寺应制
肃肃莲花界，荧荧贝叶宫。
金人来梦里，白马出城中。
涌塔初从地，焚香欲遍空。
天歌应春籥，非是为春风。
+++沈佺期
++++和洛州康士曹庭芝望月有怀
（一作康庭芝或宋之问诗）
天使下西楼，光含万象秋。
台前疑挂镜，帘外似悬钩。
张尹将眉学，班姬取扇俦。
佳期应借问，为报在刀头。
+++沈佺期
++++寿阳王花烛
（一作宋之问诗）
仙媛乘龙夕，天孙捧雁来。
可怜桃李树，更绕凤凰台。
烛送香车入，花临宝扇开。
莫令银箭晓，为尽合欢杯。
+++沈佺期
++++陇头水
陇山飞落叶，陇雁度寒天。
愁见三秋水，分为两地泉。
西流入羌郡，东下向秦川。
征客重回首，肝肠空自怜。
+++沈佺期
++++关山月
汉月生辽海，朣胧出半晖。
合昏玄菟郡，中夜白登围。
晕落关山迥，光含霜霰微。
将军听晓角，战马欲南归。
+++沈佺期
++++折杨柳
（一作宋之问诗）
玉窗朝日映，罗帐春风吹。
拭泪攀杨柳，长条踠地垂。
白花飞历乱，黄鸟思参差。
妾自肝肠断，傍人那得知。
+++沈佺期
++++梅花落
（一作宋之问诗）
铁骑几时回，金闺怨早梅。
雪寒花已落，风暖叶应开。
夕逐新春管，香迎小岁杯。
盛时何足贵，书里报轮台。
+++沈佺期
++++紫骝马
青玉紫骝鞍，骄多影屡盘。
荷君能剪拂，躞蹀喷桑干。
踠足追奔易，长鸣遇赏难。
摐金一万里，霜露不辞寒。
+++沈佺期
++++上之回
制书下关右，天子问回中。
坛墠经过远，威仪侍从雄。
黄麾摇昼日，青幰曳松风。
回望甘泉道，龙山隐汉宫。
+++沈佺期
++++王昭君
（一作宋之问诗）
非君惜鸾殿，非妾妒蛾眉。
薄命由骄虏，无情是画师。
嫁来胡地日，不并汉宫时。
心苦无聊赖，何堪马上辞。
+++沈佺期
++++被试出塞
十年通大漠，万里出长平。
寒日生戈剑，阴云拂旆旌。
饥乌啼旧垒，疲马恋空城。
辛苦皋兰北，胡霜损汉兵。
+++沈佺期
++++牛女
（一作宋之问诗）
粉席秋期缓，针楼别怨多。
奔龙争度日，飞鹊乱填河。
失喜先临镜，含羞未解罗。
谁能留夜色，来夕倍还梭。
+++沈佺期
++++杂诗三首
（一本连前春闺作杂诗四首）
落叶惊秋妇，高砧促暝机。
蜘蛛寻月度，萤火傍人飞。
清镜红埃入，孤灯绿焰微。
怨啼能至晓，独自懒缝衣。
妾家临渭北，春梦著辽西。
何苦朝鲜郡，年年事鼓鼙。
燕来红壁语，莺向绿窗啼。
为许长相忆，阑干玉箸齐。
闻道黄龙戍，频年不解兵。
可怜闺里月，长在汉家营。
少妇今春意，良人昨夜情。
谁能将旗鼓，一为取龙城。
+++沈佺期
++++剪彩
宫女怜芳树，裁花竞早荣。
寒依刀尺尽，春向绮罗生。
弱蒂盘丝发，香蕤结素成。
纤枝幸不弃，长就玉阶倾。
+++沈佺期
++++和中书侍郎杨再思春夜宿直
西禁青春满，南端皓月微。
千庐宵驾合，五夜晓钟稀。
星斗横纶阁，天河度琐闱。
烟光章奏里，纷向夕郎飞。
+++沈佺期
++++和常州崔使君寒食夜
闻道清明近，春闱向夕阑。
行游昼不厌，风物夜宜看。
斗柄更初转，梅香暗里残。
无劳秉华烛，晴月在南端。
+++沈佺期
++++和崔正谏登秋日早朝
鸡鸣朝谒满，露白禁门秋。
爽气临旌戟，朝光映冕旒。
河宗来献宝，天子命焚裘。
独负池阳议，言从建礼游。
+++沈佺期
++++答宁处州书
（一作答宁处州报赦）
书报天中赦，人从海上闻。
九泉开白日，六翮起青云。
质幸恩先贷，情孤枉未分。
自怜泾渭别，谁与奏明君。
+++沈佺期
++++李舍人山园送庞邵
符传有光辉，喧喧出帝畿。
东邻借山水，南陌驻骖騑。
握手凉风至，当歌秋日微。
高幨去勿缓，人吏待霜威。
+++沈佺期
++++送陆侍御馀庆北使
古人贵将命，之子出輶轩。
受委当不辱，随时敢赠言。
朔途际辽海，春思绕轘辕。
安得回白日，留欢尽绿樽。
+++沈佺期
++++洛州萧司兵谒兄还赴洛成礼
棠棣日光辉，高襟应序归。
来成鸿雁聚，去作凤凰飞。
细草承轻传，惊花惨别衣。
灞亭春有酒，岐路惜芬菲。
+++沈佺期
++++饯高唐州询
弱冠相知早，中年不见多。
生涯在王事，客鬓各蹉跎。
良守初分岳，嘉声即润河。
还从汉阙下，倾耳听中和。
+++沈佺期
++++饯唐郎中洛阳令
一台推往妙，三史伫来修。
应宰凫还集，辞郎雉少留。
郊筵乘落景，亭传理残秋。
愿以弦歌暇，芝兰想旧游。
+++沈佺期
++++乐城白鹤寺
碧海开龙藏，青云起雁堂。
潮声迎法鼓，雨气湿天香。
树接前山暗，溪承瀑水凉。
无言谪居远，清净得空王。
+++沈佺期
++++游少林寺
长歌游宝地，徙倚对珠林。
雁塔风霜古，龙池岁月深。
绀园澄夕霁，碧殿下秋阴。
归路烟霞晚，山蝉处处吟。
+++沈佺期
++++岳馆
洞壑仙人馆，孤峰玉女台。
空濛朝气合，窈窕夕阳开。
流涧含轻雨，虚岩应薄雷。
正逢鸾与鹤，歌舞出天来。
+++沈佺期
++++早发平昌（一作昌平）岛
解缆春风后，鸣榔晓涨前。
阳乌出海树，云雁下江烟。
积气冲长岛，浮光溢大川。
不能怀魏阙，心赏独泠然。
+++沈佺期
++++夜宿七盘岭
独游千里外，高卧七盘西。
晓月临窗近，天河入户低。
芳春平仲绿，清夜子规啼。
浮客空留听，褒城闻曙鸡。
+++沈佺期
++++十三四时尝从巫峡过他日偶然有思
小度巫山峡，荆南春欲分。
使君滩上草，神女馆前云。
树悉江中见，猿多天外闻。
别来如梦里，一想一氛氲。
+++沈佺期
++++初达驩州
自昔闻铜柱，行来向一年。
不知林邑地，犹隔道明天。
雨露何时及，京华若个边。
思君无限泪，堪作日南泉。
+++沈佺期
++++岭表逢寒食
岭外无寒食，春来不见饧。
洛阳新甲子，何日是清明。
花柳争朝发，轩车满路迎。
帝乡遥可念，肠断报亲情。
+++沈佺期
++++驩州南亭夜望
昨夜南亭望，分明梦洛中。
室家谁道别，儿女案尝同。
忽觉犹言是，沉思始悟空。
肝肠馀几寸，拭泪坐春风。
+++沈佺期
++++少游荆湘因有是题
岘北焚蛟浦，巴东射雉田。
岁时宜楚俗，耆旧在襄川。
忆昨经过处，离今二十年。
因君访生死，相识几人全。
+++沈佺期
++++咸阳览古
咸阳秦帝居，千载坐盈虚。
版筑林光尽，坛场霤听疏。
野桥疑望日，山火类焚书。
唯有骊峰在，空闻厚葬馀。
+++沈佺期
++++览镜
霏霏日摇蕙，骚骚风洒莲。
时芳固相夺，俗态岂恒坚。
恍忽夜川里，蹉跎朝镜前。
红颜与壮志，太息此流年。
+++沈佺期
++++题椰子树
日南椰子树，香袅出风尘。
丛生调木首，圆实槟榔身。
玉房九霄露，碧叶四时春。
不及涂林果，移根随汉臣。
+++沈佺期
++++同狱者叹狱中无燕
何许乘春燕，多知辨夏台。
三时欲并尽，双影未尝来。
食蕊嫌丛棘，衔泥怯死灰。
不如黄雀语，能雪冶长猜。
+++沈佺期
++++则天门赦改年
圣人宥天下，幽钥动圜狴。
六甲迎黄气，三元降紫泥。
笼僮上西鼓，振迅广阳鸡。
歌舞将金帛，汪洋被远黎。
+++沈佺期
++++喜赦
去岁投荒客，今春肆眚归。
律通幽谷暖，盆举太阳辉。
喜气迎冤气，青衣报白衣。
还将合浦叶，俱向洛城飞。
+++沈佺期
++++秦州薛都督挽词
十里绛山幽，千年汾水流。
碑传门客建，剑是故人留。
陇树烟含夕，山门月对秋。
来钟鼎盛，共尽一蒿丘。
+++沈佺期
++++天官崔侍郎夫人卢氏挽歌
偕老言何谬，香魂事永违。
潘鱼从此隔，陈凤宛然飞。
埋镜泉中暗，藏镫地下微。
犹凭少君术，仿佛睹容辉。
+++沈佺期
++++章怀太子靖妃挽词
彤史佳声载，青宫懿范留。
形将鸾镜隐，魂伴凤笙游。
送马嘶残日，新萤落晚秋。
不知蒿里曙，空见陇云愁。
+++沈佺期
++++奉和立春游苑迎春
东郊暂转迎春仗，上苑初飞行庆杯。
风射蛟冰千片断，气冲鱼钥九关开。
林中觅草才生蕙，殿里争花并是梅。
歌吹衔恩归路晚，栖乌半下凤城来。
+++沈佺期
++++人日重宴大明宫赐彩缕人胜应制
拂旦鸡鸣仙卫陈，凭高龙首帝城春。
千官黼帐杯前寿，百福香奁胜里人。
山鸟初来犹怯啭，林花未发已偷新。
天文正应韶光转，设报悬知用此辰。
+++沈佺期
++++奉和春初幸太平公主南庄应制
主家山第早春归，御辇春游绕翠微。
买地铺金曾作埒，寻河取石旧支机。
云间树色千花满，竹里泉声百道飞。
自有神仙鸣凤曲，并将歌舞报恩晖。
+++沈佺期
++++奉和春日幸望春宫应制
芳郊绿野散春晴，复道离宫烟雾生。
杨柳千条花欲绽，蒲萄百丈蔓初萦。
林香酒气元相入，鸟啭歌声各自成。
定是风光牵宿醉，来晨复得幸昆明。
+++沈佺期
++++侍宴安乐公主新宅应制
皇家贵主好神仙，别业初开云汉边。
山出尽如鸣凤岭，池成不让饮龙川。
妆楼翠幌教春住，舞阁金铺借日悬。
敬从乘舆来此地，称觞献寿乐钧天。
+++沈佺期
++++龙池篇
（唐享龙池乐章第三章）
龙池跃龙龙已飞，龙德先天天不违。
池开天汉分黄道，龙向天门入紫微。
邸第楼台多气色，君王凫雁有光辉。
为报寰中百川水，来朝此地莫东归。
+++沈佺期
++++兴庆池侍宴应制
碧水澄潭映远空，紫云香驾御微风。
汉家城阙疑天上，秦地山川似镜中。
向浦回舟萍已绿，分林蔽殿槿初红。
古来徒羡横汾赏，今日宸游圣藻雄。
+++沈佺期
++++从幸香山寺应制
南山奕奕通丹禁，北阙峨峨连翠云。
岭上楼台千地起，城中钟鼓四天闻。
旃檀晓阁金舆度，鹦鹉晴林采眊分。
愿以醍醐参圣酒，还将祇苑当秋汾。
+++沈佺期
++++红楼院应制
（一作僧广宣诗）
红楼疑见白毫光，寺逼宸居福盛唐。
支遁爱山情谩切，昙摩泛海路空长。
经声夜息闻天语，炉气晨飘接御香。
谁谓此中难可到，自怜深院得徊翔。
+++沈佺期
++++再入道场纪事应制
（一作僧广宣诗）
南方归去再生天，内殿今年异昔年。
见辟乾坤新定位，看题日月更高悬。
行随香辇登仙路，坐近炉烟讲法筵。
自喜恩深陪侍从，两朝长在圣人前。
+++沈佺期
++++嵩山石淙侍宴应制
金舆旦下绿云衢，彩殿晴临碧涧隅。
溪水泠泠杂行漏，山烟片片绕香炉。
仙人六膳调神鼎，玉女三浆捧帝壶。
自惜汾阳纡道驾，无如太室览真图。
+++沈佺期
++++古意呈补阙乔知之
（一作古意，又作独不见）
卢家少妇郁金堂，海燕双栖玳瑁梁。
九月寒砧催木叶，十年征戍忆辽阳。
白狼河北音书断，丹凤城南秋夜长。
谁谓含愁独不见，更教明月照流黄。
+++沈佺期
++++遥同杜员外审言过岭
天长地阔岭头分，去国离家见白云。
洛浦风光何所似，崇山瘴疠不堪闻。
南浮涨海人何处，北望衡阳雁几群。
两地江山万馀里，何时重谒圣明君。
+++沈佺期
++++和上巳连寒食有怀京洛
天津御柳碧遥遥，轩骑相从半下朝。
行乐光辉寒食借，太平歌舞晚春饶。
红妆楼下东回辇，青草洲边南渡桥。
坐见司空扫西第，看君侍从落花朝。
+++沈佺期
++++陪幸太平公主南庄诗
（一作苏颋诗）
主第山门起灞川，宸游风景入初年。
凤凰楼下交天仗，乌鹊桥头敞御筵。
往往花间逢彩石，时时竹里见红泉。
今朝扈跸平阳馆，不羡乘槎云汉边。
+++沈佺期
++++守岁应制
南渡轻冰解渭桥，东方树色起招摇。
天子迎春取今夜，王公献寿用明朝。
殿上灯人争烈火，宫中侲子乱驱妖。
宜将岁酒调神药，圣祚千春万国朝。

++上卷九十七
  
+++沈佺期
++++陪幸韦嗣立山庄
台阶好赤松，别业对青峰。
茆室承三顾，花源接九重。
虹旗萦秀木，凤辇拂疏筇。
径直千官拥，溪长万骑容。
水堂开禹膳，山阁献尧钟。
皇鉴清居远，天文睿奖浓。
岩泉他夕梦，渔钓往年逢。
共荣丞相府，偏降逸人封。
+++沈佺期
++++扈从出长安应制
汉宅规模壮，周都景命隆。
西宾让东主，法驾幸天中。
太史占星应，春官奏日同。
旌门起长乐，帐殿出新丰。
翕习黄山下，纡徐清渭东。
金麾张画月，珠幰戴松风。
是节严阴始，寒郊散野蓬。
薄霜沾上路，残雪绕离宫。
赐帛矜耆老，褰旒问小童。
复除恩载洽，望秩礼新崇。
臣忝承明召，多惭献赋雄。
+++沈佺期
++++初冬从幸汉故青门应制
汉王建都邑，渭水对青门。
朝市俱东逝，坟陵共北原。
荒凉萧相阙，芜没邵平园。
全盛今何在，英雄难重论。
故基仍岳立，遗堞尚云屯。
当极土功壮，安知人力烦。
天游戒东首，怀昔驻龙轩。
何必金汤固，无如道德藩。
微臣谅多幸，参乘偶殊恩。
预此陈古事，敢奏兴亡言。
+++沈佺期
++++昆明池侍宴应制
武帝伐昆明，穿池习五兵。
水同河汉在，馆有豫章名。
我后光天德，垂衣文教成。
黩兵非帝念，劳物岂皇情。
春仗过鲸沼，云旗出凤城。
灵鱼衔宝跃，仙女废机迎。
柳拂旌门暗，兰依帐殿生。
还如流水曲，日晚棹歌清。
+++沈佺期
++++白莲花亭侍宴应制
九日陪天仗，三秋幸禁林。
霜威变绿树，云气落青岑。
水殿黄花合，山亭绛叶深。
朱旗夹小径，宝马驻清浔。
苑吏收寒果，饔人膳野禽。
承欢不觉暝，遥响素秋砧。
+++沈佺期
++++仙萼池亭侍宴应制
步辇寻丹嶂，行宫在翠微。
川长看鸟灭，谷转听猿稀。
天磴扶阶迥，云泉透户飞。
闲花开石竹，幽叶吐蔷薇。
径狭难留骑，亭寒欲进衣。
白龟来献寿，仙吹返彤闱。
+++沈佺期
++++奉和晦日驾幸昆明池应制
法驾乘春转，神池象汉回。
双星移旧石，孤月隐残灰。
战鹢逢时去，恩鱼望幸来。
山花缇绮绕，堤柳幔城开。
思逸横汾唱，欢留宴镐杯。
微臣雕朽质，羞睹豫章材。
+++沈佺期
++++奉和圣制幸礼部尚书窦希玠宅
北阙垂旒暇，南宫听履回。
天临翔凤转，恩向跃龙开。
兰气薰仙帐，榴花引御杯。
水从金穴吐，云是玉衣来。
池影摇歌席，林香散舞台。
不知行漏晚，清跸尚裴徊。
+++沈佺期
++++钓竿篇
朝日敛红烟，垂竿向绿川。
疑天上坐，鱼似镜中悬。
避楫时惊透，猜钩每误牵。
湍危不理辖，潭静欲留船。
钓玉君徒尚，征金我未贤。
为看芳饵下，贪得会无筌。
+++沈佺期
++++和户部岑尚书参迹枢揆
大君制六合，良佐参万机。
大业永开泰，臣道日光辉。
盐梅和鼎食，家声众所归。
汉章题楚剑，郑武袭缁衣。
理识当朝远，文华振古希。
风云神契合，舟楫道心微。
庙堂喜容与，时物递芳菲。
御柳垂仙掖，公槐覆礼闱。
昔陪鹓鹭后，今望鹍鹏飞。
徒御清风颂，巴歌聊自挥。
+++沈佺期
++++同李舍人冬日集安乐公主山池
尝闻天女贵，家即帝宫连。
亭插宜春果，山冲太液泉。
桥低乌鹊夜，台起凤凰年。
故事犹如此，新图更可怜。
紫岩妆阁透，青嶂妓楼悬。
峰夺香炉巧，池偷明镜圆。
梅花寒待雪，桂叶晚留烟。
兴尽方投辖，金声还复传。
+++沈佺期
++++酬苏员外味道夏晚寓直省中见赠
并命登仙阁，分曹直礼闱。
大官供宿膳，侍史护朝衣。
卷幔天河入，开窗月露微。
小池残暑退，高树早凉归。
冠剑无时释，轩车待漏飞。
明朝题汉柱，三署有光辉。
+++沈佺期
++++和韦舍人早朝
阊阖连云起，岩廊拂雾开。
玉珂龙影度，珠履雁行来。
长乐宵钟尽，明光晓奏催。
一经推旧德，五字擢英才。
俨若神仙去，纷从霄汉回。
千春奉休历，分禁喜趋陪。
+++沈佺期
++++自考功员外授给事中
南省推丹地，东曹拜琐闱。
惠移双管笔，恩降五时衣。
出入宜真选，遭逢每滥飞。
器惭公理拙，才谢子云微。
案牍遗常礼，朋僚隔等威。
上台行揖让，中禁动光辉。
旭日千门起，初春八舍归。
赠兰闻宿昔，谈树隐芳菲。
何幸盐梅处，唯忧对问机。
省躬知任重，宁止冒荣非。
+++沈佺期
++++和元舍人万顷临池玩月戏为新体
春风摇碧树，秋雾卷丹台。
复有相宜夕，池清月正开。
玉流含吹动，金魄度云来。
熠爚光如沸，翩翾景若摧。
半环投积草，碎璧聚流杯。
夜久平无焕，天晴皎未隤。
镜将池作匣，珠以岸为胎。
有美司言暇，高兴独悠哉。
挥翰初难拟，飞名岂易陪。
夜光殊在握，了了见沉灰。
+++沈佺期
++++酬杨给事兼见赠台中
子云推辨博，公理擅词雄。
始自尚书省，旋闻给事中。
言从温室秘，籍向琐闱通。
顾我叨郎署，惭无草奏功。
分曹八舍断，解袂五时空。
宿昔陪馀论，平生赖击蒙。
神仙应东掖，云雾限南宫。
忽枉琼瑶赠，长歌兰渚风。
+++沈佺期
++++九真山净居寺谒无碍上人
大士生天竺，分身化日南。
中出烦恼，山下即伽蓝。
小涧香为刹，危峰石作龛。
候禅青鸽乳，窥讲白猿参。
藤爱云间壁，花怜石下潭。
泉行幽供好，林挂浴衣堪。
弟子哀无识，医王惜未谈。
机疑闻不二，蒙昧即朝三。
欲究因缘理，聊宽放弃惭。
超然虎溪夕，双树下虚岚。
+++沈佺期
++++夜游
今夕重门启，游春得夜芳。
月华连昼色，灯影杂星光。
南陌青丝骑，东邻红粉妆。
管弦遥辨曲，罗绮暗闻香。
人拥行歌路，车攒斗舞场。
经过犹未已，钟鼓出长杨。
+++沈佺期
++++登瀛州南城楼寄远
层城起丽谯，凭览出重霄。
兹地多形胜，中天宛寂寥。
四荣摩鹳鹤，百拱厉风飙。
北际燕王馆，东连秦帝桥。
晴光七郡满，春色两河遥。
傲睨非吾土，踌躇适远嚣。
离居欲有赠，春草寄长谣。
+++沈佺期
++++塞北二首
虏障天骄起，秦城地脉分。
柏坛飞五将，梅吹动三军。
锋刃奔涛色，旌旗焰火文。
朔风吹汗漫，飘砾洒轒輼。
海气如秋雨，边峰似夏云。
二庭无岁月，百战有功勋。
形影随鱼贯，音书在雁群。
归来拜天子，凯乐助南薰。
胡骑犯边埃，风从丑上来。
五原烽火急，六郡羽书催。
冰壮飞狐冷，霜浓候雁哀。
将军朝授钺，战士夜衔枚。
紫塞金河里，葱山铁勒隈。
莲花秋剑发，桂叶晓旗开。
秘略三军动，妖氛百战摧。
何言投笔去，终作勒铭回。
+++沈佺期
++++李员外秦援宅观妓
盈盈粉署郎，五日宴春光。
选客虚前馆，徵声遍后堂。
玉钗翠羽饰，罗袖郁金香。
拂黛随时广，挑鬟出意长。
啭歌遥合态，度舞暗成行。
巧落梅庭里，斜光映晓妆。
+++沈佺期
++++送韦商州弼
会府应文昌，商山镇国阳。
闻君监郡史，暂罢尚书郎。
王事嗟相失，人情贵不忘。
累年同画省，四海接文场。
点翰芳春色，传杯明月光。
故交从此去，遥忆紫芝香。
+++沈佺期
++++夏日梁王席送张岐州
秦鸡常下雍，周凤昔鸣岐。
此地推雄抚，惟良寄在斯。
家传七豹贵，人擅八龙奇。
高传生光彩，长林叹别离。
天人开祖席，朝寀候征麾。
翠帟当郊敞，彤幨向野披。
芃芃秋麦盛，苒苒夏条垂。
奏计何时入，台阶望羽仪。
+++沈佺期
++++夏日都门送司马员外逸客孙员外佺北征
二庭追虏骑，六月动周师。
庙略天人授，军麾相国持。
复言征二妙，才命重当时。
画省连征橐，横门共别词。
云迎出塞马，风卷度河旗。
计日方夷寇，旋闻杕杜诗。
+++沈佺期
++++送卢管记仙客北伐
羽檄西北飞，交城日夜围。
庙堂盛征选，戎幕生光辉。
雁行度函谷，马首向金微。
湛湛山川暮，萧萧凉气稀。
饯途予悯默，赴敌子英威。
今日杨朱泪，无将洒铁衣。
+++沈佺期
++++移禁司刑
畴昔参乡赋，中年忝吏途。
丹唇曾学史，白首不成儒。
天子开昌箓，群生偶大炉。
散材仍葺厦，弱羽遽抟扶。
宠迈乘轩鹤，荣过食稻凫。
何功游画省，何德理黄枢。
吊影惭非据，倾心事远图。
盗泉宁止渴，恶木匪投躯。
任直翻多毁，安身遂少徒。
一朝逢纠谬，三省竟无虞。
白简初心屈，黄纱始望孤。
患平终不怒，持劾每相驱。
埋剑谁当辨，偷金以自诬。
诱言虽委答，流议亦真符。
首夏方忧圄，高秋独向隅。
严城看熠耀，圜户对蜘蛛。
累饷唯妻子，披冤是友于。
物情牵倚伏，人事限荣枯。
门客心谁在，邻交迹倘无。
抚襟双涕落，危坐日忧趋。
圣旨垂明德，冤囚岂滥诛。
会希恩免理，终望罪矜愚。
司寇宜哀狱，台庭幸恤辜。
汉皇虚诏上，容有报恩珠。
+++沈佺期
++++入鬼门关
昔传瘴江路，今到鬼门关。
土地无人老，流移几客还。
自从别京洛，颓鬓与衰颜。
夕宿含沙里，晨行冈路间。
马危千仞谷，舟险万重湾。
问我投何地，西南尽百蛮。
+++沈佺期
++++三日独坐驩州思忆旧游
两京多节物，三日最遨游。
丽日风徐卷，香尘雨暂收。
红桃初下地，绿柳半垂沟。
童子成春服，宫人罢射鞴。
禊堂通汉苑，解席绕秦楼。
束皙言谈妙，张华史汉遒。
无亭不驻马，何浦不横舟。
舞籥千门度，帷屏百道流。
金丸向鸟落，芳饵接鱼投。
濯秽怜清浅，迎祥乐献酬。
灵刍陈欲弃，神药曝应休。
谁念招魂节，翻为御魅囚。
朋从天外尽，心赏日南求。
铜柱威丹徼，朱崖镇火陬。
炎蒸连晓夕，瘴疠满冬秋。
西水何时贷，南方讵可留。
无人对炉酒，宁缓去乡忧。
+++沈佺期
++++从驩州廨宅移住山间水亭赠苏使君
遇坎即乘流，西南到火洲。
鬼门应苦夜，瘴浦不宜秋。
岁贷胸穿老，朝飞鼻饮头。
死生离骨肉，荣辱间朋游。
弃置一身在，平生万事休。
鹰鹯遭误逐，豺虎怯真投。
忆昨京华子，伤今边地囚。
愿陪鹦鹉乐，希并鹧鸪留。
日月渝乡思，烟花换客愁。
幸逢苏伯玉，回借水亭幽。
山柏张青盖，江蕉卷绿油。
乘闲无火宅，因放有渔舟。
适越心当是，居夷迹可求。
来尧禅舜，何必罪驩兜。
+++沈佺期
++++赦到不得归题江上石
家住东京里，身投南海西。
风烟万里隔，朝夕几行啼。
圣主讴歌洽，贤臣法令齐。
忽闻铜柱使，走马报金鸡。
弃市沾皇渥，投荒漏紫泥。
魂疲山鹤路，心醉跕鸢溪。
天鉴诛元恶，宸慈恤远黎。
五方思寄刃，万姓喜然脐。
自幼输丹恳，何尝玷白圭。
承言窜遐魅，雪枉间深狴。
坟垄无由谒，京华岂重跻。
炎方谁谓广，地尽觉天低。
百卉杂殊怪，昆虫理赖暌。
闭藏元不蛰，摇落反生荑。
疟瘴因兹苦，穷愁益复迷。
火云蒸毒雾，阳雨濯阴霓。
周乘安交趾，王恭辑画题。
少宽穷涸鲋，犹愍触藩羝。
配宅邻州廨，斑苗接野畦。
山空闻斗象，江静见游犀。
翰墨思诸季，裁缝忆老妻。
小儿应离褓，幼女未攀笄。
梦蝶翻无定，蓍龟讵有倪。
谁能竟此曲，曲尽气酸嘶。
+++沈佺期
++++答魑魅代书寄家人
魑魅来相问，君何失帝乡。
龙钟辞北阙，蹭蹬守南荒。
览镜怜双鬓，沾衣惜万行。
抱愁那去国，将老更垂裳。
影答余他岁，恩私宦洛阳。
三春给事省，五载尚书郎。
黄阁游鸾署，青缣御史香。
扈巡行太液，陪宴坐明光。
渭北升高苑，河南祓禊场。
烟花恒献赋，泉石每称觞。
暇日从休浣，高车映道傍。
迎宾就丞相，选士谒昭王。
侍宠言犹得，承欢谓不忘。
一朝贻厚谴，五宅竟同防。
凶竖曾驱策，权豪岂易当。
款颜因侍从，接武在文章。
且惧威非贙，宁知心是狼。
身犹纳履误，情为覆盆伤。
可叹缘成业，非关行昧藏。
喜逢今改旦，正朔复归唐。
河谶随龙马，天书逐凤凰。
朝容欣旧则，宸化美初纲。
告善雕旌建，收冤锦旆张。
宰臣更献纳，郡守各明扬。
礼乐移三统，舟车会八方。
云沙降白遂，秦陇献烧当。
三赦重天造，千推极国详。
大招思复楚，于役限维桑。
涨海缘真腊，崇山压古棠。
雕题飞栋宇，儋耳间衣裳。
伏枕神馀劣，加餐力未强。
空庭游翡翠，穷巷倚桄榔。
缘体分殊昔，回眸宛异常。
吉凶恒委郑，年寿会询唐。
家本传清白，官移重挂床。
上京无薄产，故里绝穷庄。
碧玉先时费，苍头此自将。
兴言叹家口，何处待赢粮。
计吏从都出，传闻大小康。
降除沾二弟，离拆已三房。
剑外悬销骨，荆南预断肠。
音尘黄耳间，梦想白眉良。
复此单栖鹤，衔雏愿远翔。
何堪万里外，云海已溟茫。
戚属甘胡越，声名任秕糠。
由来休愤命，命也信苍苍。
独坐寻周易，清晨咏老庄。
此中因悟道，无问入猖狂。
+++沈佺期
++++度安海入龙编
我来交趾郡，南与贯胸连。
四气分寒少，三光置日偏。
尉佗曾驭国，翁仲久游泉。
邑屋遗甿在，鱼盐旧产传。
越人遥捧翟，汉将下看鸢。
北斗崇山挂，南风涨海牵。
别离频破月，容鬓骤催年。
昆弟推由命，妻孥割付缘。
梦来魂尚扰，愁委疾空缠。
虚道崩城泪，明心不应天。
+++沈佺期
++++从崇山向越常
朝发崇山下，暮坐越常阴。
西从杉谷度，北上竹溪深。
竹溪道明水，杉谷古崇岑。
差池将不合，缭绕复相寻。
桂叶藏金屿，藤花闭石林。
天窗虚的的，云窦下沉沉。
造化功偏厚，真仙迹每临。
岂徒探怪异，聊欲缓归心。
+++沈佺期
++++哭苏眉州崔司业二公
涣汗天中发，伶俜海外旋。
长沙遇太守，问旧几人全。
国宝亡双杰，天才丧两贤。
大名齐弱岁，高德并中年。
礼乐羊叔子，文章王仲宣。
相看尚玄鬓，相次入黄泉。
流放蛮陬阔，乡关帝里偏。
亲朋云雾拥，生死岁时传。
崔昔挥宸翰，苏尝济巨川。
绛衣陪下列，黄阁谬差肩。
及此俱冥昧，云谁叙播迁。
隼舆怀旧辙，鳣馆想虚筵。
家爱方休杵，皇慈更撤县。
铭旌西蜀路，骑吹北邙田。
陇树应秋矣，江帆故杳然。
罢琴明月夜，留剑白云天。
涕泗湘潭水，凄凉衡峤烟。
来修短分，神理竟难筌。
+++沈佺期
++++哭道士刘无得
闻有玄都客，成仙不易祈。
蓬莱向清浅，桃杏欲芳菲。
缩地黄泉出，升天白日飞。
少微星夜落，高掌露朝晞。
吐甲龙应出，衔符鸟自归。
国人思负局，天子惜被衣。
花月留丹洞，琴笙阁翠微。
嗟来子桑扈，尔独返于几。
+++沈佺期
++++寒食
普天皆灭焰，匝地尽藏烟。
不知何处火，来就客心然。
+++沈佺期
++++回波词
回波尔时佺期，流向岭外生归。
身名已蒙齿录，袍笏未复牙绯。
+++沈佺期
++++上巳日祓禊渭滨应制
宝马香车清渭滨，红桃碧柳禊堂春。
皇情尚忆垂竿佐，天祚先呈捧剑人。
+++沈佺期
++++奉和幸韦嗣立山庄应制
东山朝日翠屏开，北阙晴空彩仗来。
喜遇天文七曜动，少微今夜近三台。
+++沈佺期
++++夜宴安乐公主宅
濯龙门外主家亲，鸣凤楼中天上人。
自有金杯迎甲夜，还将绮席代阳春。
+++沈佺期
++++苑中遇雪应制
北阙彤云掩曙霞，东风吹雪舞仙家。
琼章定少千人和，银树长芳六出花。
+++沈佺期
++++饯唐永昌
（一作饯唐郎中洛阳令）
洛阳旧有神明宰，辇毂由来天地中。
馀邑政成何足贵，因君取则四方同。
+++沈佺期
++++狱中闻驾幸长安二首
传闻圣旨向秦京，谁念羁囚滞洛城。
扈从由来是方朔，为申冤气在长平。
无事今朝来下狱，谁期十月是横河。
君看鹰隼俱堪击，为报蜘蛛收网罗。
+++沈佺期
++++邙山
北邙山上列坟茔，万古千秋对洛城。
城中日夕歌钟起，山上唯闻松柏声。
+++沈佺期
++++句
周原五稼起，云海百川归。
愿此零陵燕，长随征旆飞。（《春雨》。《诗式》）

++上卷九十八
  
+++赵冬曦
++++陪张燕公登南楼
抑郁何以欢，阴氛亦登望。
孤岛轻雾里，行舟白波上。
目劳西北云，心醉东南嶂。
昔日青谿子，胡然此无状。
+++赵冬曦
++++酬燕公出湖见寄
纶綍有成命，旌麾不可攀。
湘川朝目断，荆阙夕波还。
果枉东瞻唱，兴言夕放闲。
携琴仙洞中，置酒灉湖上。
芳景恣行乐，谪居忽如忘。
聚散本相因，离情自悲怅。
鸾翮非常戢，鹏天会昭旷。
永怀宛洛游，曾是弹冠望。
+++赵冬曦
++++奉和张燕公早霁南楼
方曙跻南楼，凭轩肆遐瞩。
物华荡暄气，春景媚晴旭。
川霁湘山孤，林芳楚郊缛。
列岩重叠翠，远岸逶迤绿。
风帆摩天垠，鱼艇散弯曲。
鸿归鹤舞送，猿叫莺声续。
群动皆熙熙，噫予独羁束。
常钦才子意，忌鵩伤踡跼。
雅尚骚人文，怀沙何迫促。
未知二贤意，去矣从所欲。
+++赵冬曦
++++灉湖作
三湖返入两山间，畜作灉湖弯复弯。
暑雨奔流潭正满，微霜及潦水初还。
水还波卷溪潭涸，绿草芊芊岸崭岝。
适来飞棹共回旋，已复扬鞭恣行乐。
道旁耆老步跹跹，楚言兹事不知年。
试就湖边披草径，莫疑东海变桑田。
君讶今时尽陵陆，我看明岁更沦涟。
来今自昔无终始，人事回环常若是。
应思阙下声华日，谁谓江潭旅游子。
初贞正喜固当然，往蹇来誉宜可俟。
盈虚用舍轮舆旋，勿学灵均远问天。

+++赵冬曦
++++和燕公岳州山城
为吏恩犹旧，投沙惠此蒙。
江边悠尔处，泗上宛然同。
访道精言合，论经大义通。
鸣琴有真气，况已沐清风。
+++赵冬曦
++++和尹懋秋夜游灉湖二首
政理常多暇，方舟此溯洄。
吹笙虚洞答，举楫便风催。
山暗云犹辨，潭幽月稍来。
清溪无数曲，未尽莫先回。
烟霭夕微蒙，幽湾赏未穷。
舣舟待初月，褰幌招远风。
鹤声聒前浦，渔火明暗丛。
东山云壑意，不谓尔来同。
+++赵冬曦
++++陪燕公游灉湖上寺
江外多山水，招要步马来。
琴将天籁合，酒共鸟声催。
岩坐攀红药，溪行爱绿苔。
所怀非此地，游望亦裴回。
+++赵冬曦
++++答张燕公翻著葛巾见呈之作
美酒值芳春，醒馀气益真。
降欢时倒履，乘兴偶翻巾。
徐榻思方建，左车理自均。
傲然歌一曲，一醉濯缨人。
+++赵冬曦
++++奉答燕公
语别意凄凄，零陵湘水西。
佳人金谷返，爱子洞庭迷。
旧馆逢花发，他山值鸟啼。
江天千里望，谁见绿蘋齐。
+++赵冬曦
++++奉和圣制同二相已下群官乐游园宴
爽垲三秦地，芳华二月初。
酺承奠璧罢，宴是合钱馀。
柳翠垂堪结，桃红卷欲舒。
从容会鹓鹭，延曼戏龙鱼。
喜气流云物，欢声浃里闾。
圣恩将报厚，请述记言书。
+++赵冬曦
++++奉和圣制答张说扈从南出雀鼠谷
轩辕应顺动，力牧正趋陪。
道合殷为砺，时行楚有材。
省方西礼设，振旅北京回。
地理分中壤，天文照上台。
寒依汾谷去，春入晋郊来。
窃比康衢者，长歌仰大哉。
+++赵冬曦
++++奉和圣制送张说上集贤学士赐宴赋得莲字
浅术方观海，深恩忽见天。
学开丹殿籍，名与石渠贤。
良辅膺休命，微生谬采甄。
春馀仍哢鸟，夏近未舒莲。
笺札来宸禁，衣冠集诏筵。
史臣知醉德，欲记升中年。
+++赵冬曦
++++奉答燕公
谁道零陵守，东过此地游。
友僚同省阁，昆弟接荆州。
我逐江潭雁，君随海上鸥。
屡伤神气阻，久别鬓毛秋。
疑岭春应遍，阳台雨欲收。
情未尽，高驾少淹留。
+++赵冬曦
++++陪张燕公行郡竹篱
良臣乃国宝，麾守去承明。
外户人无闭，浮江兽已行。
随来晋盗逸，民化蜀风清。
郛郭从彝典，州闾荷德声。
小人投天涯，流落巴丘城。
所赖中和作，优游凿与耕。
+++赵冬曦
++++和燕公别灉湖
南湖美泉石，君子玩幽奇。
湾澳陪临泛，岩峿共践窥。
秋风赪桂竦，春景绿杨垂。
郢路委分竹，湘滨拥去麾。
枉帆怀胜赏，留景惜差池。
水木且不弃，情由良可知。
+++赵冬曦
++++奉酬燕公见归田赋垂赠之作
穷鸟婴笼缀，孤飞任播迁。
鹪鹩王佐用，复此挫冲天。
楚云何掩郁，湘水亦回邅。
怀哉愧木雁，忽尔枉兰荃。
愈疾同枚叔，销忧比仲宣。
归途书可畏，弱操石犹坚。
覆载虽云广，涔阳直块然。
+++赵冬曦
++++和张燕公耗磨日饮
（一作张说诗）
上月今朝减，流传耗磨辰。
还将不事事，同醉俗中人。
春来半月度，俗忌一朝闲。
不酌他乡酒，无堪对楚山。
+++尹懋
++++奉陪张燕公登南楼
君子每垂眷，江山共流眄。
水远林外明，岩近雾中见。
终日西北望，何处是京县。
屡登高春台，徒使泪如霰。
+++尹懋
++++秋夜陪张丞相赵侍御游灉湖二首
熊轼巴陵地，鹢舟湘水浔。
江山与势远，泉石自幽深。
杳霭入天壑，冥茫见道心。
超然无俗事，清宴有空林。
江上饶奇山，巑罗云水间。
风和树色杂，苔古石文斑。
巴俗将千溠，灉湖凡几湾。
嬉游竟不尽，乘月泛舟还。
+++尹懋
++++同燕公泛洞庭
风光淅淅草中飘，日彩荧荧水上摇。
幸奏潇湘云壑意，山旁容与动仙桡。
+++王琚
++++奉答燕公
郡远途且艰，宜悲良自得。
胡为心独尔，惠好在南国。
亦既清颜披，冏然良愿克。
与君兰时会，群物如藻饰。
烟景惜欢赏，云山起翰墨。
接艺奇思微，偶谈玄言直。
永日不知倦，逾旬犹谓亟。
如何酌离尊，移棹巴城侧。
浦口劳长望，舟中独太息。
疾风吹飞帆，倏忽南与北。
目尽不复见，怀哉无终极。
唯当衡峰上，遥辨湖水色。
+++王琚
++++美女篇
东邻美女实名倡，绝代容华无比方。
浓纤得中非短长，红素天生谁饰妆。
桂楼椒阁木兰堂，绣户雕轩文杏梁。
屈曲屏风绕象床，萎蕤翠帐缀香囊。
玉台龙镜洞彻光，金炉沉烟酷烈芳。
遥闻行佩音锵锵，含娇欲笑出洞房。
二八三五闺心切，褰帘卷幔迎春节。
清歌始发词怨咽，鸣琴一弄心断绝。
借问哀怨何所为，盛年情多心自悲。
须臾破颜倏敛态，一悲一喜并相宜。
何能见此不注心，惜无媒氏为传音。
可怜盈盈直千金，谁家君子为藁砧。
+++王琚
++++自荆湖入朝至岳阳奉别张燕公
五载朝天子，三湘逢旧僚。
扁舟方辍棹，清论遂终朝。
远树烟间没，长江地际摇。
帝城驰梦想，归帆满风飙。
+++王琚
++++游灉湖上寺
春山临远壑，水木自幽清。
夙昔怀微尚，兹焉一放情。
云间听弄鸟，烟上摘初英。
地僻方无闷，逾知道思精。
+++阴行先
++++和张燕公湘中九日登高
重阳初启节，无射正飞灰。
寂寞风蝉至，连翩霜雁来。
山棠红叶下，岸菊紫花开。
今日桓公座，多愧孟嘉才。
+++王熊
++++奉别张岳州说二首
（一作答张燕公岳州宴别）
长沙辞旧国，洞庭逢故人。
薰兰敦久要，披雾转相亲。
岁月空嗟老，江山不惜春。
忽闻黄鹤曲，更作白头新。
平生共风月，倏忽间山川。
不期交淡水，暂得款忘年。
兴逸方罢钓，帆开欲解船。
离心若危旆，朝夕为君悬。
+++梁知微
++++入朝别张燕公
华容佳山水，之子厌承明。
符竹纡小郡，江湖被德声。
三年计吏入，路指巴丘城。
凫舟才结缆，驺驾已相迎。
别离他乡酒，委曲故人情。
孤屿早烟薄，长波晚气清。
辛勤方远骛，胜赏屡难并。
回瞻洞庭浦，日暮愁云生。
+++李伯鱼
++++桐竹赠张燕公
北竹青桐北，南桐绿竹南。
竹林君早爱，桐树我初贪。
凤栖桐不愧，凤食竹何惭。
栖食更如此，馀非凤所堪。
+++杨重玄
++++正朝上左相张燕公
岁去愁终在，春还命不来。
长吁问丞相，东阁几时开。
+++朱使欣
++++道峡似巫山
江如晓天静，石似暮云张。
征帆一流览，宛若巫山阳。
楚客思归路，秦人谪异乡。
猿鸣孤月夜，再使泪沾裳。

++上卷九十九
  
+++张循之
++++巫山高
（一作沈佺期诗）
巫山高不极，合沓状奇新。
暗谷疑风雨，阴崖若鬼神。
月明三峡晓，潮满九江春。
为问阳台客，应知入梦人。
+++张循之
++++送泉州李使君之任
傍海皆荒服，分符重汉臣。
云山百越路，市井十洲人。
执玉来朝远，还珠入贡频。
连年不见雪，到处即行春。
+++张循之
++++长门怨
（一作张修之诗）
长门落景尽，洞房秋月明。
玉阶草露积，金屋网尘生。
妾妒今应改，君恩惜未平。
寄语临邛客，何时作赋成。
+++张循之
++++巫山
流景一何速，年华不可追。
解佩安所赠，怨咽空自悲。
+++张循之
++++送王汶宰江阴
郡北乘流去，花间竟日行。
海鱼朝满市，江鸟夜喧城。
让酒非关病，援琴不在声。
应缘五斗米，数日滞渊明。
+++张循之
++++婺州留别邓使君
西掖驰名久，东阳出守时。
江山婺女分，风月隐侯诗。
别恨双溪急，留欢五马迟。
回舟映沙屿，未远剩相思。
+++王晙
++++祭汾阴乐章 太和
於穆圣皇，六叶重光。
太原刻颂，后土疏场。
宝鼎呈符，歊云孕祥。
礼乐备矣，降福穰穰。
+++张柬之
++++大堤曲
南国多佳人，莫若大堤女。
玉床翠羽帐，宝袜莲花距。
魂处自目成，色授开心许。
迢迢不可见，日暮空愁予。
+++张柬之
++++东飞伯劳歌
青田白鹤丹山凤，婺女姮娥两相送。
谁家绝世绮帐前，艳粉红脂映宝钿。
窈窕玉堂褰翠幕，参差绣户悬珠箔。
绝世三五爱红妆，冶袖长裙兰麝香。
春去花枝俄易改，可叹年光不相待。

+++张柬之
++++出塞
侠客重恩光，骢马饰金装。
瞥闻传羽檄，驰突救边荒。
歙野山川动，嚣天旌旆扬。
吴钩明似月，楚剑利如霜。
电断冲胡塞，风飞出洛阳。
转战磨笄俗，横行戴斗乡。
手擒郅支长，面缚谷蠡王。
将军占太白，小妇怨流黄。
騕褭青丝骑，娉婷红粉妆。
三春莺度曲，八月雁成行。
谁堪坐愁思，罗袖拂空床。
+++张柬之
++++与国贤良夜歌二首
柳台临新堰，楼堞相重复。
窈窕凤凰姝，倾城复倾国。
杏间花照灼，楼上月裴回。
带娇移玉柱，含笑捧金杯。
+++袁恕己
++++咏屏风
绮阁云霞满，芳林草树新。
鸟惊疑欲曙，花笑不关春。
山对弹琴客，溪留垂钓人。
请看车马客，行处有风尘。
+++刘幽求
++++书怀
心为明时尽，君门尚不容。
田园迷径路，归去欲何从。
+++章玄同
++++流所赠张锡
黄叶因风下，甘从洛浦隈。
白云何所为，还出帝乡来。
+++王易从
++++临高台
汉主事祁连，良人在高阙。
空台寂已暮，愁坐变容发。
泛艳春幌风，裴回秋户月。
可怜军书断，空使流芳歇。
+++卢僎
++++初出京邑有怀旧林
赋生期独得，素业守微班。
外忝文学知，鸿渐鹓鹭间。
内倾水木趣，筑室依近山。
晨趋天日晏，夕卧江海闲。
松风生坐隅，仙禽舞亭湾。
曙云林下客，霁月池上颜。
虽曰坐郊园，静默非人寰。
时步苍龙阙，宁异白云关。
语济岂时顾，默善忘世攀。
世网余何触，天涯谪南蛮。
回首思洛阳，喟然悲贞艰。
旧林日夜远，孤云何时还。
+++卢僎
++++稍秋晓坐阁，遇舟东下扬州，即事寄上族父江阳令
虎啸山城晚，猿鸣江树秋。
红林架落照，青峡送归流。
归流赴淮海，征帆下扬州。
族父江阳令，盛业继前修。
文掩崔亭伯，德齐陈太丘。
时哉惜未与，千载且为俦。
忆昔山阳会，长怀东上游。
称觞阮林下，赋雪谢庭幽。
道浓礼自略，气舒文转遒。
高情薄云汉，酣态坐芳洲。
接席复连轸，出入陪华輈。
独善与兼济，语默奉良筹。
岁月欢无已，风雨暗飕飕。
掌宪时持节，为邦邈海头。
子人惠虽树，苍生望且留。
微躬趋直道，神甸忝清猷。
仙台适西步，蛮徼忽南浮。
宇内皆安乐，天涯独远投。
忠信徒坚仗，神明岂默酬。
观生海漫漫，稽命天悠悠。
云昏巴子峡，月远吴王楼。
怀昔明不寐，悲令岁属周。
喟无排云翮，暂得抒离忧。
空洒沾红泪，万里逐行舟。
+++卢僎
++++让帝挽歌词二首
泰伯玄风远，延州德让行。
阖棺追大节，树羽册鸿名。
地户迎天仗，皇阶失帝兄。
还闻汉明主，遗剑泣东平。
朝天驰马绝，册帝□宫祖。
恍惚陵庙新，萧条池馆古。
万化一朝空，哀乐此路同。
西园有明月，修竹韵悲风。
+++卢僎
++++十月梅花书赠
君不见巴乡气候与华别，年年十月梅花发。
上苑今应雪作花，宁知此地花为雪。
自从迁播落黔巴，三见江上开新花。
故园风花虚洛汭，穷峡凝云度岁华。
花情纵似河阳好，客心倍伤边候早。
春候飒惊楼上梅，霜威未落江潭草。
江水侵天去不还，楼花覆帘空坐攀。
一向花前看白发，几回梦里忆红颜。
红颜白发云泥改，何异桑田移碧海。
却想华年故国时，唯馀一片空心在。
空心吊影向谁陈，云台仙阁旧游人。
傥知巴树连冬发，应怜南国气长春。

+++卢僎
++++岁晚还京台望城阙成口号先赠交亲
紫陌开行树，朱城出晚霞。
犹怜惯去国，疑是梦还家。
风弱知催柳，林青觉待花。
交亲望归骑，几处拥年华。
+++卢僎
++++送苏八给事出牧徐州用芳韵
金鼎属元方，琐闱连季常。
畏盈聊出守，分命乃维良。
晓骑辞朝远，春帆向楚常。
贤哉谦自牧，天下咏馀芳。
+++卢僎
++++上幸皇太子新院应制
佳气晓葱葱，乾行入震宫。
前星迎北极，少海被南风。
视膳铜楼下，吹笙玉座中。
训深家以正，义举俗为公。
父子成钊合，君臣禹启同。
仰天歌圣道，犹愧乏雕虫。
+++卢僎
++++奉和李令扈从温泉宫赐游骊山韦侍郎别业
风后轩皇佐，云峰谢客居。
承恩来翠岭，缔赏出丹除。
飞盖松溪寂，清笳玉洞虚。
窥岩详雾豹，过水略泉鱼。
乡入无何有，时还上古初。
伊皋羞过狭，魏丙服粗疏。
白雪缘情降，青霞落卷舒。
多惭郎署在，辄继国风馀。
+++卢僎
++++季冬送户部郎中使黔府选补
握镜均荒服，分衡得大同。
征贤一台上，补吏五谿中。
雨露将天泽，文章播国风。
汉庭暌直谅，楚峡望清通。
马逐霜鸿渐，帆沿晓月空。
还期凤池拜，照耀列星宫。
+++卢僎
++++途中口号
（一作郭向诗）
抱玉三朝楚，怀书十上秦。
年年洛阳陌，花鸟弄归人。
+++卢僎
++++南望楼
去国三巴远，登楼万里春。
伤心江上客，不是故乡人。
+++卢僎
++++临川送别
秋郊日半隐，野树烟初映。
风水正萧条，那甚动离咏。
+++卢僎
++++题殿前桂叶
桂树生南海，芳香隔楚山。
今朝天上见，疑是月中攀。
+++牛凤及
++++奉和受图温洛应制
八神扶玉辇，六羽警瑶谿。
戒道伊川北，通津涧水西。
御图开洛匮，刻石与天齐。
瑞日波中上，仙禽雾里低。
微臣矫羽翮，抃舞接鸾鹥。

++上卷一百
  
+++司马逸客
++++雅琴篇
亭亭峄阳树，落落千万寻。
独抱出云节，孤生不作林。
影摇绿波水，彩绚丹霞岑。
直干思有托，雅志期所任。
匠者果留盼，雕斫为雅琴。
文以楚山玉，错以昆吾金。
虬凤吐奇状，商徵含清音。
清音雅调感君子，一抚一弄怀知己。
不知钟期百年馀，还忆朝朝几千里。
马卿台上应芜没，阮籍帷前空已矣。
山情水意君不知，拂匣调弦为谁理。
调弦拂匣倍含情，况复空山秋月明。
陇水悲风已呜咽，离鹍别鹤更凄清。
将军塞外多奇操，中散林间有正声。
正声谐风雅，欲竟此曲谁知者。
自言幽隐乏先容，不道人物知音寡。
谁能一奏和天地，谁能再抚欢朝野。
朝野欢娱乐未央，车马骈阗盛彩章。
岁岁汾川事箫鼓，朝朝伊水听笙簧。
窈窕楼台临上路，妖娆歌舞出平阳。
弹弦本自称仁祖，吹管由来许季长。
犹怜雅歌淡无味，渌水白云谁相贵。
还将逸词赏幽心，不觉繁声论远意。
传闻帝乐奏钧天，傥冀微躬备五弦。
愿持东武宫商韵，长奉南熏亿万年。
+++王绍宗
++++三妇艳
大妇能调瑟，中妇咏新诗。
小妇独无事，花庭曳履綦。
上客且安坐，春日正迟迟。
+++郑遂初
++++别离怨
荡子戍辽东，连年信不通。
尘生锦步障，花送玉屏风。
只怨红颜改，宁辞玉簟空。
系书春雁足，早晚到云中。
+++李崇嗣
++++寒食
（一作沈佺期诗）
普天皆灭焰，匝地尽藏烟。
不知何处火，来就客心然。
+++李崇嗣
++++览镜
（一作李嗣宗诗）
岁去红颜尽，愁来白发新。
今朝开镜匣，疑是别逢人。
+++李崇嗣
++++独愁
闻道成都酒，无钱亦可求。
不知将几斗，销得此来愁。
+++东方虬
++++昭君怨三首
汉道方全盛，朝廷足武臣。
何须薄命妾，辛苦事和亲。
掩泪辞丹凤，衔悲向白龙。
单于浪惊喜，无复旧时容。
胡地无花草，春来不似春。
自然衣带缓，非是为腰身。
+++东方虬
++++春雪
春雪满空来，触处似花开。
不知园里树，若个是真梅。
+++张楚金
++++逸人歌赠李山人
上有尧兮下有由，眠松阳兮漱颍流。
其貌古，其心幽，浩歌一曲兮林壑秋。
道险可惊兮人莫用，乐天知命兮守岩洞。
时击磬兮嗟鸣凤，吾欲知往古之不可追，自悠悠于凡梦。

+++房融
++++谪南海过始兴广胜寺果上人房
（一作过韶州广界寺）
零落嗟残命，萧条托胜因。
方烧三界火，遽洗六情尘。
隔岭天花发，凌空月殿新。
谁令乡国梦，终此学分身。
+++吕太一
++++咏院中丛竹
擢擢当轩竹，青青重岁寒。
心贞徒见赏，箨小未成竿。
+++张纮
++++和吕御史咏院中丛竹
闻君庭竹咏，幽意岁寒多。
叹息为冠小，良工将奈何。
+++张纮
++++闺怨
（《搜玉集》作张炫诗）
去年离别雁初归，今夜裁缝萤已飞。
征客近来音信断，不知何处寄寒衣。
+++张纮
++++行路难
君不见温家玉镜台，提携抱握九重来。
君不见相如绿绮琴，一抚一拍凤凰音。
人生意气须及早，莫负当年行乐心。
荆王奏曲楚妃叹，曲尽欢终夜将半。
朱楼银阁正平生，碧草青苔坐芜漫。
当春对酒不须疑，视日相看能几时。
春风吹尽燕初至，此时自为称君意。
秋露萎草鸿始归，此时衰暮与君违。
人生翻覆何常定，谁保容颜无是非。
+++郑蜀宾
++++别亲朋
畏途方万里，生涯近百年。
不知将白首，何处入黄泉。

++上卷一百零一
  
+++宋务光
++++海上作
旷哉潮汐池，大矣乾坤力。
浩浩去无际，沄沄深不测。
崩腾翕众流，泱漭环中国。
鳞介错殊品，氛霞饶诡色。
天波混莫分，岛树遥难识。
汉主探灵怪，秦王恣游陟。
搜奇大壑东，竦望成山北。
方术徒相误，蓬莱安可得。
吾君略仙道，至化孚淳默。
惊浪晏穷溟，飞航通绝域。
马韩底厥贡，龙伯修其职。
粤我遘休明，匪躬期正直。
敢输鹰隼执，以间豺狼忒。
海路行已殚，輶轩未皇息。
劳歌玄月暮，旅睇沧浪极。
魏阙渺云端，驰心附归冀。
+++李景伯
++++回波辞
回波尔时酒卮，微臣职在箴规。
侍宴既过三爵，喧哗窃恐非仪。
+++李行言
++++秋晚度废关
秦郊平旧险，周德眷遗黎。
始闻清夜柝，俄见落封泥。
物色来无限，津途去不迷。
空亭谁问马，闲戍但鸣鸡。
山月寒弥净，河风晓更凄。
赠言杨伯起，非复是关西。
+++郭利贞
++++上元
九陌连灯影，千门度月华。
倾城出宝骑，匝路转香车。
烂熳惟愁晓，周游不问家。
更逢清管发，处处落梅花。
+++元希声
++++赠皇甫侍御赴都八首
东南之美，生于会稽。
牛斗之气，蓄于昆溪。
有瑶者玉，连城是齐。
有威者凤，非梧不栖。
猗嗟众珍，以况君子。
公侯之胄，必复其始。
利器长材，温仪峻峙。
道心惟微，厥用允塞。
德辉不泯，而映邦国。
静以有神，动而作则。
九皋千里，其声不忒。
粤在古昔，分官厥初。
刺邪矫枉，非贤勿居。
棱棱直指，烈烈方书。
苍玉鸣珮，绣衣登车。
绰绰夫君，是膺柱下。
准绳有望，名器无假。
宠盖伯山，气雄公雅。
立朝正色，俟我能者。
载怀朋情，尝接闲宴。
好洽昆弟，官联州县。
如彼松竹，春荣冬蒨。
柯叶蔼然，下渝霜霰。
会合非我，关山坐违。
离鸿晓引，别叶秋飞。
騑骖徐动，尊饯相依。
远情超忽，岐路光辉。
金石其心，芝兰其室。
言语方间，音徽自溢。
肃子风威，严子霜质。
赠言岁暮，以保贞吉。
+++李澄之
++++秋庭夜月有怀
游客三江外，单栖百虑违。
山川忆处近，形影梦中归。
夜月明虚帐，秋风入捣衣。
从来不惯别，况属雁南飞。
+++李如璧
++++明月
三五月华流炯光，可怜怀归郢路长。
逾江越汉津无梁，遥遥永夜思茫茫。
昭君失宠辞上宫，蛾眉婵娟卧毡穹。
胡人琵琶弹北风，汉家音信绝南鸿。
昭君此时怨画工，可怜明月光朣胧。
节既秋兮天向寒，沅有漪兮湘有澜，沅湘纠合淼漫漫。
洛阳才子忆长安，可怜明月复团团。
逐臣恋主心愈恪，弃妻思君情不薄。
已悲芳岁徒沦落，复恐红颜坐销铄。
可怜明月方照灼，向影倾身比葵藿。
+++洪子舆
++++严陵祠
汉主召子陵，归宿洛阳殿。
客星今安在，隐迹犹可见。
水石空潺湲，松篁尚葱蒨。
岸深翠阴合，川回白云遍。
幽径滋芜没，荒祠幂霜霰。
垂钓想遗芳，掇蘋羞野荐。
高风激终古，语理忘荣贱。
方验道可尊，山林情不变。
+++寇泚
++++度涂山
小年弄文墨，不识戎旅难。
一朝事鞞鼓，策马度涂山。
涂山横地轴，万里留荒服。
悠悠正旆远，騑骖一何速。
流月挥金戈，惊风折寒木。
行闻汉飞将，还向皋兰宿。
+++吴兢
++++永泰公主挽歌二首
秾华从妇道，釐降适诸侯。
河汉天孙合，潇湘帝子游。
关雎方作训，鸣凤自相求。
可叹凌波迹，东川遂不流。
舜华徂北渚，宸思结南阳。
盭绶哀荣备，游轩宠悼彰。
三川谋远日，八水宅连冈。
无复秦楼上，吹箫下凤凰。

++上卷一百零二
  
+++武平一
++++妾薄命
有女妖且丽，裴回湘水湄。
水湄兰杜芳，采之将寄谁。
瓠犀发皓齿，双蛾颦翠眉。
红脸如开莲，素肤若凝脂。
绰约多逸态，轻盈不自持。
尝矜绝代色，复恃倾城姿。
子夫前入侍，飞燕复当时。
正悦掌中舞，宁哀团扇诗。
洛川昔云遇，高唐今尚违。
幽阁禽雀噪，闲阶草露滋。
流景一何速，年华不可追。
解佩安所赠，怨咽空自悲。
+++武平一
++++奉和登骊山高顶寓目应制
銮舆上碧天，翠帟拖晴烟。
绝崿纡仙径，层岩敞御筵。
云披丹凤阙，日下黑龙川。
更睹南熏奏，流声入管弦。
+++武平一
++++幸梨园观打球应制
令节重遨游，分镳应彩球。
骖驔回上苑，蹀躞绕通沟。
影就红尘没，光随赭汗流。
赏阑清景暮，歌舞乐时休。
+++武平一
++++奉和幸白鹿观应制
玉府凌三曜，金坛驻六龙。
彩旒悬倒景，羽盖偃乔松。
玄圃灵芝秀，华池瑞液浓。
谬因沾舜渥，长愿奉尧封。
+++武平一
++++侍宴安乐公主新宅应制
紫汉秦楼敞，黄山鲁馆开。
簪裾分上席，歌舞列平台。
马既如龙至，人疑学凤来。
幸兹联棣萼，何以接邹枚。
+++武平一
++++送金城公主适西蕃
广化三边静，通烟四海安。
还将膝下爱，特副域中欢。
圣念飞玄藻，仙仪下白兰。
日斜征盖没，归骑动鸣鸾。
+++武平一
++++奉和幸新丰温泉宫应制
秦王登碣石，周后袭昆仑。
何必在遐远，方称万宇尊。
我皇顺时豫，星驾动轩辕。
雄戟交驰道，清笳度国门。
回舆长乐观，校猎上林园。
行漏移三象，连营总八屯。
旌摇鹦鹉谷，骑转凤凰原。
绝壁苍苔古，灵泉碧溜温。
参差开水殿，窈窕敞岩轩。
丰邑模犹在，骊宫迹尚存。
烟松衔翠幄，雪径绕花源。
侍从推玄草，文章召虎贲。
深仁浃夷夏，洪造溢乾坤。
谬忝王枚列，多惭雨露恩。
+++武平一
++++奉和幸韦嗣立山庄侍宴应制
三光回斗极，万骑肃钩陈。
地若游汾水，畋疑历渭滨。
圆塘冰写镜，遥树露成春。
弦奏鱼听曲，机忘鸟狎人。
筑岩思感梦，磻石想垂纶。
落景摇红壁，层阴结翠筠。
素风纷可尚，玄泽蔼无垠。
薄暮清笳动，天文焕紫宸。
+++武平一
++++兴庆池侍宴应制
銮舆羽驾直城隈，帐殿旌门此地开。
皎洁灵潭图日月，参差画舸结楼台。
波摇岸影随桡转，风送荷香逐酒来。
愿奉圣情欢不极，长游云汉几昭回。
+++武平一
++++奉和立春内出彩花树应制
銮辂青旂下帝台，东郊上苑望春来。
黄莺未解林间啭，红蕊先从殿里开。
画阁条风初变柳，银塘曲水半含苔。
欣逢睿藻光韶律，更促霞觞畏景催。
+++武平一
++++奉和正旦赐宰臣柏叶应制
绿叶迎春绿，寒枝历岁寒。
愿持柏叶寿，长奉万年欢。
+++武平一
++++游泾川琴溪
环潭澄晓色，叠嶂照秋影。
幽致欣所逢，纷虑自兹屏。
+++武平一
++++夜宴安乐公主宅
王孙帝女下仙台，金榜珠帘入夜开。
遽惜琼筵欢正洽，唯愁银箭晓相催。
+++武平一
++++奉和圣制幸韦嗣立山庄应制
鸣銮赫奕下重楼，羽盖逍遥向一丘。
汉日唯闻白衣宠，唐年更睹赤松游。
+++武平一
++++饯唐永昌
闻君墨绶出丹墀，双舄飞来伫有期。
寄谢铜街攀柳日，无忘粉署握兰时。

++上卷一百零三
  
+++赵彦昭
++++奉和圣制立春日侍宴内殿出剪彩花应制
剪彩迎初候，攀条故写真。
花随红意发，叶就绿情新。
嫩色惊衔燕，轻香误采人。
应为熏风拂，能令芳树春。
+++赵彦昭
++++奉和人日清晖阁宴群臣遇雪应制
出震乘东陆，凭高御北辰。
祥云应早岁，瑞雪候初旬。
庭树千花发，阶蓂七叶新。
幸承今日宴，长奉万年春。
+++赵彦昭
++++奉和七夕两仪殿会宴应制
青女三秋节，黄姑七日期。
星桥度玉珮，云阁掩罗帷。
河气通仙掖，天文入睿词。
今宵望灵汉，应得见蛾眉。
+++赵彦昭
++++奉和九日幸临渭亭登高应制
秋豫凝仙览，宸游转翠华。
呼鹰下鸟路，戏马出龙沙。
紫菊宜新寿，丹萸辟旧邪。
须陪长久宴，岁岁奉吹花。
+++赵彦昭
++++奉和九月九日登慈恩寺浮屠应制
出豫乘秋节，登高陟梵宫。
皇心满尘界，佛迹现虚空。
日月宜长寿，人天得大通。
喜闻题宝偈，受记莫由同。
+++赵彦昭
++++安乐公主移入新宅侍宴应制同用开字
云物中京晓，天人外馆开。
飞桥象河汉，悬榜学蓬莱。
北阙临仙槛，南山送寿杯。
一窥轮奂毕，惭恧栋梁材。
+++赵彦昭
++++奉和送金城公主适西蕃应制
（一作崔日用诗）
圣后经纶远，谋臣计画多。
受降追汉策，筑馆许戎和。
俗化乌孙垒，春生积石河。
六龙今出饯，双鹤愿为歌。
+++赵彦昭
++++奉和圣制登骊山高顶寓目应制
皇情遍九垓，御辇驻昭回。
路若随天转，人疑近日来。
河看大禹凿，山见巨灵开。
愿扈登封驾，常持荐寿杯。
+++赵彦昭
++++奉和幸白鹿观应制
云骖驱半景，星跸坐中天。
国诞玄宗圣，家寻碧落仙。
玉杯鸾荐寿，宝算鹤知年。
一睹光华旦，欣承道德篇。
+++赵彦昭
++++哭仆射鄂公杨再思
两揆光天秩，三朝奉帝熙。
何言集大鸟，忽此丧元龟。
坐叹公槐落，行闻宰树悲。
壑舟今已去，宁有济川期。
+++赵彦昭
++++人日侍宴大明宫应制
宝契无为属圣人，雕舆出幸玩芳辰。
平楼半入南山雾，飞阁旁临东墅春。
夹路秾花千树发，垂轩弱柳万条新。
处处风光今日好，年年愿奉属车尘。
+++赵彦昭
++++奉和初春幸太平公主南庄应制
主第岩扃驾鹊桥，天门阊阖降鸾镳。
历乱旌旗转云树，参差台榭入烟霄。
林间花杂平阳舞，谷里莺和弄玉箫。
已陪沁水追欢日，行奉茅山访道朝。
+++赵彦昭
++++奉和幸安乐公主山庄应制
六龙齐轸御朝曦，双鹢维舟下绿池。
飞观仰看云外耸，浮桥直见海中移。
灵泉巧凿天孙渚，孝笋能抽帝女枝。
幸愿一生同草树，年年岁岁乐于斯。
+++赵彦昭
++++奉和幸大荐福寺
（寺乃中宗旧宅）
宝地龙飞后，金身佛现时。
千花开国界，万善累皇基。
北阙承行幸，西园属住持。
天衣拂旧石，王舍起新祠。
刹凤迎雕辇，幡虹驻彩旗。
同沾小雨润，窃仰大风诗。
+++赵彦昭
++++奉和幸长安故城未央宫应制
夙驾移天跸，凭轩览汉都。
寒烟收紫禁，春色绕黄图。
旧史遗陈迹，前王失霸符。
山河寸土尽，宫观尺椽无。
崇高惟在德，壮丽岂为谟。
茨室留皇鉴，熏歌盛有虞。
+++赵彦昭
++++奉和幸韦嗣立山庄侍燕应制
贤族唯题里，儒门但署乡。
何如表岩洞，宸翰发辉光。
地在兹山曲，家临郃水阳。
六龙驻旌罕，四牡耀旂常。
北斗临台座，东山入庙堂。
天高羽翼近，主圣股肱良。
野竹池亭气，村花涧谷香。
纵然怀豹隐，空愧蹑鹓行。
+++赵彦昭
++++奉和元日赐群臣柏叶应制
器乏雕梁器，材非构厦材。
但将千岁叶，常奉万年杯。
+++赵彦昭
++++苑中人日遇雪应制
始见青云干律吕，俄逢瑞雪应阳春。
今日回看上林树，梅花柳絮一时新。
+++赵彦昭
++++奉和圣制幸韦嗣立山庄应制
廊庙心存岩壑中，銮舆瞩在灞城东。
逍遥自在蒙庄子，汉主徒言河上公。
+++赵彦昭
++++秋朝木芙蓉
水面芙蓉秋已衰，繁条偏是著花迟。
平明露滴垂红脸，似有朝愁暮落时。
+++赵彦昭
++++侍宴桃花园咏桃花应制
红萼竞燃春苑曙，粉茸新吐御筵开。
长年愿奉西王母，近侍惭无东朔才。

++上卷一百零四
  
+++萧至忠
++++奉和九日幸临渭亭登高应制得馀字
望幸三秋暮，登高九日初。
朱旗巡汉苑，翠帟俯秦墟。
宠极萸房遍，恩深菊酎馀。
承欢何以答，万亿奉宸居。
+++萧至忠
++++奉和九月九日登慈恩寺浮图应制
天跸三乘启，星舆六辔行。
登高凌宝塔，极目遍王城。
神卫空中绕，仙歌云外清。
重阳千万寿，率舞颂升平。
+++萧至忠
++++奉和幸安乐公主山庄应制
西郊窈窕凤凰台，北渚平明法驾来。
匝地金声初度曲，周堂玉溜好传杯。
湾路分游画舟转，岸门相向碧亭开。
微臣此时承宴乐，仿佛疑从星汉回。
+++萧至忠
++++送张亶赴朔方应制
（一作刘宪诗）
命将择耆年，图功胜必全。
光辉万乘饯，威武二庭宣。
中衢横鼓角，旷野蔽旌旃。
推食天厨至，投醪御酒传。
凉风过雁苑，杀气下鸡田。
分阃恩何极，临岐动睿篇。
+++萧至忠
++++陪幸长宁公主林亭
（一作刘宪诗）
公主林亭地，清晨降玉舆。
画桥飞渡水，仙阁迥临虚。
新晴看蛱蝶，早夏摘芙蕖。
文酒娱游盛，忻叨侍从馀。
+++萧至忠
++++陪幸五王宅
（一作刘宪诗）
北斗枢机任，西京肺腑亲。
畴昔王门下，今兹制幸晨。
恩来山水被，圣作管弦新。
绕座薰红药，当轩暗绿筠。
摘荷才早夏，听鸟尚馀春。
行漏金徒晓，风烟是观津。
+++萧至忠
++++三会寺应制
（一作刘宪诗）
岧峣仓史台，敞朗绀园开。
戒旦壶人警，翻霜羽骑来。
下辇登三袭，褰旒望九垓。
林披馆陶榜，水浸昆明灰。
网户飞花缀，幡竿度鸟回。
豫游仙唱动，潇洒出尘埃。
+++萧至忠
++++荐福寺应制
（一作刘宪诗）
地灵传景福，天驾俨钩陈。
佳哉藩邸旧，赫矣梵宫新。
香塔鱼山下，禅堂雁水滨。
珠幡映白日，镜殿写青春。
甚欢延故吏，大觉拯生人。
幸承歌颂末，长奉属车尘。
+++萧至忠
++++陪游上苑遇雪
（一作刘宪诗）
龙骖晓入望春宫，正逢春雪舞春风。
花光并在天文上，寒气行销御酒中。
+++李迥秀
++++奉和九日幸临渭亭登高应制得风字
重九临商节，登高出汉宫。
正逢萸实满，还对菊花丛。
霁云开就日，仙藻丽秋风。
微臣预在镐，窃抃遂无穷。
+++李迥秀
++++奉和九月九日登慈恩寺浮图应制
沙界人王塔，金绳梵帝游。
言从祇树赏，行玩菊丛秋。
御酒调甘露，天花拂彩旒。
尧年将佛日，同此庆时休。
+++李迥秀
++++奉和幸安乐公主山庄应制
诘旦重门闻警跸，传言太主奏山林。
是日回舆罗万骑，此时欢喜赐千金。
鹭羽凤箫参乐曲，荻园竹径接帷阴。
手舞足蹈方无已，万年千岁奉薰琴。
+++李迥秀
++++夜宴安乐公主宅
金榜岧峣云里开，玉箫参差天际回。
莫惊侧弁还归路，只为平阳歌舞催。
+++杨廉
++++奉和九日幸临渭亭登高应制得亭字
远目瞰秦坰，重阳坐灞亭。
既开黄菊酒，还降紫微星。
箫鼓谙仙曲，山河入画屏。
幸兹陪宴喜，无以效丹青。
+++杨廉
++++奉和九月九日登慈恩寺浮图应制
万乘临真境，重阳眺远空。
慈云浮雁塔，定水映龙宫。
宝铎含飙响，仙轮带日红。
天文将瑞色，辉焕满寰中。
+++韦安石
++++奉和九日幸临渭亭登高应制得枝字
重九开秋节，得一动宸仪。
金风飘菊蕊，玉露泫萸枝。
睿览八纮外，天文七曜披。
临深应在即，居高岂忘危。
+++韦安石
++++侍宴旋师喜捷应制
蜂蚁屯夷落，熊罴逐汉飞。
忘躯百战后，屈指一年归。
厚眷纾天藻，深慈解御衣。
兴酣歌舞出，朝野叹光辉。
+++韦安石
++++梁王宅侍宴应制同用风字
梁园开胜景，轩驾动宸衷。
早荷承湛露，修竹引薰风。
九酝倾钟石，百兽协丝桐。
小臣陪宴镐，献寿奉维嵩。
+++窦希玠
++++奉和九日幸临渭亭登高应制得明字
銮舆巡上苑，凤驾瞰层城。
御座丹乌丽，宸居白鹤惊。
玉旗萦桂叶，金杯泛菊英。
九晨陪圣膳，万岁奉承明。
+++陆景初
++++奉和九日幸临渭亭登高应制得臣字
九秋光顺豫，重节霁良辰。
登高识汉苑，问道侍轩臣。
菊花浮秬鬯，萸房插缙绅。
圣化边陲谧，长洲鸿雁宾。
+++郑南金
++++奉和九日幸临渭亭登高应制得日字
重阳玉律应，万乘金舆出。
风起韵虞弦，云开吐尧日。
菊花浮圣酒，茱香挂衰质。
欲知恩煦多，顺动观秋实。
+++李咸
++++奉和九日幸临渭亭登高应制得直字
重阳乘令序，四野开晴色。
日月数初并，乾坤圣登极。
菊黄迎酒泛，松翠凌霜直。
游海难为深，负山徒倦力。
+++赵彦伯
++++奉和九日幸临渭亭登高应制得花字
九日报仙家，三秋转岁华。
呼鹰下鸟路，戏马出龙沙。
簪挂丹萸蕊，杯浮紫菊花。
所愿同微物，年年共辟邪。
+++赵彦伯
++++从宴桃花园咏桃花应制
（本赵彦昭诗）
红萼竞燃春苑曙，莑茸新吐御筵开。
长年愿奉西王宴，近侍惭无东朔才。
+++赵彦伯
++++苑中遇雪应制
千钟圣酒御筵披，六出祥英乱绕枝。
即此神仙对琼圃，何烦辙迹向瑶池。
+++于经野
++++奉和九日幸临渭亭登高应制得樽字
御气三秋节，登高九曲门。
桂筵罗玉俎，菊醴溢芳樽。
遵渚归鸿度，承云舞鹤鶱。
微臣滥陪赏，空荷圣明恩。
+++卢怀慎
++++奉和九日幸临渭亭登高应制得还字
时和素秋节，宸豫紫机关。
鹤似闻琴至，人疑宴镐还。
旷望临平野，潺湲俯暝湾。
无因酬大德，空此愧崇班。
+++卢怀慎
++++奉和圣制龙池篇
代邸东南龙跃泉，清漪碧浪远浮天。
楼台影就波中出，日月光疑镜里悬。
雁沼洄流成舜海，龟书荐社应尧年。
大川既济惭为楫，报德空思奉细涓。

++上卷一百零五
  
+++辛替否
++++奉和九月九日登慈恩寺浮图应制
洪慈均动植，至德俯深玄。
出豫从初地，登高适梵天。
白云飞御藻，慧日暖皇编。
别有秋原藿，长倾雨露缘。
+++王景
++++奉和九月九日登慈恩寺浮图应制
玉辇移中禁，珠梯览四禅。
重阶清汉接，飞窦紫霄悬。
缀叶披天藻，吹花散御筵。
无因銮跸暇，俱舞鹤林前。
+++毕乾泰
++++奉和九月九日登慈恩寺浮图应制
鹦林花塔启，凤辇顺时游。
重九昭皇庆，大千扬帝休。
耆闍妙法阐，王舍睿文流。
至德覃无极，小臣歌讵酬。
+++麹瞻
++++奉和九月九日登慈恩寺浮图应制
扈跸游玄地，陪仙瞰紫微。
似迈铢衣劫，将同羽化飞。
雕戈秋日丽，宝剑晓霜霏。
献觞乘菊序，长愿奉天晖。
+++樊忱
++++奉和九月九日登慈恩寺浮图应制
净境重阳节，仙游万乘来。
插萸登鹫岭，把菊坐蜂台。
十地祥云合，三天瑞景开。
秋风词更远，窃抃乐康哉。
+++孙佺
++++奉和九月九日登慈恩寺浮图应制
应节萸房满，初寒菊圃新。
龙旗焕辰极，凤驾俨香闉。
莲井偏宜夏，梅梁更若春。
一忻陪雁塔，还似得天身。
+++李从远
++++奉和九月九日登慈恩寺浮图应制
九月从时豫，三乘为法开。
中霄日天子，半座宝如来。
摘果珠盘献，攀萸玉辇回。
愿将尘露点，遥奉光明台。
+++周利用
++++奉和九月九日登慈恩寺浮图应制
山豫乘金节，飞文焕日宫。
萸房开圣酒，杏苑被玄功。
塔向三天迥，禅收八解空。
叨恩奉兰藉，终愧洽薰风。
+++张景源
++++奉和九月九日登慈恩寺浮图应制
飞塔凌霄起，宸游一届焉。
金壶新泛菊，宝座即披莲。
就日摇香辇，凭云出梵天。
祥氛与佳色，相伴杂炉烟。
+++李恒
++++奉和九月九日登慈恩寺浮图应制
宝地邻丹掖，香台瞰碧云。
河山天外出，城阙树中分。
睿藻兰英秀，仙杯菊蕊薰。
愿将今日乐，长奉圣明君。
+++张锡
++++奉和九月九日登慈恩寺浮图应制
九秋霜景净，千门晓望通。
仙游光御路，瑞塔迥凌空。
菊彩扬尧日，萸香绕舜风。
天文丽辰象，窃抃仰层穹。
+++张锡
++++晦日宴高文学林亭
雪尽铜驼路，花照石崇家。
年光开柳色，池影泛云华。
赏洽情方远，春归景未赊。
欲知多暇日，尊酒渍澄霞。
+++解琬
++++奉和九月九日登慈恩寺浮图应制
瑞塔临初地，金舆幸上方。
空边有清净，觉处无馨香。
雨霁微尘敛，风秋定水凉。
兹辰采仙菊，荐寿庆重阳。
+++解琬
++++晦日宴高氏林亭
主第簪裾出，王畿春照华。
山亭一以眺，城阙带烟霞。
横堤列锦帐，傍浦驻香车。
欢娱属晦节，酩酊未还家。

++上卷一百零六
  
+++郑愔
++++侍宴长宁公主东庄应制
公门袭汉环，主第称秦玉。
池架祥鳣序，山吹鸣凤曲。
拂席萝薜垂，回舟芰荷触。
平阳妙舞处，日暮清歌续。
+++郑愔
++++采莲曲
锦䋏沙棠舰，罗带石榴裙。
绿潭采荷芰，清江日稍曛。
鱼鸟争唼喋，花叶相芬氲。
不觉芳洲暮，菱歌处处闻。
+++郑愔
++++夜游曲
汉室欢娱盛，魏国文雅遒。
许史多暮宿，应陈从夜游。
西园宴公子，北里召王侯。
讵似将军猎，空嗟亭尉留。
+++郑愔
++++少年行
颍川豪横客，咸阳轻薄儿。
田窦方贵幸，赵李新相知。
轩盖终朝集，笙竽此夜吹。
黄金盈箧笥，白日忽西驰。
+++郑愔
++++中宗降诞日长宁公主满月侍宴应制
春殿猗兰美，仙阶柏树荣。
地逢芳节应，时睹圣人生。
月满增祥荚，天长发瑞灵。
南山遥可献，常愿奉皇明。
+++郑愔
++++奉和幸上官昭容院献诗四首
地轴楼居远，天台阙路赊。
何如游帝宅，即此对仙家。
座拂金壶电，池摇玉酒霞。
无云秦汉隔，别访武陵花。
尧茨姑射近，汉苑建章连。
十五蓂知月，三千桃纪年。
鸾歌随凤吹，鹤舞向鹍弦。
更觅琼妃伴，来过玉女泉。
宫掖贤才重，山林高尚难。
不言辞辇地，更有结庐欢。
池栋清温燠，岩窗起沍寒。
幽亭有仙桂，圣主万年看。
槎流天上转，茅宇禁中开。
河鹊填桥至，山熊避槛来。
庭花采菉蓐，岩石步莓苔。
愿奉舆图泰，长开锦翰裁。
+++郑愔
++++送金城公主适西蕃应制
下嫁戎庭远，和亲汉礼优。
笳声出虏塞，箫曲背秦楼。
贵主悲黄鹤，征人怨紫骝。
皇情眷亿兆，割念俯怀柔。
+++郑愔
++++奉和幸望春宫送朔方大总管张仁亶
御跸下都门，军麾出塞垣。
长杨跨武骑，细柳接戎轩。
睿曲风云动，边威鼓吹喧。
坐帷将阃外，俱是报明恩。
+++郑愔
++++奉和九月九日登慈恩寺浮图应制
涌霄开宝塔，倒影驻仙舆。
雁子乘堂处，龙王起藏初。
秋风圣主曲，佳气史官书。
愿献重阳寿，承欢万岁馀。
+++郑愔
++++铜雀妓
日斜漳浦望，风起邺台寒。
玉座平生晚，金尊妓吹阑。
舞馀依帐泣，歌罢向陵看。
萧索松风暮，愁烟入井阑。
+++郑愔
++++胡笳曲
汉将留边朔，遥遥岁序深。
谁堪牧马思，正是胡笳吟。
曲断关山月，声悲雨雪阴。
传书问苏武，陵也独何心。
+++郑愔
++++折杨柳
青柳映红颜，黄云蔽紫关。
忽闻边使出，枝叶为君攀。
舞腰愁欲断，春心望不还。
风花滚成雪，罗绮乱斑斑。
+++郑愔
++++秋闺
征客向轮台，幽闺寂不开。
音书秋雁断，机杼夜蛩催。
虚幌风吹叶，闲阶露湿苔。
自怜愁思影，常共月裴回。
+++郑愔
++++人日重宴大明宫恩赐彩缕人胜应制
琼殿含光映早轮，玉鸾严跸望初晨。
池开冻水仙宫丽，树发寒花禁苑新。
佳气裴回笼细网，残霙淅沥染轻尘。
良时荷泽皆迎胜，穷谷晞阳犹未春。
+++郑愔
++++奉和春日幸望春宫
晨跸凌高转翠旌，春楼望远背朱城。
忽排花上游天苑，却坐云边看帝京。
百草香心初罥蝶，千林嫩叶始藏莺。
幸同葵藿倾阳早，愿比盘根应候荣。
+++郑愔
++++奉和幸三会寺应制
鸟籀遗新阁，龙旂访古台。
造书臣颉往，观迹帝羲来。
睿览山川匝，宸心宇宙该。
梵音随驻辇，天步接乘杯。
旧苑经寒露，残池问劫灰。
散花将捧日，俱喜圣慈开。
+++郑愔
++++奉和幸大荐福寺
（寺即中宗旧宅）
旧邸三乘辟，佳辰万骑留。
兰图奉叶偈，芝盖拂花楼。
国会人王法，宫还天帝游。
紫云成宝界，白水作禅流。
雁塔昌基远，鹦林睿藻抽。
欣承大风曲，窃预小童讴。
+++郑愔
++++同韦舍人早朝
瑞阙龙居峻，宸庭凤掖深。
才良寄天綍，趋拜侣朝簪。
飞马看来影，喧车识驻音。
重轩轻雾入，洞户落花侵。
闻有题新翰，依然想旧林。
同声惭卞玉，谬此托韦金。
+++郑愔
++++塞外三首
塞外萧条望，征人此路赊。
边声乱朔马，秋色引胡笳。
遥嶂侵归日，长城带晚霞。
断蓬飞古戍，连雁聚寒沙。
海暗云无叶，山春雪作花。
丈夫期报主，万里独辞家。
荒垒三秋夕，穷郊万里平。
海阴凝独树，日气下连营。
戎旆霜旋重，边裘夜更轻。
将军犹转战，都尉不成名。
折柳悲春曲，吹笳断夜声。
明年汉使返，须筑受降城。
阳鸟南飞夜，阴山北地寒。
汉家征戍客，年岁在楼兰。
玉塞朔风起，金河秋月团。
边声入鼓吹，霜气下旌竿。
海外归书断，天涯旅鬓残。
子卿犹奉使，常向节旄看。
+++郑愔
++++春怨
春朝物候妍，愁妇镜台前。
风吹数蝶乱，露洗百花鲜。
试出褰罗幌，还来著锦筵。
曲中愁夜夜，楼上别年年。
不及随萧史，高飞向紫烟。
+++郑愔
++++贬降至汝州广城驿
近郊凭汝海，遐服指江干。
尚忆趋朝贵，方知失路难。
曙宫平乐远，秋泽广城寒。
岸苇新花白，山梨晚叶丹。
乡关千里暮，岁序四时阑。
函塞云间别，旋门雾里看。
夙年追騄骥，暮节仰鹓鸾。
疲驽劳垂耳，骞腾讵矫翰。
将调梅铉实，不正李园冠。
荆玉终无玷，随珠忽已弹。
晓装违巩洛，夕梦在长安。
北上频伤阮，西征未学潘。
倾车无共辙，同派有殊澜。
去去怀知己，何由报一餐。
+++郑愔
++++哭郎著作
诗礼康成学，文章贾谊才。
巳年人得梦，庚日鸟为灾。
书草藏天阁，琴声入夜台。
荒阶罗驳藓，虚座网浮埃。
白马宾徒散，青乌陇隧开。
空怜门下客，怀旧几迟回。
+++郑愔
++++咏黄莺儿
欲转声犹涩，将飞羽未调。
高风不借便，何处得迁乔。
+++郑愔
++++百舌
百舌鸣高树，弄音无常则。
借问声何烦，末俗不尚默。

++上卷一百零七
  
+++源乾曜
++++奉和圣制送张说上集贤学士赐宴
（赋得迎字）
盛业光书府，征人尽国英。
丝纶贤得相，群俊学为名。
宠命垂天锡，崇恩发睿情。
熏风清禁籞，文殿述皇明。
日霁庭阴出，池曛水气生。
欢娱此无限，诗酒自相迎。
+++源乾曜
++++奉和御制乾曜与张说宋璟同日上官命宴都堂赐诗
睿作超千古，湛恩育万人。
递迁俱荷泽，同拜忽为邻。
道合徽音畅，芳辰景命新。
鼓钟崇享礼，鹓鹭集朝伦。
窃位思官谤，凋容谢木春。
惭多无以叙，拙备实难陈。
进绶怀三少，承光尽百身。
自当归第日，何幸列宫臣。
+++源乾曜
++++奉和圣制送张尚书巡边
匈奴迩河朔，汉地须戎旅。
天子择英才，朝端出监抚。
流星下阊阖，宝钺专公辅。
礼物生光辉，宸章备恩诩。
有征视矛戟，制胜唯樽俎。
彼美何壮哉，桓桓擅斯举。
声华振台阁，功德标文武。
奉国知命轻，忘家以身许。
安人在勤恤，保大殚襟腑。
此外无异言，同情报明主。
+++源乾曜
++++禅社首乐章
灵具醉，杳熙熙。
灵将往，眇禗禗。
愿明德，吐正词。
烂遗光，流祯祺。
+++徐坚
++++奉和圣制送张说赴集贤院学士赐宴赋得虚字
崇文德化洽，新殿集贤初。
庸菲参高选，首滥承明庐。
殊私光辅弼，荣送列簪裾。
座引中厨馔，杯锡上尊馀。
翠叶浓丹苑，晴空卷碧虚。
忝同文史地，愿草登封书。
+++徐坚
++++奉和圣制送张说巡边
至德抚遐荒，神兵赴朔方。
帝思元帅重，爰择股肱良。
累相承安世，深筹协子房。
寄崇专斧钺，礼备设坛场。
鼙鼓喧雷电，戈剑凛风霜。
四騑将戒道，十乘启先行。
圣锡加恒数，天文耀宠光。
出郊开帐饮，寅饯盛离章。
雨濯梅林润，风清麦野凉。
燕山应勒颂，麟阁伫名扬。
+++徐坚
++++奉和送金城公主适西蕃应制
星汉下天孙，车服降殊蕃。
匣中词易切，马上曲虚繁。
关塞移朱帐，风尘暗锦轩。
箫声去日远，万里望河源。
+++徐坚
++++饯许州宋司马赴任
旧许星车转，神京祖帐开。
断烟伤别望，零雨送离杯。
辞燕依空绕，宾鸿入听哀。
分襟与秋气，日夕共悲哉。
+++徐坚
++++饯唐永昌
郎官出宰赴伊瀍，征传駸駸灞水前。
此时怅望新丰道，握手相看共黯然。
+++徐坚
++++送考功武员外学士使嵩山置舍利塔歌
伊川别骑，灞岸分筵。
对三春之花月，览千里之风烟。
望青山兮分地，见白云兮在天。
寄愁心于樽酒，怆离绪于清弦。
共握手而相顾，各衔凄而黯然。
+++徐坚
++++棹歌行
棹女饰银钩，新妆下翠楼。
霜丝青桂楫，兰枻紫霞舟。
水落金陵曙，风起洞庭秋。
扣舷过曲浦，飞帆越回流。
影入桃花浪，香飘杜若洲。
洲长殊未返，萧散云霞晚。
日下大江平，烟生归岸远。
岸远闻潮波，争途游戏多。
因声赵津女，来听采菱歌。
+++徐坚
++++送武进郑明府
弦歌试宰日，城阙赏心违。
北谢苍龙去，南随黄鹄飞。
夏云海中出，吴山江上微。
甿谣岂云远，从此庆缁衣。
+++徐坚
++++仪坤庙乐章
於穆清庙，肃雍严祀。
合福受釐，介以繁祉。
+++源光裕
++++祭汾阴乐章
方丘既膳，嘉飨载谧。
敬毕诚，陶匏贵质。
秀毕丰荐，芳俎盈实。
永永福流，其升如日。

++上卷一百零八
  
+++李元纮
++++奉和圣制送张说上集贤学士赐宴
（赋得私字）
硕儒延凤沼，金马被鸿私。
馔玉趋丹禁，笺花降紫墀。
衔恩倾旨酒，鼓舞咏康时。
暂觏群书缉，逾昭盛业丕。
接筵欣有命，搦管愧无词。
自惊一何幸，太阳还及葵。
+++李元纮
++++绿墀怨
征马噪金珂，嫖姚向北河。
绿苔行迹少，红粉泪痕多。
宝屋粘花絮，银筝覆网罗。
别君如昨日，青海雁频过。
+++李元纮
++++相思怨
望月思氛氲，朱衾懒更熏。
春生翡翠帐，花点石榴裙。
燕语时惊妾，莺啼转忆君。
交河一万里，仍隔数重云。
+++裴漼
++++奉和圣制送张说上集贤学士赐宴
（赋得升字）
问道图书盛，尊儒礼教兴。
石渠因学广，金殿为贤升。
日月恩光照，风云宠命膺。
谋谟言可范，舟楫事斯凭。
宴喜明时洽，光辉湛露凝。
大哉尧作主，天下颂歌称。
+++裴漼
++++奉和御制旋师喜捷
殊类骄无长，王师示有征。
中军才受律，妖寇已亡精。
斩虏还遮塞，绥降更筑城。
从来攻必克，天策振奇兵。
+++裴漼
++++奉和御制平胡
玄漠圣恩通，由来书轨同。
忽闻窥月满，相聚寇云中。
庙略占黄气，神兵出绛宫。
将军行逐虏，使者亦和戎。
一举轒輼灭，再麾沙漠空。
直将威禁暴，非用武为雄。
饮至明军礼，酬勋锡武功。
干戈还载戢，文德在唐风。
+++裴漼
++++奉和圣制龙池篇
（第十章）
乾坤启圣吐龙泉，泉水年年胜一年。
始看鱼跃方成海，即睹飞龙利在天。
洲渚遥将银汉接，楼台直与紫微连。
休气荣光恒不散，悬知此地是神仙。
+++刘升
++++奉和圣制送张说上集贤学士赐宴
（赋得宾字）
图书应明主，策府宴嘉宾。
台曜临东壁，乾光自北辰。
网罗穷象系，述作究天人。
圣酒千钟洽，仙厨百味陈。
成山徒可仰，涉海讵知津。
幸逢文教盛，还睹颂声新。
+++萧嵩
++++奉和圣制送张说上集贤学士赐宴
（赋得登字）
帝曰简才能，旌贤在股肱。
文章礼一变，礼乐道逾弘。
芸阁英华入，宾门鹓鹭登。
恩筵过所望，圣泽实超恒。
夏叶开红药，馀花发紫藤。
微臣亦何幸，叨此预文朋。
+++萧嵩
++++奉和御制左丞相说右丞相璟太子少傅乾曜同日上官…赐诗
审官思共理，多士属惟唐。
历选台庭旧，来熙帝业昌。
入朝师百辟，论道协三光。
垂拱咨元老，亲贤辅少阳。
登庸崇礼送，宠德耀宸章。
御酒飞觞洽，仙闱雅乐张。
荷恩思有报，陈力愧无良。
愿罄公忠节，同心奉我皇。
+++韦抗
++++奉和圣制送张说上集贤学士赐宴
（赋得西字）
广庭临璧沼，多士侍金闺。
英宰文儒叶，明君日月齐。
集贤光首拜，改殿发新题。
早夏初移律，馀花尚拂溪。
壶觞接云上，经术引关西。
圣德鸿名远，将陪玉检泥。
+++李暠
++++奉和圣制送张说上集贤学士赐宴
（赋得催字）
偃武尧风接，崇文汉道恢。
集贤更内殿，清选自中台。
佐命留侯业，词华博物才。
天厨千品降，御酒百壶催。
鹓鹭方成列，神仙喜暂陪。
复欣同拜首，叨此颂良哉。
+++韦述
++++奉和圣制送张说上集贤学士赐宴
（赋得华字）
修文中禁启，改字令名加。
台座征人杰，书坊应国华。
赋诗开广宴，赐酒酌流霞。
云散明金阙，池开照玉沙。
掖垣留宿鸟，温树落馀花。
谬此天光及，衔恩醉日斜。
+++韦述
++++晚渡伊水
悠悠涉伊水，伊水清见石。
是时春向深，两岸草如积。
迢递望洲屿，逶迤亘津陌。
新树落疏红，遥原上深碧。
回瞻洛阳苑，遽有长山隔。
烟雾犹辨家，风尘已为客。
登陟多异趣，往来见行役。
云起早已昏，鸟飞日将夕。
光阴逝不借，超然慕畴昔。
远游亦何为，归来存竹帛。
+++韦述
++++春日山庄
初岁开韶月，田家喜载阳。
晚晴摇水态，迟景荡山光。
浦净渔舟远，花飞樵路香。
自然成野趣，都使俗情忘。
+++韦述
++++广陵送别宋员外佐越郑舍人还京
（一作张谔诗）
朱绂临秦望，皇华赴洛桥。
文章南渡越，书奏北归朝。
树入江云尽，城衔海月遥。
秋风将客思，川上晚萧萧。
+++陆坚
++++奉和圣制送张说上集贤学士赐宴
（赋得今字）
圣主崇文教，层霄降德音。
尊贤泽既厚，式宴宠逾深。
复有夔龙相，良哉简帝心。
得人惟迈昔，多士谅推今。
书殿荣光满，儒门喜气临。
顾惟诚滥吹，徒此接衣簪。
+++陆坚
++++句
风移覃土宇，云上浃群臣。（千秋节应制，《海录碎事》）
+++程行谌
++++奉和圣制送张说上集贤学士赐宴
（赋得回字）
圣主崇文化，锵锵得盛才。
相因归梦立，殿以集贤开。
象系微言阐，诗书至道该。
尧尊承帝泽，禹膳自天来。
礼洽欢逾长，风恬暑更回。
国朝将舜颂，同是一康哉。
+++褚琇
++++奉和圣制送张说上集贤学士赐宴
（赋得风字）
讲习延东观，趋陪盛北宫。
惟师恢帝则，敷教叶天工。
宣室恩尝异，金华礼更崇。
洞门清永日，华绶接微风。
萐降尧厨翠，榴开舜酒红。
文思光万宇，高议待升中。
+++裴光庭
++++奉和御制左丞相说右丞相璟太子少傅乾曜同日上官…赐诗
乐贤闻往诰，褒德偶兹辰。
端揆升元老，师谋择累仁。
紫庭崇让毕，粉署礼容陈。
既荷恩荣旧，俱承宠命新。
天文悬瑞色，圣酒泛华茵。
杂遝喧箫鼓，欢娱洽搢绅。
掖垣招近侍，虚薄厕清尘。
共保坚贞节，常期雨露均。
+++宇文融
++++奉和圣制左丞相说右丞相璟太子少傅乾曜同…宴都堂赐诗
申甫生周日，宣慈举舜年。
何如偶昌运，比德迈前贤。
宠获元良密，荣瞻端揆迁。
职优三事老，位在百僚先。
北极回宸渥，南宫饰御筵。
飞文瑶札降，赐酒玉杯传。
谬列台衡重，俱承雨露偏。
誓将同竭力，相与郊尘涓。
+++崔沔
++++奉和圣制同二相已下群官乐游园宴
五日酺才毕，千年乐未央。
复承天所赐，终宴国之阳。
地胜春逾好，恩深乐更张。
落花飞广座，垂柳拂行觞。
庶尹陪三史，诸侯具万方。
酒酣同抃跃，歌舞咏时康。
+++崔尚
++++奉和圣制同二相已下群臣乐游园宴
春日照长安，皇恩宠庶官。
合钱承罢宴，赐帛复追欢。
供帐凭高列，城池入迥宽。
花催相国醉，鸟和乐人弹。
北阙云中见，南山树杪看。
乐游宜缔赏，舞咏惜将阑。
+++胡皓
++++奉和圣制同二相以下群官乐游园宴
五酺终宴集，三锡又欢娱。
仙阜崇高异，神州眺览殊。
南山临皓雪，北阙对明珠。
广座鹓鸿满，昌庭驷马趋。
绮罗含草树，丝竹吐郊衢。
衔杯不能罢，歌舞乐唐虞。
+++胡皓
++++奉和圣制送张尚书巡边
燕公为汉将，武德奉文思。
利用经戎莽，英图叶圣诒。
塞沙制长策，穷石卷摇旗。
万里要相贺，三边又在兹。
棱威方逐逐，谈笑坐怡怡。
宠饯纷郊道，充厨竭御司。
尝醪企行迈，听乐罢涟洏。
衮旒垂翰墨，缨蕤迭赋诗。
金山无积阻，玉树有华滋。
请迨炎风暮，归旌候此时。
+++胡皓
++++和宋之问寒食题临江驿
闻道山阴会，仍为火忌辰。
途中甘弃日，江上苦伤春。
流水翻催泪，寒灰更伴人。
丹心终不改，白发为谁新。
+++胡皓
++++出峡
巴东三峡尽，旷望九江开。
楚塞云中出，荆门水上来。
鱼龙潜啸雨，凫雁动成雷。
南国秋风晚，客思几悠哉。
+++胡皓
++++同蔡孚起居咏鹦鹉
（一作裴漼诗）
鹦鹉殊姿致，鸾皇得比肩。
常寻金殿里，每话玉阶前。
贾谊才方达，扬雄老未迁。
能言既有地，何惜为闻天。
+++胡皓
++++大漠行
单于犯蓟壖，虏骑略萧边。
南山木叶飞下地，北海蓬根乱上天。
科斗连营太原道，鱼丽合阵武威川。
三军遥倚伏，万里相驰逐。
旌旆悠悠静潮源，鼙鼓喧喧动卢谷。
穷徼出幽陵，吁嗟倦寝兴。
马蹄冻溜石，胡毳暖生冰。
云沙泱漭天光闭，河塞阴沉海色凝。
崆峒北国谁能托，萧索边心常不乐。
近见行人畏白龙，遥闻公主愁黄鹤。
阳春半，岐路间，瑶台苑，玉门关。
百花芳树红将歇，二月兰皋绿未还。
阵云不散鱼龙水，雨雪犹飞鸿鹄山。
山嶂绵连那可极，路远辛勤梦颜色。
北堂萱草不寄来，东园桃李长相忆。
汉将纷纭攻战盈，胡寇萧条幽朔清。
韩昌拜节偏知送，郑吉驱旌坐见迎。
火绝烟沉左西极，谷静山空右北平。
但得将军能百胜，不须天子筑长城。

++上卷一百零九
  
+++李適之
++++朝退
朱门长不闭，亲友恣相过。
年今将半百，不乐复如何。
+++李適之
++++罢相作
避贤初罢相，乐圣且衔杯。
为问门前客，今朝几个来。
+++房琯
++++题汉州西湖
高流缠峻隅，城下缅丘墟。
决渠信浩荡，潭岛成江湖。
结宇依回渚，水中信可居。
三伏气不蒸，四达暑自徂。
同人千里驾，邻国五马车。
月出共登舟，风生随所如。
举麾指极浦，欲极更盘纡。
缭绕各殊致，夜尽情有馀。
遭乱意不开，即理还暂祛。
安得长晤语，使我忧更除。
+++李泌
++++咏方圆动静
方如行义，圆如用智。
动如逞才，静如遂意。
+++李泌
++++长歌行
天覆吾，地载吾，天地生吾有意无。
不然绝粒升天衢，不然鸣珂游帝都。
焉能不贵复不去，空作昂藏一丈夫。
一丈夫兮一丈夫，千生气志是良图。
请君看取百年事，业就扁舟泛五湖。

+++李泌
++++奉和圣制中和节曲江宴百僚
风俗时有变，中和节惟新。
轩车双阙下，宴会曲江滨。
金石何铿锵，簪缨亦纷纶。
皇恩降自天，品物感知春。
慈恩匝寰瀛，歌咏同君臣。
（缺一韵）
+++李泌
++++奉和圣制，重阳赐会聊示所怀
大唐造昌运，品物荷时成。
乘秋逢令节，锡宴观群情。
俯临秦山川，高会汉公卿。
（缺一韵）
未追赤松子，且泛黄菊英。
赓歌圣人作，海内同休明。
+++李泌
++++句
青青东门柳，岁晏复憔悴。（见《邺侯家传》）
良弓摧折久，谁识是龙韬。（见《吟窗杂录》）
旋沫翻成碧玉池，添酥散出琉璃眼。（《赋茶》）
+++郭子仪
++++享太庙乐章 广运舞
於赫皇祖，昭明有融。
惟文之德，惟武之功。
河海静谧，车书混同。
虔恭孝飨，穆穆玄风。
+++郭子仪
++++享太庙乐章 保大舞
於穆文考，圣神昭彰。
箫勺群慝，含光远方。
万物茂遂，九夷宾王。
愔愔云韶，德音不忘。

++上卷一百一十
  
+++张谔
++++百子池
旧闻百子汉家池，汉家渌水今逶迤。
宫女厌镜笑窥池，身前影后不相见，无数容华空自知。

+++张谔
++++东封山下宴群臣
万里扈封峦，群公遇此欢。
幔城连夜静，霜仗满空寒。
辇路宵烟合，旌门晓月残。
明朝陪圣主，山下礼圆坛。
+++张谔
++++三日岐王宅
玉女贵妃生，嫛婗始发声。
金盆浴未了，绷子绣初成。
翡翠雕芳缛，真珠帖小缨。
何时学健步，斗取落花轻。
+++张谔
++++满月
社金流茂祉，庭玉表奇才。
竹似因谈植，兰疑入梦栽。
乌将八子去，凤逐九雏来。
今夜明珠色，当随满月开。
+++张谔
++++岐王山亭
王家傍绿池，春色正相宜。
岂有楼台好，兼看草树奇。
石榴天上叶，椰子日南枝。
出入千门里，年年乐未移。
+++张谔
++++岐王席上咏美人
半额画双蛾，盈盈烛下歌。
玉杯寒意少，金屋夜情多。
香艳王分帖，裙娇敕赐罗。
平阳莫相妒，唤出不如他。
+++张谔
++++还京
（一作广陵送别宋员外佐越郑舍人还京一作韦述诗）
朱绂临秦望，皇华赴洛桥。
文章南渡越，书奏北归朝。
树入江云尽，城衔海月遥。
秋风将客思，川上晚萧萧。
+++张谔
++++赠吏部孙员外济
天子爱贤才，星郎入拜来。
明光朝半下，建礼直初回。
名带含香发，文随绮幕开。
披云自有镜，从此照仙台。
+++张谔
++++送李著作倅杭州
辍史空三署，题舆佐一方。
祖筵开霁景，征陌直朝光。
水陆风烟隔，秦吴道路长。
伫闻敷善政，邦国咏惟康。
+++张谔
++++九日
秋来林下不知春，一种佳游事也均。
绛叶从朝飞著夜，黄花开日未成旬。
将曛陌树频惊鸟，半醉归途数问人。
城远登高并九日，茱萸凡作几年新。
+++张谔
++++延平门高斋亭子应岐王教
花源药屿凤城西，翠幕纱窗莺乱啼。
昨夜蒲萄初上架，今朝杨柳半垂堤。
片片仙云来渡水，双双燕子共衔泥。
请语东风催后骑，并将歌舞向前谿。
+++张谔
++++九日宴
秋叶风吹黄飒飒，晴云日照白鳞鳞。
归来得问茱萸女，今日登高醉几人。
+++刘庭琦
++++从军
朔风吹寒塞，胡沙千万里。
陈云出岱山，孤月生海水。
决胜方求敌，衔恩本轻死。
萧萧牧马鸣，中夜拔剑起。
+++刘庭琦
++++奉和圣制瑞雪篇
紫宸飞雪晓裴回，层阁重门雪照开。
九衢皛耀浮埃尽，千品差池贽帛来。
何处田中非种玉，谁家院里不生梅。
埋云翳景无穷已，因风落地吹还起。
先过翡翠宝房中，转入鸳鸯金殿里。
美人含笑出联翩，艳逸相轻斗容止。
罗衣点著浑是花，玉手抟来半成水。
奕奕纷纷何所如，顿忆杨园二月初。
羞同班女高秋扇，欲照明王乙夜书。
姑射山中符圣寿，芙蓉阙下降神车。
愿随睿泽流无限，长报丰年贵有馀。

+++刘庭琦
++++咏木槿树题武进文明府厅
物情良可见，人事不胜悲。
莫恃朝荣好，君看暮落时。
+++刘庭琦
++++铜雀台
铜台宫观委灰尘，魏主园林漳水滨。
即今西望犹堪思，况复当时歌舞人。
+++郑繇
++++失白鹰
白锦文章乱，丹霄羽翮齐。
云中呼暂下，雪里放还迷。
梁苑惊池鹜，陈仓拂野鸡。
不知寥廓外，何处独依栖。
+++郑繇
++++经慈涧题
岸与恩同广，波将慈共深。
涓涓劳日夜，长似下流心。

++上卷一百一十一
  
+++韩休
++++奉和御制平胡
南牧正纷纷，长河起塞氛。
玉符征选士，金钺拜将军。
叠鼓摇边吹，连旌暗朔云。
祅星乘夜落，害气入朝分。
始见幽烽警，俄看烈火焚。
功成奏凯乐，战罢策归勋。
盛德陈清庙，神谟属大君。
叨荣逢偃羽，率舞咏时文。
+++韩休
++++奉和圣制送张说巡边
一德光台象，三军掌夏卿。
来威申庙略，出总叶师贞。
受钺辞金殿，凭轩去鼎城。
曙光摇组甲，疏吹绕云旌。
左律方先凯，中鼙即训兵。
定功彰武事，陈颂纪天声。
祖宴初留赏，宸章更宠行。
车徒零雨送，林野夕阴生。
路极河流远，川长朔气平。
东辕迟返旆，归奏谒承明。
+++韩休
++++祭汾阴乐章
於穆浚哲，维清缉熙。
肃事昭配，永言孝思。
涤濯静嘉，馨香在兹。
神之听之，用受福釐。
+++许景先
++++征君宅
征君昔嘉遁，抗迹遗俗尘。
了心悟有物，乘化游无垠。
道丧历千载，复存颍阳真。
上虞佳山水，晚岁耽隐沦。
内史既解绶，支公亦相亲。
儒道匪远理，意胜聊自欣。
洄沿南谿夕，流浪东山春。
石壁践丹景，金潭冒绿蘋。
探炼备海峤，赏心寓情人。
奈何灵仙骨，锹翮瑶池津。
寥寥虚白宇，夙创招提因。
家风缅多尚，玄德谢无邻。
谬陪金门彦，矫迹侍紫宸。
皇恩竟已矣，遗烈庶不泯。
+++许景先
++++折柳篇
春色东来度渭桥，青门垂柳百千条。
长杨西连建章路，汉家林苑纷无数。
萦花始遍合欢枝，游丝半罥相思树。
春楼初日照南隅，柔条垂绿扫金铺。
宝钗新梳倭堕髻，锦带交垂连理襦。
自怜柳塞淹戎幕，银烛长啼愁梦著。
芳树朝催玉管新，春风夜染罗衣薄。
城头杨柳已如丝，今年花落去年时。
折芳远寄相思曲，为惜容华难再持。
+++许景先
++++奉和御制春台望
睿德在青阳，高居视中县。
秦城连凤阙，汉寝疏龙殿。
文物照光辉，郊畿郁葱蒨。
千门望成锦，八水明如练。
复道晓光披，宸游出禁移。
瑞气朝浮五云阁，祥光夜吐万年枝。
兰叶负龟初荐祉，桐花集凤更来仪。
秦汉生人凋力役，阿房甘泉构云碧。
汾祠雍畤望通天，玉堂宣室坐长年。
鼓钟西接咸阳观，苑囿南通鄠杜田。
明主卑宫诫前失，辅德钦贤政惟一。
昆虫不夭在春蒐，稼穑常艰重农术。
邦家已荷圣谟新，犹闻俭陋惜中人。
豫奉北辰齐七政，长歌东武抃千春。
+++许景先
++++阳春怨
红树晓莺啼，春风暖翠闺。
雕笼熏绣被，珠履踏金堤。
芍药花初吐，菖蒲叶正齐。
藁砧当此日，行役向辽西。
+++许景先
++++奉和圣制送张尚书巡边
文武承邦式，风云感国祯。
王师亲赋政，庙略久论兵。
汉主知三杰，周官统六卿。
四方分阃受，千里坐谋成。
介胄辞前殿，壶觞宿左营。
赏延颁赐重，宸赠出车荣。
龙武三军气，鱼铃五校名。
郊云驻旌羽，边吹引金钲。
训旅方称德，安人更克贞。
伫看铭石罢，同听凯歌声。
+++王丘
++++咏史
高洁非养正，盛名亦险艰。
伟哉谢安石，携妓入东山。
云岩响金奏，空水滟朱颜。
兰露滋香泽，松风鸣珮环。
歌声入空尽，舞影到池闲。
杳眇同天上，繁华非代间。
卷舒混名迹，纵诞无忧患。
何必苏门子，冥然闭清关。
+++王丘
++++奉和圣制答张说扈从南出鼠雀谷之作
襟带三秦接，旂常万乘过。
阳原淑气早，阴谷沍寒多。
花缛前茅仗，霜严后殿戈。
代云开晋岭，江雁入汾河。
北土分尧俗，南风动舜歌。
一闻天乐唱，恭逐万人和。
+++王丘
++++奉和圣制送张尚书巡边
德业蕴时宗，幽符梦象通。
台司计祈父，师律总元戎。
出入敷能政，谋猷体至公。
赠行光睿什，宴别感宸衷。
文炳高天曜，恩垂湛露融。
建牙之塞表，鸣鼓接云中。
策密鬼神秘，威成剑骑雄。
朔门正炎月，兵气已秋风。
肃杀从此始，方知胡运穷。
+++苏晋
++++过贾六
主人病且闲，客来情弥适。
一酌复一笑，不知日将夕。
昨来属欢游，于今尽成昔。
努力持所趣，空名定何益。
+++苏晋
++++奉和圣制送张说巡边
方汉比周年，兴王合在宣。
亟闻降虏拜，复睹出师篇。
祈父万邦式，英猷三略传。
算车申夏政，茇舍启戎田。
严问盟胡苑，军容济洛川。
皇情怅关旆，诏饯列郊筵。
路接禁园草，池分御井莲。
离声轸去角，居念断归蝉。
三捷岂云尔，七擒良信然。
具僚诚寄望，奏凯秋风前。
+++崔禹锡
++++奉和圣制送张说巡边
供帐何煌煌，公其抚朔方。
群僚咸饯酌，明主降离章。
关塞重门下，郊岐禁苑傍。
练兵宜雨洗，卧鼓候风凉。
炎景宁云惮，神谋肃所将。
旌摇天月迥，骑入塞云长。
赫赫皇威振，油油圣泽滂。
非惟按车甲，兼以正封疆。
叱咤阴山道，澄清瀚海阳。
虏垣行决胜，台座伫为光。
+++张嘉贞
++++恩敕尚书省僚宴昆明池应制
（同用尧字）
灵沼初开汉，神池旧浴尧。
昔人徒习武，明代此闻韶。
地脉山川胜，天恩雨露饶。
时光牵利舸，春淑覆柔条。
芳酝酲千日，华笺落九霄。
幸承欢赉重，不觉醉归遥。
+++张嘉贞
++++奉和早登太行山中言志应制
明发扈山巅，飞龙高在天。
山南平对巩，山北远通燕。
瞻彼冈峦峻，凭兹士马妍。
九圻行若砥，万谷辗如川。
罗网开三面，闾阎问百年。
泽将春雪比，文共晓星连。
徯后逢今圣，登台谢曩贤。
唯馀事君节，不让古人先。
+++张嘉贞
++++奉和圣制送张说巡边
天锡我宗盟，元戎付夏卿。
多才兼将相，必勇独横行。
经纬称人杰，文章作代英。
山川看是阵，草木想为兵。
不待河冰合，犹防塞月明。
有谋当系丑，无战且绥氓。
阃外传三略，云中冀一平。
感恩同义激，怅别屡魂惊。
直视前旌掣，遥闻后骑鸣。
还期方定日，复此出郊迎。
+++张嘉贞
++++句
河鱼未上冻，江蛰已闻雷。（见《纬略》）
+++卢从愿
++++奉和圣制送张说巡边
上将发文昌，中军静朔方。
占星引旌节，择日拜坛场。
礼乐临轩送，威声出塞扬。
安边俟帷幄，制胜在岩廊。
作鼓将军气，投醪壮士觞。
戒途遵六月，离赠动三光。
槐路清梅暑，蘅皋起麦凉。
时文仰雄伯，耀武震遐荒。
衽席知无战，兵戈示不忘。
伫闻歌杕杜，凯入系名王。
+++卢从愿
++++祭汾阴乐章
坤元载物，阳乐发生。
播植资始，品汇咸亨。
列俎棋布，方坛砥平。
神歆禋祀，后德惟明。
+++袁晖
++++长门怨
早知君爱歇，本自无萦妒。
谁使恩情深，今来反相误。
愁眠罗帐晓，泣坐金闺暮。
独有梦中魂，犹言意如故。
+++袁晖
++++铜雀妓
君爱本相饶，从来似舞腰。
那堪攀玉座，肠断望陵朝。
怨著情无主，哀凝曲不调。
况临松日暮，悲吹坐萧萧。
+++袁晖
++++正月闺情
正月金闺里，微风绣户间。
晓魂怜别梦，春思逼啼颜。
绕砌梅堪折，当轩树未攀。
岁华庭北上，何日度阳关。
+++袁晖
++++二月闺情
二月韶光好，春风香气多。
园中花巧笑，林里鸟能歌。
有恨离琴瑟，无情著绮罗。
更听春燕语，妾亦不如他。
+++袁晖
++++三月闺情
三月春将尽，空房妾独居。
蛾眉愁自结，鬓发没情梳。
□□□□□，□□□□□。
□□□□□，□□□□□。
+++袁晖
++++七月闺情
七月坐凉宵，金波满丽谯。
容华芳意改，枕席怨情饶。
锦字沾愁泪，罗裙缓细腰。
不如银汉女，岁岁鹊成桥。
+++袁晖
++++奉和圣制答张说扈从南出雀鼠谷之作
魏国山河险，周王警跸回。
九旗云际出，万骑谷中来。
石路行将尽，烟郊望忽开。
赏矜垂柳报，春畏落花催。
兴逸横汾什，恩褒作颂才。
小臣瞻日月，延首咏康哉。
+++袁晖
++++奉和圣制送张尚书巡边
出师宣九命，分阃用三台。
始应幕中画，言从天上来。
丹青不独任，韬略遂双该。
坐见威棱洽，弥彰事业恢。
旌旗晓云送，鞞鼓朔风催。
虏气消残月，边声韵落梅。
羽书雄北地，龙漠寝南垓。
宠战黄金尽，输诚白日回。
离章宸翰发，祖宴国门开。
欲识恩华盛，平生文武材。
+++王光庭
++++奉和圣制答张说扈从南出雀鼠谷
省俗恩将遍，巡方路稍回。
寒随汾谷尽，春逐晋郊来。
云骑传行漏，烟旄引从台。
惠风初应律，和气正调梅。
雅颂通宸咏，天文接曙台。
灞陵桃李色，应待日华开。
+++王光庭
++++奉和圣制送张说巡边
贤相德符充，朝推文武雄。
海波先若镜，关草豫从风。
钺助将军勇，威成天子功。
琼章九霄发，锡宴五衢通。
玉辗龙盘带，金装凤勒骢。
虎貔纷儗儗，河洛振熊熊。
戈剑千霜白，旌旗万火红。
示刑夷夏变，流惠鬼方同。
寇息军容偃，尘销朔野空。
用师敷礼乐，非是为獯戎。
+++徐知仁
++++奉和圣制送张说巡边
圣德膺三统，皇恩被八埏。
大明均照物，小丑未宁边。
国相台衡重，元戎庙略宣。
紫泥方受命，黄石乃推贤。
问罪阴山下，安人属国前。
度关行照月，乘障坐消烟。
北阙纡宸藻，南桥列祖筵。
耀威当夏日，杀气指秋天。
鞞鼓鼋鼍振，旌旗鸟兽悬。
由来词翰手，今见勒燕然。
+++席豫
++++奉和敕赐公主镜
令节颁龙镜，仙辉下凤台。
含灵万象入，写照百花开。
色与皇明散，光随圣泽来。
妍媸冰鉴里，从此愧非才。
+++席豫
++++江行纪事二首
飘飖任舟楫，回合傍江津。
后浦情犹在，前山赏更新。
树深烟幂幂，滩浅石磷磷。
川路南行远，淹留惜此辰。
江汛春风势，山楼曙月辉。
猿攀紫岩饮，鸟拂清潭飞。
古树崩沙岸，新苔覆石矶。
津途赏无限，征客暂忘归。
+++席豫
++++奉和圣制答张说南出雀鼠谷
鸣銮初幸代，旋盖欲横汾。
山尽千旗出，郊平五校分。
前林已暄景，后壑尚寒氛。
风送箫韶曲，花铺黼黻文。
盐梅推上宰，礼乐统中军。
献赋纡天札，飘飖飞白云。
+++席豫
++++奉和圣制送张说巡边
圣主重兵权，分符属大贤。
中军仍执政，丞相复巡边。
翕习戎装动，张皇庙略宣。
朝荣承睿札，野饯转行旃。
亭障东缘海，沙场北际天。
春冬见岩雪，朝夕候烽烟。
已勒封山记，犹闻遣戍篇。
五营将月合，八阵与云连。
经略图方远，怀柔道更全。
归来画麟阁，蔼蔼武功传。
+++韩思复
++++祭汾阴乐章
大乐和畅，殷荐明神。
一降通感，八变必臻。
有求斯应，无德不亲。
降灵醉止，休征万人。
+++刘晃
++++祭汾阴乐章
大君出震，有事郊禋。
戒既肃，馨香毕陈。
乐和礼备，候暖风春。
恭惟降福，实赖明神。

++上卷一百一十二
  
+++贺知章
++++唐禅社首乐章 顺和
至哉含柔德，万物资以生。
常顺称厚载，流谦通变盈。
圣心事能察，增广陈厥诚。
黄祇僾如在，泰折俟咸亨。
+++贺知章
++++唐禅社首乐章 太和
肃我成命，於昭黄祇。
裘冕而祀，陟降在斯。
五音克备，八变聿施。
缉熙肆靖，厥心匪离。
+++贺知章
++++唐禅社首乐章 肃和
黄祇是祗，我其夙夜。
夤畏诚絜，匪遑宁舍。
礼以琮玉，荐厥茅藉。
念兹降康，胡宁克暇。
+++贺知章
++++唐禅社首乐章 雍和
夙夜宥密，不敢宁宴。
五齐既陈，八音在县。
粢盛以絜，房俎斯荐。
惟德惟馨，尚兹克遍。
+++贺知章
++++唐禅社首乐章 寿和
惟以明发，有怀载殷。
乐盈而反，礼顺其禋。
立清以献，荐欲是亲。
於穆不已，裒对斯臻。
+++贺知章
++++唐禅社首乐章 福和
穆穆天子，告成岱宗。
大裘如濡，执珽有颙。
乐以平志，礼以和容。
上帝临我，云胡肃邕。
+++贺知章
++++唐禅社首乐章 太和
昭昭有唐，天俾万国。
列祖应命，四宗顺则。
申锡无疆，宗我同德。
曾孙继绪，享神配极。
+++贺知章
++++晓发
江皋闻曙钟，轻枻理还舼。
海潮夜约约，川露晨溶溶。
始见沙上鸟，犹埋云外峰。
故乡杳无际，明发怀朋从。
+++贺知章
++++奉和御制春台望
青阳布王道，玄览陶真性。
欣若天下春，高逾域中圣。
神皋类观赏，帝里如悬镜。
缭绕八川浮，岧峣双阙映。
晓色遍昭阳，晴云卷建章。
华滋的皪丹青树，颢气氤氲金玉堂。
尚有灵蛇下鄜畤，还征瑞宝入陈仓。
自昔秦奢汉穷武，后庭万馀宫百数。
旗回五丈殿千门，连绵南隥出西垣。
广画螓蛾夸窈窕，罗生玳瑁象昆仑。
乃眷天晴兴隐恤，古来土木良非一。
荆临章观赵丛台。
何如尧阶将禹室。
层栏窈窕下龙舆，清管逶迤半绮疏。
一听南风引鸾舞，长谣北极仰鹑居。
+++贺知章
++++望人家桃李花
山源夜雨度仙家，朝发东园桃李花。
桃花红兮李花白，照灼城隅复南陌。
南陌青楼十二重，春风桃李为谁容。
弃置千金轻不顾，踟蹰五马谢相逢。
徒言南国容华晚，遂叹西家飘落远。
的皪长奉明光殿，氛氲半入披香苑。
苑中珍木元自奇，黄金作叶白银枝。
千年万岁不凋落，还将桃李更相宜。
桃李从来露井傍，成蹊结影矜艳阳。
莫道春花不可树，会持仙实荐君王。
+++贺知章
++++送人之军
常经绝脉塞，复见断肠流。
送子成今别，令人起昔愁。
陇云晴半雨，边草夏先秋。
万里长城寄，无贻汉国忧。
+++贺知章
++++奉和圣制送张说上集贤学士赐宴赋得谟字
西学垂玄览，东堂发圣谟。
天光烛武殿，时宰集鸿都。
枯朽沾皇泽，翾飞舞帝梧。
迹同游汗漫，荣是出泥涂。
三叹承汤鼎，千欢接舜壶。
微躯不可答，空欲咏依蒲。
+++贺知章
++++奉和圣制送张说巡边
荒憬尽怀忠，梯航已自通。
九攻虽不战，五月尚持戎。
遣戍征周牒，恢边重汉功。
选车命元宰，授律取文雄。
胄出天弧上，谋成帝幄中。
诏旂分夏物，专土锡唐弓。
帐宿伊川右，钲传晋苑东。
饔人藉蕡实，乐正理丝桐。
岐陌涵馀雨，离川照晚虹。
恭闻咏方叔，千载舞皇风。
+++贺知章
++++题袁氏别业
（一作偶游主人园）
主人不相识，偶坐为林泉。
莫谩愁沽酒，囊中自有钱。
+++贺知章
++++咏柳
（一作柳枝词）
碧玉妆成一树高，万条垂下绿丝绦。
不知细叶谁裁出，二月春风似剪刀。
+++贺知章
++++采莲曲
稽山罢雾郁嵯峨，镜水无风也自波。
莫言春度芳菲尽，别有中流采芰荷。
+++贺知章
++++回乡偶书二首
少小离乡老大回，乡音难改鬓毛衰。
儿童相见不相识，笑问客从何处来。
离别家乡岁月多，近来人事半销磨。
唯有门前镜湖水，春风不改旧时波。
+++贺知章
++++答朝士
鈒镂银盘盛蛤蜊，镜湖莼菜乱如丝。
乡曲近来佳此味，遮渠不道是吴儿。
+++贺知章
++++句
落花真好些，一醉一回颠。（见《诗式》）

++上卷一百一十三
  
+++裴耀卿
++++敬酬张九龄当涂界留赠之作
茂先实王佐，仲举信时英。
气睹冲天发，人将下榻迎。
珪符肃有命，江国远徂征。
九派期方越，千钧或所轻。
高帆出风迥，孤屿入云平。
遄迈嗟于役，离忧空自情。
饰簪陪早岁，接壤厕专城。
旷别心弥轸，宏观义转倾。
徒然恨饥渴，况乃讽瑶琼。
+++裴耀卿
++++酬张九龄使风见示
（时为宣州刺史）
兹地五湖邻，艰哉万里人。
惊飙翻是托，危浪亦相因。
宣室才华子，金闺讽议臣。
承明有三入，去去速归轮。
+++宋鼎
++++赠张丞相
汉上登飞幰，荆南历旧居。
已尝临砌橘，更睹跃池鱼。
盛德继微渺，深衷能卷舒。
义申蓬阁际，情切庙堂初。
郡挹文章美，人怀燮理馀。
皇恩傥照亮，岂厌承明庐。
+++宋鼎
++++酬故人还山
举棹乘春水，归山抚岁华。
碧潭宵见月，红树晚开花。
肃穆轻风度，依微隐径斜。
危亭暗松石，幽涧落云霞。
思鸟吟高树，游鱼戏浅沙。
安知馀兴尽，相望紫烟赊。
+++崔颂
++++和张荆州九龄晨出郡舍林下
优闲表政清，林薄赏秋成。
江上悬晓月，往来亏复盈。
天云抗真意，郡阁晦高名。
坐啸应无欲，宁辜济物情。
+++孙翃
++++奉酬张洪州九龄江上见赠
受命谳封疆，逢君牧豫章。
於焉审虞芮，复尔共舟航。
怅别秋阴尽，怀归客思长。
江皋枉离赠，持此慰他乡。
+++徐仁友
++++古意赠孙翃
南望缑氏岭，山居共涧阴。
东西十数里，缅邈方寸心。
云日落广厦，莺花对孤琴。
琴中多苦调，凄切谁复寻。
+++苏绾
++++奉和姚令公驾幸温汤喜雪应制
汉主新丰邑，周王尚父师。
云符沛童唱，雪应海神期。
林变惊春早，山明讶夕迟。
况逢温液霈，恩重御裘诗。
+++康庭芝
++++咏月
天使下西楼，光含万里秋。
台前疑挂镜，帘外似悬钩。
张尹将眉学，班姬取扇俦。
佳期应借问，为报在刀头。
+++张宣明
++++山行见孤松成咏
孤松郁山椒，肃爽凌清霄。
既挺千丈干，亦生百尺条。
青青恒一色，落落非一朝。
大厦今已构，惜哉无人招。
寒霜十二月，枝叶独不凋。
+++张宣明
++++使至三姓咽面
昔闻班家子，笔砚忽然投。
一朝抚长剑，万里入荒陬。
岂不服艰险，只思清国雠。
山川去何岁，霜露几逢秋。
玉塞已遐廓，铁关方阻修。
东都日窅窅，西海此悠悠。
卒使功名建，长封万里侯。
+++卢崇道
++++新都南亭别郭大元振
竹径女萝蹊，莲洲文石堤。
静深人俗断，寻玩往还迷。
碧潭秀初月，素林惊夕栖。
褰幌纳鸟侣，罢琴听猿啼。
佳辰改宿昔，胜寄在暌携。
长怀赏心爱，如玉复如珪。

++上卷一百一十四
  
+++包融
++++登翅头山题俨公石壁
晨登翅头山，山曛黄雾起。
却瞻迷向背，直下失城市。
暾日衔东郊，朝光生邑里。
扫除诸烟氛，照出众楼雉。
青为洞庭山，白是太湖水。
苍茫远郊树，倏忽不相似。
万象以区别，森然共盈几。
坐令开心胸，渐觉落尘滓。
北岩千馀仞，结庐谁家子。
愿陪中峰游，朝暮白云里。
+++包融
++++阮公啸台
荒台森荆杞，蒙笼无上路。
传是古人迹，阮公长啸处。
至今清风来，时时动林树。
逝者共已远，升攀想遗趣。
静然荒榛门，久之若有悟。
灵光未歇灭，千载知仰慕。
+++包融
++++酬忠公林亭
江外有真隐，寂居岁已侵。
结庐近西术，种树久成阴。
人迹乍及户，车声遥隔林。
自言解尘事，咫尺能辎尘。
为道岂庐霍，会静由吾心。
方秋院木落，仰望日萧森。
持我兴来趣，采菊行相寻。
尘念到门尽，远情对君深。
一谈入理窟，再索破幽襟。
安得山中信，致书移尚禽。
+++包融
++++送国子张主簿
湖岸缆初解，莺啼别离处。
遥见舟中人，时时一回顾。
坐悲芳岁晚，花落青轩树。
春梦随我心，悠扬逐君去。
+++包融
++++和陈校书省中玩雪
芸阁朝来雪，飘飖正满空。
褰开明月下，校理落花中。
色向怀铅白，光因翰简融。
能令草玄者，回思入流风。
+++包融
++++和崔会稽咏王兵曹厅前涌泉势城中字
茂德来征应，流泉入咏歌。
含灵符上善，作字表中和。
有草恒垂露，无风欲偃波。
为看人共水，清白定谁多。
+++包融
++++赋得岸花临水发
笑笑傍溪花，丛丛逐岸斜。
朝开川上日，夜发浦中霞。
照灼如临镜，莑茸胜浣纱。
春来武陵道，几树落仙家。
+++包融
++++武陵桃源送人
武陵川径入幽遐，中有鸡犬秦人家。
先时见者为谁耶，源水今流桃复花。
+++丁仙芝
++++和荐福寺英公新构禅堂
上人久弃世，中道自忘筌。
寂照出群有，了心清众缘。
所以于此地，筑馆开青莲。
果药罗砌下，烟虹垂户前。
咒中洒甘露，指处流香泉。
禅远目无事，体清宵不眠。
枳闻庐山法，松入汉阳禅。
一枕西山外，虚舟常浩然。
+++丁仙芝
++++赠朱中书
十年种田滨五湖，十年遭涝尽为芜。
频年井税常不足，今年缗钱谁为输。
东邻转谷五之利，西邻贩缯日已贵。
而我守道不迁业，谁能肯敢效此事。
紫微侍郎白虎殿，出入通籍回天眷。
晨趋彩笔柏梁篇，昼出雕盘大官膳。
会应怜尔居素约，可即长年守贫贱。
+++丁仙芝
++++戏赠姚侍御
繁霜晓幕鸣柏乌，待子兽炭然金炉。
重门启锁紫髯胡。
新披骢马陇西驹，头戴獬豸急晨趋。
明光殿前见天子，今日应弹佞幸夫。

+++丁仙芝
++++馀杭醉歌赠吴山人
晓幕红襟燕，春城白项乌。
只来梁上语，不向府中趋。
城头坎坎鼓声曙，满庭新种樱桃树。
桃花昨夜撩乱开，当轩发色映楼台。
十千兑得馀杭酒，二月春城长命杯。
酒后留君待明月，还将明月送君回。
+++丁仙芝
++++京中守岁
守岁多然烛，通宵莫掩扉。
客愁当暗满，春色向明归。
玉斗巡初匝，银河落渐微。
开正献岁酒，千里间庭闱。
+++丁仙芝
++++渡扬子江
桂楫中流望，空波两畔明。
林开扬子驿，山出润州城。
海尽边阴静，江寒朔吹生。
更闻风叶下，淅沥度秋声。
+++丁仙芝
++++长宁公主旧山池
平阳旧池馆，寂寞使人愁。
座卷流黄簟，帘垂白玉钩。
庭闲花自落，门闭水空流。
追想吹箫处，应随仙鹤游。
+++丁仙芝
++++剡谿馆闻笛
夜久闻羌笛，寥寥虚客堂。
山空响不散，谿静曲宜长。
草木生边气，城池泛夕凉。
虚然异风出，仿佛宿平阳。
+++丁仙芝
++++越裳贡白雉
（一作孙昌胤诗）
圣哲承休运，伊夔列上台。
覃恩丹徼远，入贡素翚来。
北阙欣初见，南枝顾未回。
敛容残雪净，矫翼片云开。
驯扰将无惧，翻飞幸不猜。
甘从上林里，饮啄自徘徊。
+++丁仙芝
++++江南曲五首
长干斜路北，近浦是儿家。
有意来相访，明朝出浣纱。
发向横塘口，船开值急流。
郎旧时意，且请拢船头。
昨暝逗南陵，风声波浪阻。
入浦不逢人，归家谁信汝。
未晓已成妆，乘潮去茫茫。
因从京口渡，使报邵陵王。
始下芙蓉楼，言发琅琊岸。
急为打船开，恶许傍人见。
+++丁仙芝
++++句
穷花常闭户，秋城闻捣衣。
树回早秋色，川长迟落晖。（见《吟窗杂录》）
+++蔡隐丘
++++石桥琪树
山上天将近，人间路渐遥。
谁当云里见，知欲渡仙桥。
+++蔡隐丘
++++句
整巾千嶂耸，曳履百泉鸣。
+++蔡希周
++++奉和扈从温泉宫承恩赐浴
天行云从指骊宫，浴日馀波锡诏同。
彩殿氤氲拥香溜，纱窗宛转闭和风。
来将兰气冲皇泽，去引星文捧碧空。
自怜遇坎便能止，愿托仙槎路未通。
+++蔡希寂
++++同家兄题渭南王公别业
好闲知在家，退迹何必深。
不出人境外，萧条江海心。
轩车自来往，空名对清阴。
川涘将钓玉，乡亭期散金。
素晖射流濑，翠色绵森林。
曾为诗书癖，宁惟耕稼任。
吾兄许微尚，枉道来相寻。
朝庆老莱服，夕闲安道琴。
文章遥颂美，寤寐增所钦。
既郁苍生望，明时岂陆沉。
+++蔡希寂
++++登福先寺上方然公禅室
名都标佛刹，梵构临河干。
举目上方峻，森森青翠攒。
步登诸劫尽，忽造浮云端。
当暑敞扃闼，却嫌絺绤寒。
禅房最高顶，静者殊闲安。
疏雨向空城，数峰帘外盘。
午钟振衣坐，招我同一餐。
真味杂饴露，众香唯茝兰。
晚来恣偃俯，茶果仍留欢。
+++蔡希寂
++++陕中作
西别秦关近，东行陕服长。
川原馀让畔，歌吹忆遗棠。
河水流城下，山云起路傍。
更怜栖泊处，池馆绕林篁。
+++蔡希寂
++++洛阳客舍逢祖咏留宴
绵绵钟漏洛阳城，客舍贫居绝送迎。
逢君贳酒因成醉，醉后焉知世上情。
+++蔡希寂
++++赠张敬微
大河东北望桃林，杂树冥冥结翠阴。
不知君作神仙尉，特讶行来云雾深。
+++张潮
++++江风行
（一作长干行）
婿贫如珠玉，婿富如埃尘。
贫时不忘旧，富日多宠新。
妾本富家女，与君为偶匹。
惠好一何深，中门不曾出。
妾有绣衣裳，葳蕤金缕光。
念君贫且贱，易此从远方。
远方三千里，思君心未已。
日暮情更来，空望去时水。
孟夏麦始秀，江上多南风。
商贾归欲尽，君今尚巴东。
巴东有巫山，窈窕神女颜。
常恐游此方，果然不知还。
+++张潮
++++襄阳行
玉盘转明珠，君心无定准。
昨见襄阳客，剩说襄阳好无尽。
襄汉水，岘山垂，汉水东流风北吹。
只言一世长娇宠，那悟今朝见别离。
君渡清羌渚，知人独不语，妾见鸟栖林，忆君相思深。
莫作云间鸿，离声顾俦侣。
尚如匣中剑，分形会同处。
是君妇，识君情，怨君恨君为此行。
下床一宿不可保，况乃万里襄阳城。
襄阳传近大堤北，君到襄阳莫回惑。
大堤诸女儿，怜钱不怜德。

+++张潮
++++采莲词
朝出沙头日正红，晚来云起半江中。
赖逢邻女曾相识，并著莲舟不畏风。
+++张潮
++++江南行
茨菰叶烂别西湾，莲子花开犹未还。
妾梦不离江水上，人传郎在凤凰山。
+++张潮
++++长干行
（一作李白诗，一作李益诗）
忆昔深闺里，烟尘不曾识。
嫁与长干人，沙头候风色。
五月南风兴，思君下巴陵。
八月西风起，想君发扬子。
去来悲如何，见少离别多。
湘潭几日到，妾梦越风波。
昨夜狂风度，吹折江头树。
淼淼暗无边，行人在何处。
北客真三公，朱衣满江中。
薄暮来投宿，数朝不肯东。
好乘浮云骢，佳期兰渚东。
鸳鸯绿浦上，翡翠锦屏中。
自怜十五馀，颜色桃花红。
那作商人妇，愁水复愁风。
+++张潮
++++句
寒林苞晚橘，风絮露垂杨。（《纪事》。又见周瑀诗中）
+++张翚
++++游栖霞寺
跻险入幽林，翠微含竹殿。
泉声无休歇，山色时隐见。
潮来杂风雨，梅落成霜霰。
一从方外游，顿觉尘心变。
+++张翚
++++绝句
茫茫烟水上，日暮阴云飞。
孤坐正愁绪，湖南谁捣衣。
+++周瑀
++++潘司马别业
门对青山近，汀牵绿草长。
寒深包晚橘，风紧落垂杨。
湖畔闻渔唱，天边数雁行。
萧然有高士，清思满书堂。
+++周瑀
++++送潘三入京
故人嗟此别，相送出烟坰。
柳色分官路，荷香入水亭。
离歌未尽曲，酌酒共忘形。
把手河桥上，孤山日暮青。
+++周瑀
++++临川山行
朝见青山雪，暮见青山云。
云山无断绝，秋思日纷纷。
+++谈戭
++++清谿馆作
指途清谿里，左右唯深林。
云蔽望乡处，雨愁为客心。
遇人多物役，听鸟时幽音。
何必沧浪水，庶兹浣尘襟。
+++谈戭
++++句
清清江潭树，日夕增所思。
+++殷遥
++++塞上
万里隤城在，三边虏气衰。
沙填孤嶂角，烧断故关碑。
马色经寒惨，雕声带晚悲。
将军正闲暇，留客换歌辞。
+++殷遥
++++送友人下第归省
（一作刘得仁诗）
君此卜行日，高堂应梦归。
莫将和氏泪，滴著老莱衣。
岳雨连河细，田禽出麦飞。
到家调膳后，吟好送斜晖。
+++殷遥
++++送杜士瞻楚州觐省
风流与才思，俱似晋时人。
淮月归心促，江花入兴新。
云深沧海暮，柳暗白门春。
共道官犹小，怜君孝养亲。
+++殷遥
++++友人山亭
故人虽薄宦，往往涉清溪。
凿牖对山月，褰裳拂涧霓。
游鱼逆水上，宿鸟向风栖。
一见桃花发，能令秦汉迷。
+++殷遥
++++春晚山行
寂历青山晚，山行趣不稀。
野花成子落，江燕引雏飞。
暗草薰苔径，晴杨扫石矶。
俗人犹语此，余亦转忘归。
+++沈如筠
++++寄张徵古
寂历远山意，微冥半空碧。
绿萝无冬春，彩云竟朝夕。
张子海内奇，久为岩中客。
圣君当梦想，安得老松石。
+++沈如筠
++++闺怨二首
雁尽书难寄，愁多梦不成。
愿随孤月影，流照伏波营。
陇底嗟长别，流襟一动君。
何言幽咽所，更作死生分。
+++沈如筠
++++寄天台司马道士
河洲花艳爚，庭树光彩蒨。
白云天台山，可思不可见。
+++沈如筠
++++句
思酸寒雁断，淅沥秋树空。
渔阳燕旧都，美女花不如。（见《吟窗杂录》）
+++孙处玄
++++咏黄莺
（一作郑愔诗，又作郑缙）
欲啭声犹涩，将飞羽未调。
高风不借便，何处得迁乔。
+++孙处玄
++++失题
汉家轻壮士，无状杀彭王。
一遇风尘起，令谁守四方。
+++孙处玄
++++句
残花与露落，坠叶随风翻。
日侧南涧幽，风凝北林暮。
+++徐延寿
++++折杨柳
大道连国门，东西种杨柳。
葳蕤君不见，袅娜垂来久。
缘枝栖暝禽，雄去雌独吟。
馀花怨春尽，微月起秋阴。
坐望窗中蝶，起攀枝上叶。
好风吹长条，婀娜何如妾。
妾见柳园新，高楼四五春。
莫吹胡塞曲，愁杀陇头人。
+++徐延寿
++++南州行
摇艇至南国，国门连大江。
中洲西边岸，数步一垂杨。
金钏越溪女，罗衣胡粉香。
织缣春卷幔，采蕨暝提筐。
弄瑟娇垂幌，迎人笑下堂。
河头浣衣处，无数紫鸳鸯。
+++徐延寿
++++人日剪彩
闺妇持刀坐，自怜裁剪新。
叶催情缀色，花寄手成春。
帖燕留妆户，黏鸡待饷人。
擎来问夫婿，何处不如真。
+++樊晃
++++南中感怀
南路蹉跎客未回，常嗟物候暗相催。
四时不变江头草，十月先开岭上梅。
+++樊晃
++++句
巧裁蝉鬓畏风吹，尽作蛾眉恐人妒。

++上卷一百一十五
  
+++李憕
++++和户部杨员外伯成寓直
落日弥纶地，公才画省郎。
词惊起草笔，坐引护衣香。
双阙天河近，千门夕漏长。
遥知台上宿，不独有文强。
+++李憕
++++同望幸新亭赐钱公宴
感梦通玄化，覃恩降紫宸。
赐钱开汉府，分帛醉尧人。
地隔朝宗庆，亭临卜洛新。
行看广云雨，二月次东巡。
+++李憕
++++奉和圣制从蓬莱向兴庆阁道中留春雨中春望之作应制
别馆春还淑气催，三宫路转凤凰台。
云飞北阙轻阴散，雨歇南山积翠来。
御柳遥随天仗发，林花不待晓风开。
已知圣泽深无限，更喜年芳入睿才。
+++李邕
++++铜雀妓
西陵望何及，弦管徒在兹。
谁言死者乐，但令生者悲。
丈夫有馀志，儿女焉足私。
扰扰多俗情，投迹互相师。
直节岂感激，荒淫乃凄其。
颍水有许由，西山有伯夷。
颂声何寥寥，唯闻铜雀诗。
君举良未易，永为后代嗤。
+++李邕
++++咏云
彩云惊岁晚，缭绕孤山头。
散作五般色，凝为一段愁。
影虽沉涧底，形在天际游。
风动必飞去，不应长此留。
+++李邕
++++登历下古城员外孙新亭
吾宗固神秀，体物写谋长。
形制开古迹，曾冰延乐方。
太山雄地理，巨壑眇云庄。
高兴汩烦促，永怀清典常。
含弘知四大，出入见三光。
负郭喜粳稻，安时歌吉祥。
+++李邕
++++奉和初春幸太平公主南庄应制
传闻银汉支机石，复见金舆出紫微。
织女桥边乌鹊起，仙人楼上凤凰飞。
流风入座飘歌扇，瀑水侵阶溅舞衣。
今日还同犯牛斗，乘槎共逐海潮归。
+++王湾
++++奉使登终南山
常爱南山游，因而尽原隰。
数朝至林岭，百仞登嵬岌。
石壮马径穷，苔色步缘入。
物奇春状改，气远天香集。
虚洞策杖鸣，低云拂衣湿。
倚岩见庐舍，入户欣拜揖。
问性矜勤劳，示心教澄习。
玉英时共饭，芝草为余拾。
境绝人不行，潭深鸟空立。
一乘从此授，九转兼是给。
辞处若轻飞，憩来唯吐吸。
闲襟超已胜，回路倏而及。
烟色松上深，水流山下急。
渐平逢车骑，向晚睨城邑。
峰在野趣繁，尘飘宦情涩。
辛苦久为吏，劳生何妄执。
日暮怀此山，悠然赋斯什。
+++王湾
++++晚夏马嵬卿叔池亭即事寄京都一二知己
忝职畿甸淹，滥陪时俊后。
才轻策疲劣，势薄常驱走。
牵役劳风尘，秉心在岩薮。
宗贤开别业，形胜代希偶。
竹绕清渭滨，泉流白渠口。
逡巡期赏会，挥忽变星斗。
逮此乘务闲，因而访幽叟。
入来殊景物，行复洗纷垢。
林静秋色多，潭深月光厚。
盛香莲近拆，新味瓜初剖。
滞拙怀隐沦，书之寄良友。
+++王湾
++++丽正殿赐宴同勒天前烟年四韵应制
金殿忝陪贤，琼羞忽降天。
鼎罗仙掖里，觞拜琐闱前。
院逼青霄路，厨和紫禁烟。
酒酣空忭舞，何以答昌年。
+++王湾
++++奉和贺监林月清酌
华月当秋满，朝英假兴同。
净林新霁入，规院小凉通。
碎影行筵里，摇花落酒中。
消宵凝爽意，并此助文雄。
+++王湾
++++次北固山下
客路青山外，行舟绿水前。
潮平两岸阔，风正一帆悬。
海日生残夜，江春入旧年。
乡书何处达，归雁洛阳边。
+++王湾
++++观搊筝
（一作祖咏诗）
虚室有秦筝，筝新月复清。
弦多弄委曲，柱促语分明。
晓怨凝繁手，春娇入曼声。
近来唯此乐，传得美人情。
+++王湾
++++晚春诣苏州敬赠武员外
苏台忆季常，飞棹历江乡。
持此功曹掾，初离华省郎。
贵门生礼乐，明代秉文章。
嘉郡位先进，鸿儒名重扬。
爰从姻娅贬，岂失忠信防。
万里行骥足，十年暌凤翔。
回迁翊元圣，入拜伫惟良。
别业对南浦，群书满北堂。
意深投辖盛，才重接筵光。
陋学叨铅简，弱龄许翰场。
神驰劳旧国，颜展别殊方。
际晓杂氛散，残春众物芳。
烟和疏树满，雨续小谿长。
旅拙感成慰，通贤顾不忘。
从来琴曲罢，开匣为君张。
+++王湾
++++秋夜寓直即事怀赠萧令公裴侍郎兼通简南省诸友人
圣主万年兴，贤臣数载升。
灵传岳秀，宏量禀川澄。
畿甸举长策，风霜秉直绳。
出车遥俗震，登阁满朝称。
赋简流亡辑，农安政理凭。
还家新长幼，巡垄旧沟塍。
忠梗大勋立，寰瀛堕业惩。
焚香兼御史，悬镜委中丞。
旟隼当朝立，台骢发郡乘。
司徒汉家重，国典颍川征。
云路俄平入，台阶忽上凌。
秉钧调造化，宣綍慰黎烝。
金省方秋作，瑶轩直夜凭。
中书赠陈准，右相简王陵。
三杰贤更穆，百僚欢且兢。
摇怀及宾友，计曲辨淄渑。
阊阖暝阴散，钩陈爽气凝。
月深宫树转，河近禁楼冰。
卑吏夙驱策，微涓效斗升。
望麾宵继火，书板曙怀蒸。
彼此虽流盼，规模转服膺。
惠将霄汉隔，劳或岁时矜。
位重恩宁滥，才轻慑不胜。
林峦甘独往，疵贱苦相仍。
敢忘衔花雀，思同附骥蝇。
平生逐鸟雀，何日嗣苍鹰。
+++王湾
++++哭补阙亡友綦毋学士
明代资多士，儒林得异才。
书从金殿出，人向玉墀来。
词学张平子，风仪褚彦回。
崇仪希上德，近侍接元台。
曩契心期早，今游宴赏陪。
屡迁君擢桂，分尉我从梅。
忽遇乘轺客，云倾构厦材。
泣为洹水化，叹作泰山颓。
冀善初将慰，寻言半始猜。
位联情易感，交密痛难裁。
远日寒旌暗，长风古挽哀。
寰中无旧业，行处有新苔。
反哭魂犹寄，终丧子尚孩。
葬田门吏给，坟木路人栽。
遽泄悲成往，俄传宠令回。
玄经贻石室，朱绂耀泉台。
地古春长闭，天明夜不开。
登山一临哭，挥泪满蒿莱。
+++王湾
++++闰月七日织女
耿耿曙河微，神仙此夜稀。
今年七月闰，应得两回归。
+++王湾
++++句
月华照杵空随妾，风响传砧不到君。（见《河岳英灵集》）
+++史青
++++应诏赋得除夜
（一作王諲诗）
今岁今宵尽，明年明日催。
寒随一夜去，春逐五更来。
气色空中改，容颜暗里回。
风光人不觉，已著后园梅。
+++王泠然
++++汴堤柳
（一本作题河边枯柳）
隋家天子忆扬州，厌坐深宫傍海游。
穿地凿山开御路，鸣笳叠鼓泛清流。
流从巩北分河口，直到淮南种官柳。
功成力尽人旋亡，代谢年移树空有。
当时彩女侍君王，绣帐旌门对柳行。
青叶交垂连幔色，白花飞度染衣香。
今日摧残何用道，数里曾无一枝好。
驿骑征帆损更多，山精野魅藏应老。
凉风八月露为霜，日夜孤舟入帝乡。
河畔时时闻木落，客中无不泪沾裳。
+++王泠然
++++夜光篇
游人夜到汝阳间，夜色冥濛不解颜。
谁家暗起寒山烧，因此明中得见山。
山头山下须臾满，历险缘深无暂断。
焦声散著群树鸣，炎气傍林一川暖。
是时西北多海风，吹上连天光更雄。
浊烟熏月黑，高艳爇云红。
初谓炼丹仙灶里，还疑铸剑神谿中。
划为飞电来照物，乍作流星并上空。
西山无草光已灭，东顶荧荧犹未绝。
沸汤空谷数道水，融盖阴崖几年雪。
两京贫病若为居，四壁皆成凿照馀。
未得贵游同秉烛，唯将半影借披书。
+++王泠然
++++古木卧平沙
古木卧平沙，摧残岁月赊。
有根横水石，无叶拂烟霞。
春至苔为叶，冬来雪作花。
不逢星汉使，谁辨是灵槎。
+++王泠然
++++淮南寄舍弟
昔予从不调，经岁旅淮源。
念尔长相失，何时返故园。
寄书迷处所，分袂隔凉温。
远道俱为客，他乡共在原。
归情春伴雁，愁泣夜随猿。
愧见高堂上，朝朝独倚门。
+++王泠然
++++句
林狖欺童子，山精试老僧。（《山寺》）
陈兵剑阁山将动，饮马珠江水不流。（咏八阵图送人）
官微思倚玉，文浅怯投珠。（《赠张公子协律》）

++上卷一百一十六
  
+++张子容
++++春江花月夜二首
林花发岸口，气色动江新。
此夜江中月，流光花上春。
分明石潭里，宜照浣纱人。
交甫怜瑶珮，仙妃难重期。
沉沉绿江晚，惆怅碧云姿。
初逢花上月，言是弄珠时。
+++张子容
++++云阳驿陪崔使君邵道士夜宴
一尉东南远，谁知此夜欢。
诸侯倾皂盖，仙客整黄冠。
染翰灯花满，飞觞云气寒。
欣承国士遇，更借美人看。
+++张子容
++++除夜乐城逢孟浩然
远客襄阳郡，来过海岸家。
樽开柏叶酒，灯发九枝花。
妙曲逢卢女，高才得孟嘉。
东山行乐意，非是竞繁华。
+++张子容
++++送苏倩游天台
灵异寻沧海，笙歌访翠微。
江鸥迎共狎，云鹤待将飞。
琪树尝仙果，琼楼试羽衣。
遥知神女问，独怪阮郎归。
+++张子容
++++泛永嘉江日暮回舟
无云天欲暮，轻鹢大江清。
归路烟中远，回舟月上行。
傍潭窥竹暗，出屿见沙明。
更值微风起，乘流丝管声。
+++张子容
++++永嘉即事寄赣县袁少府瓘
山绕楼台出，谿通里閈斜。
曾为谢客郡，多有逐臣家。
海气朝成雨，江天晚作霞。
题书报贾谊，此湿似长沙。
+++张子容
++++乐城岁日赠孟浩然
（一作王维诗）
土地穷瓯越，风光肇建寅。
插桃销瘴疠，移竹近阶墀。
半是吴风俗，仍为楚岁时。
更逢习凿齿，言在汉川湄。
+++张子容
++++永嘉作
拙宦从江左，投荒更海边。
山将孤屿近，水共恶谿连。
地湿梅多雨，潭蒸竹起烟。
未应悲晚发，炎瘴苦华年。
+++张子容
++++送孟八浩然归襄阳二首
（下篇一作王维诗）
东越相逢地，西亭送别津。
风潮看解缆，云海去愁人。
乡在桃林岸，山连枫树春。
因怀故园意，归与孟家邻。
杜门不欲出，久与世情疏。
以此为长策，劝君归旧庐。
醉歌田舍酒，笑读古人书。
好是一生事，无劳献子虚。
+++张子容
++++贬乐城尉日作
窜谪边穷海，川原近恶谿。
有时闻虎啸，无夜不猿啼。
地暖花长发，岩高日易低。
故乡可忆处，遥指斗牛西。
+++张子容
++++自乐城赴永嘉枉路泛白湖寄松阳李少府
西行碍浅石，北转入谿桥。
树色烟轻重，湖光风动摇。
百花乱飞雪，万岭叠青霄。
猿挂临潭筱，鸥迎出浦桡。
惟应赏心客，兹路不言遥。
+++张子容
++++九日陪润州邵使君登北固山
五马向西椒，重阳坐丽谯。
徐州带绿水，楚国在青霄。
张幕连江树，开筵接海潮。
凌云词客语，回雪舞人娇。
梅福惭仙吏，羊公赏下僚。
新丰酒旧美，况是菊花朝。
+++张子容
++++璧池望秋月
凉夜窥清沼，池空水月秋。
满轮沉玉镜，半魄落银钩。
蟾影摇轻浪，菱花渡浅流。
漏移光渐洁，云敛色偏浮。
似璧悲三献，疑珠怯再投。
能持千里意，来照楚乡愁。
+++张子容
++++长安早春
（一作孟浩然诗）
开国维东井，城池起北辰。
咸歌太平日，共乐建寅春。
雪尽黄山树，冰开黑水津。
草迎金埒马，花伴玉楼人。
鸿渐看无数，莺歌听欲频。
何当桂枝擢，还及柳条新。
+++张子容
++++赠司勋萧郎中
作相开黄阁，为郎奏赤墀。
君臣道合体，父子贵同时。
国以推贤答，家无内举疑。
凤池真水镜，兰省得华滋。
未睹风流日，先闻新赋诗。
江山清谢脁，花木媚丘迟。
吏部来何暮，王言念在兹。
丹青无不可，霖雨亦相期。
昔我投荒处，孤烟望岛夷。
群鸥终日狎，落叶数年悲。
渔父留歌咏，江妃入兴词。
今将献知己，相感勿吾欺。
+++张子容
++++巫山
巫岭岧峣天际重，佳期宿昔愿相从。
朝云暮雨连天暗，神女知来第几峰。
+++张子容
++++除日
腊月今知晦，流年此夕除。
拾樵供岁火，帖牖作春书。
柳觉东风至，花疑小雪馀。
忽逢双鲤赠，言是上冰鱼。

++上卷一百一十七
  
+++张旭
++++清溪泛舟
旅人倚征棹，薄暮起劳歌。
笑揽清溪月，清辉不厌多。
+++张旭
++++桃花溪
隐隐飞桥隔野烟，石矶西畔问渔船。
桃花尽日随流水，洞在清溪何处边。
+++张旭
++++山行留客
山光物态弄春辉，莫为轻阴便拟归。
纵使晴明无雨色，入云深处亦沾衣。
+++张旭
++++春游值雨
欲寻轩槛列清尊，江上烟云向晚昏。
须倩东风吹散雨，明朝却待入华园。
+++张旭
++++春草
春草青青万里馀，边城落日见离居。
情知海上三年别，不寄云间一纸书。
+++张旭
++++柳
濯濯烟条拂地垂，城边楼畔结春思。
请君细看风流意，未减灵和殿里时。
+++贺朝
++++南山
（一作贺朝清诗）
湖北雨初晴，湖南山尽见。
岩岩石帆影，如得海风便。
仙穴茅山峰，彩云时一见。
邀君共探此，异箓残几卷。
+++贺朝
++++孤兴
晴日暖珠箔，夭桃色正新。
红粉青镜中，娟娟可怜嚬。
君子在遐险，蕙心谁见珍。
罗幕空掩昼，玉颜静移春。
江瑟语幽独，再三情未申。
黄鹄千里翅，芳音迟所因。
+++贺朝
++++从军行
朔胡乘月寇边城，军书插羽刺中京。
天子金坛拜飞将，单于玉塞振佳兵。
骑射先鸣推任侠，龙韬决胜伫时英。
闻有河湟客，愔愔理帷帟。
常山启霸图，汜水先天策，衔珠浴铁向桑干，衅旗膏剑指乌丸。
鸣鸡已报关山晓，来雁遥传沙塞寒。
直为甘心从苦节，陇头流水鸣呜咽。
边树萧萧不觉春，天山漠漠长飞雪。
鱼丽阵接塞云平，雁翼营通海月明。
始看晋幕飞鹅入，旋闻齐垒啼乌声。
自从一戍燕支山，春光几度晋阳关。
金河未转青丝骑，玉箸应啼红粉颜。
鸿归燕相续，池边芳草绿。
已见氛清细柳营，莫更春歌落梅曲。
烽沉灶减静边亭，海晏山空肃已宁。
行望凤京旋凯捷，重来麟阁画丹青。
+++贺朝
++++赋得游人久不归
（一作刘孝孙诗，又作贺朝清）
乡关眇天末，引领怅怀归。
羁旅久淫滞，物色屡芳菲。
稍觉出意尽，行看蓬鬓稀。
如何千里外，伫立沾裳衣。
+++贺朝
++++宿香山阁
（一作贾彦璋诗）
暝上春山阁，梯云宿半空。
轩窗闭潮海，枕席拂烟虹。
朱网防栖鸽，纱灯护夕虫。
一闻鸡唱晓，已见日曈曈。
+++贺朝
++++赠酒店胡姬
胡姬春酒店，弦管夜锵锵。
红毾铺新月，貂裘坐薄霜。
玉盘初鲙鲤，金鼎正烹羊。
上客无劳散，听歌乐世娘。
+++贺朝
++++赋得春莺送友人二首
（一作刘孝孙诗后四句在前作一首）
翅掩飞莺舞，啼恼婕妤悲。
料取金闺意，因君问所思。
流莺拂绣羽，二月上林期。
待雪销金禁，衔花向玉墀。
+++万齐融
++++三日绿潭篇
春潭滉漾接隋宫，宫阙连延潭水东。
蘋苔嫩色涵波绿，桃李新花照底红。
垂菱布藻如妆镜，丽日晴天相照映。
素影沉沉对蝶飞，金沙砾砾窥鱼泳。
佳人祓禊赏韶年，倾国倾城并可怜。
拾翠总来芳树下，踏青争绕绿潭边。
公子王孙恣游玩，沙阳水曲情无厌。
禽浮似挹羽觞杯，鳞跃疑投水心剑。
金鞍玉勒骋轻肥，落絮红尘拥路飞。
绿水残霞催席散，画楼初月待人归。
+++万齐融
++++仗剑行
昨夜星官动紫微，今年天子用武威。
登车一呼风雷动，遥震阴山撼巍巍。
胡骄子，当见旄头蚀应死。
愿骑单马仗天威，挼取长绳缚虏归。
仗剑遥叱路傍子，匈奴头血溅君衣。

+++万齐融
++++赠别江头
东南飞鸟处，言是故乡天。
江上风花晚，君行定几千。
计程频破月，数别屡开年。
明岁浔阳水，相思寄采莲。
+++万齐融
++++送陈七还广陵
风流谁代子，虽有旧无双。
欢酒言相送，愁弦意不降。
落花馥河道，垂杨拂水窗。
海潮与春梦，朝夕广陵江。
+++邢巨
++++游春
海岳三峰古，春皇二月寒。
绿潭渔子钓，红树美人攀。
弱蔓环沙屿，飞花点石关。
溪山游未厌，琴酌弄晴湾。
+++邢巨
++++游宣州琴溪同武平一作
灵溪非人迹，仙意素所秉。
鳞岭森翠微，澄潭照秋景。
+++张若虚
++++春江花月夜
春江潮水连海平，海上明月共潮生。
滟滟随波千万里，何处春江无月明。
江流宛转绕芳甸，月照花林皆似霰。
空里流霜不觉飞，汀上白沙看不见。
江天一色无纤尘，皎皎空中孤月轮。
江畔何人初见月，江月何年初照人。
人生代代无穷已，江月年年只相似。
不知江月待何人，但见长江送流水。
白云一片去悠悠，青枫浦上不胜愁。
谁家今夜扁舟子，何处相思明月楼。
可怜楼上月裴回，应照离人妆镜台。
玉户帘中卷不去，捣衣砧上拂还来。
此时相望不相闻，愿逐月华流照君。
鸿雁长飞光不度，鱼龙潜跃水成文。
昨夜闲潭梦落花，可怜春半不还家。
江水流春去欲尽，江潭落月复西斜。
斜月沉沉藏海雾，碣石潇湘无限路。
不知乘月几人归，落月摇情满江树。
+++张若虚
++++代答闺梦还
关塞年华早，楼台别望违。
试衫著暖气，开镜觅春晖。
燕入窥罗幕，蜂来上画衣。
情催桃李艳，心寄管弦飞。
妆洗朝相待，风花暝不归。
梦魂何处入，寂寂掩重扉。
+++薛业
++++洪州客舍寄柳博士芳
去年燕巢主人屋，今年花发路傍枝。
年年为客不到舍，旧国存亡那得知。
胡尘一起乱天下，何处春风无别离。
+++薛业
++++晚秋赠张折冲此公事制举
都尉今无事，时清但闭关。
夜霜戎马瘦，秋草射堂闲。
位以穿杨得，名因折桂还。
冯唐真不遇，叹息鬓毛斑。

++上卷一百一十八
  
+++孙逖
++++和左司张员外自洛使入京中路先赴长安逢立春日…诸公
拜郎登省闼，奉使驰车乘。
遥瞻使者星，便是郎官应。
台妙时相许，皇华德弥称。
二陕听风谣，三秦望形胜。
此中暌益友，是日多诗兴。
寒尽岁阴催，春归物华证。
+++孙逖
++++和登会稽山
稽山碧湖上，势入东溟尽。
烟景昼清明，九峰争隐嶙。
望中厌朱绂，俗内探玄牝。
野老听鸣驺，山童拥行轸。
仙花寒未落，古蔓柔堪引。
竹涧入山多，松崖向天近。
云从海天去，日就江村陨。
能赋丘尝闻，和歌参不敏。
冥搜信冲漠，多士期标准。
愿奉濯缨心，长谣反招隐。
+++孙逖
++++送杨法曹按括州
东海天台山，南方缙云驿。
溪澄问人隐，岩险烦登陟。
潭壑随星使，轩车绕春色。
傥寻琪树人，为报长相忆。
+++孙逖
++++葛山潭
圆潭写流月，晴明涵万象。
仙翁何时还，绿水空荡漾。
凉哉草木腓，白露沾人衣。
犹醉空山里，时闻笙鹤飞。
+++孙逖
++++丹阳行
丹阳古郡洞庭阴，落日扁舟此路寻。
传是东南旧都处，金陵中断碧江深。
在昔风尘起，京都乱如燬。
双阙戎虏间，千门战场里。
传闻一马化为龙，南渡衣冠亦愿从。
石头横帝里，京口拒戎锋。
青枫林下回天跸，杜若洲前转国容。
都门不见河阳树，辇道唯闻建业钟。
中原悠悠几千里，欲扫欃枪未云已。
英雄倾夺何纷然，一盛一衰如逝川。
可怜宫观重江里，金镜相传三百年。
自从龙见圣人出，六合车书混为一。
昔年王气今何在，并向长安就尧日。
荆榛古木闭荒阡，共道繁华不复全。
赤县唯馀江树月，黄图半入海人烟。
暮来山水登临遍，览古愁吟泪如霰。
唯有空城多白云，春风淡荡无人见。

+++孙逖
++++山阴县西楼
都邑西楼芳树间，逶迤霁色绕江山。
山月夜从公署出，江云晚对讼庭还。
谁知春色朝朝好，二月飞花满江草。
一见湖边杨柳风，遥忆青青洛阳道。
+++孙逖
++++夜宿浙江
扁舟夜入江潭泊，露白风高气萧索。
富春渚上潮未还，天姥岑边月初落。
烟水茫茫多苦辛，更闻江上越人吟。
洛阳城阙何时见，西北浮云朝暝深。
+++孙逖
++++春日留别
春路逶迤花柳前，孤舟晚泊就人烟。
东山白云不可见，西陵江月夜娟娟。
春江夜尽潮声度，征帆遥从此中去。
越国山川看渐无，可怜愁思江南树。
+++孙逖
++++奉和四月三日上阳水窗赐宴应制得春字
今日逢初夏，欢游续旧旬。
气和先作雨，恩厚别成春。
凤吹临清洛，龙舆下紫宸。
此中歌在藻，还见跃潜鳞。
+++孙逖
++++奉和登会昌山应制
岩磴列云旗，吾君访道时。
乾行万物睹，日驭六龙迟。
望远回天顾，登高动睿词。
愿因山作寿，长保会昌期。
+++孙逖
++++正月十五日夜应制
（一作沈佺期诗）
洛城三五夜，天子万年春。
彩仗移双阙，琼筵会九宾。
舞成苍颉字，灯作法王轮。
不觉东方日，遥垂御藻新。
+++孙逖
++++奉和御制登鸳鸯楼即目应制
玉辇下离宫，琼楼上半空。
方巡五年狩，更辟四门聪。
井邑观秦野，山河念禹功。
停銮留睿作，轩槛起南风。
+++孙逖
++++进船泛洛水应制
（一作薛昚惑诗）
禁园纡睿览，仙棹叶时游。
洛北风花树，江南彩画舟。
芳生兰蕙草，春入凤凰楼。
兴尽离宫暮，烟光起夕流。
+++孙逖
++++和常州崔使君寒食夜
闻道清明近，春庭向夕阑。
行游昼不厌，风物夜宜看。
斗柄更初转，梅香暗里残。
无劳秉华烛，清月在南端。
+++孙逖
++++和韦兄春日南亭宴兄弟
（兄在京）
台阁升高位，园林隔旧乡。
忽闻歌棣萼，还比报琼芳。
门向宜春近，郊连御宿长。
德星常有会，相望在文昌。
+++孙逖
++++奉和崔司马游云门寺
系马清溪树，禅门春气浓。
香台花下出，讲坐竹间逢。
觉路山童引，经行谷鸟从。
更言穷寂灭，回策上南峰。
+++孙逖
++++酬万八贺九云门下归溪中作
晚从灵境出，林壑曙云飞。
稍觉清溪尽，回瞻画刹微。
独园馀兴在，孤棹宿心违。
更忆登攀处，天香满袖归。
+++孙逖
++++春初送吕补阙往西岳勒碑得云字
刻石记天文，朝推谷子云。
箧中缄圣札，岩下揖神君。
语别梅初艳，为期草欲薰。
往来春不尽，离思莫氛氲。
+++孙逖
++++送越州裴参军充使入京
日落川径寒，离心苦未安。
客愁西向尽，乡梦北归难。
霜果林中变，秋花水上残。
明朝渡江后，云物向南看。
+++孙逖
++++送周判官往台州
吾宗长作赋，登陆访天台。
星使行看入，云仙意转催。
饮冰攀璀璨，驱传历莓苔。
日暮东郊别，真情去不回。
+++孙逖
++++送魏骑曹充宇文侍御判官分按山南
云雨阳台路，光华驿骑巡。
劝农开梦土，恤隐惠荆人。
楼迥吟黄鹤，江长望白蘋。
观风布明诏，更是汉南春。
+++孙逖
++++送苏郎中绾出佐荆州
神仙久留滞，清切伫飞翻。
忽佐南方牧，何时西掖垣。
高车自兰省，便道出荆门。
不见河梁别，空销郢路魂。
+++孙逖
++++冬末送魏起居赴京
大名将起魏，良史更逢迁。
驿骑朝丹阙，关亭望紫烟。
西京春色近，东观物华偏。
早赴王正月，挥毫记首年。
+++孙逖
++++送李补阙摄御史充河西节度判官
昔年叨补衮，边地亦埋轮。
官序惭先达，才名畏后人。
西戎虽献款，上策耻和亲。
早赴前军幕，长清外域尘。
+++孙逖
++++送赵评事摄御史监军岭南
议狱持邦典，临戎假宪威。
风从阊阖去，霜入洞庭飞。
篁竹迎金鼓，楼船引绣衣。
明年拜真月，南斗使星归。
+++孙逖
++++送靳十五侍御使蜀
天使出霜台，行人择吏才。
传车春色送，离兴夕阳催。
驿绕巴江转，关迎剑道开。
西南一何幸，前后二龙来。
+++孙逖
++++送李给事归徐州觐省
列位登青琐，还乡复彩衣。
共言晨省日，便是昼游归。
春水经梁宋，晴山入海沂。
莫愁东路远，四牡正騑騑。
+++孙逖
++++送杜侍御赴上都
避马台中贵，登车岭外遥。
还因贡赋礼，来谒大明朝。
地入商山路，乡连渭水桥。
承恩返南越，尊酒重相邀。
+++孙逖
++++送张环摄御史监南选
汉使得张纲，威名摄远方。
恩沾柱下史，荣比选曹郎。
江带黔中阔，山连峡水长。
莫愁炎暑地，秋至有严霜。
+++孙逖
++++宴越府陈法曹西亭
公府西岩下，红亭间白云。
雪梅初度腊，烟竹稍迎曛。
水木涵澄景，帘栊引霁氛。
江南归思逼，春雁不堪闻。
+++孙逖
++++同邢判官寻龙湍观归湖中
星使下仙京，云湖喜昼晴。
更从探穴处，还作棹歌行。
丝管荷风入，帘帷竹气清。
莫愁归路远，水月夜虚明。
+++孙逖
++++寻龙湍
仙穴寻遗迹，轻舟爱水乡。
溪流一曲尽，山路九峰长。
渔父歌金洞，江妃舞翠房。
遥怜葛仙宅，真气共微茫。
+++孙逖
++++宿云门寺阁
香阁东山下，烟花象外幽。
悬灯千嶂夕，卷幔五湖秋。
画壁馀鸿雁，纱窗宿斗牛。
更疑天路近，梦与白云游。
+++孙逖
++++扬子江楼
扬子何年邑，雄图作楚关。
江连二妃渚，云近八公山。
驿道青枫外，人烟绿屿间。
晚来潮正满，数处落帆还。
+++孙逖
++++淮阴夜宿二首
水国南无畔，扁舟北未期。
乡情淮上失，归梦郢中疑。
木落知寒近，山长见日迟。
客行心绪乱，不及洛阳时。
永夕卧烟塘，萧条天一方。
秋风淮水落，寒夜楚歌长。
宿莽非中土，鲈鱼岂我乡。
孤舟行已倦，南越尚茫茫。
+++孙逖
++++下京口埭夜行
孤帆度绿氛，寒浦落红曛。
江树朝来出，吴歌夜渐闻。
南溟接潮水，北斗近乡云。
行役从兹去，归情入雁群。
+++孙逖
++++山行遇雨
骤雨昼氤氲，空天望不分。
暗山唯觉电，穷海但生云。
涉涧猜行潦，缘崖畏宿氛。
夜来江月霁，棹唱此中闻。
+++孙逖
++++夜到润州
夜入丹阳郡，天高气象秋。
海隅云汉转，江畔火星流。
城郭传金柝，闾阎闭绿洲。
客行凡几夜，新月再如钩。
+++孙逖
++++和常州崔使君咏后庭梅二首
闻唱梅花落，江南春意深。
更传千里外，来入越人吟。
弱干红妆倚，繁香翠羽寻。
庭中自公日，歌舞向芳阴。
梅院重门掩，遥遥歌吹边。
庭深人不见，春至曲能传。
花落弹棋处，香来荐枕前。
使君停五马，行乐此中偏。
+++孙逖
++++同和咏楼前海石榴二首
客自新亭郡，朝来数物华。
传君妓楼好，初落海榴花。
露色珠帘映，香风粉壁遮。
更宜林下雨，日晚逐行车。
海上移珍木，楼前咏所思。
遥闻下车日，正在落花时。
旧绿香行盖，新红洒步綦。
从来寒不易，终见久逾滋。
+++孙逖
++++故右丞相赠太师燕文贞公挽词二首
海内文章伯，朝端礼乐英。
一言兴宝运，三入济群生。
命与才相偶，年将位不并。
台星忽已坼，流恸轸皇情。
甲第三重戟，高门四列侯。
已成冠盖里，更有凤凰楼。
人世方为乐，生涯遽若休。
空馀掌纶地，传庆百千秋。
+++孙逖
++++故陈州刺史赠兵部尚书韦公挽词
奕叶金章贵，连枝鼎位尊。
台庭为凤穴，相府是鴒原。
世阅空悲命，泉幽不返魂。
惟馀汉臣史，继术赞韦门。
+++孙逖
++++故程将军妻南阳郡夫人樊氏挽歌
德配程休甫，名高鲁季姜。
宠荣苍玉珮，宴梦郁金堂。
白日期偕老，幽泉忽悼亡。
国风犹在咏，江汉近南阳。
+++孙逖
++++和上巳连寒食有怀京洛
天津御柳碧遥遥，轩骑相从半下朝。
行乐光辉寒食借，太平歌舞晚春饶。
红妆楼下东郊道，青草洲边南渡桥。
坐见司空扫西第，看君侍从落花朝。
+++孙逖
++++和左司张员外自洛使入京中路先赴长安…韦侍御等诸公
忽睹云间数雁回，更逢山上正花开。
河边淑气迎芳草，林下轻风待落梅。
秋宪府中高唱入，春卿署里和歌来。
共言东阁招贤地，自有西征谢傅才。
+++孙逖
++++和崔司马登称心山寺
郡府乘休日，王城访道初。
觉花迎步履，香草藉行车。
倚阁观无际，寻山坐太虚。
岩空迷禹迹，海静望秦馀。
翡翠巢珠网，鹍鸡间绮疏。
地灵资净土，水若护真如。
宝树谁攀折，禅云自卷舒。
晴分五湖势，烟合九夷居。
生灭纷无象，窥临已得鱼。
尝闻宝刀赠，今日奉琼琚。
+++孙逖
++++奉和李右相中书壁画山水
庙堂多暇日，山水契中情。
欲写高深趣，还因藻绘成。
九江临户牖，三峡绕檐楹。
花柳穷年发，烟云逐意生。
能令万里近，不觉四时行。
气染荀香馥，光含乐镜清。
咏歌齐出处，图画表冲盈。
自保千年遇，何论八载荣。
+++孙逖
++++奉和李右相赏会昌林亭
贤相初陪跸，灵山本降神。
作京雄近县，开阁宠平津。
地胜林亭好，时清宴赏频。
百泉萦草木，万井布郊畛。
德与春和盛，功将造化邻。
还嗤渭滨叟，岁晚独垂纶。
+++孙逖
++++和左卫武仓曹卫中对雨创韵赠右卫李骑曹
林父同官意，宣尼久敬交。
文场刊玉篆，武事掌金铙。
道合宜连茹，时清岂系匏。
克勤居簿领，多暇屏讙譊。
美酒怀公宴，玄谈俟客嘲。
薄云生北阙，飞雨自西郊。
院暑便清旷，庭芜觉渐苞。
高门关讵闭，逸韵柱难胶。
枳棘鸾无叹，椅梧凤必巢。
忽闻徵并作，观海愧堂坳。
+++孙逖
++++送新罗法师还国
异域今无外，高僧代所稀。
苦心归寂灭，宴坐得精微。
持钵何年至，传灯是日归。
上卿挥别藻，中禁下禅衣。
海阔杯还度，云遥锡更飞。
此行迷处所，何以慰虔祈。
+++孙逖
++++送赵大夫护边
（一作送赵都护赴安西）
外域分都护，中台命职方。
欲传清庙略，先取剧曹郎。
已佩登坛印，犹怀伏奏香。
百壶开祖饯，驷牡戒戎装。
青海连西掖，黄河带北凉。
关山瞻汉月，戈剑宿胡霜。
体国才先著，论兵策复长。
果持文武术，还继杜当阳。
+++孙逖
++++立秋日题安昌寺北山亭
楼观倚长霄，登攀及霁朝。
高如石门顶，胜拟赤城标。
天路云虹近，人寰气象遥。
山围伯禹庙，江落伍胥潮。
徂暑迎秋薄，凉风是日飘。
果林馀苦李，萍水覆甘蕉。
览古嗟夷漫，凌空爱泬寥。
更闻金刹下，钟梵晚萧萧。
+++孙逖
++++登越州城
越嶂绕层城，登临万象清。
封圻沧海合，廛市碧湖明。
晓日渔歌满，芳春棹唱行。
山风吹美箭，田雨润香粳。
代阅英灵尽，人闲吏隐并。
赠言王逸少，已见曲池平。
+++孙逖
++++江行有怀
秋水明川路，轻舟转石圻。
霜多山橘熟，寒至浦禽稀。
飞席乘风势，回流荡日晖。
昼行疑海若，夕梦识江妃。
野霁看吴尽，天长望洛非。
不知何岁月，一似暮潮归。
+++孙逖
++++长洲苑
（吴黄武中，此地校猎）
吴王初鼎峙，羽猎骋雄才。
辇道阊门出，军容茂苑来。
山从列嶂转，江自绕林回。
剑骑缘汀入，旌门隔屿开。
合离纷若电，驰逐溢成雷。
胜地虞人守，归舟汉女陪。
可怜夷漫处，犹在洞庭隈。
山静吟猿父，城空应雉媒。
戎行委乔木，马迹尽黄埃。
揽涕问遗老，繁华安在哉。
+++孙逖
++++和咏廨署有樱桃
上林天禁里，芳树有红樱。
江国今来见，君门春意生。
香从花绶转，色绕佩珠明。
海鸟衔初实，吴姬扫落英。
切将稀取贵，羞与众同荣。
为此堪攀折，芳蹊处处成。
+++孙逖
++++同洛阳李少府观永乐公主入蕃
边地莺花少，年来未觉新。
美人天上落，龙塞始应春。
+++孙逖
++++途中口号
邺城东北望陵台，珠翠繁华去不回。
无复新妆艳红粉，空馀故垄满青苔。
+++孙逖
++++晦日湖塘
吉日初成晦，方塘遍是春。
落花迎二月，芳树历三旬。
公子能留客，巫阳好解神。
夜还何虑暗，秉烛向城闉。
+++孙逖
++++句
野烟出炉上，山花落镜中。（《庐山》。见《诗式》）

++上卷一百一十九
  
+++崔国辅
++++从军行
塞北胡霜下，营州索兵救。
夜里偷道行，将军马亦瘦。
刀光照塞月，阵色明如昼。
传闻贼满山，已共前锋斗。
+++崔国辅
++++杂诗
逢著平乐儿，论交鞍马前。
与酤一斗酒，恰用十千钱。
后余在关内，作事多迍邅。
何肯相救援，徒闻宝剑篇。
+++崔国辅
++++古意
红荷楚水曲，彪炳烁晨霞。
未得两回摘，秋风吹却花。
时芳不待妾，玉珮无处夸。
悔不盛年时，嫁与青楼家。
+++崔国辅
++++宿法华寺
松雨时复滴，寺门清且凉。
此心竟谁证，回憩支公床。
壁画感灵迹，龛经传异香。
独游寄象外，忽忽归南昌。
+++崔国辅
++++题预章馆
杨柳映春江，江南转佳丽。
吴门绿波里，越国青山际。
游宦常往来，津亭暂临憩。
驿前苍石没，浦外湖沙细。
向晚宴且久，孤舟冏然逝。
云留西北客，气歇东南帝。
独有萋萋心，谁知怨芳岁。
+++崔国辅
++++石头滩作
怅矣秋风时，余临石头濑。
因高见远境，尽此数州内。
羽山数点青，海岸杂光碎。
离离树木少，漭漭湖波大。
日暮千里帆，南飞落天外。
须臾遂入夜，楚色有微霭。
寻远迹已穷，遗荣事多昧。
一身犹未理，安得济时代。
且泛朝夕潮，荷衣蕙为带。
+++崔国辅
++++漂母岸
泗水入淮处，南边古岸存。
秦时有漂母，于此饭王孙。
王孙初未遇，寄食何足论。
后为楚王来，黄金答母恩。
事迹遗在此，空伤千载魂。
茫茫水中渚，上有一孤墩。
遥望不可到，苍苍烟树昏。
几年崩冢色，每日落潮痕。
古地多堙圮，时哉不敢言。
向夕泪沾裳，遂宿芦洲村。
+++崔国辅
++++对酒吟
行行日将夕，荒村古冢无人迹。
蒙笼荆棘一鸟吟，屡唱提壶沽酒吃。
不达酒不足，遗恨精灵传此曲。
寄言世上诸少年，平生且尽杯中醁。
+++崔国辅
++++奉和华清宫观行香应制
天子蕊珠宫，楼台碧落通。
豫游皆汗漫，斋处即崆峒。
云物三光里，君臣一气中。
道言何所说，宝历自无穷。
+++崔国辅
++++七夕
太守仙潢族，含情七夕多。
扇风生玉漏，置水写银河。
阁下陈书籍，闺中曝绮罗。
遥思汉武帝，青鸟几时过。
+++崔国辅
++++宿范浦
月暗潮又落，西陵渡暂停。
村烟和海雾，舟火乱江星。
路转定山绕，塘连范浦横。
鸱夷近何去，空山临沧溟。
+++崔国辅
++++奉和圣制上巳祓禊应制
元巳秦中节，吾君灞上游。
鸣銮通禁苑，别馆绕芳洲。
鹓鹭千官列，鱼龙百戏浮。
桃花春欲尽，谷雨夜来收。
庆向尧樽祝，欢从楚棹讴。
逸诗何足对，窅作掩东周。
+++崔国辅
++++九日侍宴应制
运偶千年圣，时传九日神。
尧樽列钟鼓，汉阙辟钩陈。
金箓三清降，琼筵五老巡。
始惊兰佩出，复咏柏梁新。
云雁楼前晚，霜花酒里春。
欢娱无限极，书剑太平人。
+++崔国辅
++++杭州北郭戴氏荷池送侯愉
秋近万物肃，况当临水时。
折花赠归客，离绪断荷丝。
谁谓江国永，故人感在兹。
道存过北郭，情极望东菑。
乔木故园意，鸣蝉穷巷悲。
扁舟竟何待，中路每迟迟。
+++崔国辅
++++怨词二首
妾有罗衣裳，秦王在时作。
为舞春风多，秋来不堪著。
楼头桃李疏，池上芙蓉落。
织锦犹未成，蛩声入罗幕。
+++崔国辅
++++古意二首
玉笼薰绣裳，著罢眠洞房。
不能春风里，吹却兰麝香。
种棘遮蘼芜，畏人来采杀。
比至狂夫还，看看几花发。
+++崔国辅
++++襄阳曲二首
蕙草娇红萼，时光舞碧鸡。
城中美年少，相见白铜鞮。
少年襄阳地，来往襄阳城。
城中轻薄子，知妾解秦筝。
+++崔国辅
++++魏宫词
朝日照红妆，拟上铜雀台。
画眉犹未了，魏帝使人催。
+++崔国辅
++++长信草
（一作长信宫，一作婕妤怨）
长信宫中草，年年愁处生。
故侵珠履迹，不使玉阶行。
+++崔国辅
++++长乐少年行
（一作古意）
遗却珊瑚鞭，白马骄不行。
章台折杨柳，春日路傍情。
+++崔国辅
++++湖南曲
（一作古意）
湖南送君去，湖北送君归。
湖里鸳鸯鸟，双双他自飞。
+++崔国辅
++++中流曲
（一作古意）
归时日尚早，更欲向芳洲。
渡口水流急，回船不自由。
+++崔国辅
++++王孙游
自与王孙别，频看黄鸟飞。
应由春草误，著处不成归。
+++崔国辅
++++采莲曲
玉溆花争发，金塘水乱流。
相逢畏相失，并著采莲舟。
+++崔国辅
++++子夜冬歌
寂寥抱冬心，裁罗又褧褧。
夜久频挑灯，霜寒剪刀冷。
+++崔国辅
++++丽人曲
红颜称绝代，欲并真无侣。
独有镜中人，由来自相许。
+++崔国辅
++++小长干曲
月暗送潮风，相寻路不通。
菱歌唱不彻，知在此塘中。
+++崔国辅
++++王昭君
（一作吟叹曲）
汉使南还尽，胡中妾独存。
紫台绵望绝，秋草不堪论。
+++崔国辅
++++秦女卷衣
（一作妾薄命）
虽入秦帝宫，不上秦帝床。
夜夜玉窗里，与他卷衣裳。
+++崔国辅
++++今别离
送别未能旋，相望连水口。
船行欲映洲，几度急摇手。
+++崔国辅
++++卫艳词
淇上桑叶青，青楼含白日。
比时遥望君，车马城中出。
+++崔国辅
++++渭水西别李仑
陇右长亭堠，山阴古塞秋。
不知呜咽水，何事向西流。
+++崔国辅
++++古意
净扫黄金阶，飞霜皎如雪。
下帘弹箜篌，不忍见秋月。
+++崔国辅
++++送韩十四被鲁王推递往济南府
西候情何极，南冠怨有馀。
梁王虽好事，不察狱中书。
+++崔国辅
++++白纻辞二首
（前首一作《香风词》）
洛阳梨花落如霰，河阳桃叶生复齐。
坐惜玉楼春欲尽，红绵粉絮裛妆啼。
董贤女弟在椒风，窈窕繁华贵后宫。
璧带金釭皆翡翠，一朝零落变成空。
+++崔国辅
++++九日
江边枫落菊花黄，少长登高一望乡。
九日陶家虽载酒，三年楚客已沾裳。
+++崔国辅
++++王昭君
一回望月一回悲，望月月移人不移。
何时得见汉朝使，为妾传书斩画师。

++上卷一百二十
  
+++崔珪
++++孤寝怨
征戍动经年，含情拂玳筵。
花飞织锦处，月落捣衣边。
灯暗愁孤坐，床空怨独眠。
自君辽海去，玉匣闭春弦。
+++杨浚
++++题武陵草堂
草堂列仙楼，上在青山顶。
户外窥数峰，阶前对双井。
雨来花尽湿，风度松初冷。
登栈行不疲，入谿语弥静。
云能去尘服，兼欲事金鼎。
正直心所存，谄谀长自省。
适知幽遁趣，已觉烦虑屏。
更爱云林间，吾将卧南颍。
+++杨浚
++++广武怀古
河水城下流，登城望弥惬。
海云飞不断，岸草绿相接。
龙门无旧场，武牢有遗堞。
扼喉兵易守，扪指计何捷。
天夺项氏谋，卒成汉家业。
乡山遥可见，西顾泪盈睫。
+++杨浚
++++赠李郎中
仙郎早朝退，直省卧南轩。
院竹自成赏，阶庭寂不喧。
焚香开后阁，起草闭前门。
礼乐风流美，光华星位尊。
荣兼朱绂贵，交乃布衣存。
是日登龙客，无忘君子恩。
+++刘晏
++++咏王大娘戴竿
楼前百戏竞争新，唯有长竿妙入神。
谁谓绮罗翻有力，犹自嫌轻更著人。
+++刘晏
++++享太庙乐章
汉祚惟永，神功中兴。
夙驱氛祲，天覆黎蒸。
三光再朗，庶绩其凝。
重熙累叶，景命是膺。
+++袁瓘
++++鸿门行
少年买意气，百金不辞费。
学剑西入秦，结交北游魏。
秦魏多豪人，与代亦殊伦。
由来不相识，皆是暗相亲。
宝马青丝辔，狐裘貂鼠服。
晨过剧孟游，暮投咸阳宿。
然诺本云云，诸侯莫不闻。
犹思百战术，更逐李将军。
始从灞陵下，遥遥度朔野。
北风闻楚歌，南庭见胡马。
胡马秋正肥，相邀夜合围。
战酣烽火灭，路断救兵稀。
白刃纵横逼，黄尘飞不息。
虏骑血洒衣，单于泪沾臆。
献凯云台中，自言塞上雄。
将军行失势，部曲遂无功。
新人不如旧，旧人不相救。
万里长飘飖，十年计不就。
弃置难重论，驱马度鸿门。
行看楚汉事，不觉风尘昏。
宝剑中夜抚，悲歌聊自舞。
此曲不可终，曲终泪如雨。
+++袁瓘
++++惠文太子挽歌
（睿宗之子岐王范也开元十四年卒赠太子）
寒仗丹旄引，阴堂白日违。
暗灯明象物，画水湿灵衣。
羽化淮王去，仙迎太子归。
空馀燕衔士，朝夕向陵飞。
+++李昂
++++从军行
汉家未得燕支山，征戍年年沙朔间。
塞下长驱汗血马，云中恒闭玉门关。
阴山瀚海千万里，此日桑河冻流水。
稽洛川边胡骑来，渔阳戍里烽烟起。
长途羽檄何相望，天子按剑思北方。
羽林练士拭金甲，将军校战出玉堂。
幽陵异域风烟改，亭障连连古今在。
夜闻鸿雁南渡河，晓望旌旗北临海。
塞沙飞淅沥，遥裔连穷碛。
玄漠云平初合阵，西山月出闻鸣镝。
城南百战多苦辛，路傍死卧黄沙人。
戎衣不脱随霜雪，汗马䟃𧽼长被铁。
杨叶楼中不寄书，莲花剑上空流血。
匈奴未灭不言家，驱逐行行边徼赊。
归心海外见明月，别思天边梦落花。
天边回望何悠悠，芳树无人渡陇头。
春云不变阳关雪，桑叶先知胡地秋。
田畴不卖卢龙策，窦宪思勒燕然石。
麾兵静北垂，此日交河湄。
欲令塞上无干戚，会待单于系颈时。

+++李昂
++++赋戚夫人楚舞歌
定陶城中是妾家，妾年二八颜如花。
闺中歌舞未终曲，天下死人如乱麻。
汉王此地因征战，未出帘栊人已荐。
风花菡萏落辕门，云雨裴回入行殿。
日夕悠悠非旧乡，飘飘处处逐君王。
闺门向里通归梦，银烛迎来在战场。
相从顾恩不雇己，何异浮萍寄深水。
逐战曾迷只轮下，随君几陷重围里。
此时平楚复平齐，咸阳宫阙到关西。
珠帘夕殿闻钟磬，白日秋天忆鼓鼙。
君王纵恣翻成误，吕后由来有深妒。
不奈君王容鬓衰，相存相顾能几时。
黄泉白骨不可报，雀钗翠羽从此辞。
君楚歌兮妾楚舞，脉脉相看两心苦。
曲未终兮袂更扬，君流涕兮妾断肠。
已见储君归惠帝，徒留爱子付周昌。
+++李昂
++++句
耳临清渭洗，心向白云闲。（《纪事》）
+++厍狄履温
++++夏晚初霁南省寓直用馀字
（时兼尚书郎节度判官）
薄宦因时泰，凉宵寓直初。
沉沉仙阁闭，的的暗更徐。
霁色连空上，炎氛入夜除。
星回南斗落，月度北窗虚。
待漏残灯照，含芳袭气馀。
寐来冠不解，奏罢草仍书。
幕府惭良策，明曹愧散樗。
命轻徒有报，义重更难疏。
燕厦欣成托，鹓行滥所如。
晨趋当及早，复此戒朝车。
+++寇坦
++++同皇甫兵曹天官寺浴室新成招友人赏会
温室欢初就，兰交托胜因。
共听无漏法，兼濯有为尘。
水洁三空性，香沾四大身。
清心多善友，颂德慰同人。
+++寇坦
++++同张少府和厍狄员外夏晚初霁南省寓直时…节度判官之作
黄绶归休日，仙郎复奏馀。
晏居当夏晚，寓直会晴初。
露散星文发，云披水镜虚。
高才推独唱，嘉会喜连茹。
月色摇春闼，香烟霭暝庐。
千门传夜警，万象照阶除。
少孺嘉能赋，文强阅赐书。
兼曹谋未展，入幕志方摅。
为奉灵台帛，恭先待漏车。
贞标不可仰，空此乐樵渔。
+++李休烈
++++咏铜柱
天门街里倒天枢，火急先须卸火珠。
计合一条丝线挽，何劳两县索人夫。

++上卷一百二十一
  
+++李林甫
++++送贺监归四明应制
挂冠知止足，岂独汉疏贤。
入道求真侣，辞恩访列仙。
睿文含日月，宸翰动云烟。
鹤驾吴乡远，遥遥南斗边。
+++李林甫
++++奉和圣制次琼岳应制
东幸从人望，西巡顺物回。
云收二华出，天转五星来。
十月农初罢，三驱礼复开。
更看琼岳上，佳气接神台。
+++李林甫
++++秋夜望月忆韩席等诸侍郎因以投赠
秋天碧云夜，明月悬东方。
皓皓庭际色，稍稍林下光。
桂华澄远近，璧彩散池塘。
鸿雁飞难度，关山曲易长。
揆予秉孤直，虚薄忝文昌。
握镜惭先照，持衡愧后行。
多才众君子，载笔久词场。
作赋推潘岳，题诗许谢康。
当时陪宴语，今夕恨相望。
愿欲接高论，清晨朝建章。
+++杨炎
++++流崖州至鬼门关作
一去一万里，千知千不还。
崖州何处在，生度鬼门关。
+++杨炎
++++赠元载歌妓
雪面淡眉天上女，凤箫鸾翅欲飞去。
玉山翘翠步无尘，楚腰如柳不胜春。
+++元载
++++别妻王韫秀
年来谁不厌龙钟，虽在侯门似不容。
看取海山寒翠树，苦遭霜霰到秦封。
+++陈希烈
++++赋得云生栋梁间
一片苍梧意，氤氲生栋梁。
下帘山足暗，开户日添光。
偏使衣裘润，能令枕簟凉。
无心伴行雨，何必梦荆王。
+++陈希烈
++++奉和圣制三月三日
上巳迂龙驾，中流泛羽觞。
酒因朝太子，诗为乐贤王。
锦缆方舟渡，琼筵大乐张。
风摇垂柳色，花发异林香。
野老歌无事，朝臣饮岁芳。
皇情被群物，中外洽恩光。
+++陈希烈
++++省试白云起封中
千年泰山顶，云起汉王封。
不作奇峰状，宁分触石容。
为霖虽易得，表圣自难逢。
冉冉排空上，依依叠影重。
素光非曳练，灵贶是从龙。
岂学无心出，东西任所从。
+++张渐
++++郎月行
朗月照帘幌，清夜有馀姿。
洞房怨孤枕，挟琴爱前墀。
萱草已数叶，梨花复遍枝。
去岁草始荣，与君新相知。
今年花未落，谁分生别离。
代情难重论，人事好乖移。
合比月华满，分同月易亏。
亏月当再圆，人别星陨天。
吾欲竟此曲，意深不可传。
叹息孤鸾鸟，伤心明镜前。
+++宋昱
++++晓次荆江
孤舟大江水，水涉无昏曙。
雨暗迷津时，云生望乡处。
渔翁闲自乐，樵客纷多虑。
秋色湖上山，归心日边树。
徒称竹箭美，未得枫林趣。
向夕垂钓还，吾从落潮去。
+++宋昱
++++题石窟
（寺魏孝文所置）
梵宇开金地，香龛凿铁围。
影中群象动，空里众灵飞。
檐牖笼朱旭，房廊挹翠微。
瑞莲生佛步，瑶树挂天衣。
邀福功虽在，兴王代久非。
谁知云朔外，更睹化胡归。
+++宋昱
++++樟亭观涛
涛来势转雄，猎猎驾长风。
雷震云霓里，山飞霜雪中。
激流起平地，吹涝上侵空。
翕辟乾坤异，盈虚日月同。
艅艎从陆起，洲浦隔阡通。
跳沫喷岩翠，翻波带景红。
怒湍初抵北，却浪复归东。
寂听堪增勇，晴看自发蒙。
伍生传或谬，枚叟说难穷。
来信应无已，申威亦匪躬。
冲腾如决胜，回合似相攻。
委质任平视，谁能涯始终。

++上卷一百二十二
  
+++卢象
++++赠程秘书
客自岐阳来，吐音若鸣凤。
孤飞畏不偶，独立谁见用。
忽从被褐中，召入承明宫。
圣人借颜色，言事无不通。
殷勤拯黎庶，感激论诸公。
将相猜贾谊，图书归马融。
顾余久寂寞，一岁麒麟阁。
且共歌太平，勿嗟名宦薄。
+++卢象
++++家叔征君东溪草堂二首
开山十馀里，青壁森相倚。
欲识尧时天，东溪白云是。
雷声转幽壑，云气杳流水。
涧影生龙蛇，岩端翳柽梓。
大道终不易，君恩曷能已。
鹤羡无老时，龟言摄生理。
浮年笑六甲，元化潜一指。
未暇扫云梯，空惭阮氏子。
今朝共游者，得性闲未归。
已到仙人家，莫惊鸥鸟飞。
水深严子钓，松挂巢父衣。
云气转幽寂，溪流无是非。
名理未足羡，腥臊讵所希。
自惟负贞意，何岁当食薇。
+++卢象
++++乡试后自巩还田家，因谢邻友见过之作
鸡鸣出东邑，马倦登南峦。
落日见桑柘，翳然丘中寒。
邻家多旧识，投暝来相看。
且问春税苦，兼陈行路难。
园场近阴壑，草木易凋残。
峰晴雪犹积，涧深冰已团。
浮名知何用，岁晏不成欢。
置酒共君饮，当歌聊自宽。
+++卢象
++++青雀歌
啾啾青雀儿，飞来飞去仰天池。
逍遥饮啄安涯分，何假扶摇九万为。

+++卢象
++++杂诗二首
家居五原上，征战是平生。
独负山西勇，谁当塞下名。
死生辽海战，雨雪蓟门行。
诸将封侯尽，论功独不成。
君家御沟上，垂柳夹朱门。
列鼎会中贵，鸣珂朝至尊。
死生在片议，穷达由一言。
须识苦寒士，莫矜狐白温。
+++卢象
++++赠广川马先生
经书满腹中，吾识广川翁。
年老甘无位，家贫懒发蒙。
人归洙泗学，歌盛舞雩风。
愿接诸生礼，三年事马融。
+++卢象
++++峡中作
高唐几百里，树色接阳台。
晚见江山霁，宵闻风雨来。
云从三峡起，天向数峰开。
灵境信难见，轻舟那可回。
+++卢象
++++竹里馆
江南冰不闭，山泽气潜通。
腊月闻山鸟，寒崖见蛰熊。
柳林春半合，荻笋乱无丛。
回首金陵岸，依依向北风。
+++卢象
++++永城使风
长风起秋色，细雨含落晖。
夕鸟向林去，晚帆相逐飞。
虫声出乱草，水气薄行衣。
一别故乡道，悠悠今始归。
+++卢象
++++和徐侍郎丛筱咏
（一作蒋涣诗）
中禁夕沉沉，幽篁别作林。
色连鸡树近，影落凤池深。
为重凌霜节，能虚应物心。
年年承雨露，长对紫庭阴。
+++卢象
++++驾幸温泉
传闻圣主幸新丰，清跸鸣銮出禁中。
细草终朝随步辇，垂杨几处绕行宫。
千官扈从骊山北，万国来朝渭水东。
此日小臣徒献赋，汉家谁复重扬雄。
+++卢象
++++奉和张使君宴加朝散
佐理星辰贵，分荣涣汗深。
言从大夫后，用答圣人心。
骑拥轩裳客，鸾惊翰墨林。
停杯歌麦秀，秉烛醉棠阴。
爽气凌秋笛，轻寒散暝砧。
只应将四子，讲德谢知音。
+++卢象
++++赠张均员外
公门世绪昌，才子冠裴王。
出自平津邸，还为吏部郎。
神仙馀气色，列宿动辉光。
夜直南宫静，朝趋北禁长。
时人归水镜，明主赐衣裳。
翰苑飞鹦鹉，天池待凤凰。
承欢畴日顾，未纪后时伤。
去去图南远，微才幸不忘。
+++卢象
++++送祖咏
田家宜伏腊，岁晏子言归。
石路雪初下，荒村鸡共飞。
东原多烟火，北涧隐寒晖。
满酌野人酒，倦闻邻女机。
胡为困樵采，几日罢朝衣。
+++卢象
++++送綦毋潜
夫君不得意，本自沧海来。
高足未云骋，虚舟空复回。
淮南枫叶落，灞岸桃花开。
出处暂为耳，沉浮安系哉。
如何天覆物，还遣世遗才。
欲识秦将汉，尝闻王与裴。
离筵对寒食，别雨乘春雷。
会有征书到，荷衣且漫裁。
+++卢象
++++送赵都护赴安西
下客候旌麾，元戎复在斯。
门开都护府，兵动羽林儿。
黠虏多翻覆，谋臣有别离。
智同天所授，恩共日相随。
汉使开宾幕，胡笳送酒卮。
风霜迎马首，雨雪事鱼丽。
上策应无战，深情属载驰。
不应行万里，明主寄安危。
+++卢象
++++追凉历下古城西北隅，此地有清泉乔木
谢脁出华省，王祥贻佩刀。
前贤真可慕，衰病意空劳。
贞悔不自卜，游随共尔曹。
未能齐得丧，时复诵离骚。
闲阴七贤地，醉餐三士桃。
苍苔虞舜井，乔木古城壕。
渔父偏相狎，尧年不可逃。
蝉鸣秋雨霁，云白晓山高。
咫尺传双鲤，吹嘘借一毛。
故人皆得路，谁肯念同袍。
+++卢象
++++戏赠邵使君张郎
少妇石榴裙，新妆白玉面。
能迷张公子，不许时相见。
+++卢象
++++同王维过崔处士林亭
映竹时闻转辘轳，当窗只见网蜘蛛。
主人非病常高卧，环堵蒙笼一老儒。
+++卢象
++++寄河上段十六
（一作王维诗）
与君相识即相亲，闻道君家住孟津。
为见行舟试借问，客中时有洛阳人。
+++卢象
++++寒食
子推言避世，山火遂焚身。
四海同寒食，千秋为一人。
深冤何用道，峻迹古无邻。
魂魄山河气，风雷御宇神。
光烟榆柳灭，怨曲龙蛇新。
可叹文公霸，平生负此臣。
+++卢象
++++八月十五日象自江东止田园移庄…诗三首
（俱见王维集）
谢病始告归，依然入桑梓。
家人皆伫立，相候衡门里。
畴类皆长年，成人旧童子。
上堂家庆毕，愿与亲姻迩。
论旧或馀悲，思存且相喜。
田园转芜没，但有寒泉水。
衰柳日萧条，秋光清邑里。
入门乍如客，休骑非便止。
中饮顾王程，离忧从此始。
两妹日长成，双鬟将及人。
已能持宝瑟，自解掩罗巾。
念昔别时小，未知疏与亲。
今来识离恨，掩泪方殷勤。
小弟更孩幼，归来不相识。
同居虽渐惯，见人犹默默。
宛作越人言，殊乡甘水食。
别此最为难，泪尽有馀忆。
+++卢象
++++叹白发
（一作王维诗）
我年一何长，鬓发日已白。
俯仰天地间，能为几时客。
惆怅故山云，裴回空日夕。
何事与时人，东城复南陌。
+++卢象
++++早秋宴张郎中海亭即事
（一作孟浩然诗）
邑有弦歌宰，翔鸾狎野鸥。
眷言华省旧，暂滞海池游。
郁岛藏深竹，前谿对舞楼。
更闻书即事，云物是新秋。
+++卢象
++++句
吴越山多秀，新安江甚清。（见《河岳英灵集》）
书名会粹才偏逸，酒号屠苏味更醇。（《赠郑虔》，见《唐语林》）
初疑轻烟淡古松，又似山开万仞峰。（《赠怀素》，见《颜真卿序》）

++上卷一百二十三
  
+++卢鸿一
++++嵩山十志十首 草堂
草堂者，盖因自然之谿阜，前当墉洫。
资人力之缔构，后加茅茨。
将以避燥湿，成栋宇之用。
昭简易，叶乾坤之德，道可容膝休闲。
谷神同道，此其所贵也。
及靡者居之，则妄为剪饰，失天理矣。
词曰：
山为宅兮草为堂，芝兰兮药房。
罗蘼芜兮拍薜荔，荃壁兮兰砌。
蘼芜薜荔兮成草堂，阴阴邃兮馥馥香，中有人兮信宜常。
读金书兮饮玉浆，童颜幽操兮不易长。
+++卢鸿一
++++嵩山十志十首 倒景台
倒景台者，盖太室南麓，天门右崖，杰峰如台，气凌倒景。
登路有三处可憩，或曰三休台，可以邀驭风之客，会绝尘之子。
超逸真，荡遐襟，此其所绝也。
及世人登焉，则魂散神越，目极心伤矣。
词曰：
天门豁兮仙台耸，杰屹崒兮零澒涌。
穷三休兮旷一观，忽若登昆仑兮中期汗漫仙。
耸天关兮倒景台，鲨颢气兮轶嚣埃。
皎皎之子兮自独立，云可朋兮霞可吸，曾何荣辱之所及。

+++卢鸿一
++++嵩山十志十首 樾馆
樾馆者，盖即林取材，基颠柘，架茅茨，居不期逸，为不至劳，清谈娱宾，斯为尚矣。
及荡者鄙其隘阒，苟事宏湎，乖其宾矣。
词曰：
紫岩隈兮青谿侧，云松烟茑兮千古色。
芳靃蘼兮荫蒙茏，幽人构馆兮在其中。
靃蘼蒙茏兮开樾馆，卧风霄兮坐霞旦。
粤有宾兮时戾止，樵苏不爨兮清谈已，永岁终朝兮常若此。

+++卢鸿一
++++嵩山十志十首 枕烟庭
枕烟庭者，盖特峰秀起，意若枕烟。
秘庭凝虚，窅若仙会，即扬雄所谓爰静神游之庭是也。
可以超绝纷世，永洁精神矣。
及机士登焉，则寥阒戃恍，愁怀情累矣。
词曰：
临泱漭兮背青荧，吐云烟兮合窅冥。
怳欻翕兮沓幽霭，意缥缈兮群仙会。
窅冥仙会兮枕烟庭，竦魂形兮凝视听。
闻夫至诚必感兮祈此巅，契颢气，养丹田，终仿像兮觏灵仙。
+++卢鸿一
++++嵩山十志十首 云锦淙
云锦淙者，盖激溜冲攒，倾石丛倚，鸣湍叠濯，喷若雷风，诡辉分丽，焕若云锦。
可以莹发灵瞩，幽玩忘归。
及匪士观之，则反曰寒泉伤玉趾矣。词曰：
水攒冲兮石丛耸，焕云锦兮喷汹涌。
苔駮荦兮草夤缘，芳幂幂兮濑溅溅。
石攒丛兮云锦淙，波连珠兮文沓缝。
有洁冥者媚此幽，漱灵液兮乐天休，实获我心兮夫何求。
+++卢鸿一
++++嵩山十志十首 期仙磴
期仙磴者，盖危磴穹窿，迥接云路，灵仙仿佛。
若可期及，儒者毁所不见则黜之，盖疑冰之谈信矣。
词曰：
霏微阴壑兮气腾虹，迤逦危磴兮上凌空。
青霞杪兮紫云垂，鸾歌凤舞兮吹参差。
鸾歌凤舞兮期仙磴，鸿驾迎兮瑶华赠。
山中人兮好神仙，想像闻此兮欲升烟，铸月炼液兮伫还年。

+++卢鸿一
++++嵩山十志十首 涤烦矶
涤烦矶者，盖穷谷峻崖，发地盘石，飞流攒激，积漱成渠。
澡性涤烦，迥有幽致。可为智者说，难为俗人言。词曰：
灵矶盘礴兮溜奔错漱，泠风兮镇冥壑。
研苔滋兮泉珠洁，一饮一憩兮气想灭。
磷涟清淬兮涤烦矶，灵仙境兮仁智归。
中有琴兮徽以玉，峨峨汤汤兮弹此曲，寄声知音兮同所欲。

+++卢鸿一
++++嵩山十志十首 幂翠庭
幂翠庭者，盖崖巘积阴，林萝沓翠，其上绵幂，其下深湛。
可以王神，可以冥道矣。
及喧者游之，则酣谑永日，汩清薄厚。
词曰：
青崖阴兮月涧曲，重幽叠邃兮隐沦躅。
草树绵幂兮翠蒙茏，当其无兮庭在中。
当无有用兮幂翠庭，神可谷兮道可冥。
有幽人兮张素琴，皇徽兮绿水阴，德之愔兮澹多心。
+++卢鸿一
++++嵩山十志十首 洞元室
洞元室者，盖因岩作室，即理谈玄，室返自然，元斯洞矣。
及邪者居之，则假容窃次，妄作虚诞，竟以盗言。词曰：
岚气肃兮岩翠冥，空阴虚兮户芳迎。
披蕙帐兮促萝筵，谈空空兮核元元。
蕙帐萝筵兮洞元室，秘而幽兮真可吉。
返自然兮道可冥，泽妙思兮草玄经，结幽门兮在黄庭。
+++卢鸿一
++++嵩山十志十首 金碧潭
金碧潭者，盖水洁石鲜，光涵金碧，岩葩林茑，有助芳阴。
鉴空洞虚，道斯胜矣。
而世生缠乎利害，则未暇游之。
词曰：
水碧色兮石金光，滟熠熠兮濙湟湟。
泉葩映兮烟茑临，红灼灼，翠阴阴。
翠相鲜兮金碧潭，霜天洞兮烟景涵。
有幽人兮好冥绝，炳其焕兮凝其洁，悠悠千古兮长不灭。

++上卷一百二十四
  
+++徐安贞
++++书殿赐宴应制
校文常近日，赐宴忽升天。
酒正传杯至，饔人捧案前。
玉阶鸣溜水，清阁引归烟。
共惜芸香暮，春风几万年。
+++徐安贞
++++从驾温泉宫
神女调温液，年年待圣人。
试开临水殿，来洗属车尘。
暖气随明主，恩波浃近臣。
灵威自无极，从此献千春。
+++徐安贞
++++送吕向补阙西岳勒碑
圣作西山颂，君其出使年。
勒碑悬日月，驱传接云烟。
寒尽函关路，春归洛水边。
别离能几许，朝暮玉墀前。
+++徐安贞
++++送丹阳采访
郡县分南国，皇华出圣朝。
为怜乡棹近，不道使车遥。
旧俗吴三让，遗风汉六条。
愿言除疾苦，天子听歌谣。
+++徐安贞
++++送王判官
明月开三峡，花源出五溪。
城池青壁里，烟火绿林西。
不畏王程促，惟愁仙路迷。
巴东下归棹，莫待夜猿啼。
+++徐安贞
++++题襄阳图
画得襄阳郡，依然见昔游。
岘山思驻马，汉水忆回舟。
丹壑常含霁，青林不换秋。
图书空咫尺，千里意悠悠。
+++徐安贞
++++程将军夫人挽诗
琴瑟调双凤，和鸣不独飞。
正歌春可乐，行泣露先晞。
环珮声犹在，房栊梦不归。
将军休沐日，谁劝著新衣。
+++徐安贞
++++奉和喜雪应制
两宫斋祭近登临，雨雪纷纷天昼阴。
只为经寒无瑞色，顿教正月满春林。
蓬莱北上旌门暗，花萼南归马迹深。
自有三农歌帝力，还将万庾答尧心。
+++徐安贞
++++闻邻家理筝
北斗横天夜欲阑，愁人倚月思无端。
忽闻画阁秦筝逸，知是邻家赵女弹。
曲成虚忆青蛾敛，调急遥怜玉指寒。
银锁重关听未辟，不如眠去梦中看。
+++徐安贞
++++奉和圣制早度蒲津关
仙掌临秦甸，虹桥辟晋关。
两都分地险，一曲度河湾。
路得津门要，时称古戍闲。
城花春正发，岸柳曙堪攀。
后乘犹临水，前旌欲换山。
长安回望日，宸御六龙还。
+++徐安贞
++++奉和圣制答二相出雀鼠谷
两臣初入梦，二月扈巡边。
涧北寒犹在，山南春半传。
颂声先奉御，辰象复回天。
云日明千里，旌旗照一川。
柳阴低辇路，草色变新田。
还望汾阳近，宸游自窅然。
+++徐安贞
++++句
暮雨衣犹湿，春风帆正开。（《云溪友议》）
+++崔翘
++++奉和圣制答张说南出雀鼠谷
硖路绕河汾，晴光拂曙氛。
笳吟中岭树，仗入半峰云。
顿觉山原尽，平看邑里分。
早行芳草迥，晚憩好风熏。
嘉颂推英宰，春游扈圣君。
共欣承睿渥，日月照天文。
+++崔翘
++++送友人使夷陵
猿鸣三峡里，行客旧沾裳。
复道从兹去，思君不暂忘。
开襟春叶短，分手夏条长。
独有幽庭桂，年年空自芳。
+++崔翘
++++郑郎中山亭
篆笔飞章暇，园亭染翰游。
地奇人境别，事远俗尘收。
书阁山云起，琴斋涧月留。
泉清鳞影见，树密鸟声幽。
杜馥熏梅雨，荷香送麦秋。
无劳置驿骑，文酒可相求。
+++梁升卿
++++奉和圣制答张说扈从南出雀鼠谷
何意重关道，千年过圣皇。
幽林承睿泽，闲客见清光。
日御仙途远，山灵寿域长。
寒云入晋薄，春树隔汾香。
国佐同时雨，天文属岁阳。
从来汉家盛，未若此巡方。
+++吴巩
++++白云溪
山径入修篁，深林蔽日光。
夏云生嶂远，瀑水引溪长。
秀迹逢皆胜，清芬坐转凉。
回看玉樽夕，归路赏前忘。
+++陆海
++++题奉国寺
新秋夜何爽，露下风转凄。
一磬竹林外，千灯花塔西。
+++陆海
++++题龙门寺
窗灯林霭里，闻磬水声中。
更与龙华会，炉烟满夕风。
+++陆海
++++句
忽然一曲称君心，破却中人百家产。（《讽刺诗》）
城外平人驱欲尽，帐中犹打衮花球。（《讽刺诗》）
+++裴士淹
++++白牡丹
长安年少惜春残，争认慈恩紫牡丹。
别有玉盘乘露冷，无人起就月中看。
+++李元操
++++和从叔禄愔元日早朝
铜浑变秋节，玉律动年灰。
暧暧城霞旦，隐隐禁门开。
众灵凑仙府，百神朝帝台。
叶令双凫至，梁王驷马来。
戈鋋映林阙，歌管拂尘埃。
保章望瑞气，尚书免火灾。
冠冕多秀士，簪裾饶上才。
谁怜张仲蔚，日暮反蒿莱。
+++顾朝阳
++++昭君怨
莫将铅粉匣，不用镜花光。
一去边城路，何情更画妆。
影销胡地月，衣尽汉宫香。
妾死非关命，都缘怨断肠。
+++陶岘
++++西塞山下回舟作
匡庐旧业是谁主，吴越新居安此生。
白发数茎归未得，青山一望计还成。
鸦翻枫叶夕阳动，鹭立芦花秋水明。
从此舍舟何所诣，酒旗歌扇正相迎。

++上卷一百二十五
  
+++王维
++++酬诸公见过
（时官未出，在辋川庄）
嗟予未丧，哀此孤生。
屏居蓝田，薄地躬耕。
岁晏输税，以奉粢盛。
晨往东皋，草露未晞。
暮看烟火，负担来归。
我闻有客，足扫荆扉。
箪食伊何，疈瓜抓枣。
仰厕群贤，皤然一老。
愧无莞簟，班荆席藁。
泛泛登陂，折彼荷花。
静观素鲔，俯映白沙。
山鸟群飞，日隐轻霞。
登车上马，倏忽云散。
雀噪荒村，鸡鸣空馆。
还复幽独，重欷累叹。
+++王维
++++奉和圣制登降圣观与宰臣等同望应制
凤扆朝碧落，龙图耀金镜。
维岳降二臣，戴天临万姓。
山川八校满，井邑三农竟。
比屋皆可封，谁家不相庆。
林疏远村出，野旷寒山静。
帝城云里深，渭水天边映。
佳气含风景，颂声溢歌咏。
端拱能任贤，弥彰圣君圣。
+++王维
++++奉和圣制御春明楼临右相园亭赋乐贤诗应制
复道通长乐，青门临上路。
遥闻凤吹喧，闇识龙舆度。
褰旒明四目，伏槛纡三顾。
小苑接侯家，飞甍映宫树。
商山原上碧，浐水林端素。
银汉下天章，琼筵承湛露。
将非富人宠，信以平戎故。
从来简帝心，讵得回天步。
+++王维
++++奉和圣制送不蒙都护兼鸿胪卿归安西应制
上卿增命服，都护扬归旆。
杂虏尽朝周，诸胡皆自郐。
鸣笳瀚海曲，按节阳关外。
落日下河源，寒山静秋塞。
万方氛祲息，六合乾坤大。
无战是天心，天心同覆载。
+++王维
++++扶南曲歌词五首
翠羽流苏帐，春眠曙不开。
羞从面色起，娇逐语声来。
早向昭阳殿，君王中使催。
堂上青弦动，堂前绮席陈。
齐歌卢女曲，双舞洛阳人。
倾国徒相看，宁知心所亲。
香气传空满，妆华影箔通。
歌闻天仗外，舞出御楼中。
日暮归何处，花间长乐宫。
宫女还金屋，将眠复畏明。
入春轻衣好，半夜薄妆成。
拂曙朝前殿，玉墀多珮声。
朝日照绮窗，佳人坐临镜。
散黛恨犹轻，插钗嫌未正。
同心勿遽游，幸待春妆竟。
+++王维
++++陇西行
十里一走马，五里一扬鞭。
都护军书至，匈奴围酒泉。
关山正飞雪，烽戍断无烟。
+++王维
++++从军行
吹角动行人，喧喧行人起。
笳悲马嘶乱，争渡金河水。
日暮沙漠陲，战声烟尘里。
尽系名王颈，归来献天子。
+++王维
++++早春行
紫梅发初遍，黄鸟歌犹涩。
谁家折杨女，弄春如不及。
爱水看妆坐，羞人映花立。
香畏风吹散，衣愁露沾湿。
玉闺青门里，日落香车入。
游衍益相思，含啼向彩帷。
忆君长入梦，归晚更生疑。
不及红檐燕，双栖绿草时。
+++王维
++++早朝
皎洁明星高，苍茫远天曙。
槐雾暗不开，城鸦鸣稍去。
始闻高阁声，莫辨更衣处。
银烛已成行，金门俨驺驭。
+++王维
++++献始兴公
（时拜右拾遗）
宁栖野树林，宁饮涧水流。
不用坐粱肉，崎岖见王侯。
鄙哉匹夫节，布褐将白头。
任智诚则短，守任固其优。
侧闻大君子，安问党与雠。
所不卖公器，动为苍生谋。
贱子跪自陈，可为帐下不。
感激有公议，曲私非所求。
+++王维
++++赠从弟司库员外絿
少年识事浅，强学干名利。
徒闻跃马年，苦无出人智。
即事岂徒言，累官非不试。
既寡遂性欢，恐招负时累。
清冬见远山，积雪凝苍翠。
浩然出东林，发我遗世意。
惠连素清赏，夙语尘外事。
欲缓携手期，流年一何驶。
+++王维
++++座上走笔赠薛璩慕容损
希世无高节，绝迹有卑栖。
君徒视人文，吾固和天倪。
缅然万物始，及与群物齐。
分地依后稷，用天信重黎。
春风何豫人，令我思东溪。
草色有佳意，花枝稍含荑。
更待风景好，与君藉萋萋。
+++王维
++++赠李颀
闻君饵丹砂，甚有好颜色。
不知从今去，几时生羽翼。
王母翳华芝，望尔昆仑侧。
文螭从赤豹，万里方一息。
悲哉世上人，甘此膻腥食。
+++王维
++++赠刘蓝田
（一作卢象诗）
篱间犬迎吠，出屋候荆扉。
岁晏输井税，山村人夜归。
晚田始家食，馀布成我衣。
讵肯无公事，烦君问是非。
+++王维
++++赠房卢氏琯
达人无不可，忘己爱苍生。
岂复少十室，弦歌在两楹。
浮人日已归，但坐事农耕。
桑榆郁相望，邑里多鸡鸣。
秋山一何净，苍翠临寒城。
视事兼偃卧，对书不簪缨。
萧条人吏疏，鸟雀下空庭。
鄙夫心所尚，晚节异平生。
将从海岳居，守静解天刑。
或可累安邑，茅茨君试营。
+++王维
++++赠祖三咏
（济州官舍作）
萧蛸挂虚牖，蟋蟀鸣前除。
岁晏凉风至，君子复何如。
高馆阒无人，离居不可道。
闲门寂已闭，落日照秋草。
虽有近音信，千里阻河关。
中复客汝颍，去年归旧山。
结交二十载，不得一日展。
贫病子既深，契阔余不浅。
仲秋虽未归，暮秋以为期。
良会讵几日，终日长相思。
+++王维
++++春夜竹亭赠钱少府归蓝田
夜静群动息，时闻隔林犬。
却忆山中时，人家涧西远。
羡君明发去，采蕨轻轩冕。
+++王维
++++戏赠张五弟諲三首
（时在常乐东园，走笔成）
吾弟东山时，心尚一何远。
日高犹自卧，钟动始能饭。
领上发未梳，妆头书不卷。
清川兴悠悠，空林对偃蹇。
青苔石上净，细草松下软。
窗外鸟声闲，阶前虎心善。
徒然万象多，澹尔太虚缅。
一知与物平，自顾为人浅。
对君忽自得，浮念不烦遣。
张弟五车书，读书仍隐居。
染翰过草圣，赋诗轻子虚。
闭门二室下，隐居十年馀。
宛是野人野，时从渔父渔。
秋风自萧索，五柳高且疏。
望此去人世，渡水向吾庐。
岁晏同携手，只应君与予。
设罝守毚兔，垂钓伺游鳞。
此是安口腹，非关慕隐沦。
吾生好清净，蔬食去情尘。
今子方豪荡，思为鼎食人。
我家南山下，动息自遗身。
入鸟不相乱，见兽皆相亲。
云霞成伴侣，虚白侍衣巾。
何事须夫子，邀予谷口真。
+++王维
++++胡居士卧病遗米因赠
了观四大因，根性何所有。
妄计苟不生，是身孰休咎。
色声何谓客，阴界复谁守。
徒言莲花目，岂恶杨枝肘。
既饱香积饭，不醉声闻酒。
有无断常见，生灭幻梦受。
即病即实相，趋空定狂走。
无有一法真，无有一法垢。
居士素通达，随宜善抖擞。
床上无毡卧，镉中有粥否。
斋时不乞食，定应空漱口。
聊持数斗米，且救浮生取。
+++王维
++++赠裴十迪
风景日夕佳，与君赋新诗。
澹然望远空，如意方支颐。
春风动百草，兰蕙生我篱。
暧暧日暖闺，田家来致词。
欣欣春还皋，淡淡水生陂。
桃李虽未开，荑萼满芳枝。
请君理还策，取告将农时。
+++王维
++++与胡居士皆病寄此诗兼示学人二首
一兴微尘念，横有朝露身。
如是睹阴界，何方置我人。
碍有固为主，趣空宁舍宾。
洗心讵悬解，悟道正迷津。
因爱果生病，从贪始觉贫。
色声非彼妄，浮幻即吾真。
四达竟何遣，万殊安可尘。
胡生但高枕，寂寞与谁邻。
战胜不谋食，理齐甘负薪。
予若未始异，讵论疏与亲。
浮空徒漫漫，泛有定悠悠。
无乘及乘者，所谓智人舟。
讵舍贫病域，不疲生死流。
无烦君喻马，任以我为牛。
植福祠迦叶，求仁笑孔丘。
何津不鼓棹，何路不摧輈。
念此闻思者，胡为多阻修。
空虚花聚散，烦恼树稀稠。
灭相成无记，生心坐有求。
降吴复归蜀，不到莫相尤。
+++王维
++++奉寄韦太守陟
荒城自萧索，万里山河空。
天高秋日迥，嘹唳闻归鸿。
寒塘映衰草，高馆落疏桐。
临此岁方晏，顾景咏悲翁。
故人不可见，寂寞平陵东。
+++王维
++++林园即事寄舍弟ヨ
（次荆州时作）
寓目一萧散，销忧冀俄顷。
青草肃澄陂，白云移翠岭。
后沔通河渭，前山包鄢郢。
松含风里声，花对池中影。
地多齐后㿉，人带荆州瘿。
徒思赤笔书，讵有丹砂井。
心悲常欲绝，发乱不能整。
青簟日何长，闲门昼方静。
颓思茅檐下，弥伤好风景。
+++王维
++++至滑州隔河望黎阳忆丁三
隔河见桑柘，蔼蔼黎阳川。
望望行渐远，孤峰没云烟。
故人不可见，河水复悠然。
赖有政声远，时闻行路传。
+++王维
++++秋夜独坐怀内弟崔兴宗
夜静群动息，蟪蛄声悠悠。
庭槐北风响，日夕方高秋。
思子整羽翰，及时当云浮。
吾生将白首，岁晏思沧州。
高足在旦暮，肯为南亩俦。
+++王维
++++和使君五郎西楼望远思归
高楼望所思，目极情未毕。
枕上见千里，窗中窥万室。
悠悠长路人，暧暧远郊日。
惆怅极浦外，迢递孤烟出。
能赋属上才，思归同下秩。
故乡不可见，云水空如一。
+++王维
++++酬黎居士淅川作
（昙壁上人院走笔成）
侬家真个去，公定随侬否。
著处是莲花，无心变杨柳。
松龛藏药裹，石唇安茶臼。
气味当共知，那能不携手。
+++王维
++++送魏郡李太守赴任
与君伯氏别，又欲与君离。
君行无几日，当复隔山陂。
苍茫秦川尽，日落桃林塞。
独树临关门，黄河向天外。
前经洛阳陌，宛洛故人稀。
故人离别尽，淇上转骖騑。
企予悲送远，惆怅睢阳路。
木官渡平，秋城邺宫故。
想君行县日，其出从如云。
遥思魏公子，复忆李将军。
+++王维
++++送陆员外
郎署有伊人，居然古人风。
天子顾河北，诏书除征东。
拜手辞上官，缓步出南宫。
九河平原外，七国蓟门中。
阴风悲枯桑，古塞多飞蓬。
万里不见虏，萧条胡地空。
无为费中国，更欲邀奇功。
迟迟前相送，握手嗟异同。
行当封侯归，肯访商山翁。
+++王维
++++送宇文太守赴宣城
寥落云外山，迢递舟中赏。
铙吹发西江，秋空多清响。
地迥古城芜，月明寒潮广。
时赛敬亭神，复解罟师网。
何处寄相思，南风吹五两。
+++王维
++++送綦毋秘书弃官还江东
明时久不达，弃置与君同。
天命无怨色，人生有素风。
念君拂衣去，四海将安穷。
秋天万里净，日暮澄江空。
清夜何悠悠，扣舷明月中。
和光鱼鸟际，澹尔蒹葭丛。
无庸客昭世，衰鬓日如蓬。
顽疏暗人事，僻陋远天聪。
微物纵可采，其谁为至公。
余亦从此去，归耕为老农。
+++王维
++++奉送六舅归陆浑
伯舅吏淮泗，卓鲁方喟然。
悠哉自不竞，退耕东皋田。
条桑腊月下，种杏春风前。
酌醴赋归去，共知陶令贤。
+++王维
++++送别
下马饮君酒，问君何所之。
君言不得意，归卧南山陲。
但去莫复问，白云无尽时。
+++王维
++++送张五归山
送君尽惆怅，复送何人归。
几日同携手，一朝先拂衣。
东山有茅屋，幸为扫荆扉。
当亦谢官去，岂令心事违。
+++王维
++++齐州送祖三
（一作河上送赵仙舟，又作淇上别赵仙舟）
相逢方一笑，相送还成泣。
祖帐已伤离，荒城复愁入。
天寒远山净，日暮长河急。
解缆君已遥，望君犹伫立。
+++王维
++++送缙云苗太守
手疏谢明主，腰章为长吏。
方从会稽邸，更发汝南骑。
按节下松阳，清江响铙吹。
露冕见三吴，方知百城贵。
+++王维
++++送从弟蕃游淮南
读书复骑谢，带剑游淮阴。
淮阴少年辈，千里远相寻。
高义难自隐，明时宁陆沉。
岛夷九州外，泉馆三山深。
席帆聊问罪，卉服尽成擒。
归来见天子，拜爵赐黄金。
忽思鲈鱼鲙，复有沧洲心。
天寒蒹葭渚，日落云梦林。
江城下枫叶，淮上闻秋砧。
送归青门外，车马去駸駸。
惆怅新丰树，空馀天际禽。
+++王维
++++送高適弟耽归临淮作
（坐上作）
少年客淮泗，落魄居下邳。
遨游向燕赵，结客过临淄。
山东诸侯国，迎送纷交驰。
自尔厌游侠，闭户方垂帷。
深明戴家礼，颇学毛公诗。
备知经济道，高卧陶唐时。
圣主诏天下，贤人不得遗。
公吏奉纁组，安车去茅茨。
君王苍龙阙，九门十二逵。
群公朝谒罢，冠剑下丹墀。
野鹤终踉跄，威凤徒参差。
或问理人术，但致还山词。
天书降北阙，赐帛归东菑。
都门谢亲故，行路日逶迟。
孤帆万里外，淼漫将何之。
江天海陵郡，云日淮南祠。
杳冥沧洲上，荡漭无人知。
纬萧或卖药，出处安能期。
+++王维
++++送綦毋潜落第还乡
（一作送别）
圣代无隐者，英灵尽来归。
遂令东山客，不得顾采薇。
既至君门远，孰云吾道非。
江淮度寒食，京洛缝春衣。
置酒临长道，同心与我违。
行当浮桂棹，未几拂荆扉。
远树带行客，孤村当落晖。
吾谋适不用，勿谓知音稀。
+++王维
++++送张舍人佐江州同薛璩十韵
（走笔成）
束带趋承明，守官唯谒者。
清晨听银蚪，薄暮辞金马。
受辞未尝易，当是方知寡。
清范何风流，高文有风雅。
忽佐江上州，当自浔阳下。
逆旅到三湘，长途应百舍。
香炉远峰出，石镜澄湖泻。
董奉杏成林，陶潜菊盈把。
范蠡常好之，庐山我心也。
送君思远道，欲以数行洒。
+++王维
++++送韦大夫东京留守
人外遗世虑，空端结遐心。
曾是巢许浅，始知尧舜深。
苍生讵有物，黄屋如乔林。
上德抚神运，冲和穆宸襟。
云雷康屯难，江海遂飞沉。
天工寄人英，龙衮瞻君临。
名器苟不假，保釐固其任。
素质贯方领，清景照华簪。
慷慨念王室，从容献官箴。
云旗蔽三川，画角发龙吟。
晨扬天汉声，夕卷大河阴。
穷人业已宁，逆虏遗之擒。
然后解金组，拂衣东山岑。
给事黄门省，秋光正沉沉。
壮心与身退，老病随年侵。
君子从相访，重玄其可寻。
+++王维
++++资圣寺送甘二
浮生信如寄，薄宦夫何有。
来往本无归，别离方此受。
柳色蔼春馀，槐阴清夏首。
不觉御沟上，衔悲执杯酒。
+++王维
++++留别山中温古上人兄并示舍弟缙
解薜登天朝，去师偶时哲。
岂惟山中人，兼负松上月。
宿昔同游止，致身云霞末。
开轩临颍阳，卧视飞鸟没。
好依盘石饭，屡对瀑泉渴。
理齐小狎隐，道胜宁外物。
舍弟官崇高，宗兄此削发。
荆扉但洒扫，乘闲当过歇。
+++王维
++++观别者
青青杨柳陌，陌上别离人。
爱子游燕赵，高堂有老亲。
不行无可养，行去百忧新。
切切委兄弟，依依向四邻。
都门帐饮毕，从此谢亲宾。
挥涕逐前侣，含凄动征轮。
车徒望不见，时见起行尘。
吾亦辞家久，看之泪满巾。
+++王维
++++别弟缙后登青龙寺望蓝田山
陌上新离别，苍茫四郊晦。
登高不见君，故山复云外。
远树蔽行人，长天隐秋塞。
心悲宦游子，何处飞征盖。
+++王维
++++别綦毋潜
端笏明光宫，历稔朝云陛。
诏刊延阁书，高议平津邸。
适意偶轻人，虚心削繁礼。
盛得江左风，弥工建安体。
高张多绝弦，截河有清济。
严冬爽群木，伊洛方清泚。
渭水冰下流，潼关雪中启。
荷蓧几时还，尘缨待君洗。
+++王维
++++晦日游大理韦卿城南别业四声依次用各六韵
与世澹无事，自然江海人。
侧闻尘外游，解骖𨋗朱轮。
平野照暄景，上天垂春云。
张组竟北阜，泛舟过东邻。
故乡信高会，牢醴及佳辰。
幸同击壤乐，心荷尧为君。
郊居杜陵下，永日同携手。
仁里霭川阳，平原见峰首。
园庐鸣春鸠，林薄媚新柳。
上卿始登席，故老前为寿。
临当游南陂，约略执杯酒。
归欤绌微官，惆怅心自咎。
冬中馀雪在，墟上春流驶。
风日畅怀抱，山川多秀气。
雕胡先晨炊，庖脍亦云至。
高情浪海岳，浮生寄天地。
君子外簪缨，埃尘良不啻。
所乐衡门中，陶然忘其贵。
高馆临澄陂，旷然荡心目。
淡荡动云天，玲珑映墟曲。
鹊巢结空林，雉雊响幽谷。
应接无闲暇，徘徊以踯躅。
纡组上春堤，侧弁倚乔木。
弦望忽已晦，后期洲应绿。
+++王维
++++冬日游览
步出城东门，试骋千里目。
青山横苍林，赤日团平陆。
渭北走邯郸，关东出函谷。
秦地万方会，来朝九州牧。
鸡鸣咸阳中，冠盖相追逐。
丞相过列侯，群公饯光禄。
相如方老病，独归茂陵宿。
+++王维
++++华岳
西岳出浮云，积雪在太清。
连天凝黛色，百里遥青冥。
白日为之寒，森沉华阴城。
昔闻乾坤闭，造化生巨灵。
右足踏方止，左手推削成。
天地忽开拆，大河注东溟。
遂为西峙岳，雄雄镇秦京。
大君包覆载，至德被群生。
上帝伫昭告，金天思奉迎。
祇望幸久，何独禅云亭。
+++王维
++++同卢拾遗过韦给事东山别业二十韵给事首春…不果斯诺
托身侍云陛，昧旦趋华轩。
遂陪鹓鸿侣，霄汉同飞翻。
君子垂惠顾，期我于田园。
侧闻景龙际，亲降南面尊。
万乘驻山外，顺风祈一言。
高阳多夔龙，荆山积玙璠。
盛德启前烈，大贤钟后昆。
侍郎文昌宫，给事东掖垣。
谒帝俱来下，冠盖盈丘樊。
闺风首邦族，庭训延乡村。
采地包山河，树井竟川原。
岩端回绮槛，谷口开朱门。
阶下群峰首，云中瀑水源。
鸣玉满春山，列筵先朝暾。
会舞何飒沓，击钟弥朝昏。
是时阳和节，清昼犹未暄。
蔼蔼树色深，嘤嘤鸟声繁。
顾己负宿诺，延颈惭芳荪。
蹇步守穷巷，高驾难攀援。
素是独往客，脱冠情弥敦。
+++王维
++++蓝田山石门精舍
落日山水好，漾舟信归风。
探奇不觉远，因以缘源穷。
遥爱云木秀，初疑路不同。
安知清流转，偶与前山通。
舍舟理轻策，果然惬所适。
老僧四五人，逍遥荫松柏。
朝梵林未曙，夜禅山更寂。
道心及牧童，世事问樵客。
暝宿长林下，焚香卧瑶席。
涧芳袭人衣，山月映石壁。
再寻畏迷误，明发更登历。
笑谢桃源人，花红复来觌。
+++王维
++++青溪
（一作过青溪水作）
言入黄花川，每逐清溪水。
随山将万转，趣途无百里。
声喧乱石中，色静深松里。
漾漾泛菱荇，澄澄映葭苇。
我心素已闲，清川澹如此。
请留盘石上，垂钓将已矣。
+++王维
++++崔濮阳兄季重前山兴
（山西去亦对维门）
秋色有佳兴，况君池上闲。
悠悠西林下，自识门前山。
千里横黛色，数峰出云间。
嵯峨对秦国，合沓藏荆关。
残雨斜日照，夕岚飞鸟还。
故人今尚尔，叹息此颓颜。
+++王维
++++李处士山居
君子盈天阶，小人甘自免。
方随炼金客，林上家绝巘。
背岭花未开，入云树深浅。
清昼犹自眠，山鸟时一啭。
+++王维
++++丁田家有赠
君心尚栖隐，久欲傍归路。
在朝每为言，解印果成趣。
晨鸡鸣邻里，群动从所务。
农夫行饷田，闺妾起缝素。
开轩御衣服，散帙理章句。
时吟招隐诗，或制闲居赋。
新晴望郊郭，日映桑榆暮。
阴昼小苑城，微明渭川树。
揆予宅闾井，幽赏何由屡。
道存终不忘，迹异难相遇。
此时惜离别，再来芳菲度。
+++王维
++++渭川田家
斜阳照墟落，穷巷牛羊归。
野老念牧童，倚杖候荆扉。
雉雊麦苗秀，蚕眠桑叶稀。
田夫荷锄至，相见语依依。
即此羡闲逸，怅然吟式微。
+++王维
++++春中田园作
屋上春鸠鸣，村边杏花白。
持斧伐远扬，荷锄觇泉脉。
归燕识故巢，旧人看新历。
临觞忽不御，惆怅远行客。
+++王维
++++过李楫宅
闲门秋草色，终日无车马。
客来深巷中，犬吠寒林下。
散发时未簪，道书行尚把。
与我同心人，乐道安贫者。
一罢宜城酌，还归洛阳社。
+++王维
++++韦侍郎山居
幸忝君子顾，遂陪尘外踪。
闲花满岩谷，瀑水映杉松。
啼鸟忽归涧，归云时抱峰。
良游盛簪绂，继迹多夔龙。
讵枉青门道，胡闻长乐钟。
清晨去朝谒，车马何从容。
+++王维
++++饭覆釜山僧
晚知清净理，日与人群疏。
将候远山僧，先期扫弊庐。
果从云峰里，顾我蓬蒿居。
藉草饭松屑，焚香看道书。
然灯昼欲尽，鸣磬夜方初。
一悟寂为乐，此日闲有馀。
思归何必深，身世犹空虚。
+++王维
++++谒璿上人
少年不足言，识道年已长。
事往安可悔，馀生幸能养。
誓从断臂血，不复婴世网。
浮名寄缨珮，空性无羁鞅。
夙承大导师，焚香此瞻仰。
颓然居一室，覆载纷万象。
高柳早莺啼，长廊春雨响。
床下阮家屐，窗前筇竹杖。
方将见身云，陋彼示天壤。
一心在法要，愿以无生奖。
+++王维
++++瓜园诗
余适欲锄瓜，倚锄听叩门。
鸣驺导骢马，常从夹朱轩。
穷巷正传呼，故人傥相存。
携手追凉风，放心望乾坤。
蔼蔼帝王州，宫观一何繁。
林端出绮道，殿顶摇华幡。
素怀在青山，若值白云屯。
回风城西雨，返景原上村。
前酌盈尊酒，往往闻清言。
黄鹂啭深木，朱槿照中园。
犹羡松下客，石上闻清猿。
+++王维
++++自大散以往深林密竹磴道盘曲四五十里至黄牛岭见黄花川
危径几万转，数里将三休。
回环见徒侣，隐映隔林丘。
飒飒松上雨，潺潺石中流。
静言深溪里，长啸高山头。
望见南山阳，白露霭悠悠。
青皋丽已净，绿树郁如浮。
曾是厌蒙密，旷然销人忧。
+++王维
++++新晴野望
新晴原野旷，极目无氛垢。
郭门临渡头，村树连谿口。
白水明田外，碧峰出山后。
农月无闲人，倾家事南亩。
+++王维
++++宿郑州
朝与周人辞，暮投郑人宿。
他乡绝俦侣，孤客亲僮仆。
宛洛望不见，秋霖晦平陆。
田父草际归，村童雨中牧。
主人东皋上，时稼绕茅屋。
虫思机杼悲，雀喧禾黍熟。
明当渡京水，昨晚犹金谷。
此去欲何言，穷边徇微禄。
+++王维
++++早入荥阳界
泛舟入荥泽，兹邑乃雄藩。
河曲闾阎隘，川中烟火繁。
因人见风俗，入境闻方言。
秋野田畴盛，朝光市井喧。
渔商波上客，鸡犬岸旁村。
前路白云外，孤帆安可论。
+++王维
++++渡河到清河作
泛舟大河里，积水穷天涯。
天波忽开拆，郡邑千万家。
行复见城市，宛然有桑麻。
回瞻旧乡国，淼漫连云霞。
+++王维
++++苦热
赤日满天地，火云成山岳。
草木尽焦卷，川泽皆竭涸。
轻纨觉衣重，密树苦阴薄。
莞簟不可近，絺绤再三濯。
思出宇宙外，旷然在寥廓。
长风万里来，江海荡烦浊。
却顾身为患，始知心未觉。
忽入甘露门，宛然清凉乐。
+++王维
++++纳凉
乔木万馀株，清流贯其中。
前临大川口，豁达来长风。
涟漪涵白沙，素鲔如游空。
偃卧盘石上，翻涛沃微躬。
漱流复濯足，前对钓鱼翁。
贪饵凡几许，徒思莲叶东。
+++王维
++++西施咏
艳色天下重，西施宁久微。
朝仍越溪女，暮作吴宫妃。
贱日岂殊众，贵来方悟稀。
邀人傅香粉，不自著罗衣。
君宠益娇态，君怜无是非。
当时浣纱伴，莫得同车归。
持谢邻家子，效颦安可希。
+++王维
++++李陵咏
（时年十九）
汉家李将军，三代将门子。
结发有奇策，少年成壮士。
长驱塞上儿，深入单于垒。
旌旗列相向，箫鼓悲何已。
日暮沙漠陲，战声烟尘里。
将令骄虏灭，岂独名王侍。
既失大军援，遂婴穹庐耻。
少小蒙汉恩，何堪坐思此。
深衷欲有报，投躯未能死。
引领望子卿，非君谁相理。
+++王维
++++济上四贤咏 崔录事
解印归田里，贤哉此丈夫。
少年曾任侠，晚节更为儒。
遁迹东山下，因家沧海隅。
已闻能狎鸟，余欲共乘桴。
+++王维
++++济上四贤咏 成文学
宝剑千金装，登君白玉堂。
身为平原客，家有邯郸娼。
使气公卿坐，论心游侠场。
中年不得意，谢病客游梁。
+++王维
++++济上四贤咏 郑霍二山人
（一作寄崔郑二山人）
翩翩繁华子，多出金张门。
幸有先人业，早蒙明主恩。
童年且未学，肉食骛华轩。
岂乏中林士，无人荐至尊。
郑公老泉石，霍子安丘樊。
卖药不二价，著书盈万言。
息阴无恶木，饮水必清源。
吾贱不及议，斯人竟谁论。
+++王维
++++过太乙观贾生房
昔余栖遁日，之子烟霞邻。
共携松叶酒，俱篸竹皮巾。
攀林遍岩洞，采药无冬春。
谬以道门子，征为骖御臣。
常恐丹液就，先我紫阳宾。
夭促万涂尽，哀伤百虑新。
迹峻不容俗，才多反累真。
泣对双泉水，还山无主人。
+++王维
++++燕子龛禅师
山中燕子龛，路剧羊肠恶。
裂地竞盘屈，插天多峭崿。
瀑泉吼而喷，怪石看欲落。
伯禹访未知，五丁愁不凿。
上人无生缘，生长居紫阁。
六时自搥磬，一饮常带索。
种田烧白云，斫漆响丹壑。
行随拾栗猿，归对巢松鹤。
时许山神请，偶逢洞仙博。
救世多慈悲，即心无行作。
周商倦积阻，蜀物多淹泊。
岩腹乍旁穿，涧唇时外拓。
桥因倒树架，栅值垂藤缚。
鸟道悉已平，龙宫为之涸。
跳波谁揭厉，绝壁免扪摸。
山木日阴阴，结跏归旧林。
一向石门里，任君春草深。
+++王维
++++羽林骑闺人
秋月临高城，城中管弦思。
离人堂上愁，稚子阶前戏。
出门复映户，望望青丝骑。
行人过欲尽，狂夫终不至。
左右寂无言，相看共垂泪。
+++王维
++++偶然作六首
楚国有狂夫，茫然无心想。
散发不冠带，行歌南陌上。
孔丘与之言，仁义莫能奖。
未尝肯问天，何事须击壤。
复笑采薇人，胡为乃长往。
田舍有老翁，垂白衡门里。
有时农事闲，斗酒呼邻里。
喧聒茅檐下，或坐或复起。
短褐不为薄，园葵固足美。
动则长子孙，不曾向城市。
五帝与三王，古来称天子。
干戈将揖让，毕竟何者是。
得意苟为乐，野田安足鄙。
且当放怀去，行行没馀齿。
日夕见太行，沉吟未能去。
问君何以然，世网婴我故。
小妹日成长，兄弟未有娶。
家贫禄既薄，储蓄非有素。
几回欲奋飞，踟蹰复相顾。
孙登长啸台，松竹有遗处。
相去讵几许，故人在中路。
爱染日已薄，禅寂日已固。
忽乎吾将行，宁俟岁云暮。
陶潜任天真，其性颇耽酒。
自从弃官来，家贫不能有。
九月九日时，菊花空满手。
中心窃自思，傥有人送否。
白衣携壶觞，果来遗老叟。
且喜得斟酌，安问升与斗。
奋衣野田中，今日嗟无负。
兀傲迷东西，蓑笠不能守。
倾倒强行行，酣歌归五柳。
生事不曾问，肯愧家中妇。
赵女弹箜篌，复能邯郸舞。
夫婿轻薄儿，斗鸡事齐主。
黄金买歌笑，用钱不复数。
许史相经过，高门盈四牡。
客舍有儒生，昂藏出邹鲁。
读书三十年，腰间无尺组。
被服圣人教，一生自穷苦。
老来懒赋诗，惟有老相随。
宿世谬词客，前身应画师。
不能舍余习，偶被世人知。
名字本皆是，此心还不知。
+++王维
++++寓言二首
（次首《律髓》入侠少类，作卢象《杂诗》）
朱绂谁家子，无乃金张孙。
骊驹从白马，出入铜龙门。
问尔何功德，多承明主恩。
斗鸡平乐馆，射雉上林园。
曲陌车骑盛，高堂珠翠繁。
奈何轩冕贵，不与布衣言。
君家御沟上，垂柳夹朱门。
列鼎会中贵，鸣珂朝至尊。
生死在八议，穷达由一言。
须识苦寒士，莫矜狐白温。
+++王维
++++冬夜书怀
冬宵寒且永，夜漏宫中发。
草白霭繁霜，木衰澄清月。
丽服映颓颜，朱灯照华发。
汉家方尚少，顾影惭朝谒。
+++王维
++++送康太守
城下沧江水，江边黄鹤楼。
朱阑将粉堞，江水映悠悠。
铙吹发夏口，使君居上头。
郭门隐枫岸，候吏趋芦洲。
何异临川郡，还劳康乐侯。
+++王维
++++送权二
高人不可有，清论复何深。
一见如旧识，一言知道心。
明时当薄宦，解薜去中林。
芳草空隐处，白云馀故岑。
韩侯久携手，河岳共幽寻。
怅别千馀里，临堂鸣素琴。
+++王维
++++休假还旧业便使
（一作卢象诗）
谢病始告归，依依入桑梓。
家人皆伫立，相候衡门里。
时辈皆长年，成人旧童子。
上堂嘉庆毕，顾与姻亲齿。
论旧忽馀悲，目存且相喜。
田园转芜没，但有寒泉水。
衰柳日萧条，秋光清邑里。
入门乍如客，休骑非便止。
中饮顾王程，离忧从此始。
+++王维
++++叹白发
我年一何长，鬓发日已白。
俯仰天地间，能为几时客。
惆怅故山云，徘徊空日夕。
何事与时人，东城复南陌。
+++王维
++++别弟妹二首
（一作卢象诗）
两妹日成长，双鬟将及人。
已能持宝瑟，自解掩罗巾。
念昔别时小，未知疏与亲。
今来始离恨，拭泪方殷勤。
小弟更孩幼，归来不相识。
同居虽渐惯，见人犹未觅。
宛作越人语，殊甘水乡食。
别此最为难，泪尽有馀忆。
+++王维
++++哭殷遥
人生能几何，毕竟归无形。
念君等为死，万事伤人情。
慈母未及葬，一女才十龄。
泱漭寒郊外，萧条闻哭声。
浮云为苍茫，飞鸟不能鸣。
行人何寂寞，白日自凄清。
忆昔君在时，问我学无生。
劝君苦不早，令君无所成。
故人各有赠，又不及生平。
负尔非一途，恸哭返柴荆。
+++王维
++++故南阳夫人樊氏挽歌
石窌恩荣重，金吾车骑盛。
将朝每赠言，入室还相敬。
叠鼓秋城动，悬旌寒日映。
不言长不归，环佩犹将听。
+++王维
++++夷门歌
七雄雄雌犹未分，攻城杀将何纷纷。
秦兵益围邯郸急，魏王不救平原君。
公子为嬴停驷马，执辔愈恭意愈下。
亥为屠肆鼓刀人，嬴乃夷门抱关者。
非但慷慨献良谋，意气兼将身命酬。
向风刎颈送公子，七十老翁何所求。
+++王维
++++陇头吟
长安少年游侠客，夜上戍楼看太白。
陇头明月迥临关，陇上行人夜吹笛。
关西老将不胜愁，驻马听之双泪流。
身经大小百馀战，麾下偏裨万户侯。
苏武才为典属国，节旄落尽海西头。

+++王维
++++老将行
少年十五二十时，步行夺得胡马骑。
射杀中山白额虎，肯数邺下黄须儿。
一身转战三千里，一剑曾当百万师。
汉兵奋迅如霹雳，虏骑崩腾畏蒺藜。
卫青不败由天幸，李广无功缘数奇。
自从弃置便衰朽，世事蹉跎成白首。
昔时飞箭无全目，今日垂杨生左肘。
路傍时卖故侯瓜，门前学种先生柳。
苍茫古木连穷巷，寥落寒山对虚牖。
誓令疏勒出飞泉，不似颍川空使酒。
贺兰山下阵如云，羽檄交驰日夕闻。
节使三河募年少，诏书五道出将军。
试拂铁衣如雪色，聊持宝剑动星文。
愿得燕弓射天将，耻令越甲鸣吴军。
莫嫌旧日云中守，犹堪一战取功勋。
+++王维
++++燕支行
（时年二十一）
汉家天将才且雄，来时谒帝明光宫。
万乘亲推双阙下，千官出饯五陵东。
誓辞甲第金门里，身作长城玉塞中。
卫霍才堪一骑将，朝廷不数贰师功。
赵魏燕韩多劲卒，关西侠少何咆勃。
报雠只是闻尝胆，饮酒不曾妨刮骨。
画戟雕戈百白寒，连旗大旆黄尘没。
叠鼓遥翻瀚海波，鸣笳乱动天山月。
麒麒锦带佩吴钩，飒沓青骊跃紫骝。
拔剑已断天骄臂，归鞍共饮月支头。
汉兵大呼一当百，虏骑相看哭且愁。
教战虽令赴汤火，终知上将先伐谋。
+++王维
++++桃源行
（时年十九）
渔舟逐水爱山春，两岸桃花夹去津。
坐看红树不知远，行尽青溪不见人。
山口潜行始隈隩，山开旷望旋平陆。
遥看一处攒云树，近入千家散花竹。
樵客初传汉姓名，居人未改秦衣服。
居人共住武陵源，还从物外起田园。
月明松下房栊静，日出云中鸡犬喧。
惊闻俗客争来集，竞引还家问都邑。
平明闾巷扫花开，薄暮渔樵乘水入。
初因避地去人间，及至成仙遂不还。
峡里谁知有人事，世中遥望空云山。
不疑灵境难闻见，尘心未尽思乡县。
出洞无论隔山水，辞家终拟长游衍。
自谓经过旧不迷，安知峰壑今来变。
当时只记入山深，青溪几曲到云林。
春来遍是桃花水，不辨仙源何处寻。
+++王维
++++洛阳女儿行
（时年十六，一作十八）
洛阳女儿对门居，才可容颜十五馀。
良人玉勒乘骢马，侍女金盘鲙鲤鱼。
画阁朱楼尽相望，红桃绿柳垂檐向。
罗帏送上七香车，宝扇迎归九华帐。
狂夫富贵在青春，意气骄奢剧季伦。
自怜碧玉亲教舞，不惜珊瑚持与人。
春窗曙灭九微火，九微片片飞花琐。
戏罢曾无理曲时，妆成只是薰香坐。
城中相识尽繁华，日夜经过赵李家。
谁怜越女颜如玉，贫贱江头自浣纱。
+++王维
++++同崔傅答贤弟
洛阳才子姑苏客，桂苑殊非故乡陌。
九江枫树几回青，一片扬州五湖白。
扬州时有下江兵，兰陵镇前吹笛声。
夜火人归富春郭，秋风鹤唳石头城。
周郎陆弟为俦侣，对舞前溪歌白纻。
曲几书留小史家，草堂棋赌山阴野。
衣冠若话外台臣，先数夫君席上珍。
更闻台阁求三语，遥想风流第一人。

+++王维
++++赠吴官
长安客舍热如煮，无个茗糜难御暑。
空摇白团其谛苦，欲向缥囊还归旅。
江乡鲭鲊不寄来，秦人汤饼那堪许。
不如侬家任挑达，草屩捞虾富春渚。
+++王维
++++故人张諲工诗善易卜兼能丹青草隶顷以诗见赠聊获酬之
不逐城东游侠儿，隐囊纱帽坐弹棋。
蜀中夫子时开卦，洛下书生解咏诗。
药阑花径衡门里，时复据梧聊隐几。
屏风误点惑孙郎，团扇草书轻内史。
故园高枕度三春，永日垂帷绝四邻。
自想蔡邕今已老，更将书籍与何人。
+++王维
++++送崔五太守
长安厩吏来到门，朱文露网动行轩。
黄花县西九折坂，玉树宫南五丈原。
褒斜谷中不容幰，唯有白云当露冕。
子午山里杜鹃啼，嘉陵水头行客饭。
剑门忽断蜀川开，万井双流满眼来。
雾中远树刀州出，天际澄江巴字回。
使君年纪三十馀，少年白皙专城居。
欲持画省郎官笔，回与临邛父老书。

+++王维
++++寒食城东即事
清溪一道穿桃李，演漾绿蒲涵白芷。
溪上人家凡几家，落花半落东流水。
蹴踘屡过飞鸟上，秋千竞出垂杨里。
少年分日作遨游，不用清明兼上巳。
+++王维
++++不遇咏
北阙献书寝不报，南山种田时不登。
百人会中身不预，五侯门前心不能。
身投河朔饮君酒，家在茂陵平安否。
且此登山复临水，莫问春风动杨柳。
今人昨人多自私，我心不说君应知。
济人然后拂衣去，肯作徒尔一男儿。
+++王维
++++赠裴迪
不相见，不相见来久。
日日泉水头，常忆同携手。
携手本同心，复叹忽分襟。
相忆今如此，相思深不深。
+++王维
++++青雀歌
（与卢象、崔兴宗、裴迪、弟缙同赋）
青雀翅羽短，未能远食玉山禾。
犹胜黄雀争上下，唧唧空仓复若何。
+++王维
++++黄雀痴
（杂言走笔）
黄雀痴，黄雀痴，谓言青鷇是我儿。
一一口衔食，养得成毛衣。
到大啁啾解游飏，各自东西南北飞。
薄暮空巢上，羁雌独自归。
凤凰九雏亦如此，慎莫愁思憔悴损容辉。

+++王维
++++新秦郡松树歌
青青山上松，数里不见今更逢。
不见君，心相忆，此心向君君应识。
为君颜色高且闲，亭亭迥出浮云间。
+++王维
++++榆林郡歌
山头松柏林，山下泉声伤客心。
千里万里春草色，黄河东流流不息。
黄龙戍上游侠儿，愁逢汉使不相识。
+++王维
++++问寇校书双谿
君家少室西，为复少室东，别来几日今春风。
新买双谿定何似，馀生欲寄白云中。
+++王维
++++寄崇梵僧
（崇梵寺近东阿覆釜村）
崇梵僧，崇梵僧，秋归覆釜春不还。
落花啼鸟纷纷乱，涧户山窗寂寂闲。
峡里谁知有人事，郡中遥望空云山。
+++王维
++++同比部杨员外十五夜游有怀静者季
承明少休沐，建礼省文书。
夜漏行人息，归鞍落日馀。
悬知三五夕，万户千门辟。
夜出曙翻归，倾城满南陌。
陌头驰骋尽繁华，王孙公子五侯家。
由来月明如白日，共道春灯胜百花。
聊看侍中千宝骑，强识小妇七香车。
香车宝马共喧阗，个里多情侠少年。
竞向长杨柳市北，肯过精舍竹林前。
独有仙郎心寂寞，却将宴坐为行乐。
傥觉忘怀共往来，幸沾同舍甘藜藿。
+++王维
++++答张五弟
终南有茅屋，前对终南山。
终年无客常闭关，终日无心长自闲。
不妨饮酒复垂钓，君但能来相往还。
+++王维
++++雪中忆李楫
积雪满阡陌，故人不可期。
长安千门复万户，何处躞蹀黄金羁。

+++王维
++++送李睢阳
（一本以前九句自为一首）
将置酒，思悲翁。
使君去，出城东。
麦渐渐，雉子斑。
槐阴阴，到潼关。
骑连连，车迟迟。
心中悲，宋又远。
周间之，南淮夷。
东齐儿，碎碎织练与素丝，游人贾客信难持。
五谷前熟方可为，下车闭閤君当思。
天子当殿俨衣裳，大官尚食陈羽觞。
彤庭散绶垂鸣珰，黄纸诏书出东厢，轻纨叠绮烂生光。
宗室子弟君最贤，分忧当为百辟先。
布衣一言相为死，何况圣主恩如天。
鸾声哕哕鲁侯旂，明年上计朝京师。
须忆今日斗酒别，慎勿富贵忘我为。

+++王维
++++奉和圣制天长节赐宰臣歌应制
太阳升兮照万方，开阊阖兮临玉堂，俨冕旒兮垂衣裳。
金天净兮丽三光，彤庭曙兮延八荒。
德合天兮礼神遍，灵芝生兮庆云见。
唐尧后兮稷契臣，匝宇宙兮华胥人。
尽九服兮皆四邻，乾降瑞兮坤降珍。
+++王维
++++登楼歌
聊上君兮高楼，飞甍鳞次兮在下。
俯十二兮通衢，绿槐参差兮车马。
却瞻兮龙首，前眺兮宜春。
王畿郁兮千里，山河壮兮咸秦。
舍人下兮青宫，据胡床兮书空。
执戟疲于下位，老夫好隐兮墙东。
亦幸有张伯英草圣兮龙腾虬跃，摆长云兮捩回风。
琥珀酒兮雕胡饭，君不御兮日将晚。
秋风兮吹衣，夕鸟兮争返。
孤砧发兮东城，林薄暮兮蝉声远。
时不可兮再得，君何为兮偃蹇。
+++王维
++++双黄鹄歌送别
（时为节度判官，在凉州作）
天路来兮双黄鹄，云上飞兮水上宿，抚翼和鸣整羽族。
不得已，忽分飞，家在玉京朝紫微，主人临水送将归。
悲笳嘹唳垂舞衣，宾欲散兮复相依。
几往返兮极浦，尚裴回兮落晖。
岸上火兮相迎，将夜入兮边城。
鞍马归兮佳人散，怅离忧兮独含情。
+++王维
++++赠徐中书望终南山歌
晚下兮紫微，怅尘事兮多违。
驻马兮双树，望青山兮不归。
+++王维
++++送友人归山歌二首
（离骚题作山中人）
山寂寂兮无人，又苍苍兮多木。
群龙兮满朝，君何为兮空谷。
文寡和兮思深，道难知兮行独。
悦石上兮流泉，与松间兮草屋。
入云中兮养鸡，上山头兮抱犊。
神与枣兮如瓜，虎卖杏兮收谷。
愧不才兮妨贤，嫌既老兮贪禄。
誓解印兮相从，何詹尹兮何卜。

山中人兮欲归，云冥冥兮雨霏霏。
水惊波兮翠菅蘼，白鹭忽兮翻飞，君不可兮褰衣。
山万重兮一云，混天地兮不分。
树晻暧兮氛氲，猿不见兮空闻。
忽山西兮夕阳，见东皋兮远村。
平芜绿兮千里，眇惆怅兮思君。

+++王维
++++鱼山神女祠歌 迎神
坎坎击鼓，鱼山之下。
吹洞箫，望极浦。
女巫进，纷屡舞。
陈瑶席，湛清酤。
风凄凄兮夜雨，不知神之来兮不来，使我心兮苦复苦。

+++王维
++++鱼山神女祠歌 送神
纷进舞兮堂前，目眷眷兮琼筵。
来不言兮意不传，作暮雨兮愁空山。
悲急管兮思繁弦，神之驾兮俨欲旋。
倏云收兮雨歇，山青青兮水潺湲。
+++王维
++++白鼋涡
（杂言走笔）
南山之瀑水兮，激石滈瀑似雷惊，人相对兮不闻语声。
翻涡跳沫兮苍苔湿，藓老且厚，春草为之不生。
兽不敢惊动，鸟不敢飞鸣。
白鼋涡涛戏濑兮，委身以纵横。
王人之仁兮，不网不钓，得遂性以生成。
+++王维
++++宋进马哀词
背春涉夏兮，众木蔼以繁阴。
连金华与玉堂兮，宫阁郁其沈沈。
百官并入兮，何语笑之哑哑，君独静嘿以伤心。
草王言兮不得辞，我悲减思兮少时。
仆夫命驾兮，出阊阖，历通逵。
陌上人兮如故，识不识兮往来。
眼中不见兮吾儿，骖紫骝兮从青骊。
低光垂彩兮，怳不知其所之。
辟朱户兮望华轩，意斯子兮候门。
忽思瘗兮城南，心瞀乱兮重昏。
仰诉天之不仁兮，家唯一身，身止一子，何胤嗣之不繁，就单鲜而又死。
将清白兮遗谁，问诗礼兮已矣。
哀从中兮不可胜，岂暇料馀年兮复几。
日黯黯兮颓晔，鸟翩翩兮疾飞。
邈穷天兮不返，疑有日兮来归。
静言思兮永绝，复惊叫兮沾衣。客有吊之者曰：
观未始兮有物，同委蜕兮胡悲？且延陵兮未至，况西河兮不知。
学无生兮庶可，幸能听于吾师。

++上卷一百二十六
  
+++王维
++++奉和圣制赐史供奉曲江宴应制
侍从有邹枚，琼筵就水开。
言陪柏梁宴，新下建章来。
对酒山河满，移舟草树回。
天文同丽日，驻景惜行杯。
+++王维
++++从岐王过杨氏别业应教
杨子谈经所，淮王载酒过。
兴阑啼鸟换，坐久落花多。
径转回银烛，林开散玉珂。
严城时未启，前路拥笙歌。
+++王维
++++从岐王夜宴卫家山池应教
座客香貂满，宫娃绮幔张。
涧花轻粉色，山月少灯光。
积翠纱窗暗，飞泉绣户凉。
还将歌舞出，归路莫愁长。
+++王维
++++早朝
柳暗百花明，春深五凤城。
城乌睥睨晓，宫井辘轳声。
方朔金门侍，班姬玉辇迎。
仍闻遣方士，东海访蓬瀛。
+++王维
++++同崔员外秋宵寓直
建礼高秋夜，承明候晓过。
九门寒漏彻，万井曙钟多。
月迥藏珠斗，云消出绛河。
更惭衰朽质，南陌共鸣珂。
+++王维
++++辋川闲居赠裴秀才迪
寒山转苍翠，秋水日潺湲。
倚杖柴门外，临风听暮蝉。
渡头馀落日，墟里上孤烟。
复值接舆醉，狂歌五柳前。
+++王维
++++寄荆州张丞相
所思竟何在，怅望深荆门。
举世无相识，终身思旧恩。
方将与农圃，艺植老丘园。
目尽南飞雁，何由寄一言。
+++王维
++++冬晚对雪忆胡居士家
（一作王劭诗，非）
寒更传晓箭，清镜览衰颜。
隔牖风惊竹，开门雪满山。
洒空深巷静，积素广庭闲。
借问袁安舍，翛然尚闭关。
+++王维
++++和尹谏议史馆山池
云馆接天居，霓裳侍玉除。
春池百子外，芳树万年馀。
洞有仙人箓，山藏太史书。
君恩深汉帝，且莫上空虚。
+++王维
++++奉和杨驸马六郎秋夜即事
高楼月似霜，秋夜郁金堂。
对坐弹卢女，同看舞凤凰。
少儿多送酒，小玉更焚香。
结束平阳骑，明朝入建章。
+++王维
++++酬虞部苏员外过蓝田别业不见留之作
贫居依谷口，乔木带荒村。
石路枉回驾，山家谁候门。
渔舟胶冻浦，猎火烧寒原。
唯有白云外，疏钟闻夜猿。
+++王维
++++酬比部杨员外暮宿琴台朝跻书阁率尔见赠之作
（卢照邻）
旧简拂尘看，鸣琴候月弹。
桃源迷汉姓，松树有秦官。
空谷归人少，青山背日寒。
羡君栖隐处，遥望白云端。
+++王维
++++酬严少尹徐舍人见过不遇
公门暇日少，穷巷故人稀。
偶值乘篮舆，非关避白衣。
不知炊黍谷，谁解扫荆扉。
君但倾茶碗，无妨骑马归。
+++王维
++++酬张少府
晚年唯好静，万事不关心。
自顾无长策，空知返旧林。
松风吹解带，山月照弹琴。
君问穷通理，渔歌入浦深。
+++王维
++++酬贺四赠葛巾之作
野巾传惠好，兹贶重兼金。
嘉此幽栖物，能齐隐吏心。
早朝方暂挂，晚沐复来簪。
坐觉嚣尘远，思君共入林。
+++王维
++++送丘为落第归江东
怜君不得意，况复柳条春。
为客黄金尽，还家白发新。
五湖三亩宅，万里一归人。
尔不能荐，羞称献纳臣。
+++王维
++++送李判官赴东江
闻道皇华使，方随皂盖臣。
封章通左语，冠冕化文身。
树色分扬子，潮声满富春。
遥知辨璧吏，恩到泣珠人。
+++王维
++++送封太守
忽解羊头削，聊驰熊首轓。
扬舲发夏口，按节向吴门。
帆映丹阳郭，枫攒赤岸村。
百城多候吏，露冕一何尊。
+++王维
++++送严秀才还蜀
宁亲为令子，似舅即贤甥。
别路经花县，还乡入锦城。
山临青塞断，江向白云平。
献赋何时至，明君忆长卿。
+++王维
++++送张判官赴河西
单车曾出塞，报国敢邀勋。
见逐张征虏，今思霍冠军。
沙平连白云，蓬卷入黄云。
慷慨倚长剑，高歌一送君。
+++王维
++++送岐州源长史归
（同在崔常侍幕中，时常侍已殁）
握手一相送，心悲安可论。
秋风正萧索，客散孟尝门。
故驿通槐里，长亭下槿原。
征西旧旌节，从此向河源。
+++王维
++++送张道士归山
先生何处去，王屋访茅君。
别妇留丹诀，驱鸡入白云。
人间若剩住，天上复离群。
当作辽城鹤，仙歌使尔闻。
+++王维
++++同崔兴宗送衡岳瑗公南归
言从石菌阁，新下穆陵关。
独向池阳去，白云留故山。
绽衣秋日里，洗钵古松间。
一施传心法，唯将戒定还。
+++王维
++++送钱少府还蓝田
草色日向好，桃源人去稀。
手持平子赋，目送老莱衣。
每候山樱发，时同海燕归。
今年寒食酒，应是返柴扉。
+++王维
++++送丘为往唐州
宛洛有风尘，君行多苦辛。
四愁连汉水，百口寄随人。
槐色阴清昼，杨花惹暮春。
朝端肯相送，天子绣衣臣。
+++王维
++++送元中丞转运江淮
（一作钱起诗）
薄赋归天府，轻徭赖使臣。
欢沾赐帛老，恩及卷绡人。
去问珠官俗，来经石砝春。
东南御亭上，莫使有风尘。
+++王维
++++送崔九兴宗游蜀
送君从此去，转觉故人稀。
徒御犹回首，田园方掩扉。
出门当旅食，中路授寒衣。
江汉风流地，游人何岁归。
+++王维
++++送崔兴宗
已恨亲皆远，谁怜友复稀。
君王未西顾，游宦尽东归。
塞迥山河净，天长云树微。
方同菊花节，相待洛阳扉。
+++王维
++++送平澹然判官
不识阳关路，新从定远侯。
黄云断春色，画角起边愁。
瀚海经年到，交河出塞流。
须令外国使，知饮月氏头。
+++王维
++++送刘司直赴安西
绝域阳关道，胡沙与塞尘。
三春时有雁，万里少行人。
苜蓿随天马，葡萄逐汉臣。
当令外国惧，不敢觅和亲。
+++王维
++++送赵都督赴代州得青字
天官动将星，汉上柳条青。
万里鸣刁斗，三军出井陉。
忘身辞凤阙，报国取龙庭。
岂学书生辈，窗间老一经。
+++王维
++++送方城韦明府
遥思葭菼际，寥落楚人行。
高鸟长淮水，平芜故郢城。
使车听雉乳，县鼓应鸡鸣。
若见州从事，无嫌手板迎。
+++王维
++++送李员外贤郎
少年何处去，负米上铜梁。
借问阿戎父，知为童子郎。
鱼笺请诗赋，橦布作衣裳。
薏苡扶衰病，归来幸可将。
+++王维
++++送梓州李使君
万壑树参天，千山响杜鹃。
山中一夜雨，树杪百重泉。
汉女输橦布，巴人讼芋田。
文翁翻教授，不敢依先贤。
+++王维
++++送张五諲归宣城
五湖千万里，况复五湖西。
渔浦南陵郭，人家春谷谿。
欲归江淼淼，未到草萋萋。
忆想兰陵镇，可宜猿更啼。
+++王维
++++送友人南归
万里春应尽，三江雁亦稀。
连天汉水广，孤客郢城归。
郧国稻苗秀，楚人菰米肥。
悬知倚门望，遥识老莱衣。
+++王维
++++送贺遂员外外甥
南国有归舟，荆门溯上流。
苍茫葭菼外，云水与昭丘。
樯带城乌去，江连暮雨愁。
猿声不可听，莫待楚山秋。
+++王维
++++送杨长史赴果州
褒斜不容幰，之子去何之。
鸟道一千里，猿声十二时。
官桥祭酒客，山木女郎祠。
别后同明月，君应听子规。
+++王维
++++送邢桂州
铙吹喧京口，风波下洞庭。
赭圻将赤岸，击汰复扬舲。
日落江湖白，潮来天地青。
明珠归合浦，应逐使臣星。
+++王维
++++送宇文三赴河西充行军司马
横吹杂繁笳，边风卷塞沙。
还闻田司马，更逐李轻车。
蒲类成秦地，莎车属汉家。
当令犬戎国，朝聘学昆邪。
+++王维
++++送孙二
郊外谁相送，夫君道术亲。
书生邹鲁客，才子洛阳人。
祖席依寒草，行车起暮尘。
山川何寂寞，长望泪沾巾。
+++王维
++++送崔三往密州觐省
南陌去悠悠，东郊不少留。
同怀扇枕恋，独念倚门愁。
路绕天山雪，家临海树秋。
鲁连功未报，且莫蹈沧洲。
+++王维
++++送孟六归襄阳
（一作张子容诗）
杜门不复出，久与世情疏。
以此为良策，劝君归旧庐。
醉歌田舍酒，笑读古人书。
好是一生事，无劳献子虚。
+++王维
++++初出济州别城中故人
（一作被出济州）
微官易得罪，谪去济川阴。
执政方持法，明君照此心。
闾阎河润上，井邑海云深。
纵有归来日，各愁年鬓侵。
+++王维
++++与卢象集朱家
主人能爱客，终日有逢迎。
贳得新丰酒，复闻秦女筝。
柳条疏客舍，槐叶下秋城。
语笑且为乐，吾将达此生。
+++王维
++++登裴秀才迪小台
端居不出户，满目望云山。
落日鸟边下，秋原人外闲。
遥知远林际，不见此檐间。
好客多乘月，应门莫上关。
+++王维
++++游李山人所居因题屋壁
世上皆如梦，狂来止自歌。
问年松树老，有地竹林多。
药倩韩康卖，门容尚子过。
翻嫌枕席上，无那白云何。
+++王维
++++过崔驸马山池
画楼吹笛妓，金碗酒家胡。
锦石称贞女，青松学大夫。
脱貂贳桂醑，射雁与山厨。
闻道高阳会，愚公谷正愚。
+++王维
++++过福禅师兰若
岩壑转微径，云林隐法堂。
羽人飞奏乐，天女跪焚香。
竹外峰偏曙，藤阴水更凉。
欲知禅坐久，行路长春芳。
+++王维
++++过香积寺
（一作王昌龄诗）
不知香积寺，数里入云峰。
木无人径，深山何处钟。
泉声咽危石，日色冷青松。
薄暮空潭曲，安禅制毒龙。
+++王维
++++过感化寺昙兴上人山院
（与裴迪同作）
暮持筇竹杖，相待虎谿头。
催客闻山响，归房逐水流。
野花丛发好，谷鸟一声幽。
夜坐空林寂，松风直似秋。
+++王维
++++夏日过青龙寺谒操禅师
（与裴迪同作）
龙钟一老翁，徐步谒禅宫。
欲问义心义，遥知空病空。
山河天眼里，世界法身中。
莫怪销炎热，能生大地风。
+++王维
++++登辨觉寺
竹径从初地，莲峰出化城。
窗中三楚尽，林上九江平。
软草承趺坐，长松响梵声。
空居法云外，观世得无生。
+++王维
++++喜祖三至留宿
门前洛阳客，下马拂征衣。
不枉故人驾，平生多掩扉。
行人返深巷，积雪带馀晖。
早岁同袍者，高车何处归。
+++王维
++++黎拾遗昕裴秀才迪见过秋夜对雨之作
促织鸣已急，轻衣行向重。
寒灯坐高馆，秋雨闻疏钟。
白法调狂象，玄言问老龙。
何人顾蓬径，空愧求羊踪。
+++王维
++++慕容承携素馔见过
纱帽乌皮几，闲居懒赋诗。
门看五柳识，年算六身知。
灵寿君王赐，雕胡弟子炊。
空劳酒食馔，持底解人颐。
+++王维
++++晚春严少尹与诸公见过
松菊荒三径，图书共五车。
烹葵邀上客，看竹到贫家。
鹊乳先春草，莺啼过落花。
自怜黄发暮，一倍惜年华。
+++王维
++++郑果州相过
丽日照残春，初晴草木新。
床前磨镜客，树下灌园人。
五马惊穷巷，双童逐老身。
中厨办粗饭，当恕阮家贫。
+++王维
++++山居秋暝
空山新雨后，天气晚来秋。
明月松间照，清泉石上流。
竹喧归浣女，莲动下渔舟。
随意春芳歇，王孙自可留。
+++王维
++++终南别业
（一作初至山中，一作入山寄城中故人）
中岁颇好道，晚家南山陲。
兴来每独往，胜事空自知。
行到水穷处，坐看云起时。
偶然值林叟，谈笑无还期。
+++王维
++++归嵩山作
清川带长薄，车马去闲闲。
流水如有意，暮禽相与还。
荒城临古渡，落日满秋山。
迢递嵩高下，归来且闭关。
+++王维
++++归辋川作
谷口疏钟动，渔樵稍欲稀。
悠然远山暮，独向白云归。
菱蔓弱难定，杨花轻易飞。
东皋春草色，惆怅掩柴扉。
+++王维
++++韦给事山居
幽寻得此地，讵有一人曾。
大壑随阶转，群山入户登。
庖厨出深竹，印绶隔垂藤。
即事辞轩冕，谁云病未能。
+++王维
++++山居即事
寂寞掩柴扉，苍茫对落晖。
鹤巢松树遍，人访荜门稀。
绿竹含新粉，红莲落故衣。
渡头烟火起，处处采菱归。
+++王维
++++终南山
太乙近天都，连山接海隅。
白云回望合，青霭入看无。
分野中峰变，阴晴众壑殊。
欲投人处宿，隔水问樵夫。
+++王维
++++辋川闲居
一从归白社，不复到青门。
时倚檐前树，远看原上村。
青菰临水拔，白鸟向山翻。
寂寞於陵子，桔槔方灌园。
+++王维
++++春园即事
宿雨乘轻屐，春寒著弊袍。
开畦分白水，间柳发红桃。
草际成棋局，林端举桔槔。
还持鹿皮几，日暮隐蓬蒿。
+++王维
++++淇上田园即事
屏居淇水上，东野旷无山。
日隐桑柘外，河明闾井间。
牧童望村去，猎犬随人还。
静者亦何事，荆扉乘昼关。
+++王维
++++凉州郊外游望
（时为节度判官，在凉州作）
野老才三户，边村少四邻。
婆娑依里社，箫鼓赛田神。
洒酒浇刍狗，焚香拜木人。
女巫纷屡舞，罗袜自生尘。
+++王维
++++观猎
风劲角弓鸣，将军猎渭城。
草枯鹰眼疾，雪尽马蹄轻。
忽过新丰市，还归细柳营。
回看射雕处，千里暮云平。
+++王维
++++春日上方即事
好读高僧传，时看辟谷方。
鸠形将刻仗，龟壳用支床。
柳色青山映，梨花夕鸟藏。
北窗桃李下，闲坐但焚香。
+++王维
++++汉江临泛
楚塞三湘接，荆门九派通。
江流天地外，山色有无中。
郡邑浮前浦，波澜动远空。
襄阳好风日，留醉与山翁。
+++王维
++++泛前陂
秋空自明迥，况复远人间。
畅以沙际鹤，兼之云外山。
澄波澹将夕，清月皓方闲。
此夜任孤棹，夷犹殊未还。
+++王维
++++登河北城楼作
井邑傅岩上，客亭云雾间。
高城眺落日，极浦映苍山。
岸火孤舟宿，渔家夕鸟还。
寂寥天地暮，心与广川闲。
+++王维
++++千塔主人
逆旅逢佳节，征帆未可前。
窗临汴河水，门渡楚人船。
鸡犬散墟落，桑榆荫远田。
所居人不见，枕席生云烟。
+++王维
++++使至塞上
单车欲问边，属国过居延。
征蓬出汉塞，归雁入胡天。
大漠孤烟直，长河落日圆。
萧关逢候吏，都护在燕然。
+++王维
++++晚春归思
新妆可怜色，落日卷罗帷。
炉气清珍簟，墙阴上玉墀。
春虫飞网户，暮雀隐花枝。
向晚多愁思，闲窗桃李时。
+++王维
++++戏题示萧氏甥
怜尔解临池，渠爷未学诗。
老夫何足似，弊宅倘因之。
芦笋穿荷叶，菱花罥雁儿。
郗公不易胜，莫著外家欺。
+++王维
++++秋夜独坐
（一作冬夜书怀）
独坐悲双鬓，空堂欲二更。
雨中山果落，灯下草虫鸣。
白发终难变，黄金不可成。
欲知除老病，唯有学无生。
+++王维
++++待储光羲不至
重门朝已启，起坐听车声。
要欲闻清佩，方将出户迎。
晚钟鸣上苑，疏雨过春城。
了自不相顾，临堂空复情。
+++王维
++++听宫莺
春树绕宫墙，宫莺啭曙光。
忽惊啼暂断，移处弄还长。
隐叶栖承露，攀花出未央。
游人未应返，为此始思乡。
+++王维
++++杂诗
双燕初命子，五桃新作花。
王昌是东舍，宋玉次西家。
小小能织绮，时时出浣纱。
亲劳使君问，南陌驻香车。
+++王维
++++留别钱起
卑栖却得性，每与白云归。
徇禄仍怀橘，看山免采薇。
暮禽先去马，新月待开扉。
霄汉时回首，知音青琐闱。
+++王维
++++留别丘为
归鞍白云外，缭绕出前山。
今日又明日，自知心不闲。
亲劳簪组送，欲趁莺花还。
一步一回首，迟迟向近关。
+++王维
++++愚公谷三首
（青龙寺与黎昕戏题）
愚谷与谁去，唯将黎子同。
非须一处住，不那两心空。
宁问春将夏，谁论西复东。
不知吾与子，若个是愚公。
吾家愚谷里，此谷本来平。
虽则行无迹，还能响应声。
不随云色暗，只待日光明。
缘底名愚谷，都由愚所成。
借问愚公谷，与君聊一寻。
不寻翻到谷，此谷不离心。
行处曾无险，看时岂有深。
寄言尘世客，何处欲归临。
+++王维
++++酬慕容十一
行行西陌返，驻幰问车公。
挟毂双官骑，应门五尺僮。
老年如塞北，强起离墙东。
为报壶丘子，来人道姓蒙。
+++王维
++++过始皇墓
（时年十五，一作二十一）
古墓成苍岭，幽宫象紫台。
星辰七曜隔，河汉九泉开。
有海人宁渡，无春雁不回。
更闻松韵切，疑是大夫哀。
+++王维
++++恭懿太子挽歌五首
何悟藏环早，才知拜璧年。
翀天王子去，对日圣君怜。
树转宫犹出，笳悲马不前。
虽蒙绝驰道，京兆别开阡。
兰殿新恩切，椒宫夕临幽。
白云随凤管，明月在龙楼。
人向青山哭，天临渭水愁。
鸡鸣常问膳，今恨玉京留。
骑吹凌霜发，旌旗夹路陈。
凯容金节护，册命玉符新。
傅母悲香褓，君家拥画轮。
射熊今梦帝，秤象问何人。
苍舒留帝宠，子晋有仙才。
五岁过人智，三天使鹤催。
心悲阳禄馆，目断望思台。
若道长安近，何为更不来。
西望昆池阔，东瞻下杜平。
山朝豫章馆，树转凤凰城。
五校连旗色，千门叠鼓声。
金环如有验，还向画堂生。
+++王维
++++故太子太师徐公挽歌四首
功德冠群英，弥纶有大名。
轩皇用风后，傅说是星精。
就第优遗老，来朝诏不名。
留侯常辟谷，何苦不长生。
谋猷为相国，翊戴奉宸舆。
剑履升前殿，貂蝉托后车。
齐侯疏土宇，汉室赖图书。
僻处留田宅，仍才十顷馀。
旧里趋庭日，新年置酒辰。
闻诗鸾渚客，献赋凤楼人。
北首辞明主，东堂哭大臣。
犹思御朱辂，不惜污车茵。
久践中台座，终登上将坛。
谁言断车骑，空忆盛衣冠。
风日咸阳惨，笳箫渭水寒。
无人当便阙，应罢太师官。
+++王维
++++故西河郡杜太守挽歌三首
天上去西征，云中护北平。
生擒白马将，连破黑雕城。
忽见刍灵苦，徒闻竹使荣。
空留左氏传，谁继卜商名。
返葬金符守，同归石窌妻。
卷衣悲画翟，持翣待鸣鸡。
容卫都人惨，山川驷马嘶。
犹闻陇上客，相对哭征西。
涂刍去国门，秘器出东园。
太守留金印，夫人罢锦轩。
旌旗转衰木，箫鼓上寒原。
坟树应西靡，长思魏阙恩。
+++王维
++++故南阳夫人樊氏挽歌
锦衣馀翟茀，绣毂罢鱼轩。
淑女诗长在，夫人法尚存。
凝笳随晓旆，行哭向秋原。
归去将何见，谁能返戟门。
+++王维
++++达奚侍郎夫人寇氏挽词二首
束带将朝日，鸣环映牖辰。
能令谏明主，相劝识贤人。
遗挂空留壁，回文日覆尘。
金蚕将画柳，何处更知春。
女史悲彤管，夫人罢锦轩。
卜茔占二室，行哭度千门。
秋日光能淡，寒川波自翻。
一朝成万古，松柏暗平原。
+++王维
++++送孙秀才
（《纪事》作王缙诗）
帝城风日好，况复建平家。
玉枕双文簟，金盘五色瓜。
山中无鲁酒，松下饭胡麻。
莫厌田家苦，归期远复赊。

++上卷一百二十七
  
+++王维
++++奉和圣制庆玄元皇帝玉像之作应制
明君梦帝先，宝命上齐天。
秦后徒闻乐，周王耻卜年。
玉京移大像，金箓会群仙。
承露调天供，临空敞御筵。
斗回迎寿酒，山近起炉烟。
愿奉无为化，斋心学自然。
+++王维
++++奉和圣制与太子诸王三月三日龙池春禊应制
故事修春禊，新宫展豫游。
明君移凤辇，太子出龙楼。
赋掩陈王作，杯如洛水流。
金人来捧剑，画鹢去回舟。
苑树浮宫阙，天池照冕旒。
宸章在云表，垂象满皇州。
+++王维
++++奉和圣制上巳于望春亭观禊饮应制
长乐青门外，宜春小苑东。
楼开万井上，辇过百花中。
画鹢移仙妓，金貂列上公。
清歌邀落日，妙舞向春风。
渭水明秦甸，黄山入汉宫。
君王来祓禊，灞浐亦朝宗。
+++王维
++++奉和圣制暮春送朝集使归郡应制
万国仰宗周，衣冠拜冕旒。
玉乘迎大客，金节送诸侯。
祖席倾三省，褰帷向九州。
杨花飞上路，槐色荫通沟。
来预钧天乐，归分汉主忧。
宸章类河汉，垂象满中州。
+++王维
++++三月三日曲江侍宴应制
万乘亲斋祭，千官喜豫游。
奉迎从上苑，祓禊向中流。
草树连容卫，山河对冕旒。
画旗摇浦溆，春服满汀洲。
仙籞龙媒下，神皋凤跸留。
从今亿万岁，天宝纪春秋。
+++王维
++++奉和圣制重阳节宰臣及群官上寿应制
四海方无事，三秋大有年。
百生无此日，万寿愿齐天。
芍药和金鼎，茱萸插玳筵。
玉堂开右个，天乐动宫悬。
御柳疏秋景，城鸦拂曙烟。
无穷菊花节，长奉柏梁篇。
+++王维
++++三月三日勤政楼侍宴应制
彩仗连宵合，琼楼拂曙通。
年光三月里，宫殿百花中。
不数秦王日，谁将洛水同。
酒筵嫌落絮，舞袖怯春风。
天保无为德，人欢不战功。
仍临九衢宴，更达四门聪。
+++王维
++++奉和圣制十五夜然灯继以酺宴应制
上路笙歌满，春城漏刻长。
游人多昼日，明月让灯光。
鱼钥通翔凤，龙舆出建章。
九衢陈广乐，百福透名香。
仙伎来金殿，都人绕玉堂。
定应偷妙舞，从此学新妆。
奉引迎三事，司仪列万方。
愿将天地寿，同以献君王。
+++王维
++++奉和圣制幸玉真公主山庄因题石壁十韵之作应制
碧落风烟外，瑶台道路赊。
如何连帝苑，别自有仙家。
此地回鸾驾，缘谿转翠华。
洞中开日月，窗里发云霞。
庭养冲天鹤，溪流上汉查。
种田生白玉，泥灶化丹砂。
谷静泉逾响，山深日易斜。
御羹和石髓，香饭进胡麻。
大道今无外，长生讵有涯。
还瞻九霄上，来往五云车。
+++王维
++++春日直门下省早朝
（时为右补阙）
骑省直明光，鸡鸣谒建章。
遥闻侍中珮，闇识令君香。
玉漏随铜史，天书拜夕郎。
旌旗映阊阖，歌吹满昭阳。
官舍梅初紫，宫门柳欲黄。
愿将迟日意，同与圣恩长。
+++王维
++++和仆射晋公扈从温汤
（时为右补阙）
天子幸新丰，旌旗渭水东。
寒山天仗外，温谷幔城中。
奠玉群仙座，焚香太乙宫。
出游逢牧马，罢猎见非熊。
上宰无为化，明时太古同。
灵芝三秀紫，陈粟万箱红。
王礼尊儒教，天兵小战功。
谋犹归哲匠，词赋属文宗。
司谏方无阙，陈诗且未工。
长吟吉甫颂，朝夕仰清风。
+++王维
++++和宋中丞夏日游福贤观天长寺寺即陈左相宅所施之作
已相殷王国，空馀尚父谿。
钓矶开月殿，筑道出云梯。
积水浮香象，深山鸣白鸡。
虚空陈伎乐，衣服制虹霓。
墨点三千界，丹飞六一泥。
桃源勿遽返，再访恐君迷。
+++王维
++++和陈监四郎秋雨中思从弟据
袅袅秋风动，凄凄烟雨繁。
声连鳷鹊观，色暗凤凰原。
细柳疏高阁，轻槐落洞门。
九衢行欲断，万井寂无喧。
忽有愁霖唱，更陈多露言。
平原思令弟，康乐谢贤昆。
逸兴方三接，衰颜强七奔。
相如今老病，归守茂陵园。
+++王维
++++上张令公
珥笔趋丹陛，垂珰上玉除。
步檐青琐闼，方幰画轮车。
市阅千金字，朝闻五色书。
致君光帝典，荐士满公车。
伏奏回金驾，横经重石渠。
从兹罢角牴，且复幸储胥。
天统知尧后，王章笑鲁初。
匈奴遥俯伏，汉相俨簪裾。
贾生非不遇，汲黯自堪疏。
学易思求我，言诗或起予。
当从大夫后，何惜隶人馀。
+++王维
++++赠焦道士
海上游三岛，淮南预八公。
坐知千里外，跳向一壶中。
缩地朝珠阙，行天使玉童。
饮人聊割酒，送客乍分风。
天老能行气，吾师不养空。
谢君徒雀跃，无可问鸿濛。
+++王维
++++赠东岳焦炼师
先生千岁馀，五岳遍曾居。
遥识齐侯鼎，新过王母庐。
不能师孔墨，何事问长沮。
玉管时来凤，铜盘即钓鱼。
竦身空里语，明目夜中书。
自有还丹术，时论太素初。
频蒙露版诏，时降软轮车。
山静泉逾响，松高枝转疏。
支颐问樵客，世上复何如。
+++王维
++++送秘书晁监还日本国
积水不可极，安知沧海东。
九州何处远，万里若乘空。
向国唯看日，归帆但信风。
鳌身映天黑，鱼眼射波红。
乡树扶桑外，主人孤岛中。
别离方异域，音信若为通。
+++王维
++++送祢郎中
东郊春草色，驱马去悠悠。
况复乡山外，猿啼湘水流。
岛夷传露版，江馆候鸣驺。
卉服为诸吏，珠官拜本州。
孤莺吟远墅，野杏发山邮。
早晚方归奏，南中才忌秋。
+++王维
++++送李太守赴上洛
商山包楚邓，积翠蔼沉沉。
驿路飞泉洒，关门落照深。
野花开古戍，行客响空林。
板屋春多雨，山城昼欲阴。
丹泉通虢略，白羽抵荆岑。
若见西山爽，应知黄绮心。
+++王维
++++送熊九赴任安阳
魏国应刘后，寂寥文雅空。
漳河如旧日，之子继清风。
阡陌铜台下，闾阎金虎中。
送车盈灞上，轻骑出关东。
相去千馀里，西园明月同。
+++王维
++++山中示弟
山林吾丧我，冠带尔成人。
莫学嵇康懒，且安原宪贫。
山阴多北户，泉水在东邻。
缘合妄相有，性空无所亲。
安知广成子，不是老夫身。
+++王维
++++青龙寺昙璧上人兄院集
高处敞招提，虚空讵有倪。
坐看南陌骑，下听秦城鸡。
眇眇孤烟起，芊芊远树齐。
青山万井外，落日五陵西。
眼界今无染，心空安可迷。
+++王维
++++济州过赵叟家宴
虽与人境接，闭门成隐居。
道言庄叟事，儒行鲁人馀。
深巷斜晖静，闲门高柳疏。
荷锄修药圃，散帙曝农书。
上客摇芳翰，中厨馈野蔬。
夫君第高饮，景晏出林闾。
+++王维
++++春过贺遂员外药园
前年槿篱故，新作药栏成。
香草为君子，名花是长卿。
水穿盘石透，藤系古松生。
画畏开厨走，来蒙倒屣迎。
蔗浆菰米饭，蒟酱露葵羹。
颇识灌园意，於陵不自轻。
+++王维
++++过卢四员外宅看饭僧共题七韵
三贤异七贤，青眼慕青莲。
乞饭从香积，裁衣学水田。
上人飞锡杖，檀越施金钱。
趺坐檐前日，焚香竹下烟。
寒空法云地，秋色净居天。
身逐因缘法，心过次第禅。
不须愁日暮，自有一灯然。
+++王维
++++河南严尹弟见宿弊庐访别人赋十韵
上客能论道，吾生学养蒙。
贫交世情外，才子古人中。
冠上方簪豸，车边已画熊。
拂衣迎五马，垂手凭双童。
花醥和松屑，茶香透竹丛。
薄霜澄夜月，残雪带春风。
古壁苍苔黑，寒山远烧红。
眼看东候别，心事北川同。
为学轻先辈，何能访老翁。
欲知今日后，不乐为车公。
+++王维
++++投道一师兰若宿
一公栖太白，高顶出风烟。
梵流诸壑遍，花雨一峰偏。
迹为无心隐，名因立教传。
鸟来远语法，客去更安禅。
昼涉松路尽，暮投兰若边。
洞房隐深竹，清夜闻遥泉。
向是云霞里，今成枕席前。
岂唯暂留宿，服事将穷年。
+++王维
++++游化感寺
翡翠香烟合，琉璃宝地平。
龙宫连栋宇，虎穴傍檐楹。
谷静唯松响，山深无鸟声。
琼峰当户拆，金涧透林明。
郢路云端迥，秦川雨外晴。
雁王衔果献，鹿女踏花行。
抖擞辞贫里，归依宿化城。
绕篱生野蕨，空馆发山樱。
香饭青菰米，嘉蔬绿笋茎。
誓陪清梵末，端坐学无生。
+++王维
++++游悟真寺
（一作王缙诗）
闻道黄金地，仍开白玉田。
掷山移巨石，咒岭出飞泉。
猛虎同三径，愁猿学四禅。
买香然绿桂，乞火踏红莲。
草色摇霞上，松声泛月边。
山河穷百二，世界接三千。
梵宇聊凭视，王城遂渺然。
灞陵才出树，渭水欲连天。
远县分诸郭，孤村起白烟。
望云思圣主，披雾隐群贤。
薄宦惭尸素，终身拟尚玄。
谁知草庵客，曾和柏梁篇。
+++王维
++++与苏卢二员外期游方丈寺而苏不至，因有是作
共仰头陀行，能忘世谛情。
回看双凤阙，相去一牛鸣。
法向空林说，心随宝地平。
手巾花氎净，香帔稻畦成。
闻道邀同舍，相期宿化城。
安知不来往，翻得似无生。
+++王维
++++晓行巴峡
际晓投巴峡，馀春忆帝京。
晴江一女浣，朝日众鸡鸣。
水国舟中市，山桥树杪行。
登高万井出，眺迥二流明。
人作殊方语，莺为故国声。
赖多山水趣，稍解别离情。
+++王维
++++清如玉壶冰
（京兆府试，时年十九）
玉壶何用好，偏许素冰居。
未共销丹日，还同照绮疏。
抱明中不隐，含净外疑虚。
气似庭霜积，光言砌月馀。
晓凌飞鹊镜，宵映聚萤书。
若向夫君比，清心尚不如。
+++王维
++++赋得秋日悬清光
寥廓凉天静，晶明白日秋。
圆光含万象，碎影入闲流。
迥与青冥合，遥同江甸浮。
昼阴殊众木，斜影下危楼。
宋玉登高怨，张衡望远愁。
馀辉如可托，云路岂悠悠。
+++王维
++++东谿玩月
（一作王昌龄诗）
月从断山口，遥吐柴门端。
万木分空霁，流阴中夜攒。
光连虚象白，气与风露寒。
谷静秋泉响，岩深青霭残。
清灯入幽梦，破影抱空峦。
恍惚琴窗里，松谿晓思难。
+++王维
++++田家
旧谷行将尽，良苗未可希。
老年方爱粥，卒岁且无衣。
雀乳青苔井，鸡鸣白板扉。
柴车驾羸牸，草屩牧豪豨。
夕雨红榴拆，新秋绿芋肥。
饷田桑下憩，旁舍草中归。
住处名愚谷，何烦问是非。
+++王维
++++沈十四拾遗新竹生读经处同诸公之作
闲居日清静，修竹自檀栾。
嫩节留馀箨，新业出旧阑。
细枝风响乱，疏影月光寒。
乐府裁龙笛，渔家伐钓竿。
何如道门里，青翠拂仙坛。
+++王维
++++杂诗
朝因折杨柳，相见洛阳隅。
楚国无如妾，秦家自有夫。
对人传玉腕，映烛解罗襦。
见东方骑，皆言夫婿殊。
持谢金吾子，烦君提玉壶。
+++王维
++++哭褚司马
妄识皆心累，浮生定死媒。
谁言老龙吉，未免伯牛灾。
故有求仙药，仍馀遁俗杯。
山川秋树苦，窗户夜泉哀。
尚忆青骡去，宁知白马来。
汉臣修史记，莫蔽褚生才。
+++王维
++++过沈居士山居哭之
杨朱来此哭，桑扈返于真。
独自成千古，依然旧四邻。
闲檐喧鸟鹊，故榻满埃尘。
曙月孤莺啭，空山五柳春。
野花愁对客，泉水咽迎人。
善卷明时隐，黔娄在日贫。
逝川嗟尔命，丘井叹吾身。
前后徒言隔，相悲讵几晨。
+++王维
++++哭祖六自虚
（时年十八）
否极尝闻泰，嗟君独不然。
悯凶才稚齿，羸疾主中年。
馀力文章秀，生知礼乐全。
翰留天帐览，词入帝宫传。
国讶终军少，人知贾谊贤。
公卿尽虚左，朋识共推先。
不恨依穷辙，终期济巨川。
才雄望羔雁，寿促背貂蝉。
福善闻前录，歼良昧上玄。
何辜铩鸾翮，底事碎龙泉。
鵩起长沙赋，麟终曲阜编。
域中君道广，海内我情偏。
乍失疑犹见，沉思悟绝缘。
生前不忍别，死后向谁宣。
为此情难尽，弥令忆更缠。
本家清渭曲，归葬旧茔边。
永去长安道，徒闻京兆阡。
旌车出郊甸，乡国隐云天。
定作无期别，宁同旧日旋。
候门家属苦，行路国人怜。
送客哀难进，征途泥复前。
赠言为挽曲，奠席是离筵。
念昔同携手，风期不暂捐。
南山俱隐逸，东洛类神仙。
未省音容间，那堪生死迁。
花时金谷饮，月夜竹林眠。
满地传都赋，倾朝看药船。
群公咸属目，微物敢齐肩。
谬合同人旨，而将玉树连。
不期先挂剑，长恐后施鞭。
为善吾无矣，知音子绝焉。
琴声纵不没，终亦继悲弦。

++上卷一百二十八
  
+++王维
++++奉和圣制从蓬莱向兴庆阁道中留春雨中春望之作应制
渭水自萦秦塞曲，黄山旧绕汉宫斜。
銮舆迥出千门柳，阁道回看上苑花。
云里帝城双凤阙，雨中春树万人家。
为乘阳气行时令，不是宸游玩物华。
+++王维
++++大同殿柱产玉芝龙池上有庆云神光照殿百官共睹…即事
欲笑周文歌宴镐，遥轻汉武乐横汾。
岂知玉殿生三秀，讵有铜池出五云。
陌上尧樽倾北斗，楼前舜乐动南薰。
共欢天意同人意，万岁千秋奉圣君。
+++王维
++++敕赐百官樱桃
（时为文部郎）
芙蓉阙下会千官，紫禁朱樱出上阑。
才是寝园春荐后，非关御苑鸟衔残。
归鞍竞带青丝笼，中使频倾赤玉盘。
饱食不须愁内热，大官还有蔗浆寒。
+++王维
++++敕借岐王九成宫避暑应教
帝子远辞丹凤阙，天书遥借翠微宫。
隔窗云雾生衣上，卷幔山泉入镜中。
林下水声喧语笑，岩间树色隐房栊。
仙家未必能胜此，何事吹笙向碧空。
+++王维
++++和贾舍人早朝大明宫之作
绛帻鸡人送晓筹，尚衣方进翠云裘。
九天阊阖开宫殿，万国衣冠拜冕旒。
日色才临仙掌动，香烟欲傍衮龙浮。
朝罢须裁五色诏，佩声归向凤池头。
+++王维
++++和太常韦主簿五郎温汤寓目之作
汉主离宫接露台，秦川一半夕阳开。
青山尽是朱旗绕，碧涧翻从玉殿来。
新丰树里行人度，小苑城边猎骑回。
闻道甘泉能献赋，悬知独有子云才。
+++王维
++++苑舍人能书梵字兼达梵音，皆曲尽其妙，戏为之赠
名儒待诏满公车。
才子为郎典石渠。
莲花法藏心悬悟，贝叶经文手自书。
楚词共许胜扬马，梵字何人辨鲁鱼。
故旧相望在三事，愿君莫厌承明庐。
+++王维
++++重酬苑郎中
（时为库部员外）
何幸含香奉至尊，多惭未报主人恩。
草木尽能酬雨露，荣枯安敢问乾坤。
仙郎有意怜同舍，丞相无私断扫门。
扬子解嘲徒自遣，冯唐已老复何论。
+++王维
++++酬郭给事
洞门高阁霭馀辉，桃李阴阴柳絮飞。
禁里疏钟官舍晚，省中啼鸟吏人稀。
晨摇玉佩趋金殿，夕奉天书拜琐闱。
强欲从君无那老，将因卧病解朝衣。
+++王维
++++出塞
（时为御史监察塞上作）
居延城外猎天骄，白草连山野火烧。
暮云空碛时驱马，秋日平原好射雕。
护羌校尉朝乘障，破虏将军夜渡辽。
玉靶角弓珠勒马，汉家将赐霍嫖姚。
+++王维
++++既蒙宥罪旋复拜官伏感圣恩窃书鄙意兼奉简新…等诸公
忽蒙汉诏还冠冕，始觉殷王解网罗。
日比皇明犹自暗，天齐圣寿未云多。
花迎喜气皆知笑，鸟识欢心亦解歌。
闻道百城新佩印，还来双阙共鸣珂。
+++王维
++++送方尊师归嵩山
仙官欲往九龙潭，旄节朱幡倚石龛。
山压天中半天上，洞穿江底出江南。
瀑布杉松常带雨，夕阳苍翠忽成岚。
借问迎来双白鹤，已曾衡岳送苏耽。
+++王维
++++送杨少府贬郴州
明到衡山与洞庭，若为秋月听猿声。
愁看北渚三湘远，恶说南风五两轻。
青草瘴时过夏口，白头浪里出湓城。
长沙不久留才子，贾谊何须吊屈平。
+++王维
++++过乘如禅师萧居士嵩丘兰若
无著天亲弟与兄，嵩丘兰若一峰晴。
食随鸣磬巢乌下，行踏空林落叶声。
迸水定侵香案湿，雨花应共石床平。
深洞长松何所有，俨然天竺古先生。
+++王维
++++春日与裴迪过新昌里访吕逸人不遇
桃源一向绝风尘，柳市南头访隐沦。
到门不敢题凡鸟，看竹何须问主人。
城上青山如屋里，东家流水入西邻。
闭户著书多岁月，种松皆老作龙鳞。
+++王维
++++酌酒与裴迪
酌酒与君君自宽，人情翻覆似波澜。
白首相知犹按剑，朱门先达笑弹冠。
草色全经细雨湿，花枝欲动春风寒。
世事浮云何足问，不如高卧且加餐。
+++王维
++++辋川别业
不到东山向一年，归来才及种春田。
雨中草色绿堪染，水上桃花红欲然。
优娄比丘经论学，伛偻丈人乡里贤。
披衣倒屣且相见，相欢语笑衡门前。
+++王维
++++早秋山中作
无才不敢累明时，思向东谿守故篱。
岂厌尚平婚嫁早，却嫌陶令去官迟。
草间蛩响临秋急，山里蝉声薄暮悲。
寂寞柴门人不到，空林独与白云期。
+++王维
++++积雨辋川庄作
（一作秋归辋川庄作）
积雨空林烟火迟，蒸藜炊黍饷东菑。
漠漠水田飞白鹭，阴阴夏木啭黄鹂。
山中习静观朝槿，松下清斋折露葵。
野老与人争席罢，海鸥何事更相疑。
+++王维
++++听百舌鸟
上兰门外草萋萋，未央宫中花里栖。
亦有相随过御苑，不知若个向金堤。
入春解作千般语，拂曙能先百鸟啼。
万户千门应觉晓，建章何必听鸣鸡。
+++王维
++++息夫人
（时年二十）
莫以今时宠，难忘旧日恩。
看花满眼泪，不共楚王言。
+++王维
++++班婕妤三首
玉窗萤影度，金殿人声绝。
秋夜守罗帷，孤灯耿不灭。
宫殿生秋草，君王恩幸疏。
那堪闻凤吹，门外度金舆。
怪来妆阁闭，朝下不相迎。
总向春园里，花间笑语声。
+++王维
++++辋川集 孟城坳
新家孟城口，古木馀衰柳。
来者复为谁，空悲昔人有。
+++王维
++++辋川集 华子冈
飞鸟去不穷，连山复秋色。
上下华子冈，惆怅情何极。
+++王维
++++辋川集 文杏馆
文杏裁为梁，香茅结为宇。
不知栋里云，去作人间雨。
+++王维
++++辋川集 斤竹岭
檀栾映空曲，青翠漾涟漪。
暗入商山路，樵人不可知。
+++王维
++++辋川集 鹿柴
空山不见人，但闻人语响。
返景入深林，复照青苔上。
+++王维
++++辋川集 木兰柴
秋山敛馀照，飞鸟逐前侣。
彩翠时分明，夕岚无处所。
+++王维
++++辋川集 茱萸沜
结实红且绿，复如花更开。
山中傥留客，置此芙蓉杯。
+++王维
++++辋川集 宫槐陌
仄径荫宫槐，幽阴多绿苔。
应门但迎扫，畏有山僧来。
+++王维
++++辋川集 临湖亭
轻舸迎上客，悠悠湖上来。
当轩对尊酒，四面芙蓉开。
+++王维
++++辋川集 南垞
轻舟南垞去，北垞淼难即。
隔浦望人家，遥遥不相识。
+++王维
++++辋川集 欹湖
吹箫凌极浦，日暮送夫君。
湖上一回首，青山卷白云。
+++王维
++++辋川集 柳浪
分行接绮树，倒影入清漪。
不学御沟上，春风伤别离。
+++王维
++++辋川集 栾家濑
飒飒秋雨中，浅浅石溜泻。
跳波自相溅，白鹭惊复下。
+++王维
++++辋川集 金屑泉
日饮金屑泉，少当千馀岁。
翠凤翊文螭，羽节朝玉帝。
+++王维
++++辋川集 白石滩
清浅白石滩，绿蒲向堪把。
家住水东西，浣纱明月下。
+++王维
++++辋川集 北垞
北垞湖水北，杂树映朱阑。
逶迤南川水，明灭青林端。
+++王维
++++辋川集 竹里馆
独坐幽篁里，弹琴复长啸。
深林人不知，明月来相照。
+++王维
++++辋川集 辛夷坞
木末芙蓉花，山中发红萼。
涧户寂无人，纷纷开且落。
+++王维
++++辋川集 漆园
古人非傲吏，自阙经世务。
偶寄一微官，婆娑数株树。
+++王维
++++辋川集 椒园
桂尊迎帝子，杜若赠佳人。
椒浆奠瑶席，欲下云中君。
+++王维
++++皇甫岳云溪杂题五首 鸟鸣涧
人闲桂花落，夜静春山空。
月出惊山鸟，时鸣春涧中。
+++王维
++++皇甫岳云溪杂题五首 莲花坞
日日采莲去，洲长多暮归。
弄篙莫溅水，畏湿红莲衣。
+++王维
++++皇甫岳云溪杂题五首 鸬鹚堰
乍向红莲没，复出清蒲飏。
独立何褵褷，衔鱼古查上。
+++王维
++++皇甫岳云溪杂题五首 上平田
朝耕上平田，暮耕上平田。
借问问津者，宁知沮溺贤。
+++王维
++++皇甫岳云溪杂题五首 萍池
春池深且广，会待轻舟回。
靡靡绿萍合，垂杨扫复开。
+++王维
++++答裴迪辋口遇雨忆终南山之作
淼淼寒流广，苍苍秋雨晦。
君问终南山，心知白云外。
+++王维
++++山中寄诸弟妹
山中多法侣，禅诵自为群。
城郭遥相望，唯应见白云。
+++王维
++++闻裴秀才迪吟诗因戏赠
猿吟一何苦，愁朝复悲夕。
莫作巫峡声，肠断秋江客。
+++王维
++++赠韦穆十八
与君青眼客，共有白云心。
不向东山去，日令春草深。
+++王维
++++送别
（一作山中送别，一作送友）
山中相送罢，日暮掩柴扉。
春草明年绿，王孙归不归。
+++王维
++++临高台送黎拾遗
相送临高台，川原杳何极。
日暮飞鸟还，行人去不息。
+++王维
++++别辋川别业
依迟动车马，惆怅出松萝。
忍别青山去，其如绿水何。
+++王维
++++崔九弟欲往南山马上口号与别
城隅一分手，几日还相见。
山中有桂花，莫待花如霰。
+++王维
++++题友人云母障子
（时年十五）
君家云母障，时向野庭开。
自有山泉入，非因采画来。
+++王维
++++红牡丹
绿艳闲且静，红衣浅复深。
花心愁欲断，春色岂知心。
+++王维
++++左掖梨花
（一作海棠。与丘为、皇甫冉同作）
闲洒阶边草，轻随箔外风。
黄莺弄不足，衔入未央宫。
+++王维
++++菩提寺禁口号又示裴迪
安得舍罗网，拂衣辞世喧。
悠然策藜杖，归向桃花源。
+++王维
++++杂诗三首
家住孟津河，门对孟津口。
常有江南船，寄书家中否。
君自故乡来，应知故乡事。
来日绮窗前，寒梅著花未。
已见寒梅发，复闻啼鸟声。
心心视春草，畏向阶前生。
+++王维
++++崔兴宗写真咏
画君年少时，如今君已老。
今时新识人，知君旧时好。
+++王维
++++山茱萸
朱实山下开，清香寒更发。
幸与丛桂花，窗前向秋月。
+++王维
++++相思
红豆生南国，秋来发故枝。
愿君多采撷，此物最相思。
+++王维
++++书事
轻阴阁小雨，深院昼慵开。
坐看苍苔色，欲上人衣来。
+++王维
++++哭孟浩然
（时为殿中侍御史，知南选，至襄阳有作）
故人不可见，汉水日东流。
借问襄阳老，江山空蔡州。
+++王维
++++阙题二首
荆谿白石出，天寒红叶稀。
山路元无雨，空翠湿人衣。
相看不忍发，惨淡暮潮平。
语罢更携手，月明洲渚生。
+++王维
++++田园乐七首
（一作辋川六言，第六首一作皇甫曾诗）
厌见千门万户，经过北里南邻。
官府鸣珂有底，崆峒散发何人。
再见封侯万户，立谈赐璧一双。
讵胜耦耕南亩，何如高卧东窗。
采菱渡头风急，策杖林西日斜。
杏树坛边渔父，桃花源里人家。
萋萋春草秋绿，落落长松夏寒。
牛羊自归村巷，童稚不识衣冠。
山下孤烟远村，天边独树高原。
一瓢颜回陋巷，五柳先生对门。
桃红复含宿雨，柳绿更带朝烟。
花落家童未扫，莺啼山客犹眠。
酌酒会临泉水，抱琴好倚长松。
南园露葵朝折，东谷黄粱夜舂。
+++王维
++++少年行四首
新丰美酒斗十千，咸阳游侠多少年。
相逢意气为君饮，系马高楼垂柳边。
出身仕汉羽林郎，初随骠骑战渔阳。
孰知不向边庭苦，纵死犹闻侠骨香。
一身能擘两雕弧，虏骑千重只似无。
偏坐金鞍调白羽，纷纷射杀五单于。
汉家君臣欢宴终，高议云台论战功。
天子临轩赐侯印，将军佩出明光宫。
+++王维
++++赠裴旻将军
腰间宝剑七星文，臂上雕弓百战勋。
见说云中擒黠虏，始知天上有将军。
+++王维
++++九月九日忆山东兄弟
（时年十七）
独在异乡为异客，每逢佳节倍思亲。
遥知兄弟登高处，遍插茱萸少一人。
+++王维
++++送王尊师归蜀中拜扫
大罗天上神仙客，濯锦江头花柳春。
不为碧鸡称使者，唯令白鹤报乡人。
+++王维
++++渭城曲
（一作送元二使安西）
渭城朝雨浥轻尘，客舍青青杨柳春。
劝君更尽一杯酒，西出阳关无故人。
+++王维
++++齐州送祖二
（一作送别）
送君南浦泪如丝，君向东州使我悲。
为报故人憔悴尽，如今不似洛阳时。
+++王维
++++送韦评事
欲逐将军取右贤，沙场走马向居延。
遥知汉使萧关外，愁见孤城落日边。
+++王维
++++灵云池送从弟
金杯缓酌清歌转，画舸轻移艳舞回。
自叹鶺鴒临水别，不同鸿雁向池来。
+++王维
++++送沈子归江东
（一作送沈子福之）
杨柳渡头行客稀，罟师荡桨向临圻。
唯有相思似春色，江南江北送君归。
+++王维
++++与卢员外象过崔处士兴宗林亭
绿树重阴盖四邻，青苔日厚自无尘。
科头箕踞长松下，白眼看他世上人。
+++王维
++++寒食汜上作
（一作途中口号）
广武城边逢暮春，汶阳归客泪沾巾。
落花寂寂啼山鸟，杨柳青青渡水人。
+++王维
++++戏题辋川别业
柳条拂地不须折，松树披云从更长。
藤花欲暗藏猱子，柏叶初齐养麝香。
+++王维
++++戏题盘石
可怜盘石临泉水，复有垂杨拂酒杯。
若道春风不解意，何因吹送落花来。
+++王维
++++寄河上段十六
与君相见即相亲，闻道君家在孟津。
为见行舟试借问，客中时有洛阳人。
+++王维
++++菩提寺禁裴迪来相看说逆贼等凝碧池上作音乐…示裴迪
万户伤心生野烟，百僚何日更朝天。
秋槐叶落空宫里，凝碧池头奏管弦。
+++王维
++++凉州赛神
（时为节度判官，在凉州作）
凉州城外少行人，百尺峰头望虏尘。
健儿击鼓吹羌笛，共赛城东越骑神。
+++王维
++++戏嘲史寰
清风细雨湿梅花，骤马先过碧玉家。
正值楚王宫里至，门前初下七香车。
+++王维
++++叹白发
宿昔朱颜成暮齿，须臾白发变垂髫。
一生几许伤心事，不向空门何处销。
+++王维
++++伊州歌
清风明月苦相思，荡子从戎十载馀。
征人去日殷勤嘱，归雁来时数附书。
+++王维
++++送殷四葬
（一作哭殷遥）
送君返葬石楼山，松柏苍苍宾驭还。
埋骨白云长已矣，空馀流水向人间。
+++王维
++++疑梦
莫惊宠辱空忧喜，莫计恩雠浪苦辛。
黄帝孔丘何处问，安知不是梦中身。
+++王维
++++句
人家在仙掌，云气欲生衣。（见《董逌画跋》、《杨慎诗话补遗》）

++上卷一百二十九
  
+++王缙
++++古离别
下阶欲离别，相对映兰丛。
含辞未及吐，泪落兰丛中。
高堂静秋日，罗衣飘暮风。
谁能待明月，回首见床空。
+++王缙
++++青雀歌
林间青雀儿，来往翩翩绕一枝。
莫言不解衔环报，但问君恩今若为。
+++王缙
++++同王昌龄裴迪游青龙寺昙壁上人兄院集和兄维
林中空寂舍，阶下终南山。
高卧一床上，回看六合间。
浮云几处灭，飞鸟何时还。
问义天人接，无心世界闲。
谁知大隐者，兄弟自追攀。
+++王缙
++++别辋川别业
山月晓仍在，林风凉不绝。
殷勤如有情，惆怅令人别。
+++王缙
++++与卢员外象过崔处士兴宗林亭
身名不问十年馀，老大谁能更读书。
林中独酌邻家酒，门外时闻长者车。
+++王缙
++++九日作
莫将边地比京都，八月严霜草已枯。
今日登高樽酒里，不知能有菊花无。
+++王缙
++++送孙秀才
（以下二首一作王维诗）
帝城风日好，况复建平家。
玉枕双纹簟，金盘五色瓜。
山中无鲁酒，松下饭胡麻。
莫厌田家苦，归期远复赊。
+++王缙
++++游悟真寺
闻道黄金地，仍开白玉田。
掷山移巨石，咒岭出飞泉。
猛虎同三径，愁猿学四禅。
买香然绿桂，乞火蹈红莲。
草色摇霞上，松声泛月边。
山河穷百二，世界接三千。
梵宇聊凭视，王城遂渺然。
灞陵才出树，渭水欲连天。
远县分朱郭，孤村起白烟。
望云思圣主，披雾忆群贤。
薄宦惭尸素，终身拟尚玄。
谁知草庵客，曾和柏梁篇。
+++裴迪
++++青龙寺昙壁上人院集
灵境信为绝，法堂出尘氛。
自然成高致，向下看浮云。
迤逦峰岫列，参差闾井分。
林端远堞见，风末疏钟闻。
吾师久禅寂，在世超人群。
+++裴迪
++++青雀歌
动息自适性，不曾妄与燕雀群。
幸忝鹓鸾早相识，何时提携致青云。

+++裴迪
++++游感化寺昙兴上人山院
不远灞陵边，安居向十年。
入门穿竹径，留客听山泉。
鸟啭深林里，心闲落照前。
浮名竟何益，从此愿栖禅。
+++裴迪
++++夏日过青龙寺谒操禅师
安禅一室内，左右竹亭幽。
有法知不染，无言谁敢酬。
鸟飞争向夕，蝉噪已先秋。
烦暑自兹适，清凉何所求。
+++裴迪
++++春日与王右丞过新昌里访吕逸人不遇
恨不逢君出荷蓑，青松白屋更无他。
陶令五男曾不有，蒋生三径枉相过。
芙蓉曲沼春流满，薜荔成帷晚霭多。
闻说桃源好迷客，不如高卧眄庭柯。
+++裴迪
++++辋川集二十首 孟城坳
结庐古城下，时登古城上。
城非畴昔，今人自来往。
+++裴迪
++++辋川集二十首 华子冈
落日松风起，还家草露晞。
云光侵履迹，山翠拂人衣。
+++裴迪
++++辋川集二十首 文杏馆
迢迢文杏馆，跻攀日已屡。
南岭与北湖，前看复回顾。
+++裴迪
++++辋川集二十首 斤竹岭
明流纡且直，绿筱密复深。
一径通山路，行歌望旧岑。
+++裴迪
++++辋川集二十首 鹿柴
日夕见寒山，便为独往客。
不知深林事，但有麏麚迹。
+++裴迪
++++辋川集二十首 木兰柴
苍苍落日时，鸟声乱溪水。
缘溪路转深，幽兴何时已。
+++裴迪
++++辋川集二十首 茱萸沜
飘香乱椒桂，布叶间檀栾。
云日虽回照，森沉犹自寒。
+++裴迪
++++辋川集二十首 宫槐陌
门前宫槐陌，是向欹湖道。
秋来山雨多，落叶无人扫。
+++裴迪
++++辋川集二十首 临湖亭
当轩弥滉漾，孤月正裴回。
谷口猿声发，风传入户来。
+++裴迪
++++辋川集二十首 南垞
孤舟信一泊，南垞湖水岸。
落日下崦嵫，清波殊淼漫。
+++裴迪
++++辋川集二十首 欹湖
空阔湖水广，青荧天色同。
舣舟一长啸，四面来清风。
+++裴迪
++++辋川集二十首 柳浪
映池同一色，逐吹散如丝。
结阴既得地，何谢陶家时。
+++裴迪
++++辋川集二十首 栾家濑
濑声喧极浦，沿涉向南津。
泛泛鸥凫渡，时时欲近人。
+++裴迪
++++辋川集二十首 金屑泉
萦渟澹不流，金碧如可拾。
迎晨含素华，独往事朝汲。
+++裴迪
++++辋川集二十首 白石滩
跂石复临水，弄波情未极。
日下川上寒，浮云澹无色。
+++裴迪
++++辋川集二十首 北垞
南山北垞下，结宇临欹湖。
每欲采樵去，扁舟出菰蒲。
+++裴迪
++++辋川集二十首 竹里馆
来过竹里馆，日与道相亲。
出入唯山鸟，幽深无世人。
+++裴迪
++++辋川集二十首 辛夷坞
绿堤春草合，王孙自留玩。
况有辛夷花，色与芙蓉乱。
+++裴迪
++++辋川集二十首 漆园
好闲早成性，果此谐宿诺。
今日漆园游，还同庄叟乐。
+++裴迪
++++辋川集二十首 椒园
丹刺罥人衣，芳香留过客。
幸堪调鼎用，愿君垂采摘。
+++裴迪
++++辋口遇雨忆终南山因献王维
积雨晦空曲，平沙灭浮彩。
辋水去悠悠，南山复何在。
+++裴迪
++++崔九欲往南山马上口号与别
（一作留别王维）
归山深浅去，须尽丘壑美。
莫学武陵人，暂游桃源里。
+++裴迪
++++与卢员外象过崔处士兴宗林亭
乔柯门里自成阴，散发窗中曾不簪。
逍遥且喜从吾事，荣宠从来非我心。
+++裴迪
++++西塔寺陆羽茶泉
竟陵西塔寺，踪迹尚空虚。
不独支公住，曾经陆羽居。
草堂荒产蛤，茶井冷生鱼。
一汲清泠水，高风味有馀。
+++崔兴宗
++++同王右丞送瑗公南归
行苦神亦秀，泠然谿上松。
铜瓶与竹杖，来自祝融峰。
常愿入灵岳，藏经访遗踪。
南归见长老，且为说心胸。
+++崔兴宗
++++青雀歌
青扈绕青林，翩翾陋体一微禽。
不应常在藩篱下，他日凌云谁见心。
+++崔兴宗
++++和王维敕赐百官樱桃
未央朝谒正逶迤，天上樱桃锡此时。
朱实初传九华殿，繁花旧杂万年枝。
未胜晏子江南橘，莫比潘家大谷梨。
闻道令人好颜色，神农本草自应知。
+++崔兴宗
++++留别王维
驻马欲分襟，清寒御沟上。
前山景气佳，独往还惆怅。
+++崔兴宗
++++酬王维卢象见过林亭
穷巷空林常闭关，悠然独卧对前山。
今朝忽枉嵇生驾，倒屣开门遥解颜。
+++苑咸
++++送大理正摄御史判凉州别驾
天子念西疆，咨君去不遑。
垂银棘庭印，持斧柏台纲。
雪下天山白，泉枯塞草黄。
伫闻河陇外，还继海沂康。
+++苑咸
++++酬王维
莲花梵字本从天，华省仙郎早悟禅。
三点成伊犹有想，一观如幻自忘筌。
为文已变当时体，入用还推间气贤。
应同罗汉无名欲，故作冯唐老岁年。
+++丘为
++++寻西山隐者不遇
（一作山行寻隐者不遇）
绝顶一茅茨，直上三十里。
扣关无僮仆，窥室唯案几。
若非巾柴车，应是钓秋水。
差池不相见，黾勉空仰止。
草色新雨中，松声晚窗里。
及兹契幽绝，自足荡心耳。
虽无宾主意，颇得清净理。
兴尽方下山，何必待之子。
+++丘为
++++题农父庐舍
东风何时至，已绿湖上山。
湖上春已早，田家日不闲。
沟塍流水处，耒耜平芜间。
薄暮饭牛罢，归来还闭关。
+++丘为
++++泛若耶谿
结庐若耶里，左右若耶水。
无日不钓鱼，有时向城市。
溪中水流急，渡口水流宽。
每得樵风便，往来殊不难。
一川草长绿，四时那得辨。
短褐衣妻儿，馀粮及鸡犬。
日暮鸟雀稀，稚子呼牛归。
住处无邻里，柴门独掩扉。
+++丘为
++++湖中寄王侍御
日日湖水上，好登湖上楼。
终年不向郭，过午始梳头。
尝自爱杯酒，得无相献酬。
小僮能脍鲤，少妾事莲舟。
每有南浦信，仍期后月游。
方春转摇荡，孤兴时淹留。
骢马真傲吏，翛然无所求。
晨趋玉阶下，心许沧江流。
少别如昨日，何言经数秋。
应知方外事，独往非悠悠。
+++丘为
++++登润州城
天末江城晚，登临客望迷。
春潮平岛屿，残雨隔虹蜺。
鸟与孤帆远，烟和独树低。
乡山何处是，目断广陵西。
+++丘为
++++寻庐山崔征君
日高鸡犬静，门掩向寒塘。
夜竹深茅宇，秋亭冷石床。
住山年已远，服药寿偏长。
虚弃浮生者，相逢益自伤。
+++丘为
++++留别王维
（一作王维留别丘为诗）
归鞍白云外，缭绕出前山。
今日又明日，自知心不闲。
亲劳簪组送，欲趁莺花还。
一步一回首，迟迟向近关。
+++丘为
++++竹下残雪
一点消未尽，孤月在竹阴。
晴光夜转莹，寒气晓仍深。
还对读书牖，且关乘兴心。
已能依此地，终不傍瑶琴。
+++丘为
++++送阎校书之越
南入剡中路，草云应转微。
湖边好花照，山口细泉飞。
此地饶古迹，世人多忘归。
经年松雪在，永日世情稀。
芸阁应相望，芳时不可违。
+++丘为
++++省试夏日可畏
（一作张籍诗）
赫赫温风扇，炎炎夏日徂。
火威驰迥野，畏景烁遥途。
势矫翔阳翰，功分造化炉。
禁城千品烛，黄道一轮孤。
落照频空簟，馀晖卷夕梧。
如何倦游子，中路独踟蹰。
+++丘为
++++左掖梨花
（同王维、皇甫冉赋）
冷艳全欺雪，馀香乍入衣。
春风且莫定，吹向玉阶飞。
+++丘为
++++渡汉江
（一作戴叔伦诗，题作江行）
漾舟汉江上，挂席候风生。
临泛何容与，爱此江水清。
芦洲隐遥嶂，露日映孤城。
自顾疏野性，难忘鸥鸟情。
聊复与时顾，暂欲解尘缨。
跋涉非吾愿，虚怀浩已盈。
+++丘为
++++冬至下寄舍弟时应赴入京
（杂言）
去去知未远，依依甚初别。
他乡至下心，昨夜阶前雪。
终日读书仍少孤，家贫兄弟未当途。
适远才过宿舂料，相随惟一平头奴。
男儿出门事四海，立身世业文章在。
莫漫忆柴扉，驷马高车朝紫微。
江南驿使不曾断，迎前为尔非春衣。

+++赵骅
++++送晁补阙归日本国
西掖承休浣，东隅返故林。
来称郯子学，归是越人吟。
马上秋郊远，舟中曙海阴。
君怀魏阙，万里独摇心。

++上卷一百三十
  
+++崔颢
++++古游侠呈军中诸将
（一作游侠篇）
少年负胆气，好勇复知机。
仗剑出门去，孤城逢合围。
杀人辽水上，走马渔阳归。
错落金锁甲，蒙茸貂鼠衣。
还家行且猎，弓矢速如飞。
地迥鹰犬疾，草深狐兔肥。
腰间带两绶，转盼生光辉。
顾谓今日战，何如随建威。
+++崔颢
++++赠轻车
悠悠远行归，经春涉长道。
幽冀桑始青，洛阳蚕欲老。
忆昨戎马地，别时心草草。
烽火从北来，边城闭常早。
平生少相遇，未得展怀抱。
今日杯酒间，见君交情好。
+++崔颢
++++赠王威古
三十羽林将，出身常事边。
春风吹浅草，猎骑何翩翩。
插羽两相顾，鸣弓新上弦。
射麋入深谷，饮马投荒泉。
马上共倾酒，野中聊割鲜。
相看未及饮，杂虏寇幽燕。
烽火去不息，胡尘高际天。
长驱救东北，战解城亦全。
报国行赴难，古来皆共然。
+++崔颢
++++赠怀一上人
法师东南秀，世实豪家子。
削发十二年，诵经峨眉里。
自此照群蒙，卓然为道雄。
观生尽入妄，悟有皆成空。
净体无众染，苦心归妙宗。
一朝敕书至，召入承明宫。
说法金殿里，焚香清禁中。
传灯遍都邑，杖锡游王公。
天子揖妙道，群僚趋下风。
我法本无著，时来出林壑。
因心得化城，随病皆与药。
上启黄屋心，下除苍生缚。
一从入君门，说法无朝昏。
帝作转轮王，师为持戒尊。
轩风洒甘露，佛雨生慈根。
但有灭度理，而生开济恩。
复闻江海曲，好杀成风俗。
帝曰我上人，为除膻腥欲。
是日发西秦，东南至蕲春。
风将衡桂接，地与吴楚邻。
旧少清信士，实多渔猎人。
一闻吾师至，舍网江湖滨。
作礼忏前恶，洁诚期后因。
因成日既久，事济身不守。
更出淮楚间，复来荆河口。
荆河马卿岑，兹地近道林。
入讲鸟常狎，坐禅兽不侵。
都非缘未尽，曾是教所任。
故我一来事，永承微妙音。
竹房见衣钵，松宇清身心。
早悔业至浅，晚成计可寻。
善哉远公义，清净如黄金。
+++崔颢
++++游天竺寺
晨登天竺山，山殿朝阳晓。
厓泉争喷薄，江岫相萦绕。
直上孤顶高，平看众峰小。
南州十二月，地暖冰雪少。
青翠满寒山，藤萝覆冬沼。
花龛瀑布侧，青壁石林杪。
鸣钟集人天，施饭聚猿鸟。
洗意归清净，澄心悟空了。
始知世上人，万物一何扰。
+++崔颢
++++入若耶溪
轻舟去何疾，已到云林境。
起坐鱼鸟间，动摇山水影。
岩中响自答，溪里言弥静。
事事令人幽，停桡向馀景。
+++崔颢
++++杂诗
可怜青铜镜，挂在白玉堂。
玉堂有美女，娇弄明月光。
罗袖拂金鹊，彩屏点红妆。
妆罢含情坐，春风桃李香。
+++崔颢
++++结定襄郡狱效陶体
我在河东时，使往定襄里。
定襄诸小儿，争讼纷城市。
长老莫敢言，太守不能理。
谤书盈几案，文墨相填委。
牵引肆中翁，追呼田家子。
我来折此狱，五听辨疑似。
小大必以情，未尝施鞭箠。
是时三月暮，遍野农桑起。
里巷鸣春鸠，田园引流水。
此乡多杂俗，戎夏殊音旨。
顾问边塞人，劳情曷云已。
+++崔颢
++++长安道
（一作霍将军）
长安甲第高入云，谁家居住霍将军。
日晚朝回拥宾从，路傍揖拜何纷纷。
莫言炙手手可热，须臾火尽灰亦灭。
莫言贫贱即可欺，人生富贵自有时。
一朝天子赐颜色，世上悠悠应始知。

+++崔颢
++++行路难
君不见建章宫中金明枝，万万长条拂地垂。
二月三月花如霰，九重幽深君不见。
艳彩朝含四宝宫，香风旦入朝云殿。
汉家宫女春未阑，爱此芳香朝暮看。
看来看去心不忘，攀折将安镜台上。
双双素手剪不成，两两红妆笑相向。
建章昨夜起春风，一花飞落长信宫。
长信丽人见花泣，忆此珍树何嗟及。
我昔初在昭阳时，朝攀暮折登玉墀。
只言岁岁长相对，不悟今朝遥相思。
+++崔颢
++++孟门行
黄雀衔黄花，翩翩傍檐隙。
本拟报君恩，如何反弹射。
金罍美酒满座春，平原爱才多众宾。
满堂尽是忠义士，何意得有谗谀人。
谀言反覆那可道，能令君心不自保。
北园新栽桃李枝，根株未固何转移。
成阴结实君自取，若问傍人那得知。

+++崔颢
++++渭城少年行
洛阳三月梨花飞，秦地行人春忆归。
扬鞭走马城南陌，朝逢驿使秦川客。
驿使前日发章台，传道长安春早来。
棠梨宫中燕初至，葡萄馆里花正开。
念此使人归更早，三月便达长安道。
长安道上春可怜，摇风荡日曲江边。
万户楼台临渭水，五陵花柳满秦川。
秦川寒食盛繁华，游子春来不见家。
斗鸡下杜尘初合，走马章台日半斜。
章台帝城称贵里，青楼日晚歌钟起。
贵里豪家白马骄，五陵年少不相饶。
双双挟弹来金市，两两鸣鞭上渭桥。
渭城桥头酒新熟，金鞍白马谁家宿。
可怜锦瑟筝琵琶，玉壶清酒就倡家。
小妇春来不解羞，娇歌一曲杨柳花。
+++崔颢
++++卢姬篇
卢姬少小魏王家，绿鬓红唇桃李花。
魏王绮楼十二重，水晶帘箔绣芙蓉。
白玉栏干金作柱，楼上朝朝学歌舞。
前堂后堂罗袖人，南窗北窗花发春。
翠幌珠帘斗丝管，一弹一奏云欲断。
君王日晚下朝归，鸣环佩玉生光辉。
人生今日得娇贵，谁道卢姬身细微。
+++崔颢
++++江畔老人愁
江南年少十八九，乘舟欲渡青溪口。
青溪口边一老翁，鬓眉皓白已衰朽。
自言家代仕梁陈，垂朱拖紫三十人。
两朝出将复入相，五世叠鼓乘朱轮。
父兄三叶皆尚主，子女四代为妃嫔。
南山赐田接御苑，北宫甲第连紫宸。
直言荣华未休歇，不觉山崩海将竭。
兵戈乱入建康城，烟火连烧未央阙。
衣冠士子陷锋刃，良将名臣尽埋没。
山川改易失市朝，衢路纵横填白骨。
老人此时尚少年，脱身走得投海边。
罢兵岁馀未敢出，去乡三载方来旋。
蓬蒿忘却五城宅，草木不识青谿田。
虽然得归到乡土，零丁贫贱长辛苦。
采樵屡入历阳山，刈稻常过新林浦。
少年欲知老人岁，岂知今年一百五。
君今少壮我已衰，我昔少年君不睹。
生贵贱各有时，莫见羸老相轻欺。
感君相问为君说，说罢不觉令人悲。
+++崔颢
++++邯郸宫人怨
邯郸陌上三月春，暮行逢见一妇人。
自言乡里本燕赵，少小随家西入秦。
母兄怜爱无俦侣，五岁名为阿娇女。
七岁丰茸好颜色，八岁黠惠能言语。
十三兄弟教诗书，十五青楼学歌舞。
我家青楼临道傍，纱窗绮幔暗闻香。
日暮笙歌君驻马，春日妆梳妾断肠。
不用城南使君婿，本求三十侍中郎。
何知汉帝好容色，玉辇携登归建章。
建章宫殿不知数，万户千门深且长。
百堵涂椒接青琐，九华阁道连洞房。
水晶帘箔云母扇，琉璃窗牖玳瑁床。
岁岁年年奉欢宴，娇贵荣华谁不羡。
恩情莫比陈皇后，宠爱全胜赵飞燕。
瑶房侍寝世莫知，金屋更衣人不见。
谁言一朝复一日，君王弃世市朝变。
宫车出葬茂陵田，贱妾独留长信殿。
一朝太子升至尊，宫中人事如掌翻。
同时侍女见谗毁，后来新人莫敢言。
兄弟印绶皆被夺，昔年赏赐不复存。
一旦放归旧乡里，乘车垂泪还入门。
父母愍我曾富贵，嫁与西舍金王孙。
念此翻覆复何道，百年盛衰谁能保。
忆昨尚如春日花，悲今已作秋时草。
少年去去莫停鞭，人生万事由上天。
非我今日独如此，古今歇薄皆共然。

+++崔颢
++++川上女
川上女，晚妆鲜，日落青渚试轻楫。
汀长花满正回船，暮来浪起风转紧。
自言此去横塘近，绿江无伴夜独行，独行心绪愁无尽。
+++崔颢
++++雁门胡人歌
高山代郡东接燕，雁门胡人家近边。
解放胡鹰逐塞鸟，能将代马猎秋田。
山头野火寒多烧，雨里孤峰湿作烟。
闻道辽西无斗战，时时醉向酒家眠。
+++崔颢
++++代闺人答轻薄少年
妾家近隔凤凰池，粉壁纱窗杨柳垂。
本期汉代金吾婿，误嫁长安游侠儿。
儿家夫婿多轻薄，借客探丸重然诺。
平明挟弹入新丰，日晚挥鞭出长乐。
青丝白马冶游园，能使行人驻马看。
自矜陌上繁华盛，不念闺中花鸟阑。
花间陌上春将晚，走马斗鸡犹未返。
三时出望无消息，一去那知行近远。
桃李花开覆井栏，朱楼落日卷帘看。
愁来欲奏相思曲，抱得秦筝不忍弹。
+++崔颢
++++七夕
长安城中月如练，家家此夜持针线。
仙裙玉佩空自知，天上人间不相见。
长信深阴夜转幽，瑶阶金阁数萤流。
班姬此夕愁无限，河汉三更看斗牛。
+++崔颢
++++长门怨
君王宠初歇，弃妾长门宫。
紫殿青苔满，高楼明月空。
夜愁生枕席，春意罢帘栊。
泣尽无人问，容华落镜中。
+++崔颢
++++王家少妇
（一作古意）
十五嫁王昌，盈盈入画堂。
自矜年最少，复倚婿为郎。
舞爱前谿绿，歌怜子夜长。
闲来斗百草，度日不成妆。
+++崔颢
++++岐王席观妓
（一作卢女曲）
二月春来半，宫中日渐长。
柳垂金屋暖，花发玉楼香。
拂匣先临镜，调笙更炙簧。
还将歌舞态，只拟奉君王。
+++崔颢
++++上巳
巳日帝城春，倾都祓禊晨。
停车须傍水，奏乐要惊尘。
弱柳障行骑，浮桥拥看人。
犹言日尚早，更向九龙津。
+++崔颢
++++赠梁州张都督
闻君为汉将，虏骑罢南侵。
出塞清沙漠，还家拜羽林。
风霜臣节苦，岁月主恩深。
为语西河使，知余报国心。
+++崔颢
++++赠卢八象
客从巴水渡，传尔溯行舟。
是日风波霁，高堂雨半收。
青山满蜀道，绿水向荆州。
不作书相问，谁能慰别愁。
+++崔颢
++++题潼关楼
客行逢雨霁，歇马上津楼。
山势雄三辅，关门扼九州。
川从陕路去，河绕华阴流。
向晚登临处，风烟万里愁。
+++崔颢
++++题沈隐侯八咏楼
梁日东阳守，为楼望越中。
绿窗明月在，青史古人空。
江静闻山狖，川长数塞鸿。
登临白云晚，流恨此遗风。
+++崔颢
++++晚入汴水
昨晚南行楚，今朝北溯河。
客愁能几日，乡路渐无多。
晴景摇津树，春风起棹歌。
长淮亦已尽，宁复畏潮波。
+++崔颢
++++发锦沙村
北上途未半，南行岁已阑。
孤舟下建德，江水入新安。
海近山常雨，谿深地早寒。
行行泊不可，须及子陵滩。
+++崔颢
++++送单于裴都护赴西河
征马去翩翩，城秋月正圆。
单于莫近塞，都护欲临边。
汉驿通烟火，胡沙乏井泉。
功成须献捷，未必去经年。
+++崔颢
++++黄鹤楼
昔人已乘白云去，此地空馀黄鹤楼。
黄鹤一去不复返，白云千载空悠悠。
晴川历历汉阳树，春草萋萋鹦鹉洲。
日暮乡关何处是，烟波江上使人愁。
+++崔颢
++++行经华阴
岧峣太华俯咸京，天外三峰削不成。
武帝祠前云欲散，仙人掌上雨初晴。
河山北枕秦关险，驿树西连汉畤平。
借问路傍名利客，无如此处学长生。
+++崔颢
++++相逢行
妾年初二八，家住洛桥头。
玉户临驰道，朱门近御沟。
使君何假问，夫婿大长秋。
女弟新承宠，诸兄近拜侯。
春生百子殿，花发五城楼。
出入千门里，年年乐未休。
+++崔颢
++++辽西作
（一作关西行）
燕郊芳岁晚，残雪冻边城。
四月青草合，辽阳春水生。
胡人正牧马，汉将日征兵。
露重宝刀湿，沙虚金鼓鸣。
寒衣著已尽，春服与谁成。
寄语洛阳使，为传边塞情。
+++崔颢
++++奉和许给事夜直简诸公
西掖黄枢近，东曹紫禁连。
地因才子拜，人用省郎迁。
夜直千门静，河明万象悬。
建章宵漏急，阊阖晓钟传。
宠列貂蝉位，恩深侍从年。
九重初起草，五夜即成篇。
顾己无官次，循涯但自怜。
远陪兰署作，空此仰神仙。
+++崔颢
++++舟行入剡
鸣棹下东阳，回舟入剡乡。
青山行不尽，绿水去何长。
地气秋仍湿，江风晚渐凉。
山梅犹作雨，谿橘未知霜。
谢客文逾盛，林公未可忘。
多惭越中好，流恨阅时芳。
+++崔颢
++++澄水如鉴
圣贤将立喻，上善贮情深。
洁白依全德，澄清有片心。
浇浮知不挠，滥浊固难侵。
方寸悬高鉴，生涯讵陆沉。
对泉能自诫，如镜静相临。
廉慎传家政，流芳合古今。
+++崔颢
++++长干曲四首
（一作江南曲）
君家何处住，妾住在横塘。
停船暂借问，或恐是同乡。
家临九江水，来去九江侧。
同是长干人，自小不相识。
下渚多风浪，莲舟渐觉稀。
那能不相待，独自逆潮归。
三江潮水急，五湖风浪涌。
由来花性轻，莫畏莲舟重。
+++崔颢
++++维扬送友还苏州
长安南下几程途，得到邗沟吊绿芜。
渚畔鲈鱼舟上钓，羡君归老向东吴。

++上卷一百三十一
  
+++祖咏
++++古意二首
夫差日淫放，举国求妃嫔。
自谓得王宠，代间无美人。
碧罗象天阁，坐辇乘芳春。
宫女数千骑，常游江水滨。
年深玉颜老，时薄花妆新。
拭泪下金殿，娇多不顾身。
生前妒歌舞，死后同灰尘。
冢墓令人哀，哀于铜雀台。
楚王竟何去，独自留巫山。
偏使世人见，迢迢江汉间。
驻舟春谿里，誓愿拜灵颜。
梦寐睹神女，金沙鸣珮环。
闲艳绝世姿，令人气力微。
含笑默不语，化作朝云飞。
+++祖咏
++++渡淮河寄平一
天色混波涛，岸阴匝村墅。
微微汉祖庙，隐隐江陵渚。
云树森已重，时明郁相拒。
+++祖咏
++++归汝坟山庄留别卢象
淹留岁将晏，久废南山期。
旧业不见弃，还山从此辞。
沤麻入南涧，刈麦向东菑。
对酒鸡黍熟，闭门风雪时。
非君一延首，谁慰遥相思。
+++祖咏
++++夕次圃田店
前路入郑郊，尚经百馀里。
马烦时欲歇，客归程未已。
落日桑柘阴，遥村烟火起。
西还不遑宿，中夜渡泾水。
+++祖咏
++++田家即事
旧居东皋上，左右俯荒村。
樵路前傍岭，田家遥对门。
欢娱始披拂，惬意在郊原。
馀霁荡川雾，新秋仍昼昏。
攀条憩林麓，引水开泉源。
稼穑岂云倦，桑麻今正繁。
方求静者赏，偶与潜夫论。
鸡黍何必具，吾心知道尊。
+++祖咏
++++扈从御宿池
君王既巡狩，辇道入秦京。
远树低枪垒，孤峰入幔城。
寒疏清禁漏，夜警羽林兵。
谁念迷方客，长怀魏阙情。
+++祖咏
++++赠苗发员外
（一作李端诗）
宿雨朝来歇，空山天气清。
盘云双鹤下，隔水一蝉鸣。
古道黄花落，平芜赤烧生。
茂陵虽有病，犹得伴君行。
+++祖咏
++++答王维留宿
四年不相见，相见复何为。
握手言未毕，却令伤别离。
升堂还驻马，酌醴便呼儿。
语嘿自相对，安用傍人知。
+++祖咏
++++长乐驿留别卢象裴总
朝来已握手，宿别更伤心。
灞水行人渡，商山驿路深。
故情君且足，谪宦我难任。
直道皆如此，谁能泪满襟。
+++祖咏
++++送刘高邮棁使入都
常闻积归思，昨夜又兼秋。
乡路京华远，王程江水流。
吴歌喧两岸，楚客醉孤舟。
渐觉潮初上，凄然多暮愁。
+++祖咏
++++宴吴王宅
吴王承国宠，列第禁城东。
连夜征词客，当春试舞童。
砌分池水岸，窗度竹林风。
更待西园月，金尊乐未终。
+++祖咏
++++观华岳
西入秦关口，南瞻驿路连。
彩云生阙下，松树到祠边。
作镇当官道，雄都俯大川。
莲峰径上处，仿佛有神仙。
+++祖咏
++++泗上冯使君南楼作
井邑连淮泗，南楼向晚过。
望滩沙鹭起，寻岸浴童歌。
近海云偏出，兼秋雨更多。
明晨拟回棹，乡思恨风波。
+++祖咏
++++苏氏别业
别业居幽处，到来生隐心。
南山当户牖，沣水映园林。
屋覆经冬雪，庭昏未夕阴。
寥寥人境外，闲坐听春禽。
+++祖咏
++++汝坟别业
失路农为业，移家到汝坟。
独愁常废卷，多病久离群。
鸟雀垂窗柳，虹霓出涧云。
山中无外事，樵唱有时闻。
+++祖咏
++++陆浑水亭
昼眺伊川曲，岩间霁色明。
浅沙平有路，流水漫无声。
浴鸟沿波聚，潜鱼触钓惊。
更怜春岸绿，幽意满前楹。
+++祖咏
++++过郑曲
路向荣川谷，晴来望尽通。
细烟生水上，圆月在舟中。
岸势迷行客，秋声乱草虫。
旅怀劳自慰，淅淅有凉风。
+++祖咏
++++宿陈留李少府揆厅
相知有叔卿，讼简夜弥清。
旅泊倦愁卧，堂空闻曙更。
风帘摇烛影，秋雨带虫声。
归思那堪说，悠悠限洛城。
+++祖咏
++++题韩少府水亭
梅福幽栖处，佳期不忘还。
鸟吟当户竹，花绕傍池山。
水气侵阶冷，松阴覆座闲。
宁知武陵趣，宛在市朝间。
+++祖咏
++++题远公经台
兰若无人到，真僧出复稀。
苔侵行道席，云湿坐禅衣。
涧鼠缘香案，山蝉噪竹扉。
世间长不见，宁止暂忘归。
+++祖咏
++++中峰居喜见苗发
（一作李端诗）
自得中峰住，深林亦闭关。
经秋无客到，入夜有僧还。
暗涧泉声小，荒冈树影闲。
高窗不可望，星月满空山。
+++祖咏
++++江南旅情
楚山不可极，归路但萧条。
海色晴看雨，江声夜听潮。
剑留南斗近，书寄北风遥。
为报空潭橘，无媒寄洛桥。
+++祖咏
++++泊扬子津
才入维扬郡，乡关此路遥。
林藏初过雨，风退欲归潮。
江火明沙岸，云帆碍浦桥。
客衣今日薄，寒气近来饶。
+++祖咏
++++晚泊金陵水亭
江亭当废国，秋景倍萧骚。
夕照明残垒，寒潮涨古濠。
就田看鹤大，隔水见僧高。
无限前朝事，醒吟易觉劳。
+++祖咏
++++七夕
闺女求天女，更阑意未阑。
玉庭开粉席，罗袖捧金盘。
向月穿针易，临风整线难。
不知谁得巧，明旦试相看。
+++祖咏
++++望蓟门
燕台一望客心惊，箫鼓喧喧汉将营。
万里寒光生积雪，三边曙色动危旌。
沙场烽火连胡月，海畔云山拥蓟城。
少小虽非投笔吏，论功还欲请长缨。
+++祖咏
++++家园夜坐寄郭微
前阶微雨歇，开户散窥林。
月出夜方浅，水凉池更深。
馀风生竹树，清露薄衣襟。
遇物遂遥叹，怀人滋远心。
依稀成梦想，影响绝徽音。
谁念穷居者，明时嗟陆沉。
+++祖咏
++++酬汴州李别驾赠
秋风多客思，行旅厌艰辛。
自洛非才子，游梁得主人。
文章参末议，荣贱岂同伦。
叹逝逢三演，怀贤忆四真。
情因恩旧好，契托死生亲。
所愧能投赠，清言益润身。
+++祖咏
++++清明宴司勋刘郎中别业
田家复近臣，行乐不违亲。
霁日园林好，清明烟火新。
以文长会友，唯德自成邻。
池照窗阴晚，杯香药味春。
檐前花覆地，竹外鸟窥人。
何必桃源里，深居作隐沦。
+++祖咏
++++汝坟秋同仙州王长史翰闻百舌鸟
秋天闻好鸟，惊起出帘帷。
却念殊方月，能鸣巳后时。
迁乔诚可早，出谷此何迟。
顾影惭无对，怀群空所思。
凄凉岁欲晚，萧索燕将辞。
留听未终曲，弥令心独悲。
高飞凭力致，巧啭任天姿。
返覆知而静，间关断若遗。
花繁上林路，霜落汝川湄。
且长凌风翮，乘春自有期。
+++祖咏
++++送丘为下第
沧江一身客，献赋空十年。
明主岂能好，今人谁举贤。
国门税征驾，旅食谋归旋。
皦日媚春水，绿蘋香客船。
无媒既不达，予亦思归田。
+++祖咏
++++赠苗发员外
朱户敞高扉，青槐碍落晖。
八龙乘庆重，三虎递朝归。
坐竹人声绝，横琴鸟语稀。
花惭潘岳貌，年称老莱衣。
叶暗朱樱熟，丝长粉蝶飞。
应怜鲁儒贱，空与故山违。
+++祖咏
++++寄王长史
汝颍俱宿好，往来托层峦。
终日何寂寞，绕篱生蕙兰。
+++祖咏
++++别怨
送别到中流，秋船倚渡头。
相看尚不远，未可即回舟。
+++祖咏
++++终南望馀雪
终南阴岭秀，积雪浮云端。
林表明霁色，城中增暮寒。
+++祖咏
++++句
不知叠嶂夜来雨，清晓石楠花乱流。

++上卷一百三十二
  
+++李颀
++++湘夫人
九嶷日已暮，三湘云复愁。
窅霭罗袂色，潺湲江水流。
佳期来北渚，捐佩在芳洲。
+++李颀
++++塞下曲
黄云雁门郡，日暮风沙里。
千骑黑貂裘，皆称羽林子。
金笳吹朔雪，铁马嘶云水。
帐下饮蒲萄，平生寸心是。
+++李颀
++++古塞下曲
行人朝走马，直指蓟城傍。
蓟城通漠北，万里别吾乡。
海上千烽火，沙中百战场。
军书发上郡，春色度河阳。
袅袅汉宫柳，青青胡地桑。
琵琶出塞曲，横笛断君肠。
+++李颀
++++渔父歌
白首何老人，蓑笠蔽其身。
避世长不仕，钓鱼清江滨。
浦沙明濯足，山月静垂纶。
寓宿湍与濑，行歌秋复春。
持竿湘岸竹，爇火芦洲薪。
绿水饭香稻，青荷包紫鳞。
于中还自乐，所欲全吾真。
而笑独醒者，临流多苦辛。
+++李颀
++++东京寄万楚
濩落久无用，隐身甘采薇。
仍闻薄宦者，还事田家衣。
颍水日夜流，故人相见稀。
春山不可望，黄鸟东南飞。
濯足岂长往，一樽聊可依。
了然潭上月，适我胸中机。
在昔同门友，如今出处非。
优游白虎殿，偃息青琐闱。
且有荐君表，当看携手归。
寄书不待面，兰茝空芳菲。
+++李颀
++++寄焦炼师
得道凡百岁，烧丹惟一身。
悠悠孤峰顶，日见三花春。
白鹤翠微里，黄精幽涧滨。
始知世上客，不及山中人。
仙境若在梦，朝云如可亲。
何由睹颜色，挥手谢风尘。
+++李颀
++++望鸣皋山白云寄洛阳卢主簿
饮马伊水中，白云鸣皋上。
氛氲山绝顶，行子时一望。
照日龙虎姿，攒空冰雪状。
嵡嵸殊未已，崚嶒忽相向。
皎皎横绿林，霏霏澹青嶂。
远映村更失，孤高鹤来傍。
胜气欣有逢，仙游且难访。
故人吏京剧，每事多闲放。
室画峨眉峰，心格洞庭浪。
惜哉清兴里，不见予所尚。
+++李颀
++++寄万齐融
名高不择仕，委世随虚舟。
小邑常叹屈，故乡行可游。
青枫半村户，香稻盈田畴。
为政日清净，何人同海鸥。
摇巾北林夕，把菊东山秋。
对酒池云满，向家湖水流。
岸阴止鸣鹄，山色映潜虬。
靡靡俗中理，萧萧川上幽。
昔年至吴郡，常隐临江楼。
我有一书札，因之芳杜洲。
+++李颀
++++赠张旭
张公性嗜酒，豁达无所营。
皓首穷草隶，时称太湖精。
露顶据胡床，长叫三五声。
兴来洒素壁，挥笔如流星。
下舍风萧条，寒草满户庭。
问家何所有，生事如浮萍。
左手持蟹螯，右手执丹经。
瞪目视霄汉，不知醉与醒。
诸宾且方坐，旭日临东城。
荷叶裹江鱼，白瓯贮香粳。
微禄心不屑，放神于八纮。
时人不识者，即是安期生。
+++李颀
++++赠苏明府
苏君年几许，状貌如玉童。
采药傍梁宋，共言随日翁。
常辞小县宰，一往东山东。
不复有家室，悠悠人世中。
子孙皆老死，相识悲转蓬。
发白还更黑，身轻行若风。
泛然无所系，心与孤云同。
出入虽一杖，安然知始终。
愿闻素女事，去采山花丛。
诱我为弟子，逍遥寻葛洪。
+++李颀
++++登首阳山谒夷齐庙
古人已不见，乔木竟谁过。
寂寞首阳山，白云空复多。
苍苔归地骨，皓首采薇歌。
毕命无怨色，成仁其若何。
我来入遗庙，时候微清和。
落日吊山鬼，回风吹女萝。
石崖向西豁，引领望黄河。
千里一飞鸟，孤光东逝波。
驱车层城路，惆怅此岩阿。
+++李颀
++++谒张果先生
先生谷神者，甲子焉能计。
自说轩辕师，于今几千岁。
寓游城郭里，浪迹希夷际。
应物云无心，逢时舟不系。
餐霞断火粒，野服兼荷制。
白雪净肌肤，青松养身世。
韬精殊豹隐，炼骨同蝉蜕。
忽去不知谁，偶来宁有契。
二仪齐寿考，六合随休憩。
彭聃犹婴孩，松期且微细。
尝闻穆天子，更忆汉皇帝。
亲屈万乘尊，将穷四海裔。
车徒遍草木，锦帛招谈说。
八骏空往还，三山转亏蔽。
吾君感至德，玄老欣来诣。
受箓金殿开，清斋玉堂闭。
笙歌迎拜首，羽帐崇严卫。
禁柳垂香炉，宫花拂仙袂。
祈年宝祚广，致福苍生惠。
何必待龙髯，鼎成方取济。
+++李颀
++++光上座廊下众山五韵
名岳在庑下，吾师居一床。
每闻楞伽经，只对清翠光。
百谷聚雪色，莓苔侵屋梁。
气盘古壁转，势引幽阶长。
愿游薜叶下，日见金炉香。
+++李颀
++++九月九日刘十八东堂集
风俗尚九日，此情安可忘。
菊花辟恶酒，汤饼茱萸香。
云入授衣假，风吹闲宇凉。
尽欢意，林景昼微茫。
清切晚砧动，东西归鸟行。
淹留怅为别，日醉秋云光。
+++李颀
++++宋少府东溪泛舟
登岸还入舟，水禽惊笑语。
晚叶低众色，湿云带残暑。
落日乘醉归，溪流复几许。
+++李颀
++++与诸公游济渎泛舟
济水出王屋，其源来不穷。
洑泉数眼沸，平地流清通。
皇帝崇祀典，诏书视三公。
分官祷灵庙，奠璧沉河宫。
神应每如答，松篁气葱茏。
苍螭送飞雨，赤鲤喷回风。
洒酒布瑶席，吹箫下玉童。
玄冥掌阴事，祝史告年丰。
百谷趋潭底，三光悬镜中。
浅深露沙石，蘋藻生虚空。
晚景临泛美，亭皋轻霭红。
晴山傍舟楫，白鹭惊丝桐。
我本家颍北，开门见维嵩。
焉知松峰外，又有天坛东。
左手正接䍦，浩歌眄青穹。
夷犹傲清吏，偃仰狎渔翁。
对此川上闲，非君谁与同。
霜凝远村渚，月净蒹葭丛。
兹境信难遇，为欢殊未终。
淹留怅言别，烟屿夕微濛。
+++李颀
++++送綦毋三谒房给事
夫子大名下，家无钟石储。
惜哉湖海上，曾校蓬莱书。
外物非本意，此生空澹如。
所思但乘兴，远适唯单车。
高道时坎坷，故交愿吹嘘。
徒言青琐闼，不爱承明庐。
百里人户满，片言争讼疏。
手持莲花经，目送飞鸟馀。
晚景南路别，炎云中伏初。
此行傥不遂，归食芦洲鱼。
+++李颀
++++送刘四
爱君少岐嶷，高视白云乡。
九岁能属文，谒帝游明光。
奉诏赤墀下，拜为童子郎。
尔来屡迁易，三度尉洛阳。
洛阳十二门，官寺郁相望。
青槐罗四面，渌水贯中央。
听讼破秋毫，应物利干将。
辞满如脱屣，立言无否臧。
岁暮风雪暗，秦中川路长。
行人饮腊酒，立马带晨霜。
生事岂须问，故园寒草荒。
从今署右职，莫笑在农桑。
+++李颀
++++送裴腾
养德为众许，森然此丈夫。
放情白云外，爽气连虬须。
衡镜合知子，公心谁谓无。
还令不得意，单马遂长驱。
桑野蚕忙时，怜君久踟踌。
新晴荷卷叶，孟夏雉将雏。
令弟为县尹，高城汾水隅。
相将簿领闲，倚望恒峰孤。
香露团百草，紫梨分万株。
归来授衣假，莫使故园芜。
+++李颀
++++送司农崔丞
黄鹂鸣官寺，香草色未已。
同时皆省郎，而我独留此。
维监太仓粟，常对府小史。
清阴罗广庭，政事如流水。
奉使往长安，今承朝野欢。
宰臣应记识，明主必迁官。
塞外貔将虎，池中鸳与鸾。
词人洞箫赋，公子鵕鸃冠。
邑里春方晚，昆明花欲阑。
行行取高位，当使路傍看。
+++李颀
++++送崔侍御赴京
绿槐荫长路，骏马垂青丝。
柱史谒承明，翩翩将有期。
千官大朝日，奏事临赤墀。
肃肃仪仗里，风生鹰隼姿。
一从登甲科，三拜皆宪司。
按俗又如此，为郎何太迟。
送君暮春月，花落城南陲。
惜别醉芳草，前山劳梦思。
+++李颀
++++春送从叔游襄阳
言别恨非一，弃置我宗英。
向用五经笥，今为千里行。
裹粮顾庭草，羸马诘朝鸣。
斗酒对寒食，杂花宜晚晴。
春衣采洲路，夜饮南阳城。
客梦岘山晓，渔歌江水清。
楚俗少相知，远游难称情。
同人应馆谷，刺史在郊迎。
只合侍丹扆，翻令辞上京。
时方春欲暮，叹息向流莺。
+++李颀
++++赠别高三十五
五十无产业，心轻百万资。
屠酤亦与群，不问君是谁。
饮酒或垂钓，狂歌兼咏诗。
焉知汉高士，莫识越鸱夷。
寄迹栖霞山，蓬头睢水湄。
忽然辟命下，众谓趋丹墀。
沐浴著赐衣，西来马行迟。
能令相府重，且有函关期。
黾勉从寸禄，旧游梁宋时。
皤皤邑中叟，相候鬓如丝。
官舍柳林静，河梁杏叶滋。
摘芳云景晏，把手秋蝉悲。
小县情未惬，折腰君莫辞。
吾观主人意，不久召京师。
+++李颀
++++崔五宅送刘跂入京
行人惜寸景，系马暂留欢。
昨日辞小沛，何时到长安。
乡中饮酒礼，客里行路难。
清洛云鸿度，故关风日寒。
维将道可乐，不念身无官。
生事东山远，田园芳岁阑。
东归余谢病，西去子加餐。
宋伯非徒尔，明时正可干。
躬耕守贫贱，失计在林端。
宿昔奉颜色，惭无双玉盘。
+++李颀
++++送马录事赴永阳
（一作嘉）
子为郡从事，主印清淮边。
谈笑一州里，从容群吏先。
手持三尺令，遣决如流泉。
太守既相许，诸公谁不然。
孤城连海树，万室带山烟。
春日溪湖净，芳洲葭菼连。
炊粳蟹螯熟，下箸鲈鱼鲜。
野鹤宿檐际，楚云飞面前。
听歌送离曲，且驻木兰船。
赠尔八行字，当闻佳政传。
+++李颀
++++临别送张諲入蜀
出门便为客，惘然悲徒御。
四海维一身，茫茫欲何去。
经山复历水，百恨将千虑。
剑阁望梁州，是君断肠处。
孤云伤客心，落日感君深。
梦里蒹葭渚，天边橘柚林。
蜀江流不测，蜀路险难寻。
木有相思号，猿多愁苦音。
莫向愚山隐，愚山地非近。
故乡可归来，眼见芳菲尽。
+++李颀
++++送王昌龄
漕水东去远，送君多暮情。
淹留野寺出，向背孤山明。
前望数千里，中无蒲稗生。
夕阳满舟楫，但爱微波清。
举酒林月上，解衣沙鸟鸣。
夜来莲花界，梦里金陵城。
叹息此离别，悠悠江海行。
+++李颀
++++留别王卢二拾遗
此别不可道，此心当报谁。
春风灞水上，饮马桃花时。
误作好文士，只令游宦迟。
留书下朝客，我有故山期。
+++李颀
++++赠别穆元林
贰职久辞满，藏名三十年。
丹墀策频献，白首官不迁。
明主日征士，吏曹何忽贤。
空怀济世业，欲棹沧浪船。
举酒洛门外，送君春海边。
彼乡有令弟，小邑试烹鲜。
转浦云壑媚，涉江花岛连。
绿芳暗楚水，白鸟飞吴烟。
赠赆亦奚贵，流乱期早旋。
金闺会通籍，生事岂徒然。
+++李颀
++++不调归东川别业
寸禄言可取，托身将见遗。
惭无匹夫志，悔与名山辞。
绂冕谢知己，林园多后时。
葛巾方濯足，蔬食但垂帷。
十室对河岸，渔樵祗在兹。
青郊香杜若，白水映茅茨。
昼景彻云树，夕阴澄古逵。
渚花独开晚，田鹤静飞迟。
且复乐生事，前贤为我师。
清歌聊鼓楫，永日望佳期。
+++李颀
++++晚归东园
出郭喜见山，东行亦未远。
夕阳带归路，霭霭秋稼晚。
樵者乘霁归，野夫及星饭。
请谢朱轮客，垂竿不复返。
+++李颀
++++龙门西峰晓望刘十八不至
春台临永路，跂足望行子。
片片云触峰，离离鸟渡水。
丛林远山上，霁景杂花里。
不见携手人，下山采绿芷。
+++李颀
++++裴尹东溪别业
公才廊庙器，官亚河南守。
别墅临都门，惊湍激前后。
旧交与群从，十日一携手。
幅巾望寒山，长啸对高柳。
清欢信可尚，散吏亦何有。
岸雪清城阴，水光远林首。
闲观野人筏，或饮川上酒。
幽云澹徘徊，白鹭飞左右。
庭竹垂卧内，村烟隔南阜。
始知物外情，簪绂同刍狗。
+++李颀
++++无尽上人东林禅居
草堂每多暇，时谒山僧门。
所对但群木，终朝无一言。
我心爱流水，此地临清源。
含吐山上日，蔽亏松外村。
孤峰隔身世，百衲老寒暄。
禅户积朝雪，花龛来暮猿。
顾余守耕稼，十载隐田园。
萝筱慰舂汲，岩潭恣讨论。
泄云岂知限，至道莫探元。
且愿启关锁，于焉微尚存。
+++李颀
++++题綦毋校书别业
常称挂冠吏，昨日归沧洲。
行客暮帆远，主人庭树秋。
岂伊问天命，但欲为山游。
万物我何有，白云空自幽。
萧条江海上，日夕见丹丘。
生事非渔钓，赏心随去留。
惜哉旷微月，欲济无轻舟。
倏忽令人老，相思河水流。
+++李颀
++++题卢道士房
秋砧响落木，共坐茅君家。
惟见两童子，林前汲井华。
空坛静白日，神鼎飞丹砂。
麈尾拂霜草，金铃摇霁霞。
上章人世隔，看弈桐阴斜。
稽首问仙要，黄精堪饵花。
+++李颀
++++题神力师院
大师神杰貌，五岳森禅房。
坚持日月珠，豁见沧江长。
随病拔诸苦，致身如法王。
阶庭药草遍，饭食天花香。
树色向高阁，昼阴横半墙。
每闻第一义，心净琉璃光。
+++李颀
++++题僧房双桐
青桐双拂日，傍带凌霄花。
绿叶传僧磬，清阴润井华。
谁能事音律，焦尾蔡邕家。
+++李颀
++++粲公院各赋一物得初荷
微风和众草，大叶长圆阴。
晴露珠共合，夕阳花映深。
从来不著水，清净本因心。
+++李颀
++++李兵曹壁画山水各赋得桂水帆
片帆浮桂水，落日天涯时。
飞鸟看共度，闲云相与迟。
长波无晓夜，泛泛欲何之。
+++李颀
++++题合欢
开花复卷叶，艳眼又惊心。
蝶绕西枝露，风披东干阴。
黄衫漂细蕊，时拂女郎砧。

++上卷一百三十三
  
+++李颀
++++古从军行
白日登山望烽火，黄昏饮马傍交河。
行人刁斗风沙暗，公主琵琶幽怨多。
野云万里无城郭，雨雪纷纷连大漠。
胡雁哀鸣夜夜飞，胡儿眼泪双双落。
闻道玉门犹被遮，应将性命逐轻车。
年年战骨埋荒外，空见蒲桃入汉家。
+++李颀
++++行路难
汉家名臣杨德祖，四代五公享茅土。
父子兄弟绾银黄，跃马鸣珂朝建章。
火浣单衣绣方领，茱萸锦带玉盘囊。
宾客填街复满座，片言出口生辉光。
世人逐势争奔走，沥胆堕肝惟恐后。
当时一顾登青云，自谓生死长随君。
一朝谢病还乡里，穷巷苍苔绝知己。
秋风落叶闭重门，昨日论交竟谁是。
薄俗嗟嗟难重陈，深山麋鹿可为邻。
鲁连所以蹈东海，古往今来称达人。
+++李颀
++++缓歌行
小来托身攀贵游，倾财破产无所忧。
暮拟经过石渠署，朝将出入铜龙楼。
结交杜陵轻薄子，谓言可生复可死。
一沉一浮会有时，弃我翻然如脱屣。
男儿立身须自强，十年闭户颍水阳。
业就功成见明主，击钟鼎食坐华堂。
二八蛾眉梳堕马，美酒清歌曲房下。
文昌宫中赐锦衣，长安陌上退朝归。
五陵宾从莫敢视，三省官僚揖者稀。
早知今日读书是，悔作从前任侠非。
+++李颀
++++琴歌
主人有酒欢今夕，请奏鸣琴广陵客。
月照城头乌半飞，霜凄万树风入衣。
铜炉华烛烛增辉，初弹渌水后楚妃。
一声已动物皆静，四座无言星欲稀。
清淮奉使千馀里，敢告云山从此始。

+++李颀
++++放歌行答从弟墨卿
小来好文耻学武，世上功名不解取。
虽沾寸禄已后时，徒欲出身事明主。
柏梁赋诗不及宴，长楸走马谁相数。
敛迹俯眉心自甘，高歌击节声半苦。
由是蹉跎一老夫，养鸡牧豕东城隅。
空歌汉代萧相国，肯事霍家冯子都。
徒尔当年声籍籍，滥作词林两京客。
故人斗酒安陵桥，黄鸟春风洛阳陌。
吾家令弟才不羁，五言破的人共推。
兴来逸气如涛涌，千里长江归海时。
别离短景何萧索，佳句相思能间作。
举头遥望鲁阳山，木叶纷纷向人落。
+++李颀
++++王母歌
武皇斋戒承华殿，端拱须臾王母见。
霓旌照耀麒麟车，羽盖淋漓孔雀扇。
手指交梨遣帝食，可以长生临宇县。
头上复戴九星冠，总领玉童坐南面。
欲闻要言今告汝，帝乃焚香请此语。
若能炼魄去三尸，后当见我天皇所。
顾谓侍女董双成，酒阑可奏云和笙。
红霞白日俨不动，七龙五凤纷相迎，惜哉志骄神不悦，叹息马蹄与车辙。

复道歌钟杳将暮，深宫桃李花成雪。
为看青玉五枝灯，蟠螭吐火光欲绝。

+++李颀
++++鲛人歌
鲛人潜织水底居，侧身上下随游鱼。
轻绡文彩不可识，夜夜澄波连月色。
有时寄宿来城市，海岛青冥无极已。
泣珠报恩君莫辞，今年相见明年期。
始知万族无不有，百尺深泉架户牖。
鸟没空山谁复望，一望云涛堪白首。
+++李颀
++++夏宴张兵曹东堂
重林华屋堪避暑，况乃烹鲜会佳客。
三十朝大夫，满座森然见矛戟。
北窗卧簟连心花，竹里蝉鸣西日斜。
羽扇摇风却珠汗，玉盆贮水割甘瓜。
云峰峨峨自冰雪，坐对芳樽不知热。
醉来但挂葛巾眠，莫道明朝有离别。
+++李颀
++++同张员外諲酬答之作
洛中高士日沉冥，手自灌园方带经。
王湛床头见周易，长康传里好丹青。
鹖冠葛屦无名位，博弈赋诗聊遣意。
清言只到卫家儿，用笔能夸钟太尉。
东篱二月种兰荪，穷巷人稀鸟雀喧。
闻道郎官问生事，肯令鬓发老柴门。
+++李颀
++++欲之新乡答崔颢綦毋潜
数年作吏家屡空，谁道黑头成老翁。
男儿在世无产业，行子出门如转蓬。
吾属交欢此何夕，南家捣衣动归客。
铜炉将炙相欢饮，星宿纵横露华白。
寒风卷叶度滹沱，飞雪布地悲峨峨。
孤城日落见栖鸟，马上时闻渔者歌。
明朝东路把君手，腊日辞君期岁首。
自知寂寞无去思，敢望县人致牛酒。

+++李颀
++++答高三十五留别便呈于十一
累荐贤良皆不就，家近陈留访耆旧。
韩康虽复在人间，王霸终思隐岩窦。
清冷池水灌园蔬，万物沧江心澹如。
妻子欢同五株柳，云山老对一床书。
昨日公车见三事，明君赐衣遣为吏。
怀章不使郡邸惊，待诏初从阙庭至。
散诞由来自不羁，低头授职尔何为。
故园壁挂乌纱帽，官舍尘生白接䍦。
寄书寂寂於陵子，蓬蒿没身胡不仕。
藜羹被褐环堵中，岁晚将贻故人耻。
+++李颀
++++送康洽入京进乐府歌
识子十年何不遇，只爱欢游两京路。
朝吟左氏娇女篇，夜诵相如美人赋。
长安春物旧相宜，小苑蒲萄花满枝。
柳色偏浓九华殿，莺声醉杀五陵儿。
曳裾此日从何所，中贵由来尽相许。
白夹春衫仙吏赠，乌皮隐几台郎与。
新诗乐府唱堪愁，御妓应传鳷鹊楼。
西上虽因长公主，终须一见曲陵侯。

+++李颀
++++送刘十
（一作刘十一）
三十不官亦不娶，时人焉识道高下。
房中唯有老氏经，枥上空馀少游马。
往来嵩华与函秦，放歌一曲前山春。
西林独鹤引闲步，南涧飞泉清角巾。
前年上书不得意，归卧东窗兀然醉。
诸兄相继掌青史，第五之名齐骠骑。
烹葵摘果告我行，落日夏云纵复横。
闻道谢安掩口笑，知君不免为苍生。

+++李颀
++++送王道士还山
嵩阳道士餐柏实，居处三花对石室。
心穷伏火阳精丹，口诵淮王万毕术。
自言神诀不可求，我师闻之玄圃游。
出入彤庭佩金印，承恩赫赫如王侯。
双峰树下曾受业，应传肘后长生法。
吾闻仙地多后身，安知不是具茨人。
玉膏清泠瀑泉水，白云溪中日方此。
后今不见数十年，鬓发颜容只如是。
先生舍我欲何归，竹杖黄裳登翠微。
当有岩前白蝙蝠，迎君日暮双来飞。
+++李颀
++++别梁锽
梁生倜傥心不羁，途穷气盖长安儿。
回头转眄似雕鹗，有志飞鸣人岂知。
虽云四十无禄位，曾与大军掌书记。
抗辞请刃诛部曲，作色论兵犯二帅。
一言不合龙额侯，击剑拂衣从此弃。
朝朝饮酒黄公垆，脱帽露顶争叫呼。
庭中犊鼻昔尝挂，怀里琅玕今在无。
时人见子多落魄，共笑狂歌非远图。
忽然遣跃紫骝马，还是昂藏一丈夫。
洛阳城头晓霜白，层冰峨峨满川泽。
但闻行路吟新诗，不叹举家无担石。
莫言贫贱长可欺，覆篑成山当有时。
莫言富贵长可托，木槿朝看暮还落。
不见古时塞上翁，倚伏由来任天作。
去去沧波勿复陈，五湖三江愁杀人。
+++李颀
++++送从弟游江淮兼谒鄱阳刘太守
都门柳色朝朝新，念尔今为江上人。
穆陵关带清风远，彭蠡湖连芳草春。
泊舟借问西林寺，晓听猿声在山翠，浔阳北望鸿雁回，湓水东流客心醉。
须知圣代举贤良，不使遗才滞一方。
应见鄱阳虎符守，思归共指白云乡。
+++李颀
++++双笋歌送李回兼呈刘四
并抽新笋色渐绿，迥出空林双碧玉。
春风解箨雨润根，一枝半叶清露痕。
为君当面拂云日，孤生四远何足论。
再三抱此怅为别，嵩洛故人与之说。
+++李颀
++++送刘四赴夏县
九霄特立红鸾姿，万仞孤生玉树枝。
刘侯致身能若此，天骨自然多叹美。
声名播扬二十年，足下长途几千里。
举世皆亲丞相阁，我心独爱伊川水。
脱略势利犹埃尘，啸傲时人而已矣。
新诗数岁即文雄，上书昔召蓬莱宫。
明主拜官麒麟阁，光车骏马看玉童。
高人往来庐山远，隐士往来张长公。
扶南甘蔗甜如蜜，杂以荔枝龙州橘。
赤县繁词满剧曹，白云孤峰晖永日。
朝持手板望飞鸟，暮诵楞伽对空室。
一朝出宰汾河间，明府下车人吏闲。
端坐讼庭更无事，开门咫尺巫咸山。
男耕女织蒙惠化，麦熟雉鸣长秋稼。
明年九府议功时，五辟三征当在兹。
闻道桐乡有遗老，邑中还欲置生祠。
+++李颀
++++少室雪晴送王宁
少室众峰几峰别，一峰晴见一峰雪。
隔城半山连青松，素色峨峨千万重。
过景斜临不可道，白云欲尽难为容。
行人与我玩幽境，北风切切吹衣冷。
惜别浮桥驻马时，举头试望南山岭。

+++李颀
++++送陈章甫
四月南风大麦黄，枣花未落桐阴长。
青山朝别暮还见，嘶马出门思旧乡。
陈侯立身何坦荡，虬须虎眉仍大颡。
腹中贮书一万卷，不肯低头在草莽。
东门酤酒饮我曹，心轻万事皆鸿毛。
醉卧不知白日暮，有时空望孤云高。
长河浪头连天黑，津口停舟渡不得。
郑国游人未及家，洛阳行子空叹息。
闻道故林相识多，罢官昨日今如何。
+++李颀
++++听安万善吹觱篥歌
南山截竹为觱篥，此乐本自龟兹出。
流传汉地曲转奇，凉州胡人为我吹。
傍邻闻者多叹息，远客思乡皆泪垂。
世人解听不解赏，长飙风中自来往。
枯桑老柏寒飕飗，九雏鸣凤乱啾啾。
龙吟虎啸一时发，万籁百泉相与秋。
忽然更作渔阳掺，黄云萧条白日暗。
变调如闻杨柳春，上林繁花照眼新。
岁夜高堂列明烛，美酒一杯声一曲。
+++李颀
++++魏仓曹东堂柽树
爱君双柽一树奇，千叶齐生万叶垂。
长头拂石带烟雨，独立空山人莫知。
攒青蓄翠阴满屋，紫穗红英曾断目。
洛阳墨客游云间，若到麻源第三谷。
+++李颀
++++照公院双橙
种橙夹阶生得地，细叶隔帘见双翠。
抽条向长未及肩，泉水绕根日三四。
青青何必楚人家，带雨凝烟新著花。
永愿香炉洒甘露，夕阳时映东枝斜。
南庭黄竹尔不敌，借问何时堪挂锡。

+++李颀
++++爱敬寺古藤歌
古藤池水盘树根，左攫右拏龙虎蹲。
横空直上相陵突，丰茸离纚若无骨，风雷霹雳连黑枝，人言其下藏妖魑。

空庭落叶乍开合，十月苦寒常倒垂。
忆昨花飞满空殿，密叶吹香饭僧遍。
南阶双桐一百尺，相与年年老霜霰。
+++李颀
++++崔五六图屏风各赋一物得乌孙佩刀
乌孙腰间佩两刀，刃可吹毛锦为带。
握中枕宿穹庐室，马上割飞翳螉塞。
执之魍魉谁能前，气凛清风沙漠边。
磨用阴山一片玉，洗将胡地独流泉。
屏风写奇状，铁鞘金镮俨相向。
回头瞪目时一看，使予心在江湖上。
+++李颀
++++古意
男儿事长征，少小幽燕客。
赌胜马蹄下，由来轻七尺。
杀人莫敢前，须如猬毛磔。
黄云陇底白雪飞，未得报恩不能归。
辽东小妇年十五，惯弹琵琶解歌舞。
今为羌笛出塞声，使我三军泪如雨。
+++李颀
++++采莲
（一作放歌行）
越溪女，越溪莲。
齐菡萏，双婵娟。
嬉游向何处，采摘且同船。
浩唱发容与，清波生漪涟。
时逢岛屿泊，几伴鸯鸳眠。
襟袖既盈溢，馨香亦相传。
薄暮归去来，苎罗生碧烟。

+++李颀
++++杂兴
沉沉牛渚矶，旧说多灵怪。
行人夜秉生犀烛，洞照洪深辟滂湃。
乘车驾马往复旋，赤绂朱冠何伟然。
波惊海若潜幽石，龙抱胡髯卧黑泉。
水滨丈人曾有语，物或恶之当害汝。
武昌妖梦果为灾，百代英威埋鬼府。
青青兰艾本殊香，察见泉鱼固不祥。
济水自清河自浊，周公大圣接舆狂。
千年魑魅逢华表，九日茱萸作佩囊。
善恶死生齐一贯，只应斗酒任苍苍。
+++李颀
++++绝缨歌
楚王宴客章华台，章华美人善歌舞。
玉颜艳艳空相向，满堂目成不得语。
红烛灭，芳酒阑，罗衣半醉春夜寒，绝缨解带一为欢。
君王赦过不之罪，暗中珠翠鸣珊珊。
宁爱贤，不爱色，青娥买死谁能识，果却一军全社稷。
+++李颀
++++郑樱桃歌
石季龙，僭天禄，擅雄豪，美人姓郑名樱桃。
樱桃美颜香且泽，娥娥侍寝专宫掖。
后庭卷衣三万人，翠眉清镜不得亲。
宫军女骑一千匹，繁花照耀漳河春。
织成花映红纶巾，红旗掣曳卤簿新。
鸣鼙走马接飞鸟，铜驮瑟瑟随去尘。
凤阳重门如意馆，百尺金梯倚银汉。
自言富贵不可量，女为公主男为王。
赤花双簟珊瑚床，盘龙斗帐琥珀光。
淫昏伪位神所恶，灭石者陵终不悟。
邺城苍苍白露微，世事翻覆黄云飞。
+++李颀
++++送刘昱
八月寒苇花，秋江浪头白。
北风吹五两，谁是浔阳客。
鸬鹚山头微雨晴，扬州郭里暮潮生。
行人夜宿金陵渚，试听沙边有雁声。

+++李颀
++++送郝判官
楚城木叶落，夏口青山遍。
鸿雁向南时，君乘使者传。
枫林带水驿，夜火明山县。
千里送行人，蔡州如眼见。
江连清汉东逶迤，遥望荆云相蔽亏。
应问襄阳旧风俗，为余骑马习家池。

+++李颀
++++送刘方平
绮纨游上国，多作少年行。
二十二词赋，惟君著美名。
童颜且白皙，佩德如瑶琼。
荀氏风流盛，胡家公子清。
有才不偶谁之过，肯即藏锋事高卧。
洛阳草色犹自春，游子东归喜拜亲。
漳水桥头值鸣雁，朝歌县北少行人。
别离斗酒心相许，落日青郊半微雨。
请君骑马望西陵，为我殷勤吊魏武。

+++李颀
++++听董大弹胡笳声兼寄语弄房给事
蔡女昔造胡笳声，一弹一十有八拍。
胡人落泪沾边草，汉使断肠对归客。
戍苍苍烽火寒，大荒沉沉飞雪白。
先拂商弦后角羽，四郊秋叶惊摵摵。
董夫子，通神明，深山窃听来妖精。
言迟更速皆应手，将往复旋如有情。
空山百鸟散还合，万里浮云阴且晴。
嘶酸雏雁失群夜，断绝胡儿恋母声。
川为净其波，鸟亦罢其鸣。
乌孙部落家乡远，逻娑沙尘哀怨生。
幽音变调忽飘洒，长风吹林雨堕瓦。
迸泉飒飒飞木末，野鹿呦呦走堂下。
长安城连东掖垣，凤凰池对青琐门。
高才脱略名与利，日夕望君抱琴至。

+++李颀
++++弹棋歌
崔侯善弹棋，巧妙尽于此。
蓝田美玉清如砥，白黑相分十二子。
联翩百中皆造微，魏文手巾不足比。
缘边度陇未可嘉，鸟跂星悬危复斜。
回飙转指速飞电，拂四取五旋风花。
坐中齐声称绝艺，仙人六博何能继。
一别常山道路遥，为余更作三五势。
+++李颀
++++送山阴姚丞携妓之任兼寄苏少府
东风香草路，南客心容与。
白皙吴王孙，青蛾柳家女。
都门数骑出，河口片帆举。
夜簟眠橘洲，春衫傍枫屿。
山阴政简甚从容，到罢惟求物外踪。
落日花边剡溪水，晴烟竹里会稽峰。
才子风流苏伯玉，同官晓暮应相逐。
加餐共爱鲈鱼肥，醒酒仍怜甘蔗熟。
君练思本清新，季子如今得为邻。
他日知寻始宁墅，题诗早晚寄西人。

++上卷一百三十四
  
+++李颀
++++塞下曲
少年学骑射，勇冠并州儿。
直爱出身早，边功沙漠垂。
戎鞭腰下插，羌笛雪中吹。
膂力今应尽，将军犹未知。
+++李颀
++++寄镜湖朱处士
澄霁晚流阔，微风吹绿蘋。
鳞鳞远峰见，淡淡平湖春。
芳草日堪把，白云心所亲。
何时可为乐，梦里东山人。
+++李颀
++++宴陈十六楼
（楼枕金谷）
西楼对金谷，此地古人心。
白日落庭内，黄花生涧阴。
四邻见疏木，万井度寒砧。
石上题诗处，千年留至今。
+++李颀
++++送相里造入京
子月过秦正，寒云覆洛城。
嗟君未得志，犹作苦辛行。
暖酒嫌衣薄，瞻风候雨晴。
春官含笑待，驱马速前程。
+++李颀
++++送钱子入京
夜梦还京北，乡心恨捣衣。
朝逢入秦使，走马唤君归。
驿路清霜下，关门黄叶稀。
还家应信宿，看子速如飞。
+++李颀
++++送綦毋三寺中赋得纱灯
禅室吐香烬，轻纱笼翠烟。
长绳挂青竹，百尺垂红莲。
熠爚众星下，玲珑双塔前。
含光待明发，此别岂徒然。
+++李颀
++++送人尉闽中
可叹芳菲日，分为万里情。
阊门折垂柳，御苑听残莺。
海戍通闽邑，江航过楚城。
客心君莫问，春草是王程。
+++李颀
++++送人归沔南
梅花今正发，失路复何如。
旧国云山在，新年风景馀。
春饶汉阳梦，日寄武陵书。
可即明时老，临川莫羡鱼。
+++李颀
++++送卢逸人
洛阳为此别，携手更何时。
不复人间见，只应海上期。
清谿入云木，白首卧茅茨。
共惜卢敖去，天边望所思。
+++李颀
++++送顾朝阳还吴
寂寞俱不偶，裹粮空入秦。
宦途已可识，归卧包山春。
旧国指飞鸟，沧波愁旅人。
开樽洛水上，怨别柳花新。
+++李颀
++++送窦参军
城南送归客，举酒对林峦。
暄鸟迎风啭，春衣度雨寒。
桃花开翠幕，柳色拂金鞍。
公子何时至，无令芳草阑。
+++李颀
++++望秦川
秦川朝望迥，日出正东峰。
远近山河净，逶迤城阙重。
秋声万户竹，寒色五陵松。
客有归欤叹，凄其霜露浓。
+++李颀
++++晚归东园
荆扉带郊郭，稼穑满东菑。
倚杖寒山暮，鸣梭秋叶时。
回云覆阴谷，返景照霜梨。
澹泊真吾事，清风别自兹。
+++李颀
++++觉公院施鸟石台
石台置香饭，斋后施诸禽。
童子亦知善，众生无惧心。
苔痕苍晓露，盘势出香林。
锡杖或围绕，吾师一念深。
+++李颀
++++篱笋
东园长新笋，映日复穿篱。
迸出依青嶂，攒生伴绿池。
色因林向背，行逐地高卑。
但恐春将老，青青独尔为。
+++李颀
++++达奚吏部夫人寇氏挽歌
存殁令名传，青青松柏田。
事姑称孝妇，生子继先贤。
露湿铭旌重，风吹卤簿前。
阴堂从此闭，谁诵女师篇。
+++李颀
++++寄司勋卢员外
流澌腊月下河阳，草色新年发建章。
秦地立春传太史，汉宫题柱忆仙郎。
归鸿欲度千门雪，侍女新添五夜香。
早晚荐雄文似者，故人今已赋长杨。
+++李颀
++++寄綦毋三
新加大邑绶仍黄，近与单车去洛阳。
顾眄一过丞相府，风流三接令公香。
南川粳稻花侵县，西岭云霞色满堂。
共道进贤蒙上赏，看君几岁作台郎。
+++李颀
++++送魏万之京
朝闻游子唱离歌，昨夜微霜初渡河。
鸿雁不堪愁里听，云山况是客中过。
关城树色催寒近，御苑砧声向晚多。
莫见长安行乐处，空令岁月易蹉跎。
+++李颀
++++送李回
知君官属大司农，诏幸骊山职事雄。
岁发金钱供御府，昼看仙液注离宫。
千岩曙雪旌门上，十月寒花辇路中。
不睹声明与文物，自伤流滞去关东。
+++李颀
++++宿莹公禅房闻梵
花宫仙梵远微微，月隐高城钟漏稀。
夜动霜林惊落叶，晓闻天籁发清机。
萧条已入寒空静，飒沓仍随秋雨飞。
始觉浮生无住著，顿令心地欲皈依。
+++李颀
++++题璿公山池
远公遁迹庐山岑，开士幽居祇树林。
片石孤峰窥色相，清池皓月照禅心。
指挥如意天花落，坐卧闲房春草深。
此外俗尘都不染，惟馀玄度得相寻。
+++李颀
++++题卢五旧居
物在人亡无见期，闲庭系马不胜悲。
窗前绿竹生空地，门外青山如旧时。
怅望秋天鸣坠叶，巑岏枯柳宿寒鸱。
忆君泪落东流水，岁岁花开知为谁。
+++李颀
++++赠别张兵曹
汉家萧相国，功盖五诸侯。
勋业河山重，丹青锡命优。
君为禁脔婿，争看玉人游。
荀令焚香日，潘郎振藻秋。
新成鹦鹉赋，能衣鹔鹴裘。
不惮轩车远，仍寻薜荔幽。
苑梨飞绛叶，伊水净寒流。
雪满故关道，云遮祥凤楼。
一身轻寸禄，万物任虚舟。
别后如相问，沧波双白鸥。
+++李颀
++++宿香山寺石楼
夜宿翠微半，高楼闻暗泉。
渔舟带远火，山磬发孤烟。
衣拂云松外，门清河汉边。
峰峦低枕席，世界接人天。
霭霭花出雾，辉辉星映川。
东林曙莺满，惆怅欲言旋。
+++李颀
++++圣善阁送裴迪入京
云华满高阁，苔色上钩栏。
药草空阶静，梧桐返照寒。
清吟可愈疾，携手暂同欢。
坠叶和金磬，饥乌鸣露盘。
伊流惜东别，灞水向西看。
旧托含香署，云霄何足难。
+++李颀
++++奉送漪叔游颍川兼谒淮阳太守
罢吏今何适，辞家方独行。
嵩阳入归梦，颍水半前程。
闻道淮阳守，东南卧理清。
郡斋观政日，人马望乡情。
叠岭雪初霁，寒砧霜后鸣。
临川嗟拜手，寂寞事躬耕。
+++李颀
++++二妃庙送裴侍御使桂阳
沅上秋草晚，苍苍尧女祠。
无人见精魄，万古寒猿悲。
桂水身殁后，椒浆神降时。
回云迎赤豹，骤雨飒文狸。
受命出炎海，焚香征楚词。
乘骢感遗迹，一吊清川湄。
+++李颀
++++送暨道士还玉清观
仙宫有名籍，度世吴江濆。
大道本无我，青春长与君。
中州俄已到，至理得而闻。
明主降黄屋，时人看白云。
空山何窈窕，三秀日氛氲。
遂此留书客，超遥烟驾分。
+++李颀
++++送刘主簿归金坛
与子十年旧，其如离别何。
宦游邻故国，归梦是沧波。
京口青山远，金陵芳草多。
云帆晓容裔，江日昼清和。
县郭舟人饮，津亭渔者歌。
茅山有仙洞，羡尔再经过。
+++李颀
++++送卢少府赴延陵
问君从宦所，何日府中趋。
遥指金陵县，青山天一隅。
行人怀寸禄，小吏献新图。
北固波涛险，南天风俗殊。
春江连橘柚，晚景媚菰蒲。
漠漠花生渚，亭亭云过湖。
滩沙映村火，水雾敛樯乌。
回首东门路，乡书不可无。
+++李颀
++++送皇甫曾游襄阳山水兼谒韦太守
岘山枕襄阳，滔滔江汉长。
山深卧龙宅，水净斩蛟乡。
元凯春秋传，昭明文选堂。
风流满今古，烟岛思微茫。
白雁暮冲雪，青林寒带霜。
芦花独戍晚，柑实万家香。
旧国欲兹别，轻舟眇未央。
百花亭漫漫，一柱观苍苍。
按俗荆南牧，持衡吏部郎。
逢君立五马，应醉习家塘。
+++李颀
++++龙门送裴侍御监五岭选
万里番禺地，官人继帝忧。
君为柱下史，将命出东周。
歇马傍川路，张灯临石楼。
棱棱静疏木，濞濞响寒流。
榔叶四荒外，梅花五岭头。
明珠尉佗国，翠羽夜郎洲。
夷俗富珍产，土风资宦游。
心清物不杂，弊革事无留。
举善必称最，持奸当去尤。
何辞桂江远，今日用贤秋。
+++李颀
++++送乔琳
草绿小平津，花开伊水滨。
今君不得意，孤负帝乡春。
口不言金帛，心常任屈伸。
阮公惟饮酒，陶令肯羞贫。
阳羡风流地，沧江游寓人。
菱歌五湖远，桂树八公邻。
青鸟迎孤棹，白云随一身。
潮随秣陵上，月映石头新。
未可逃名利，应须在缙绅。
汀洲芳杜色，劝尔暂垂纶。
+++李颀
++++题少府监李丞山池
能向府亭内，置兹山与林。
他人骕骦马，而我薜萝心。
雨止禁门肃，莺啼官柳深。
长廊閟军器，积水背城阴。
窗外王孙草，床头中散琴。
清风多仰慕，吾亦尔知音。
+++李颀
++++长寿寺粲公院新甃井
僧房来往久，露井每同观。
白石抱新甃，苍苔依旧栏。
空瓶宛转下，长绠辘轳盘。
境界因心净，泉源见底寒。
钟鸣时灌顶，对此日闲安。
+++李颀
++++魏仓曹宅各赋一物得当轩石竹
罗生殊众色，独为表华滋。
虽杂蕙兰处，无争桃李时。
同人趋府暇，落日后庭期。
密叶散红点，灵条惊紫蕤。
芳菲看不厌，采摘愿来兹。
+++李颀
++++奉送五叔入京兼寄綦毋三
云阴带残日，怅别此何时。
欲望黄山道，无由见所思。
+++李颀
++++寄韩鹏
为政心闲物自闲，朝看飞鸟暮飞还。
寄书河上神明宰，羡尔城头姑射山。
+++李颀
++++百花原
（一作王昌龄《出塞行》）
百花原头望京师，黄河水流无已时。
穷秋旷野行人绝，马首东来知是谁。
+++李颀
++++遇刘五
洛阳一别梨花新，黄鸟飞飞逢故人。
携手当年共为乐，无惊蕙草惜残春。
+++李颀
++++送崔婴赴汉阳
中外相连弟与兄，新加小县子男名。
才年三十佩铜印，知尔弦歌汉水清。
+++李颀
++++送五叔入京兼寄綦毋三
吏部明年拜官后，西城必与故人期。
寄书春草年年色，莫道相逢玉女祠。
+++李颀
++++野老曝背
百岁老翁不种田，惟知曝背乐残年。
有时扪虱独搔首，目送归鸿篱下眠。
+++李颀
++++送东阳王太守
（末缺）
江皋杜蘅绿，芳草日迟迟。
桧楫今何去，星郎出守时。
彤襜问风俗，明主寄惸嫠。
令下不徒尔，人和当在兹。
昔年经此地，微月有佳期。
洞口桂花白，岩前春草滋。
素沙静津濑，青壁带川坻。
野鹤每孤立，林鼯常昼悲。
+++李颀
++++咏张諲山水
（末缺）
小山破体闲支策，落日梨花照空壁。
诗堪记室妒风流，画与将军作勍敌。
+++李颀
++++失题
（末缺）
紫极殿前朝伏奏，龙华会里日相望。
别离岁岁如流水，谁辨他乡与故乡。

++上卷一百三十五
  
+++綦毋潜
++++冬夜寓居寄储太祝
（一作薛据诗）
自为洛阳客，夫子吾知音。
尽义能下士，时人无此心。
奈何离居夜，巢鸟悲空林。
愁坐至月上，复闻南邻砧。
+++綦毋潜
++++春泛若耶溪
幽意无断绝，此去随所偶。
晚风吹行舟，花路入溪口。
际夜转西壑，隔山望南斗。
潭烟飞溶溶，林月低向后。
生事且弥漫，愿为持竿叟。
+++綦毋潜
++++题鹤林寺
道林隐形胜，向背临层霄。
松覆山殿冷，花藏谿路遥。
珊珊宝幡挂，焰焰明灯烧。
迟日半空谷，春风连上潮。
少凭水木兴，暂令身心调。
愿谢携手客，兹山禅诵饶。
+++綦毋潜
++++题栖霞寺
南山势回合，灵境依此住。
殿转云崖阴，僧探石泉度。
龙蛇争翕习，神鬼皆密护。
万壑奔道场，群峰向双树。
天花飞不著，水月白成路。
今日观身我，归心复何处。
+++綦毋潜
++++送储十二还庄城
西坂何缭绕，青林问子家。
天寒噪野雀，日晚度城鸦。
寂历道傍树，曈曨原上霞。
兹情不可说，长恨隐沦赊。
+++綦毋潜
++++送章彝下第
长安渭桥路，行客别时心。
献赋温泉毕，无媒魏阙深。
黄莺啼就马，白日暗归林。
三十名未立，君还惜寸阴。
+++綦毋潜
++++送崔员外黔中监选
持衡出帝畿，星指夜郎飞。
神女云迎马，荆门雨湿衣。
听猿收泪罢，系雁待书稀。
蛮貊虽殊俗，知君肝胆微。
+++綦毋潜
++++送贾恒明府兼寄温张二司户
越客新安别，秦人旧国情。
舟乘晚风便，月带上潮平。
花路西施石，云峰句践城。
明州报两掾，相忆二毛生。
+++綦毋潜
++++送宋秀才
冠古积荣盛，当时数戟门。
旧交丞相子，继世五侯孙。
长剑倚天外，短书盈万言。
秋风一送别，江上黯消魂。
+++綦毋潜
++++送平判官入秦
（一作卢象诗）
谪远自安命，三年已忘归。
同声愿执手，驿骑到门扉。
云是帝乡去，军书谒紫微。
曾为金马客，向日泪沾衣。
+++綦毋潜
++++送郑务拜伯父
名公作逐臣，驱马拂行尘。
旧国问郧子，劳歌过郢人。
一川花送客，二月柳宜春。
奉料竹林兴，宽怀此别晨。
+++綦毋潜
++++题招隐寺绚公房
开士度人久，空岩花雾深。
徒知燕坐处，不见有为心。
兰若门对壑，田家路隔林。
还言证法性，归去比黄金。
+++綦毋潜
++++宿太平观
夕到玉京寝，窅冥云汉低。
魂交仙室蝶，曙听羽人鸡。
滴沥花上露，清泠松下谿。
明当访真隐，挥手入无倪。
+++綦毋潜
++++题灵隐寺山顶禅院
招提此山顶，下界不相闻。
塔影挂清汉，钟声和白云。
观空静室掩，行道众香焚。
且驻西来驾，人天日未曛。
+++綦毋潜
++++若耶溪逢孔九
相逢此溪曲，胜托在烟霞。
潭影竹间动，岩阴檐外斜。
人言上皇代，犬吠武陵家。
借问淹留日，春风满若耶。
+++綦毋潜
++++宿龙兴寺
香刹夜忘归，松青古殿扉。
灯明方丈室，珠系比丘衣。
白日传心静，青莲喻法微。
天花落不尽，处处鸟衔飞。
+++綦毋潜
++++题沈东美员外山池
仙郎偏好道，凿沼象瀛洲。
鱼乐随情性，船行任去留。
秦人辨鸡犬，尧日识巢由。
归客衡门外，仍怜返景幽。
+++綦毋潜
++++茅山洞口
华阳仙洞口，半岭拂云看。
窈窕穿苔壁，差池对石坛。
方随地脉转，稍觉水晶寒。
未果变金骨，归来兹路难。
+++綦毋潜
++++过方尊师院
羽客北山寻，草堂松径深。
养神宗示法，得道不知心。
洞户逢双履，寥天有一琴。
更登玄圃上，仍种杏成林。
+++綦毋潜
++++经陆补阙隐居
不敢要君征亦起，致君全得似唐虞。
谠言昨叹离天听，新象今闻入县图。
琴锁坏窗风自响，鹤归乔木隐难呼。
学书弟子何人在，点检犹存谏草无。
+++綦毋潜
++++登天竺寺
郡有化城最，西穷叠嶂深。
松门当涧口，石路在峰心。
幽见夕阳霁，高逢暮雨阴。
佛身瞻绀发，宝地践黄金。
云向竹谿尽，月从花洞临。
因物成真悟，遗世在兹岑。
+++綦毋潜
++++满公房
世界莲花藏，行人香火缘。
灯王照不尽，中夜寂相传。
+++綦毋潜
++++过融上人兰若
（一作孟浩然诗）
山头禅室挂僧衣，窗外无人溪鸟飞。
黄昏半在下山路，却听钟声连翠微。
+++綦毋潜
++++早发上东门
十五能行西入秦，三十无家作路人。
时命不将明主合，布衣空染洛阳尘。
+++綦毋潜
++++祇园寺
宝坊求往迹，神理驻沿洄。
雁塔酬前愿，王身更后来。
加持将暝合，朗悟豁然开。
两世分明见，馀生复几哉。
+++綦毋潜
++++送集贤学士伊阙史少府放归江东觐省
（一作陶翰诗）
墨客钟张侣，材高吴越珍。
千门来谒帝，驷马去荣亲。
吏邑沿清洛，乡山指白蘋。
归期应不远，当及未央春。

++上卷一百三十六
  
+++储光羲
++++述韦昭应画犀牛
遐方献文犀，万里随南金。
大邦柔远人，以之居山林。
食棘无秋冬，绝流无浅深。
双角前崭崭，三蹄下駸駸。
朝贤壮其容，未能辨其音。
有我衰鸟郎，新邑长鸣琴。
陛阁飞嘉声，丘甸盈仁心。
闲居命国工，作绘北堂阴。
眈眈若有神，庶比来仪禽。
昔有舞天庭，为君奏龙吟。
+++储光羲
++++献王威仪
入与真主言，有骑天马来。
但有华清宫，不用神明台。
肃肃长自闲，门静无人开。
+++储光羲
++++野田黄雀行
啧啧野田雀，不知躯体微。
闲穿深蒿里，争食复争飞。
穷老一颓舍，枣多桑树稀。
无枣犹可食，无桑何以衣。
萧条空仓暮，相引时来归。
斜路岂不捷，渚田岂不肥。
水长路且坏，恻恻与心违。
+++储光羲
++++樵父词
山北饶朽木，山南多枯枝。
枯枝作采薪，爨室私自知。
诘朝砺斧寻，视暮行歌归。
先雪隐薜荔，迎暄卧茅茨。
清涧日濯足，乔木时曝衣。
终年登险阻，不复忧安危。
荡漾与神游，莫知是与非。
+++储光羲
++++渔父词
泽鱼好鸣水，溪鱼好上流。
渔梁不得意，下渚潜垂钩。
乱荇时碍楫，新芦复隐舟。
静言念终始，安坐看沉浮。
素发随风扬，远心与云游。
逆浪还极浦，信潮下沧洲。
非为徇形役，所乐在行休。
+++储光羲
++++牧童词
不言牧田远，不道牧陂深。
所念牛驯扰，不乱牧童心。
圆笠覆我首，长蓑披我襟。
方将忧暑雨，亦以惧寒阴。
大牛隐层坂，小牛穿近林。
同类相鼓舞，触物成讴吟。
取乐须臾间，宁问声与音。
+++储光羲
++++采莲词
浅渚荇花繁，深潭菱叶疏。
独往方自得，耻邀淇上姝。
广江无术阡，大泽绝方隅。
浪中海童语，流下鲛人居。
春雁时隐舟，新萍复满湖。
采采乘日暮，不思贤与愚。
+++储光羲
++++采菱词
浊水菱叶肥，清水菱叶鲜。
义不游浊水，志士多苦言。
潮没具区薮，潦深云梦田。
朝随北风去，暮逐南风旋。
浦口多渔家，相与邀我船。
饭稻以终日，羹莼将永年。
方冬水物穷，又欲休山樊。
尽室相随从，所贵无忧患。
+++储光羲
++++射雉词
曝暄理新翳，迎春射鸣雉。
原田遥一色，皋陆旷千里。
遥闻咿喔声，时见双飞起。
幂䍥疏蒿下，毰毸深丛里。
顾敌已忘生，争雄方决死。
仁心贵勇义，岂能复伤此。
超遥下故墟，迢递回高畤。
大夫昔何苦，取笑欢妻子。
+++储光羲
++++猛虎词
寒亦不忧雪，饥亦不食人。
肉岂不甘，所恶伤明神。
太室为我宅，孟门为我邻。
百兽为我膳，五龙为我宾。
蒙马一何威，浮江一以仁。
彩章耀朝日，爪牙雄武臣。
高云逐气浮，厚地随声震。
君能贾馀勇，日夕长相亲。
+++储光羲
++++渭桥北亭作
停车渭阳暮，望望入秦京。
不见鹓鸾道，如闻歌吹声。
乡魂涉江水，客路指蒲城。
独有故楼月，今来亭上明。
+++储光羲
++++述华清宫五首
上在蓬莱宫，莫若居华清。
朝朝礼玄阁，日日闻体轻。
大圣不私己，精禋为群氓。
上出蓬莱时，六龙俨齐首。
长道舒羽仪，彤云映前后。
天声殷宇宙，真气到林薮。
昔在轩辕朝，五城十二楼。
今我神泉宫，独在骊山陬。
群方趋顺动，百辟随天游。
正月开阳和，通门缉元化。
穆穆睟容归，岂为明灯夜。
高山大风起，肃肃随龙驾。
上林神君宫，此地即明庭。
山开鸿濛色，天转招摇星。
三雪报大有，孰为非我灵。
+++储光羲
++++杂咏五首 石子松
盘石青岩下，松生盘石中。
冬春无异色，朝暮有清风。
五鬣何人采，西山旧两童。
+++储光羲
++++杂咏五首 架檐藤
得从轩墀下，殊胜松柏林。
生枝逐架远，吐叶向门深。
何许答君子，檐间朝暝阴。
+++储光羲
++++杂咏五首 池边鹤
舞鹤傍池边，水清毛羽鲜。
立如依岸雪，飞似向池泉。
江海虽言旷，无如君子前。
+++储光羲
++++杂咏五首 钓鱼湾
垂钓绿湾春，春深杏花乱。
潭清疑水浅，荷动知鱼散。
日暮待情人，维舟绿杨岸。
+++储光羲
++++杂咏五首 幽人居
幽人下山径，去去夹青林。
滑处莓苔湿，暗中萝薜深。
春朝烟雨散，犹带浮云阴。
+++储光羲
++++题太玄观
门外车马喧，门里宫殿清。
行即翳若木，坐即吹玉笙。
所喧既非我，真道其冥冥。
+++储光羲
++++至嵩阳观，观即天皇故宅
真人上清室，乃在中峰前。
花雾生玉井，霓裳画列仙。
念兹宫故宇，多此地新泉。
松柏有清阴，薜萝亦自妍。
一闻步虚子，又话逍遥篇。
忽若在云汉，风中意泠然。
+++储光羲
++++贻韦炼师
精思莫知日，意静如空虚。
三鸟自来去，九光遥卷舒。
新池近天井，玉宇停云车。
余亦苦山路，洗心祈道书。
+++储光羲
++++霁后贻马十二巽
高天风雨散，清气在园林。
况我夜初静，当轩鸣绿琴。
云开北堂月，庭满南山阴。
不见长裾者，空歌游子吟。
+++储光羲
++++题陆山人楼
暮声杂初雁，夜色涵早秋。
独见海中月，照君池上楼。
山云拂高栋，天汉入云流。
不惜朝光满，其如千里游。
+++储光羲
++++献八舅东归
高位莫能舍，舍之世所贤。
云车游日华，岂比龙楼前。
寝疾乃就枕，情感唯灵仙。
帝鸿思道宗，臣彭亦长年。
天书加羽服，又许归东川。
镜水涵太清，禹山朝上玄。
诚亡真混沌，玉立方婵娟。
素业作仙居，子孙当自传。
门多松柏树，箧有逍遥篇。
独往不可群，沧海成桑田。
+++储光羲
++++泛茅山东溪
清晨登仙峰，峰远行未极。
江海霁初景，草木含新色。
而我任天和，此时聊动息。
望乡白云里，发棹清溪侧。
松柏生深山，无心自贞直。
+++储光羲
++++吃茗粥作
当昼暑气盛，鸟雀静不飞。
念君高梧阴，复解山中衣。
数片远云度，曾不蔽炎晖。
淹留膳茶粥，共我饭蕨薇。
敝庐既不远，日暮徐徐归。
+++储光羲
++++游茅山五首
十年别乡县，西云入皇州。
此意在观国，不言空远游。
九衢平若水，利往无轻舟。
北洛反初路，东江还故丘。
春山多秀木，碧涧尽清流。
不见子桑扈，当从方外求。
世业传儒行，行成非不荣。
其如怀独善，况以闻长生。
家近华阳洞，早年深此情。
巾车云路入，理棹瑶溪行。
天地朝光满，江山春色明。
王庭有轩冕，此日方知轻。
平生非作者，望古怀清芬。
心以道为际，行将时不群。
兹山在人境，灵贶久传闻。
远势一峰出，近形千嶂分。
冬春有茂草，朝暮多鲜云。
此去亦何极，但言西日曛。
昔贤居柱下，今我去人间。
良以直心旷，兼之外视闲。
垂纶非钓国，好学异希颜。
落日登高屿，悠然望远山。
溪流碧水去，云带清阴还。
想见中林士，岩扉长不关。
名岳征仙事，清都访道书。
山门入松柏，天路涵空虚。
南极见朝采，西潭闻夜渔。
远心尚云宿，浪迹出林居。
为己存实际，忘形同化初。
此行良已矣，不乐复何如。
+++储光羲
++++述降圣观
一山尽天苑，一峰开道宫。
道花飞羽卫，天鸟游云空。
玉殿俯玄水，春旗摇素风。
夹门小松柏，覆井新梧桐。
自昔大仙下，乃知元化功。
神皇作桂馆，此意与天通。
+++储光羲
++++题眄上人禅居
真王清净子，燕居复行心。
结宇邻居邑，寤言非远寻。
丹青丈室满，草树一庭深。
秀色玄冬发，交枝白日阴。
江流映朱户，山鸟鸣香林。
独住已寂寂，安知浮与沉。
+++储光羲
++++过新丰道中
西下长乐坂，东入新丰道。
雨多车马稀，道上生秋草。
太阴蔽皋陆，莫知晚与早。
雷雨杳冥冥，川谷漫浩浩。
诏书植嘉木，众言桃李好。
自愧无此容，归从汉阴老。
+++储光羲
++++夜到洛口入黄河
河洲多青草，朝暮增客愁。
客愁惜朝暮，枉渚暂停舟。
中宵大川静，解缆逐归流。
浦溆既清旷，沿洄非阻修。
登舻望落月，击汰悲新秋。
倘遇乘槎客，永言星汉游。
+++储光羲
++++使过弹筝峡作
鸟雀知天雪，群飞复群鸣。
原田无遗粟，日暮满空城。
达士忧世务，鄙夫念王程。
晨过弹筝峡，马足凌兢行。
双壁隐灵曜，莫能知晦明。
皑皑坚冰白，漫漫阴云平。
始信古人言，苦节不可贞。
+++储光羲
++++泊舟贻潘少府
行子苦风潮，维舟未能发。
宵分卷前幔，卧视清秋月。
四泽蒹葭深，中洲烟火绝。
苍苍水雾起，落落疏星没。
所遇尽渔商，与言多楚越。
其如念极浦，又以思明哲。
常若千里馀，况之异乡别。
+++储光羲
++++仲夏入园中东陂
方塘深且广，伊昔俯吾庐。
环岸垂绿柳，盈泽发红蕖。
上延北原秀，下属幽人居。
暑雨若混沌，清明如空虚。
此乡多隐逸，水陆见樵渔。
废赏亦何贵，为欢良易摅。
且言重观国，当此赋归欤。
+++储光羲
++++效古二首
晨登凉风台，暮走邯郸道。
曜灵何赫烈，四野无青草。
大军北集燕，天子西居镐。
妇人役州县，丁男事征讨。
老幼相别离，哭泣无昏早。
稼穑既殄绝，川泽复枯槁。
旷哉远此忧，冥冥商山皓。
东风吹大河，河水如倒流。
河洲尘沙起，有若黄云浮。
赪霞烧广泽，洪曜赫高丘。
野老泣相语，无地可荫休。
翰林有客卿，独负苍生忧。
中夜起踯躅，思欲献厥谋。
君门峻且深，踠足空夷犹。
+++储光羲
++++杂诗二首
混沌本无象，末路多是非。
达士志寥廓，所在能忘机。
耕凿时未至，还山聊采薇。
虎豹对我蹲，鸑鷟旁我飞。
仙人空中来，谓我勿复归。
格泽为君驾，虹蜺为君衣。
西游昆仑墟，可与世人违。
秋气肃天地，太行高崔嵬。
猿狖清夜吟，其声一何哀。
寂寞掩圭荜，梦寐游蓬莱。
琪树远亭亭，玉堂云中开。
洪崖吹箫管，玉女飘飖来。
雨师既先后，道路无纤埃。
鄙哉楚襄王，独好阳云台。
+++储光羲
++++陆著作挽歌
世业江湖侧，郊原休沐处。
独言五日归，未道千秋去。
乡亭春水绿，昌阁寒光暮。
昔为昼锦游，今成逝川路。
归路秦城下，寒云惨平田。
故园沧海边，绿柳覆平川。
送客异他日，还舟殊昔年。
华亭有明日，长向陇头悬。
剑水千人石，荆江万里流。
英英有君子，才德满中州。
明道俟良佐，惟贤初薄游。
生涯一朝尽，寂寞夜台幽。
金堂策令名，仙掖居清位。
鸣玉朝双阙，垂缨游两地。
朝夕既论思，春秋仍书事。
何言鲁声伯，忽下琼珠泪。
令德弃人世，明朝降宠章。
起居存有位，著作没为郎。
寒水落南浦，月华虚北堂。
松门一长想，仿佛见清扬。
+++储光羲
++++山居贻裴十二迪
落叶满山砌，苍烟埋竹扉。
远怀青冥士，书剑常相依。
霜卧眇兹地，琴言纷已违。
衡阳今万里，南雁将何归。
出径惜松引，入舟怜钓矶。
西林有明月，夜久空微微。
+++储光羲
++++秦中岁晏马舍人宅宴集
冬暮久无乐，西行至长安。
故人处东第，清夜多新欢。
广庭竹阴静，华池月色寒。
音尽词客，方见交情难。
+++储光羲
++++荐玄德公庙
神道本无已，成化亦自然。
君居寥天上，德在玉华泉。
真游践王豫，永日迟云仙。
表微在营道，明祀将祈年。
灵山俯新邑，松上生彩烟。
岂知穆天子，远去瑶池边。
+++储光羲
++++上长史王公责躬
覆舟无伯夷，覆车无仲尼。
自咎失明义，宁由贝锦诗。
松柏日已坚，桃李日以滋。
顾己独暗昧，所居成蒺藜。
大贤荐时文，丑妇用蛾眉。
惕惕愧不已，岂敢论其私。
方朔既有言，子建亦有诗。
恻隐及先世，析薪成自悲。
灵鸟酬德辉，黄雀报仁慈。
若公庶伏罪，此事安能迟。
+++储光羲
++++至岳寺即大通大照禅塔上温上人
秋山下映宫，宫色宜朝阳。
迢递在半岭，参差非一行。
燕息云满门，出游花隐房。
二尊此成道，禅宇遥相望。
凤铎天中鸣，岩梯松下长。
山墟响信鼓，蘅薄生蕙香。
起灭一以雪，往来亦诚亡。
悲哉门弟子，要自知心长。
+++储光羲
++++终南幽居献苏侍郎三首时拜太祝未上
暮春天气和，登岭望层城。
朝日悬清景，巍峨宫殿明。
圣君常临朝，达士复悬衡。
道近无艮足，归来卧山楹。
灵阶曝仙书，深室炼金英。
春岩松柏秀，晨路鹍鸡鸣。
羽化既有言，无然悲不成。
中岁尚微道，始知将谷神。
抗策还南山，水木自相亲。
深林开一道，青嶂成四邻。
平明去采薇，日入行刈薪。
云归万壑暗，雪罢千崖春。
始看玄鸟来，已见瑶华新。
寄言搴芳者，无乃后时人。
卜筑青岩里，云萝四垂阴。
虚室若无人，乔木自成林。
时有清风至，侧闻樵采音。
凤凰鸣南冈，望望隔层岑。
既言山路远，复道溪流深。
偓佺空中游，虬龙水间吟。
何当见轻翼，为我达远心。
+++储光羲
++++题应圣观
空中望小山，山下见馀雪。
皎皎河汉女，在兹养真骨。
登门骇天书，启籥问仙诀。
池光摇水雾，灯色连松月。
合砖起花台，折草成玉节。
天鸡弄白羽，王母垂玄发。
北有上年宫，一路在云霓。
上心方向道，时复朝金阙。
+++储光羲
++++至闲居精舍呈正上人
（即天后故宫）
太室三招提，其趣皆不同。
不同非一趣，况是天游宫。
双岭前夹门，阁道复横空。
宝坊若花积，宛转不可穷。
流泉自成池，清松信饶风。
秋晏景气迥，皛明丹素功。
将近隐者邻，远与西山通。
大师假惠照，念以息微躬。
+++储光羲
++++酬綦毋校书梦耶溪见赠之作
校文在仙掖，每有沧洲心。
况以北窗下，梦游清溪阴。
春看湖水漫，夜入回塘深。
往往缆垂葛，出舟望前林。
山人松下饭，钓客芦中吟。
小隐何足贵，长年固可寻。
还车首东道，惠言若黄金。
以我采薇意，传之天姥岑。

++上卷一百三十七
  
+++储光羲
++++田家即事
蒲叶日已长，杏花日已滋。
老农要看此，贵不违天时。
迎晨起饭牛，双驾耕东菑。
蚯蚓土中出，田乌随我飞。
群合乱啄噪，嗷嗷如道饥。
我心多恻隐，顾此两伤悲。
拨食与田乌，日暮空筐归。
亲戚更相诮，我心终不移。
+++储光羲
++++同王十三维偶然作十首
仲夏日中时，草木看欲燋。
田家惜工力，把锄来东皋。
顾望浮云阴，往往误伤苗。
归来悲困极，兄嫂共相譊。
无钱可沽酒，何以解劬劳。
夜深星汉明，庭宇虚寥寥。
高柳三五株，可以独逍遥。
北山种松柏，南山种蒺藜。
出入虽同趣，所向各有宜。
孔丘贵仁义，老氏好无为。
我心若虚空，此道将安施。
暂过伊阙间，晼晚三伏时。
高阁入云中，芙蓉满清池。
要自非我室，还望南山陲。
野老本贫贱，冒暑锄瓜田。
一畦未及终，树下高枕眠。
荷蓧者谁子，皤皤来息肩。
不复问乡墟，相见但依然。
腹中无一物，高话羲皇年。
落日临层隅，逍遥望晴川。
使妇提蚕筐，呼儿榜渔船。
悠悠泛绿水，去摘浦中莲。
莲花艳且美，使我不能还。
浮云在虚空，随风复卷舒。
我心方处顺，动作何忧虞。
但言婴世网，不复得闲居。
迢递别东国，超遥来西都。
见人乃恭敬，曾不问贤愚。
虽若不能言，中心亦难诬。
故乡满亲戚，道远情日疏。
偶欲陈此意，复无南飞凫。
草木花叶生，相与命为春。
当非草木意，信是故时人。
静念恻群物，何由知至真。
狂歌问夫子，夫子莫能陈。
凤凰飞且鸣，容裔下天津。
清净无言语，兹焉庶可亲。
黄河流向东，弱水流向西。
趋舍各有异，造化安能齐。
妾本邯郸女，生长在丛台。
既闻容见宠，复想玄为妻。
刻画尚风流，幸会君招携。
逶迤歌舞座，婉娈芙蓉闺。
日月方向除，恩爱忽焉暌。
弃置谁复道，但悲生不谐。
羡彼匹妇意，偕老常同栖。
日暮登春山，山鲜云复轻。
远近看春色，踟蹰新月明。
仙人浮丘公，对月时吹笙。
丹鸟飞熠熠，苍蝇乱营营。
群动汩吾真，讹言伤我情。
安得如子晋，与之游太清。
耽耽铜鞮宫，遥望长数里。
宾客无多少，出入皆珠履。
朴儒亦何为，辛苦读旧史。
不道无家舍，效他养妻子。
冽冽玄冬暮，衣裳无准拟。
偶然著道书，神人养生理。
公卿时见赏，赐赉难具纪。
莫问身后事，且论朝夕是。
空山暮雨来，众鸟竟栖息。
斯须照夕阳，双双复抚翼。
我念天时好，东田有稼穑。
浮云蔽川原，新流集沟洫。
裴回顾衡宇，僮仆邀我食。
卧览床头书，睡看机中织。
想见明膏煎，中夜起唧唧。
四邻竞丰屋，我独好卑室。
窈窕高台中，时闻抚新瑟。
狂飙动地起，拔木乃非一。
相顾始知悲，中心忧且栗。
蚩蚩命子弟，恨不居高秩。
日入宾从归，清晨冠盖出。
中庭有奇树，荣早衰复疾。
此道犹不知，微言安可述。
+++储光羲
++++升天行贻卢六健
真人居阆风，时奏清商音。
听者即王母，泠泠和瑟琴。
坐对三花枝，行随五云阴。
天长昆仑小，日久蓬莱深。
上由玉华宫，下视首阳岑。
神州亦清净，要自有浮沉。
恻恻苦哉行，呱呱游子吟。
庐山逢若士，思欲化黄金。
雨雪没太山，谁能无归心。
逍遥在云汉，可以来相寻。
+++储光羲
++++田家杂兴八首
春至鶬鹒鸣，薄言向田墅。
不能自力作，黾勉娶邻女。
既念生子孙，方思广田圃。
闲时相顾笑，喜悦好禾黍。
夜夜登啸台，南望洞庭渚。
百草被霜露，秋山响砧杵。
却羡故年时，中情无所取。
众人耻贫贱，相与尚膏腴。
我情既浩荡，所乐在畋渔。
山泽时晦暝，归家暂闲居。
满园植葵藿，绕屋树桑榆。
禽雀知我闲，翔集依我庐。
所愿在优游，州县莫相呼。
日与南山老，兀然倾一壶。
逍遥阡陌上，远近无相识。
落日照秋山，千岩同一色。
网罟绕深莽，鹰鹯始轻翼。
猎马既如风，奔兽莫敢息。
驻旗沧海上，犒士吴宫侧。
楚国有夫人，性情本贞直。
鲜禽徒自致，终岁竟不食。
田家趋垄亩，当昼掩虚关。
邻里无烟火，儿童共幽闲。
桔槔悬空圃，鸡犬满桑间。
时来农事隙，采药游名山。
但言所采多，不念路险艰。
生如蜉蝣，一往不可攀。
君看西王母，千载美容颜。
平生养情性，不复计忧乐。
去家行卖畚，留滞南阳郭。
秋至黍苗黄，无人可刈获。
稚子朝未饭，把竿逐鸟雀。
忽见梁将军，乘车出宛洛。
意气轶道路，光辉满墟落。
安知负薪者，咥咥笑轻薄。
楚山有高士，梁国有遗老。
筑室既相邻，向田复同道。
糗糒常共饭，儿孙每更抱。
忘此耕耨劳，愧彼风雨好。
蟪蛄鸣空泽，鶗鴂伤秋草。
日夕寒风来，衣裳苦不早。
梧桐荫我门，薜荔网我屋。
迢迢两夫妇，朝出暮还宿。
稼穑既自种，牛羊还自牧。
日旰懒耕锄，登高望川陆。
空山足禽兽，墟落多乔木。
白马谁家儿，联翩相驰逐。
种桑百馀树，种黍三十亩。
衣食既有馀，时时会亲友。
夏来菰米饭，秋至菊花酒。
孺人喜逢迎，稚子解趋走。
日暮闲园里，团团荫榆柳。
酩酊乘夜归，凉风吹户牖。
清浅望河汉，低昂看北斗。
数瓮犹未开，明朝能饮否。
+++储光羲
++++题辨觉精舍
朝随秋云阴，乃至青松林。
花阁空中远，方池岩下深。
竹风乱天语，溪响成龙吟。
试问真君子，游山非世心。
+++储光羲
++++题慎言法师故房
精庐不住子，自有无生乡。
过客知何道，裴回雁子堂。
浮云归故岭，落月还西方。
日夕虚空里，时时闻异香。
+++储光羲
++++石瓮寺
遥山起真宇，西向尽花林。
下见宫殿小，上看廊庑深。
苑花落池水，天语闻松音。
君子又知我，焚香期化心。
+++储光羲
++++题崔山人别业
南阳隐居者，筑室丹溪源。
溪冷惧秋晏，室寒欣景暾。
山鸡鸣菌阁，水雾入衡门。
东岭或舒啸，北窗时讨论。
封君渭阳竹，逸士汉阴园。
何必崆峒上，独为尧所尊。
+++储光羲
++++行次田家澳梁作
田家俯长道，邀我避炎氛。
当暑日方昼，高天无片云。
桑间禾黍气，柳下牛羊群。
野雀栖空屋，晨昏不复闻。
前登澳梁坂，极望温泉分。
逆旅方三舍，西山犹未曛。
+++储光羲
++++昭圣观
主家隐溪口，微路入花源。
数日朝青阁，彩云独在门。
双楼夹一殿，玉女侍玄元。
扶橑尽蟠木，步檐多画繙。
新松引天籁，小柏绕山樊。
坐弄竹阴远，行随溪水喧。
石池辨春色，林兽知人言。
未逐凤凰去，真宫在此原。
+++储光羲
++++题辛道士房
全神不言命，所尚道家流。
迨此远南楚，遂令思北游。
先生秀衡岳，玉立居玄丘。
门带江山静，房随瑶草幽。
逍遥三花发，罔象五云浮。
自有太清纪，曾垂华发忧。
大年方橐籥，小智即蜉蝣。
七日赤龙至，莫令余独留。
+++储光羲
++++登秦岭作，时陷贼归国
朝出猛兽林，躨跜登高峰。
僮仆履云雾，随我行太空。
羲和舒灵晖，倏忽西极通。
回首望泾渭，隐隐如长虹。
九逵合苍芜，五陵遥瞳矇。
鹿游大明殿，雾湿华清宫。
网罗蠛蠓时，顾齿熊罴锋。
失途走江汉，不能有其功。
气逐招摇星，魂随阊阖风。
惟言宇宙清，复使车书同。
林木被繁霜，合沓连山红。
鹏鹗励羽翼，俯视荆棘丛。
誓将食鶬鸮，然后归崆峒。
+++储光羲
++++晦日任桥池亭
温泉作天邑，直北开新洲。
未有菰蒲生，即闻凫雁游。
六亭在高岸，数岛居中流。
晦日望清波，相与期泛游。
西道苦转毂，北堤疲行舟。
清泠水木阴，才可适我忧。
+++储光羲
++++望幸亭
五年一巡狩，西幸过东畿。
周国易居守，周人多怨思。
君王敷惠政，程作贵从时。
大厦非一木，沉沉临九逵。
庆云宿飞栋，嘉树罗青墀。
疏屏宜朝享，方塘堪水嬉。
云中仰华盖，桁下望春旗。
天意知如此，星言归洛师。
+++储光羲
++++哥舒大夫颂德
天纪启真命，君生臣亦生。
乃知赤帝子，复有苍龙精。
神武建皇极，文昌开将星。
超超渭滨器，落落山西名。
画阃入受脤，凿门出扞城。
戎人昧正朔，我有轩辕兵。
陇路起丰镐，关云随旆旌。
河湟训兵甲，义勇方横行。
韩魏多锐士，蹶张在幕庭。
大非四决轧，石堡高峥嵘。
攻伐若振槁，孰云非神明。
嘉谋即天意，骤胜由师贞。
枯草被西陆，烈风昏太清。
戢戈旄头落，牧马昆仑平。
宾从俨冠盖，封山纪天声。
来朝芙蓉阙，鸣玉飘华缨。
直道济时宪，天邦遂轻刑。
抗书报知己，松柏亦以荣。
嘉命列上第，德辉照天京。
在车持简墨，粲粲皆词英。
顾我抢榆者，莫能翔青冥。
游燕非骐骥，踯躅思长鸣。
+++储光羲
++++安宜园林献高使君
直道已三出，幸从江上回。
新居茅茨迥，起见秋云开。
十里次舟楫，二桥交往来。
楚言满邻里，雁叫喧池台。
鱼鳖乐仁政，浮沉亦至哉。
小山宜大隐，要自望蓬莱。
+++储光羲
++++秋庭贻马九
伊昔好观国，自乡西入秦。
往复万馀里，相逢皆众人。
大君幸东岳，世哲扈时巡。
予亦从此去，闲居清洛滨。
稍稍寒木直，彩彩阳华新。
迭宕孔文举，风流石季伦。
妙年一相得，白首定相亲。
重此虚宾馆，欢言冬及春。
哲兄盛文史，出入驰高轨。
令德本同人，深心重知己。
绛衣朝圣主，纱帐延才子。
伯淮与季江，清濬各孤峙。
群芳趋泛爱，万物通情理。
而我信空虚，提携过杞梓。
夫君美声德，直道期终始。
孰谓忽离居，优游郑东里。
东里近王城，山连路亦平。
何言相去远，闲言独凄清。
万里鸿雁度，四邻砧杵鸣。
其如久离别，重以霜风惊。
+++储光羲
++++河中望鸟滩作贻吕四郎中
河流有深曲，舟子莫能知。
弭棹临沙屿，微吟西日驰。
平明春色霁，两岸好风吹。
去去川途尽，悠悠亲友离。
汉宫成羽翼，伊水弄参差。
为惜淮南子，如何攀桂枝。
+++储光羲
++++秦中初霁献给事二首
渭水收暮雨，处处多新泽。
宫苑傍山明，云林带天碧。
君子耸高驾，英声邈今昔。
锵佩出中台，彯缨入仙掖。
夙心幸清鉴，晚志欣良觌。
鸣盗非足征，愿言同下客。
南国久为思，西都尝作宾。
云开天地色，日照山河春。
善听在知己，扬光唯达人。
妙年弄柔翰，弱冠偶良晨。
擢第文昌阁，还家沧海滨。
寸心何所望，东掖有贤臣。
+++储光羲
++++晚次东亭献郑州宋使君文
自初宾上国，乃到邹人乡。
曾点与曾子，俱升阙里堂。
武皇恢大略，逸翮思寥廓。
三居清宪台，两拜文昌阁。
为道既贞信，处名犹謇谔。
铁柱励风威，锦轴含光辉。
夜闻持简立，朝看伏奏归。
洞门清佩响，广路玉珂飞。
骧首入丹掖，抟空趋太微。
丝纶逢圣主，出入飘华组。
愔愔宿帝梧，侃侃居文府。
海内语三独，朝端谋六户。
善计在弘羊，清严归仲举。
侍郎跨方朔，中丞蔑周处。
天眷择循良，惟贤降宠章。
分符指聊摄，为政本农桑。
籍籍歌五袴，祁祁颂千箱。
随车微雨洒，逐扇清风飏。
既以迁列国，复兹邻帝乡。
褰帷乃仍旧，坐啸非更张。
居敬物无扰，履端人自康。
薄游出京邑，引领东南望。
林晚鸟雀噪，田秋稼穑黄。
成皋天地险，广武征战场。
道丧苦兵赋，时来开井疆。
霏霏渠门色，晻晻制岩光。
徒念京索近，独悲溱洧长。
大明潜照耀，淑慝自昭彰。
昔岁幸西土，今兹归洛阳。
同焉知郑伯，当辅我周王。
+++储光羲
++++秋次霸亭寄申大
橘柚植寒陵，芙蓉蒂修坂。
无言不得意，得意何由展。
况我行且徒，而君往犹蹇。
既伤人事近，复言天道远。
薄暮入空亭，中夜不能饭。
南听鸿雁尽，西见招摇转。
千门汉王宫，百里周王苑。
杲杲初景出，油油鲜云卷。
会朝幸岁正，校猎从新獮。
念君久京国，双涕如露泫。
无人荐子云，太息竟谁辨。
+++储光羲
++++舟中别武金坛
曰予轻皎洁，坦率宾混元。
忽乃异群萃，高歌信陵门。
信陵好宾客，清夜开华轩。
月光丽池阁，野气浮林园。
偶坐烂明星，归志潜崩奔。
漾舟清潭里，慰我别离魂。
落日下西山，左右惨无言。
萧条风雨散，窅霭江湖昏。
秋荷尚幽郁，暮鸟复翩翻。
纸笔亦何为，写我心中冤。
+++储光羲
++++巩城东庄道中作
北陵散寒鸟，西山照初日。
婉娈晋阳京，踟蹰野人室。
南轩草间去，后乘林中出。
霭霭长路暖，迟迟狭路归。
蜉蝣时蔽月，枳棘复伤衣。
城上东风起，河边早雁飞。
夏王纪冬令，殷人乃正月。
涯口度新云，山阴留故雪。
幸逢耆耋话，馀待亲邻别。
总辔出丛薄，歇鞍登峻隅。
春源既荡漭，伏战亦睢盱。
未获遵平道，徒言信薄夫。
+++储光羲
++++赴冯翊作
本自江海人，且无寥廓志。
大明耀天宇，霭霭风雨被。
迢递别荆吴，飘飖涉沂泗。
广川俟舟楫，峻坂伤骐骥。
蹭蹬失归道，崎岖从下位。
西出太华阴，北走少梁地。
葱茏墟落色，泱漭关河气。
耻从侠烈游，甘为刀笔吏。
宝剑茱萸匣，岂忘知音贵。
大道且泛然，沉浮未云异。
+++储光羲
++++晚霁中园喜赦作
五月黄梅时，阴气蔽远迩。
浓云连晦朔，菰菜生邻里。
落日烧霞明，农夫知雨止。
几悲衽席湿，长叹垣墙毁。
曭朗天宇开，家族跃以喜。
涣汗发大号，坤元更资始。
散衣出中园，小径尚滑履。
池光摇万象，倏忽灭复起。
嘉树如我心，欣欣岂云已。
+++储光羲
++++观范阳递俘
北河旄星陨，鬼方獮林胡。
群师舞弓矢，电发归燕墟。
皇皇轩辕君，赞赞皋陶谟。
方思壮军实，远近递生俘。
车马践大逵，合沓成深渠。
牧人过橐驼，校正引騊駼。
烈风朝送寒，云雪霭天隅。
草木同一色，谁能辨荣枯。
四履封元戎，百金酬勇夫。
大邦武功爵，固与炎皇殊。
+++储光羲
++++次天元十载华阴发兵，作时有郎官点发
鬼方生猃狁，时寇卢龙营。
帝念霍嫖姚，诏发咸林兵。
天星下文阁，简师临我城。
三陌观勇夫，五饵谋长缨。
雷野大车发，震云灵鼓鸣。
太华色莽苍，清渭风交横。
胡马悲雨雪，诗人歌旆旌。
阏氏为女奴，单于作边氓。
神皇麒麟阁，大将不书名。
+++储光羲
++++送丘健至州敕放作时任下邽县
太史登观台，天街耀旄头。
大君忽霆震，诏爵冠军侯。
南必梁孙源，西将圉昆丘。
河陇征击卒，虎符到我州。
朝集咸林城，师言乱啁啾。
杀气变木德，凛凛如高秋。
元戎启神皇，庙堂发嘉谋。
息兵业稼穑，归马复休牛。
和风开阴雪，大耀中天流。
欢声殷河岳，涵荡非烟浮。
邦牧新下车，德礼彼甿讴。
乾坤日交泰，吾亦遂优游。
+++储光羲
++++登商丘
河水日夜流，客心多殷忧。
维梢历宋国，结缆登商丘。
汉皇封子弟，周室命诸侯。
摇摇世祀怨，伤古复兼秋。
鸣鸿念极浦，征旅慕前俦。
太息梁王苑，时非牧马游。
+++储光羲
++++群鸦咏
新宫骊山阴，龙衮时出豫。
朝阳照羽仪，清吹肃逵路。
群鸦随天车，夜满新丰树。
所思在腐馀，不复忧霜露。
河低宫阁深，灯影鼓钟曙。
缤纷集寒枝，矫翼时相顾。
冢宰收琳琅，侍臣尽鸳鹭。
高举摩太清，永绝矰缴惧。
兹禽亦翱翔，不以微小故。
+++储光羲
++++尚书省受誓诫贻太庙裴丞
皇家有恒宪，斋祭崇明祀。
严车伊洛间，受誓文昌里。
沉沉云阁见，稍稍城乌起。
曙色照衣冠，虚庭鸣剑履。
裴回念私觌，怅望临清汜。
点翰欲何言，相思从此始。
+++储光羲
++++夏日寻蓝田唐丞登高宴集
东望春明门，驾言聊出游。
南行小径尽，绿竹临清流。
君出罢六安，居此澹忘忧。
园林与城市，闾里随人幽。
披颜辟衡闱，置酒登崇丘。
山河临咫尺，宇宙穷寸眸。
是时春载阳，佳气满皇州。
宫殿碧云里，鸳鸯初命俦。
良辰方在兹，志士安得休。
成名苟有地，何必东陵侯。
+++储光羲
++++田家即事答崔二东皋作四首
玄鸟双双飞，杏林初发花。
喣媮命僮仆，可以树桑麻。
清旦理犁锄，日入未还家。
有客山中至，言传故人讯。
荡漾敷远情，飘飖吐清韵。
猗欤春皋上，无乃成秋兴。
念别求须臾，忽至嘤鸣时。
菜田烧故草，初树养新枝。
所寓非幽深，梦寐相追随。
依依亲陇亩，寂寂无邻里。
不闻鸡犬音，日见和风起。
赖君遗掞藻，忧来散能弭。

++上卷一百三十八
  
+++储光羲
++++敬酬陈掾亲家翁秋夜有赠
大姬配胡公，位乃三恪宾。
盛德百代祀，斯言良不泯。
敬仲为齐卿，当国名益震。
仲举登宰辅，太丘荣缙绅。
武皇受瑶图，爵土封其新。
繁祉既骤集，裔孙生贤臣。
特达逾珪璋，节操方松筠。
云汉一矫翼，天池三振鳞。
曳裾朝赤墀，酌醴侍紫宸。
大君锡车马，时复过平津。
言则广台阶，道亦资天均。
清秋忽高兴，震藻若有神。
曜曜趋宫廷，洸洸迈徐陈。
镐京既赐第，门巷交朱轮。
方将袭伊皋，永以崇夏殷。
宗党无远近，敬恭依仁人。
雪尽宇宙暄，雁归沧海春。
沉吟白华颂，帝闼降丝纶。
驿骑及芜城，相逢在郊鄄。
别离旷南北，谴谪罹苦辛。
昼游还荆吴，迷方客咸秦。
惟贤惠重义，男女期嘉姻。
梧桐生朝阳，鶗鴂鸣萧晨。
岂不畏时暮，坎壈无与邻。
中夜凉风来，顾我阙音尘。
琼瑶不遐弃，寤寐如日新。
+++储光羲
++++苏十三瞻登玉泉寺峰入寺中见赠作
庆门叠华组，盛列钟英彦。
贞信发天姿，文明叶邦选。
为情贵深远，作德齐隐见。
别业在春山，怀归出芳甸。
逖听多时友，招邀及浮贱。
朝沿霸水穷，暮瞩蓝田遍。
百花照阡陌，万木森乡县。
涧净绿萝深，岩暄新鸟转。
依然造华薄，豁尔开灵院。
淹留火禁辰，愉乐弦歌宴。
肃肃列樽俎，锵锵引缨弁。
天籁激微风，阳光轹奔箭。
以兹小人腹，不胜君子馔。
是日既低迷，中宵方眄眩。
枕上思独往，胸中理交战。
碧云暗雨来，旧原芳色变。
欢然自此绝，心赏何由见。
鸿濛已笑云，列缺仍挥电。
忽与去人远，俄逢归者便。
想像玉泉宫，依稀明月殿。
峰峦若登陟，水木以游衍。
息心幸自忘，点翰仍留眷。
恨无荆文璧，以答丹青绚。
+++储光羲
++++酬李处士山中见赠
厥初游太学，相与极周旋。
含采共朝暮，知言同古先。
孟阳题剑阁，子云献甘泉。
斯须旷千里，婉娩将十年。
今来艳阳月，好鸟鸣翩翩。
同声既求友，不肖亦怀贤。
引领迟芳信，果枉瑶华篇。
成颂非其德，高文徒自妍。
声尘邈超越，比兴起孤绝。
始信郢中人，乃能歌白雪。
跂予北堂夜，摇笔酬明哲。
绿竹动清风，层轩静华月。
想像南山下，恬然谢朝列。
犹恐鶗鴂鸣，坐看芳草歇。
邀以青松色，同之白华洁。
永愿登龙门，相将持此节。
+++储光羲
++++同诸公秋日游昆明池思古
仆人理车骑，西出金光逵。
苍苍白帝郊，我将游灵池。
太阴连晦朔，雨与天根违。
凄风披田原，横污益山陂。
农畯尽颠沛，顾望稼穑悲。
皇灵恻群甿，神政张天维。
坤纪戮屏翳，元纲扶逶迤。
回塘清沧流，大曜悬金晖。
秋色浮浑沌，清光随涟漪。
豫章尽莓苔，柳杞成枯枝。
骤闻汉天子，征彼西南夷。
伐棘开洪渊，秉旄训我师。
震云灵鼍鼓，照水蛟龙旂。
锐士千万人，猛气如熊罴。
刑罚一以正，干戈自有仪。
坐作河汉倾，进退楼船飞。
羽发鸿雁落，桧动芙蓉披。
峨峨三云宫，肃肃振旅归。
恶德忽小丑，器用穷地赀。
上兵贵伐谋，此道不能为。
吁哉蒸人苦，始曰征伐非。
穆穆轩辕朝，耀德守方陲。
君臣日安闲，远近无怨思。
石鲸既蹭蹬，女牛亦流离。
猵獭游渚隅，葭芦生漘湄。
坎埳四十里，填游今已微。
江伯方翱翔，天吴亟往来。
桑榆惨无色，伫立暮霏霏。
老幼樵木还，宾从回鞿羁。
帝梦鲜鱼索，明月当报时。
+++储光羲
++++同诸公登慈恩寺塔
金祠起真宇，直上青云垂。
地静我亦闲，登之秋清时。
苍芜宜春苑，片碧昆明池。
谁道天汉高，逍遥方在兹。
虚形宾太极，携手行翠微。
雷雨傍杳冥，鬼神中躨跜。
灵变在倏忽，莫能穷天涯。
冠上阊阖开，履下鸿雁飞。
宫室低逦迤，群山小参差。
俯仰宇宙空，庶随了义归。
崱屴非大厦，久居亦以危。
+++储光羲
++++同诸公秋霁曲江俯见南山
天静终南高，俯映江水明。
有若蓬莱下，浅深见澄瀛。
群峰悬中流，石壁如瑶琼。
鱼龙隐苍翠，鸟兽游清泠。
菰蒲林下秋，薜荔波中轻。
山戛浴兰阯，水若居云屏。
岚气浮渚宫，孤光随曜灵。
阴阴豫章馆，宛宛百花亭。
大君及群臣，宴乐方嘤鸣。
吾党二三子，萧辰怡性情。
逍遥沧洲时，乃在长安城。
+++储光羲
++++同诸公送李云南伐蛮
昆明滨滇池，蠢尔敢逆常。
天星耀鈇锧，吊彼西南方。
冢宰统元戎，太守齿军行。
囊括千万里，矢谟在庙堂。
耀耀金虎符，一息到炎荒。
蒐兵自交趾，茇舍出泸阳。
群山高崭岩，凌越如鸟翔。
封豕骤跧伏，巨象遥披攘。
回溪深天渊，揭厉逾舟梁。
玄武扫孤蜮，蛟龙除方良。
雷霆随神兵，硼磕动穹苍。
斩伐若草木，系缧同犬羊。
馀丑隐弭河，啁啾乱行藏。
君子恶薄险，王师耻重伤。
广车设罝梁，太白收光芒。
边吏静县道，新书行纪纲。
剑关掉鞅归，武弁朝建章。
龙楼加命服，獬豸拥秋霜。
邦人颂灵旗，侧听何洋洋。
京观在七德，休哉我神皇。
+++储光羲
++++奉和韦判官献侍郎叔除河东采访使
天卿小冢宰，道大名亦大。
丑正在权臣，建旟千里外。
楚山俯江汉，汴水连谯沛。
两持方伯珪，再转诸侯盖。
恬淡轻黜陟，优游邈千载。
乾象变台衡，群贤尽交泰。
聿徕股肱郡，河岳即襟带。
盛德滋冀方，仁风清汾浍。
四封尽高足，相府轺车最。
超超青云器，婉婉竹林会。
贱士敢知言，成颂文明代。
燕雀依大厦，期之保贞悔。
+++储光羲
++++同王十三维哭殷遥
生理无不尽，念君在中年。
游道虽未深，举世莫能贤。
筮仕苦贫贱，为客少田园。
膏腴不可求，乃在许西偏。
四邻尽桑柘，咫尺开墙垣。
内艰未及虞，形影随化迁。
茅茨俯苫盖，双殡两楹间。
时闻孤女号，迥出陌与阡。
慈乌乱飞鸣，猛兽亦以跧。
故人王夫子，静念无生篇。
哀乐久已绝，闻之将泫然。
太阳蔽空虚，雨雪浮苍山。
迢递亲灵榇，顾予悲绝弦。
处顺与安时，及此乃空言。
+++储光羲
++++贻丁主簿仙芝别
赫赫明天子，翘翘群秀才。
昭昭皇宇广，隐隐云门开。
摇曳君初起，联翩予复来。
兹年不得意，相命游灵台。
骅骝多逸气，琳琅有清响。
联行击水飞，独影凌虚上。
关河施芳听，江海徼新赏。
敛衽归故山，敷言播天壤。
云峰虽有异，楚越幸相亲。
既别复游处，道深情更殷。
下愚忝闻见，上德犹邅迍。
偃仰东城曲，楼迟依水滨。
脱巾从会府，结绶归海裔。
亲知送河门，邦族迎江澨。
夫子安恬淡，他人怅迢递。
飞艎既眇然，洲渚徒亏蔽。
人谋固无准，天德谅难知。
高名处下位，逸翮栖卑枝。
去去水中沚，摇摇天一涯。
蓬壶不可见，来泛跃龙池。
+++储光羲
++++京口送别王四谊
江上枫林秋，江中秋水流。
清晨惜分袂，秋日尚同舟。
落潮洗鱼浦，倾荷枕驿楼。
明年菊花熟，洛东泛觞游。
+++储光羲
++++同房宪部应旋
衡山法王子，慧见息诸苦。
落发自南州，燕居在西土。
养正不因晦，得中宁患旅。
旷然长虚闲，即理寄行补。
四句了自性，一音亦非取。
橘柚故园枝，随人植庭户。
我地少安住，念天时启处。
宪卿文昌归，愉悦来晤语。
车骑践香草，仆人沐花雨。
长风散繁云，万里静天宇。
起灭信易觉，清真知有所。
逍遥高殿阴，六月无炎暑。
微言发新偈，粲粲如悬圃。
直心视惠光，在此大法鼓。
+++储光羲
++++奉别长史庾公太守徐公应召
烈风起江汉，白浪忽如山。
方伯骤勤王，杞人亦忧天。
酆镐顷霾晦，云龙召我贤。
车骑北艰苦，艅艎西溯沿。
水灵静湍濑，猛兽趋后先。
龙楼开新阳，万里出云间。
宇宙既焜耀，崇德济巨川。
受命在神宗，振兵犹轩辕。
煌煌逾涿鹿，穆穆更坤元。
明王朝太阶，远迩望嘉言。
游子淡何思，江湖将永年。
+++储光羲
++++狱中贻姚张薛李郑柳诸公
直道时莫亲，起羞见谗口。
舆人是非怪，西子言有咎。
诬善不足悲，失听一何丑。
大来敢遐望，小往且虚受。
中夜囹圄深，初秋缧绁久。
疏萤出暗草，朔风鸣衰柳。
河汉低在户，蟏蛸垂向牖。
雁声远天末，凉气生霁后。
负户愁读书，剑光忿冲斗。
哀哀害神理，恻恻伤慈母。
妻子垂涕泣，家僮日奔走。
书词苦人吏，馈食劳交友。
寒服犹未成，繁霜渐将厚。
吉凶问詹尹，倚伏信北叟。
鬼哭知己冤，鸟言诚所诱。
诸公深惠爱，朝夕相左右。
束湿虽欲操，钩金庶无负。
伤罗念摇翮，踠足思骧首。
瑾瑜颇匿瑕，邦国方含垢。
眷言出深阱，永日常携手。
+++储光羲
++++贻鼓吹李丞，时信安王北伐，李公王之所器者也
北伐昧天造，王师示有征。
辕门统元律，帝室命宗英。
灵威方首事，仗钺按边城。
膏雨被春草，黄云浮太清。
文儒托后乘，武旅趋前旌。
出车发西洛，营军临北平。
曰予深固陋，志气颇纵横。
尝思骠骑幕，愿逐嫖姚兵。
惟贤美无度，海内依扬声。
河间旧相许，车骑日逢迎。
折节下谋士，深心论客卿。
忠言虽未列，庶以知君诚。
+++储光羲
++++贻王侍御出台掾丹阳
高高琅琊台，台下生菌簵。
照车十二乘，光彩不足谕。
既当少微星，复隐高山雾。
金丘华阳下，仙伯养晦处。
茅茨对三峰，梧桐开一路。
神溪绕皋陆，樵牧自成趣。
时登青冥游，若从天江度。
墟里献薇蕨，群公致衣缕。
深沉复清净，偃仰视太素。
猛兽识宾仆，赪霞知早暮。
峨峨云龙开，忽有方伯遇。
达人无不可，壮志且驰骛。
融泄长鸡鸣，縯纷大鹏翥。
赤墀高崱屴，一见如三顾。
礼服正邦祀，刑冠肃王度。
三辰明昭代，光启玄元祚。
章台收杞梓，太液满鹓鹭。
丰泽耀纯仁，八方晏黔庶。
沉沉阊阖起，殷殷蓬莱曙。
旌戟俨成行，鸡人传发煦。
翔翼一如鹗，百辟莫不惧。
清庙奉烝尝，灵山扈銮辂。
天街时蹴踘，直指宴梐枑。
四月纯阳初，雷雨始奋豫，逆星孛皇极，鈇锧静天步。
酆镐舒曜灵，干戈藏武库。
析㯕增广运，直道有好恶。
回迹清宪台，传骑东南去。
列城异畴昔，近饯寡徒御。
缠绵西关道，婉娈新丰树。
伊洛不敢息，淮河任沿溯。
乡亭茱萸津，先后非疏附。
炎时方怵惕，有若践霜露。
惆怅长岑长，寂寞梁王傅。
纷吾家延州，结友在童孺。
岑阳沐天德，邦邑持民务。
踯躅望朝阴，如何复沦误。
牙旷三千里，击辕非所慕。
秋涛联沧溟，舟楫凑北固。
江汜日绵眇，朝夕空寐寤。
中洞松栝新，东皋阡陌故。
馀辉方焜耀，可以欢邑聚。
南华在濠上，谁辩魏王瓠。
登陟芙蓉楼，为我时一赋。
+++储光羲
++++贻刘高士别
夙驾出东城，城傍早霞散。
初日照龙阙，峨峨在天半。
壮哉丽百常，美矣崇两观。
俯视趋朝客，簪珮何璀璨。
而我送将归，裴回霸陵岸。
北云去吴越，南雁离江汉。
伊昔蹈丘园，翩翩理文翰。
高谈闵仲叔，逸气刘公干。
每言竹柏贞，尝轻朝市玩。
山昼猿狖静，溪曛鱼鸟乱。
宁止卧崆峒，直云期汗漫。
圣君既理历，族士咸炳焕。
矫首来天池，振羽泛漪澜。
元淑命不达，伯鸾吟可叹。
东去姑苏台，乃过陟阳馆。
舍辔函关道，浮舟沧海畔。
耳目旷暄凉，怀抱盈悲惋。
沉沉青岁晚，霭霭秋云换。
自言永遁栖，无复从羁绊。
挥手谢知己，知己莫能赞。
+++储光羲
++++山中贻崔六琪华
恍惚登高岭，裴回看落日。
遥想仲长园，如亲幼安室。
春渚菖蒲登，山中拨谷鸣。
相思不道远，太息未知情。
意君来此地，时复疏林薄。
中夜扫闲门，迎晨闭菌阁。
屣履清池上，家童奉信归。
忧随落花散，目送归云飞。
故交在天末，心知复千里。
无人暂往来，独作中林士。
+++储光羲
++++贻余处士
故园至新浦，遥复未百里。
北望是他邦，纷吾即游士。
潮来津门启，罢楫信流水。
客意乃成欢，舟人亦相喜。
迟迟菱荇上，泛泛菰蒲里。
渐闻商旅喧，犹见凫鹥起。
市亭忽云构，方物如山峙。
吴王昔丧元，隋帝又灭祀。
停舻一以眺，太息兴亡理。
秋苑故池田，宫门新柳杞。
我行苦炎月，乃及清昊始。
此地日逢迎，终思隐君子。
莫言异舒卷，形音在心耳。
+++储光羲
++++刘先生闲居
高第后归道，乃居玉华宫。
逍遥人间世，不异浮丘公。
甘寝何秉羽，出门忽从戎。
方将游昆仑，又欲小崆峒。
进退既在我，归来长安中。
焚香东海君，侍坐西山童。
善行无辙迹，吾亦安能穷。
但见神色闲，中心如虚空。
期之比天老，真德辅帝鸿。
+++储光羲
++++京口题崇上人山亭
清旦历香岩，岩径纡复直。
花林开宿雾，游目清霄极。
分明窗户中，远近山川色。
金沙童子戏，香饭诸天食。
叫叫海鸿声，轩轩江燕翼。
寄言清净者，闾阎徒自踣。
+++储光羲
++++朝邑蔡主簿期不会二首
下位日趋走，久之宾会疏。
空迟偶词赋，所愧比园庐。
朝念池上酌，暮逢林下书。
方将固封守，暂欲混畋渔。
衰柳隐长路，秋云满太虚。
遥遥望左右，日入未回车。
日入清风至，知君在西偏。
车舆既成列，宾仆复能贤。
迢递下墟坂，逍遥看井田。
苍山起暮雨，极浦浮长烟。
服义大如志，交欢数尽年。
宁言十馀里，不见空来还。
+++储光羲
++++巩城南河作寄徐三景晖
初年雨候迟，巩洛河流小。
摇摇芳草岸，屡见春山晓。
清露洗云林，轻波戏鱼鸟。
唯言故人远，不念乡川眇。
舟楫去潆回，湍溆行奔峭。
寄书千里路，莫道南鸿少。
+++储光羲
++++贻阎处士防卜居终南
春风摇杂树，言别还江汜。
坚冰生绿潭，又客三千里。
兆梦唯颜色，悬情乃文史。
涤耳贵清言，披欢迟玉趾。
秦城疑旧庐，伫立问焉如。
稚子跪而说，还山将隐居。
竹林既深远，松宇复清虚。
迹迥事多逸，心安趣有馀。
石门动高韵，草堂新著书。
鶱飞久超绝，蹇足空踌躇。
犹有昔时意，望君当照车。
驱车当六国，何以须潜默。
圣主常征贤，群公每举德。
此时方独往，身志将何欲。
愿谢山中人，回车首归躅。
+++储光羲
++++新丰作贻殷四校书
汉皇思旧邑，秦地作新丰。
南出华阳路，西分长乐宫。
安知天地久，不与昔年同。
鸡犬暮声合，城池秋霁空。
纷吾从此去，望极咸阳中。
不见芸香阁，徒思文雅雄。
+++储光羲
++++华阳作贻祖三咏
朝行敷水上，暮出华山东。
高馆宿初静，长亭秋转空。
日余久沦汩，重此闻霜风。
淅沥入溪树，飕飗惊夕鸿。
凄然望伊洛，如见息阳宫。
旧识无高位，新知尽固穷。
夫君独轻举，远近善文雄。
岂念千里驾，崎岖秦塞中。
+++储光羲
++++贻袁三拾遗谪作
倾盖洛之滨，依然心事亲。
龙门何以峻，曾是好词人。
珥笔朝文陛，含章讽紫宸。
帝城多壮观，被服长如春。
天子俭为德，而能清约身。
公卿尽虚位，天下自趣尘。
如君物望美，令德声何已。
高帝黜儒生，文皇谪才子。
朝廷非不盛，谴谪良难恃。
路出大江阴，川行碧峰里。
斯言徒自玷，白玉岂为滓。
希声尽众人，深识唯知己。
知己怨生离，悠悠天一涯。
寸心因梦断，孤愤为年移。
花满芙蓉阙，春深朝夕池。
空令千万里，长望白云垂。
+++储光羲
++++洛中贻朝校书衡，朝即日本人也
万国朝天中，东隅道最长。
吾生美无度，高驾仕春坊。
出入蓬山里，逍遥伊水傍。
伯鸾游太学，中夜一相望。
落日悬高殿，秋风入洞房。
屡言相去远，不觉生朝光。
+++储光羲
++++贻崔太祝
天都分礼阁，肃肃临清渠。
春山照前屏，高槐荫内除。
惟贤尚廪禄，弟去兄来居。
文雅更骧首，风流信有馀。
中年幸从事，乃遇两吹嘘。
何以知君子，交情复淡如。
+++储光羲
++++贻王处士子文
春草生洞渚，春风入上林。
春皋有黄鹤，抚翮未扬音。
王屋尝嘉遁，伊川复陆沉。
张弦鹍鸡弄，闭室蓬蒿深。
避地歌三乐，游山赋九吟。
大君思左右，无乃化黄金。
+++储光羲
++++献华阴罗丞别
华山薄游者，玄发当青春。
道德同仙吏，尊卑即丈人。
县城俯京路，获见官舍里。
淹留琼树枝，谑浪春泉水。
昔余在天目，总角奉游从。
寒暑递来往，今复莲花峰。
别情无远近，道别方愁予。
孰想古人言，乃知悲风雨。
+++储光羲
++++闲居
薄游何所愧，所愧在闲居。
亲故不来往，中园时读书。
步栏滴馀雪，春塘抽新蒲。
梧桐渐覆井，时鸟自相呼。
悠然念故乡，乃在天一隅。
安得如浮云，来往方须臾。
+++储光羲
++++送恂上人还吴
洛城本天邑，洛水即天池。
君王既行幸，法子复来仪。
虚室香花满，清川杨柳垂。
乘闲道归去，远意谁能知。
+++储光羲
++++送周十一
秋风陨群木，众草下严霜。
复问子何如，自言之帝乡。
岂无亲所爱，将欲济时康。
握手别征驾，返悲岐路长。
+++储光羲
++++新丰主人
新丰主人新酒熟，旧客还归旧堂宿。
满酌香含北砌花，盈尊色泛南轩竹。
云散天高秋月明，东家少女解秦筝。
醉来忘却巴陵道，梦中疑是洛阳城。
+++储光羲
++++登戏马台作
君不见宋公仗钺诛燕后，英雄踊跃争趋走。
小会衣冠吕梁壑，大征甲卒碻磝口。
天门神武树元勋，九日茱萸飨六军。
泛泛楼船游极浦，摇摇歌吹动浮云。
居人满目市朝变，霸业犹存齐楚甸。
泗水南流桐柏川，沂山北走琅琊县。
沧海沉沉晨雾开，彭城烈烈秋风来。
少年自古未得意，日暮萧条登古台。
+++储光羲
++++贻从军行
取胜小非用，来朝明光殿。
东平不足先，梦出凤林间。
梦还沧海阙，万里尽阴色。
岂为我离别。
马上吹笛起寒风，道傍舞剑飞春雪。
男儿悬弧非一日，君去成高节。
+++储光羲
++++酬李壶关奉使行县忆诸公
青枫江上沧浪吟，白月宫中鹦鹉林。
非有净清心，同道同房若断金。
离居忽有云山意，清韵遥转舟楫事。
去时能忆竹园游，来时莫忘桃园记。
+++储光羲
++++蔷薇
袅袅长数寻，青青不作林。
一茎独秀当庭心，数枝分作满庭阴。
春日迟迟欲将半，庭影离离正堪玩。
枝上莺娇不畏人，叶底蛾飞自相乱。
秦家女儿爱芳菲，画眉相伴采葳蕤。
高处红须欲就手，低边绿刺已牵衣。
蒲萄架上朝光满，杨柳园中暝鸟飞。
连袂踏歌从此去，风吹香气逐人归。

+++储光羲
++++同张侍御宴北楼
今之太守古诸侯，出入双旌垂七旒。
朝览干戈时听讼，暮延宾客复登楼。
西山漠漠崦嵫色，北渚沉沉江汉流。
良宵清净方高会，绣服光辉联皂盖。
鱼龙恍惚阶墀下，云雾杳冥窗户外。
水灵慷慨行泣珠，游女飘飖思解佩。
苍苍低月半遥城，落落疏星满太清。
不分开襟悲楚奏，愿言吹笛退胡兵。
轩后青丘埋猰貐，周王白羽扫欃枪。
期君武节朝龙阙，余亦翱翔归玉京。

++上卷一百三十九
  
+++储光羲
++++临江亭五咏
晋家南作帝，京镇北为关。
江水中分地，城楼下带山。
金陵事已往，青盖理无还。
落日空亭上，愁看龙尾湾。
山横小苑前，路尽大江边。
此地兴王业，无如宋主贤。
潮生建业水，风散广陵烟。
直望清波里，只言别有天。
城头落暮晖，城外捣秋衣。
江水青云挹，芦花白雪飞。
南州王气疾，东国海风微。
借问商歌客，年年何处归。
古木啸寒禽，层城带夕阴。
梁园多绿柳，楚岸尽枫林。
山际空为险，江流长自深。
平生何以恨，天地本无心。
京山千里过，孤愤望中来。
江势将天合，城门向水开。
落霞明楚岸，夕露湿吴台。
去去无相识，陈皇安在哉。
+++储光羲
++++饯张七琚任宗城即环之季也同产八人俱以才名知
他日曾游魏，魏家馀趾存。
可怜宫殿所，但见桑榆繁。
此去拜新职，为荣近故园。
高阳八才子，况复在君门。
+++储光羲
++++留别安庆李太守
明牧念行子，又言悲解携。
初筵方落日，醉止到鸣鸡。
过客来自北，大军居在西。
丘家如讨逆，敢以庶盘溪。
+++储光羲
++++洛阳东门送别
东城别故人，腊月迟芳辰。
不惜孤舟去，其如两地春。
花明洛阳苑，水绿小平津。
是日不相见，莺声徒自新。
+++储光羲
++++汉阳即事
楚国千里远，孰知方寸违。
春游欢有客，夕寝赋无衣。
江水带冰绿，桃花随雨飞。
九歌有深意，捐佩乃言归。
+++储光羲
++++泊江潭贻马校书
明月挂青天，遥遥如目前。
故人游画阁，却望似云边。
水宿依渔父，歌声好采莲。
采莲江上曲，今夕为君传。
+++储光羲
++++送沈校书吴中搜书
郊外亭皋远，野中岐路分。
苑门临渭水，山翠杂春云。
秦阁多遗典，吴台访阙文。
君王思校理，莫滞清江濆。
+++储光羲
++++寒夜江口泊舟
寒潮信未起，出浦缆孤舟。
一夜苦风浪，自然增旅愁。
吴山迟海月，楚火照江流。
欲有知音者，异乡谁可求。
+++储光羲
++++苑外至龙兴院作
朝游天苑外，忽见法筵开。
山势当空出，云阴满地来。
疏钟清月殿，幽梵静花台。
日暮香林下，飘飘仙步回。
+++储光羲
++++题虬上人房
禅宫分两地，释子一为心。
入道无来去，清言见古今。
江寒池水绿，山暝竹园深。
别有中天月，遥遥散夕阴。
+++储光羲
++++咏山泉
（一作题山中流泉）
山中有流水，借问不知名。
映地为天色，飞空作雨声。
转来深涧满，分出小池平。
恬澹无人见，年年长自清。
+++储光羲
++++贻主客吕郎中
（即皇太子赞谕）
上士既开天，中朝为得贤。
青云方羽翼，画省比神仙。
委佩云霄里，含香日月前。
君王傥借问，客有上林篇。
+++储光羲
++++京口留别徐大补阙赵二零陵
皇州月初晓，处处鼓钟喧。
树出蓬莱殿，城开阊阖门。
近臣朝琐闼，词客向文园。
独有三川路，空伤游子魂。
+++储光羲
++++答王十三维
门生故来往，知欲命浮觞。
忽奉朝青阁，回车入上阳。
落花满春水，疏柳映新塘。
是日归来暮，劳君奏雅章。
+++储光羲
++++奉和中书徐侍郎中书省玩白云寄颖阳赵大
青阙朝初退，白云遥在天。
非关取雷雨，故欲伴神仙。
泛滟鹓池曲，飘飖琐闼前。
犹多远山意，幸入侍臣篇。
+++储光羲
++++和张太祝冬祭马步
故坛何肃肃，中野自无喧。
烈火见陈信，飏言闻永存。
房星隐曙色，朔风动寒原。
今日歌天马，非关征大宛。
+++储光羲
++++祭风伯坛应张太祝作
圣主御青春，纶言命使臣。
将修风伯祀，更福太平人。
帟幕宵联事，坛场晓降神。
帝心矜动物，非为属车人。
+++储光羲
++++寻徐山人遇马舍人
泊舟伊川右，正见野人归。
日暮春山绿，我心清且微。
岩声风雨度，水气云霞飞。
复有金门客，来参萝薜衣。
+++储光羲
++++夜观妓
白雪宜新舞，清宵召楚妃。
娇童携锦荐，侍女整罗衣。
花映垂鬟转，香迎步履飞。
徐徐敛长袖，双烛送将归。
+++储光羲
++++洛桥送别
河桥送客舟，河水正安流。
远见轻桡动，遥怜故国游。
海禽逢早雁，江月值新秋。
一听南津曲，分明散别愁。
+++储光羲
++++秦中送人觐省
二月清江外，遥遥饯故人。
南山晴有雪，东陌霁无尘。
骑别章台晚，舟行洛水春。
君梁苑去，日见白华新。
+++储光羲
++++洛中送人还江东
洛城春雨霁，相送下江乡。
树绿天津道，山明伊水阳。
孤舟从此去，客思一何长。
直望清波里，唯馀落日光。
+++储光羲
++++送姚六昆客任会稽何大蹇任孟县
越城临渤澥，晋国在河汾。
仙绶两乡意，青郊一路分。
野棠春未发，田雀暮成群。
他日思吴会，尝因西北云。
+++储光羲
++++洛潭送人觐省
清洛带芝田，东流入大川。
舟轻水复急，别望杳如仙。
细草生春岸，明霞散早天。
送君唯一曲，当是白华篇。
+++储光羲
++++送人随大夫和蕃
西方有六国，国国愿来宾。
圣主今无外，怀柔遣使臣。
大夫开幕府，才子作行人。
解剑聊相送，边城二月春。
+++储光羲
++++仲夏饯魏四河北觐叔
落日临御沟，送君还北州。
树凉征马去，路暝归人愁。
吴岳夏云尽，渭河秋水流。
东篱摘芳菊，想见竹林游。
+++储光羲
++++送人寻裴斐
柱史回清宪，谪居临汉川。
迟君千里驾，方外赏云泉。
路断因春水，山深隔暝烟。
湘江见游女，寄摘一枝莲。
+++储光羲
++++陇头水送别
相送陇山头，东西陇水流。
从来心胆盛，今日为君愁。
暗雪迷征路，寒云隐戍楼。
唯馀旌旆影，相逐去悠悠。
+++储光羲
++++送王上人还襄阳
朝看法云散，知有至人还。
送客临伊水，行车出故关。
天花满南国，精舍在空山。
虽复时来去，中心长日闲。
+++储光羲
++++官庄池观竞渡
落日吹箫管，清池发棹歌。
船争先后渡，岸激去来波。
水叶藏鱼鸟，林花间绮罗。
踟蹰仙女处，犹似望天河。
+++储光羲
++++重寄虬上人
一作云峰别，三看花柳朝。
青山隔远路，明月空长霄。
鹊浴西江雨，鸡鸣东海潮。
此情劳梦寐，况道双林遥。
+++储光羲
++++蓝上茅茨期王维补阙
山中人不见，云去夕阳过。
浅濑寒鱼少，丛兰秋蝶多。
老年疏世事，幽性乐天和。
酒熟思才子，溪头望玉珂。
+++储光羲
++++大酺得长字韵时任安宜尉
大道启元命，时人居太康。
中朝发玄泽，下国被天光。
明诏始端午，初筵当履霜。
鼓鼙迎爽气，羽籥映新阳。
太守即悬圃，淮夷成葆疆。
小臣惭下位，拜手颂灵长。
+++储光羲
++++同张侍御鼎和京兆萧兵曹华岁晚南园
公府传休沐，私庭效陆沉。
方知从大隐，非复在幽林。
阙下忠贞志，人间孝友心。
既将冠盖雅，仍与薜萝深。
寒变中园柳，春归上苑禽。
池涵青草色，山带白云阴。
潘岳闲居赋，钟期流水琴。
一经当自足，何用遗黄金。
+++储光羲
++++奉酬张五丈垂赠
彩服去江汜，白云生大梁。
星辰动异色，羔雁成新行。
日望天朝近，时忧郢路长。
情言间薖轴，惠念及沧浪。
松柏以之茂，江湖亦自忘。
贾生方吊屈，岂敢比南昌。
+++储光羲
++++秦中守岁
众星已穷次，青帝方行春。
永感易成戚，离居难重陈。
阖门守初夜，燎火到清晨。
或念无生法，多伤未出尘。
广庭日将晏，虚室自为宾。
愿以桑榆末，常逢甲子新。
+++储光羲
++++献高使君大酺作
肃穆郊禋毕，工歌赏事并。
三朝遵湛露，一道洽仁明。
布德言皆应，无为物自成。
花添罗绮色，莺乱管弦声。
独有同高唱，空陪乐太平。
+++储光羲
++++荥阳马氏二子
圣君封太岳，十月建行旃。
辇路开千里，寒云霁九天。
故人多侍从，二子留伊川。
河兖冰初合，关城月屡圆。
暝过荥水上，闻说郑卿贤。
材蔽行人右，名居东里先。
制岩开别业，桑柘亦依然。
待至金园侧，相将居一廛。
+++储光羲
++++观竞渡
大夫沉楚水，千祀国人哀。
习棹江流长，迎神雨雾开。
标随绿云动，船逆清波来。
下怖鱼龙起，上惊凫雁回。
能令秋大有，鼓吹远相催。
+++储光羲
++++太学贻张筠
璧池忝门子，俄顷变炎凉。
绿竹深虚馆，清流响洞房。
园林在建业，新友去咸阳。
中夜鼓钟静，初秋漏刻长。
浮云开太室，华盖上明堂。
空此远相望，劳歌还自伤。
+++储光羲
++++田家即事
桑柘悠悠水蘸堤，晚风晴景不妨犁。
高机犹织卧蚕子，下坂饥逢饷饁妻。
杏色满林羊酪熟，麦凉浮垄雉媒低。
生时乐死皆由命，事在皇天志不迷。
+++储光羲
++++洛阳道五首献吕四郎中
洛水春冰开，洛城春水绿。
朝看大道上，落花乱马足。
剧孟不知名，千金买宝剑。
出入平津邸，自言娇且艳。
大道直如发，春日佳气多。
五陵贵公子，双双鸣玉珂。
春风二月时，道傍柳堪把。
上枝覆官阁，下枝覆车马。
洛水照千门，千门碧空里。
少年不得志，走马游新市。
+++储光羲
++++同武平一员外游湖
竹吹留歌扇，莲香入舞衣。
前溪多曲溆，乘兴莫先归。
+++储光羲
++++长安道
鸣鞭过酒肆，袨服游倡门。
百万一时尽，含情无片言。
西行一千里，暝色生寒树。
暗闻歌吹声，知是长安路。
+++储光羲
++++江南曲四首
绿江深见底，高浪直翻空。
惯是湖边住，舟轻不畏风。
逐流牵荇叶，缘岸摘芦苗。
为惜鸳鸯鸟，轻轻动画桡。
日暮长江里，相邀归渡头。
落花如有意，来去逐船流。
隔江看树色，沿月听歌声。
不是长干住，那从此路行。
+++储光羲
++++关山月
一雁过连营，繁霜覆古城。
胡笳在何处，半夜起边声。
+++储光羲
++++玉真公主山居
山北天泉苑，山西凤女家。
不言沁园好，独隐武陵花。
+++储光羲
++++沧浪峡
（一作储嗣宗诗）
沧浪临古道，道上若成尘。
自有沧浪峡，谁为无事人。
+++储光羲
++++奉真观
真门迥向北，驰道直向西。
为与天光近，云色成虹霓。
+++储光羲
++++明妃曲四首
西行陇上泣胡天，南向云中指渭川。
毳幕夜来时宛转，何由得似汉王边。
胡王知妾不胜悲，乐府皆传汉国辞。
朝来马上箜篌引，稍似宫中闲夜时。
日暮惊沙乱雪飞，傍人相劝易罗衣。
强来前殿看歌舞，共待单于夜猎归。
彩骑双双引宝车，羌笛两两奏胡笳。
若为别得横桥路，莫隐宫中玉树花。
+++储光羲
++++同武平一员外游湖五首时武贬金坛令
红荷碧筱夜相鲜，皂盖兰桡浮翠筵。
舟中对舞邯郸曲，月下双弹卢女弦。
青林碧屿暗相期，缓楫挥觥欲赋诗。
借问高歌凡几转，河低月落五更时。
朝来仙阁听弦歌，暝入花亭见绮罗。
池边命酒怜风月，浦口回船惜芰荷。
朦胧竹影蔽岩扉，淡荡荷风飘舞衣。
舟寻绿水宵将半，月隐青林人未归。
花潭竹屿傍幽蹊，画楫浮空入夜溪。
芰荷覆水船难进，歌舞留人月易低。
+++储光羲
++++题茅山华阳洞
华阳洞口片云飞，细雨濛濛欲湿衣。
玉箫遍满仙坛上，应是茅家兄弟归。
+++储光羲
++++寄孙山人
新林二月孤舟还，水满清江花满山。
借问故园隐君子，时时来往住人间。

++上卷一百四十
  
+++王昌龄
++++变行路难
向晚横吹悲，风动马嘶合。
前驱引旗节，千里阵云匝。
单于下阴山，砂砾空飒飒。
封侯取一战，岂复念闺阁。
+++王昌龄
++++塞下曲四首
蝉鸣空桑林，八月萧关道。
出塞入塞寒，处处黄芦草。
从来幽并客，皆共尘沙老。
莫学游侠儿，矜夸紫骝好。
饮马渡秋水，水寒风似刀。
平沙日未没，黯黯见临洮。
昔日长城战，咸言意气高。
黄尘足今古，白骨乱蓬蒿。
奉诏甘泉宫，总征天下兵。
朝廷备礼出，郡国豫郊迎。
纷纷几万人，去者无全生。
臣愿节宫厩，分以赐边城。
边头何惨惨，已葬霍将军。
部曲皆相吊，燕南代北闻。
功勋多被黜，兵马亦寻分。
更遣黄龙戍，唯当哭塞云。
+++王昌龄
++++塞上曲
秋风夜渡河，吹却雁门桑。
遥见胡地猎，鞴马宿严霜。
五道分兵去，孤军百战场。
功多翻下狱，士卒但心伤。
+++王昌龄
++++从军行二首
向夕临大荒，朔风轸归虑。
平沙万里馀，飞鸟宿何处。
虏骑猎长原，翩翩傍河去。
边声摇白草，海气生黄雾。
百战苦风尘，十年履霜露。
虽投定远笔，未坐将军树。
早知行路难，悔不理章句。
秋草马蹄轻，角弓持弦急。
去为龙城战，正值胡兵袭。
军气横大荒，战酣日将入。
长风金鼓动，白露铁衣湿。
四起愁边声，南庭时伫立。
断蓬孤自转，寒雁飞相及。
万里云沙涨，平原冰霰涩。
惟闻汉使还，独向刀环泣。
+++王昌龄
++++少年行二首
西陵侠少年，送客短长亭。
青槐夹两道，白马如流星。
闻道羽书急，单于寇井陉。
气高轻赴难，谁顾燕山铭。
走马远相寻，西楼下夕阴。
结交期一剑，留意赠千金。
高阁歌声远，重门柳色深。
夜阑须尽饮，莫负百年心。
+++王昌龄
++++长歌行
旷野饶悲风，飕飕黄蒿草。
系马倚白杨，谁知我怀抱。
所是同袍者，相逢尽衰老。
北登汉家陵，南望长安道。
下有枯树根，上有鼯鼠窠。
高皇子孙尽，千载无人过。
宝玉频发掘，精灵其奈何。
生须达命，有酒且长歌。
+++王昌龄
++++悲哉行
勿听白头吟，人间易忧怨。
若非沧浪子，安得从所愿。
北上太行山，临风阅吹万。
长云数千里，倏忽还肤寸。
观其微灭时，精意莫能论。
百年不容息，是处生意蔓。
始悟海上人，辞君永飞遁。
+++王昌龄
++++古意
桃花四面发，桃叶一枝开。
欲暮黄鹂啭，伤心玉镜台。
清筝向明月，半夜春风来。
+++王昌龄
++++放歌行
南渡洛阳津，西望十二楼。
明堂坐天子，月朔朝诸侯。
清乐动千门，皇风被九州。
庆云从东来，泱漭抱日流。
升平贵论道，文墨将何求。
有诏征草泽，微诚将献谋。
冠冕如星罗，拜揖曹与周。
望尘非吾事，入赋且迟留。
幸蒙国士识，因脱负薪裘。
今者放歌行，以慰梁甫愁。
但营数斗禄，奉养每丰羞。
若得金膏遂，飞云亦可俦。
+++王昌龄
++++越女
（《乐府诗集》作《采莲曲》）
越女作桂舟，还将桂为楫。
湖上水渺漫，清江不可涉。
摘取芙蓉花，莫摘芙蓉叶。
将归问夫婿，颜色何如妾。
+++王昌龄
++++郑县宿陶太公馆中赠冯六元二
儒有轻王侯，脱略当世务。
本家蓝田下，非为渔弋故。
无何困躬耕，且欲驰永路。
幽居与君近，出谷同所骛。
昨日辞石门，五年变秋露。
云龙未相感，干谒亦已屡。
子为黄绶羁，余忝蓬山顾。
京门望西岳，百里见郊树。
飞雨祠上来，霭然关中暮。
驱车郑城宿，秉烛论往素。
山月出华阴，开此河渚雾。
清光比故人，豁达展心晤。
冯公尚戢翼，元子仍跼步。
拂衣易为高，沦迹难有趣。
张范善终始，吾等岂不慕。
罢酒当凉风，屈伸备冥数。
+++王昌龄
++++听弹风入松阕赠杨补阙
商风入我弦，夜竹深有露。
弦悲与林寂，清景不可度。
寥落幽居心，飕飗青松树。
松风吹草白，溪水寒日暮。
声意去复还，九变待一顾。
空山多雨雪，独立君始悟。
+++王昌龄
++++缑氏尉沈兴宗置酒南溪留赠
林色与溪古，深篁引幽翠。
山尊在渔舟，棹月情已醉。
始穷清源口，壑绝人境异。
春泉滴空崖，萌草拆阴地。
久之风榛寂，远闻樵声至。
海雁时独飞，永然沧洲意。
古时青冥客，灭迹沦一尉。
吾子踌躇心，岂其纷埃事。
缑峰信所克，济北余乃遂。
齐物意已会，息肩理犹未。
卷舒形性表，脱略贤哲议。
仲月期角巾，饭僧嵩阳寺。
+++王昌龄
++++为张僓赠阎使臣
哀哀献玉人，楚国同悲辛。
泣尽继以血，何由辨其真。
赖承琢磨惠，复使光辉新。
犹畏谗口疾，弃之如埃尘。
+++王昌龄
++++赠史昭
东林月未升，廓落星与汉。
是夕鸿始来，斋中起长叹。
怀哉望南浦，眇然夜将半。
但有秋水声，愁使心神乱。
握中何为赠，瑶草已衰散。
海鳞未化时，各在天一岸。
+++王昌龄
++++秋山寄陈谠言
岩间寒事早，众山木已黄。
北风何萧萧，兹夕露为霜。
感激未能寐，中宵时慨慷。
黄虫初悲鸣，玄鸟去我梁。
独卧时易晚，离群情更伤。
思君若不及，鸿雁今南翔。
+++王昌龄
++++出郴山口至叠石湾野人室中寄张十一
槠楠无冬春，柯叶连峰稠。
阴壁下苍黑，烟含清江楼。
景开独沿曳，响答随兴酬。
旦夕望吾友，如何迅孤舟。
叠沙积为岗，崩剥雨露幽。
石脉尽横亘，潜潭何时流。
既见万古色，颇尽一物由。
永与世人远，气还草木收。
盈缩理无馀，今往何必忧。
郴土群山高，耆老如中州。
孰云议舛降，岂是娱宦游。
阴火昔所伏，丹砂将尔谋。
昨临苏耽井，复向衡阳求。
同疚来相依，脱身当有筹。
数月乃离居，风湍成阻修。
野人善竹器，童子能溪讴。
寒月波荡漾，羁鸿去悠悠。
+++王昌龄
++++宿灞上寄侍御玙弟
独饮灞上亭，寒山青门外。
长云骤落日，桑枣寂已晦。
古人驱驰者，宿此凡几代。
佐邑由东南，岂不知进退。
吾宗秉全璞，楚得璆琳最。
茅山就一征，柏署起三载。
道契非物理，神交无留碍。
我沧溟心，脱略腐儒辈。
孟冬銮舆出，阳谷群臣会。
半夜驰道喧，五侯拥轩盖。
是时燕齐客，献术蓬瀛内。
甚悦我皇心，得与王母对。
贱臣欲干谒，稽首期殒碎。
哲弟感我情，问易穷否泰。
良马足尚踠，宝刀光未淬。
昨闻羽书飞，兵气连朔塞。
诸将多失律，庙堂始追悔。
安能召书生，愿得论要害。
戎夷非草木，侵逐使狼狈。
虽有屠城功，亦有降虏辈。
兵粮如山积，恩泽如雨霈。
羸卒不可兴，碛地无足爱。
若用匹夫策，坐令军围溃。
不费黄金资，宁求白璧赉。
明主忧既远，边事亦可大。
荷宠务推诚，离言深慷慨。
霜摇直指草，烛引明光珮。
公论日夕阻，朝廷蹉跎会。
孤城海门月，万里流光带。
不应百尺松，空老钟山霭。
+++王昌龄
++++次汝中寄河南陈赞府
汝山方联延，伊水才明灭。
遥见入楚云，又此空馆月。
纷然驰梦想，不谓远离别。
京邑多欢娱，衡湘暂沿越。
明湖春草遍，秋桂白花发。
岂惟长思君，日夕在魏阙。
+++王昌龄
++++同从弟销南斋玩月忆山阴崔少府
高卧南斋时，开帷月初吐。
清辉淡水木，演漾在窗户。
苒苒几盈虚，澄澄变今古。
美人清江畔，是夜越吟苦。
千里其如何，微风吹兰杜。
+++王昌龄
++++代扶风主人答
杀气凝不流，风悲日彩寒。
浮埃起四远，游子弥不欢。
依然宿扶风，沽酒聊自宽。
寸心亦未理，长铗谁能弹。
主人就我饮，对我还慨叹。
便泣数行泪，因歌行路难。
十五役边地，三回讨楼兰。
连年不解甲，积日无所餐。
将军降匈奴，国使没桑干。
去时三十万，独自还长安。
不信沙场苦，君看刀箭瘢。
乡亲悉零落，冢墓亦摧残。
仰攀青松枝，恸绝伤心肝。
禽兽悲不去，路傍谁忍看。
幸逢休明代，寰宇静波澜。
老马思伏枥，长鸣力已殚。
少年与运会，何事发悲端。
天子初封禅，贤良刷羽翰。
三边悉如此，否泰亦须观。
+++王昌龄
++++酬鸿胪裴主簿雨后北楼见赠
（一作高適诗）
暮霞照新晴，归云犹相逐。
有怀晨昏暇，想见登眺目。
问礼侍彤襜，题诗访茅屋。
高楼多古今，陈事满陵谷。
地久微子封，台馀孝王筑。
裴回顾霄汉，豁达俯川陆。
远水对孤城，长天向乔木。
公门何清静，列戟森已肃。
不叹携手稀，常思著鞭速。
终当拂羽翰，轻举随鸿鹄。
+++王昌龄
++++送任五之桂林
楚客醉孤舟，越水将引棹。
山为两乡别，月带千里貌。
羁谴同缯纶，僻幽闻虎豹。
桂林寒色在，苦节知所效。
+++王昌龄
++++山中别庞十
幽娟松筱径，月出寒蝉鸣。
散发卧其下，谁知孤隐情。
吟时白云合，钓处玄潭清。
琼树方杳霭，凤兮保其贞。
+++王昌龄
++++留别伊阙张少府郭大都尉
迁客就一醉，主人空金罍。
江湖青山底，欲去仍裴回。
郭侯未相识，策马伊川来。
把手相劝勉，不应老尘埃。
孟阳逢山旧，仙馆留清才。
日晚劝趣别，风长云逐开。
幸随板舆远，负谴何忧哉。
唯有仗忠信，音书报云雷。
+++王昌龄
++++送韦十二兵曹
县职如长缨，终日检我身。
平明趋郡府，不得展故人。
故人念江湖，富贵如埃尘。
迹在戎府掾，心游天台春。
独立浦边鹤，白云长相亲。
南风忽至吴，分散还入秦。
寒夜天光白，海净月色真。
对坐论岁暮，弦悲岂无因。
平生驰驱分，非谓杯酒仁。
出处两不合，忠贞何由伸。
看君孤舟去，且欲歌垂纶。
+++王昌龄
++++东京府县诸公与綦毋潜李颀相送至白马寺宿
鞍马上东门，裴回入孤舟。
贤豪相追送，即棹千里流。
赤岸落日在，空波微烟收。
薄宦忘机括，醉来即淹留。
月明见古寺，林外登高楼。
南风开长廊，夏夜如凉秋。
江月照吴县，西归梦中游。
+++王昌龄
++++送东林廉上人归庐山
石溪流已乱，苔径人渐微。
日暮东林下，山僧还独归。
昔为庐峰意，况与远公违。
道性深寂寞，世情多是非。
会寻名山去，岂复望清辉。
+++王昌龄
++++留别武陵袁丞
皇恩暂迁谪，待罪逢知己。
从此武陵溪，孤舟二千里。
桃花遗古岸，金涧流春水。
谁识马将军，忠贞抱生死。
+++王昌龄
++++别刘谞
天地寒更雨，苍茫楚城阴。
一尊广陵酒，十载衡阳心。
倚仗不可料，悲欢岂易寻。
相逢成远别，后会何如今。
身在江海上，云连京国深。
行当务功业，策马何駸駸。
+++王昌龄
++++岳阳别李十七越宾
相逢楚水寒，舟在洞庭驿。
具陈江波事，不异沦弃迹。
杉上秋雨声，悲切蒹葭夕。
弹琴收馀响，来送千里客。
平明孤帆心，岁晚济代策。
时在身未充，潇湘不盈画。
湖小洲渚联，澹淡烟景碧。
鱼鳖自有性，龟龙无能易。
谴黜同所安，风土任所适。
闭门观玄化，携手遗损益。
+++王昌龄
++++留别岑参兄弟
江城建业楼，山尽沧海头。
副职守兹县，东南棹孤舟。
长安故人宅，秣马经前秋。
便以风雪暮，还为纵饮留。
貂蝉七叶贵，鸿鹄万里游。
何必念钟鼎，所在烹肥牛。
为君啸一曲，且莫弹箜篌。
徒见枯者艳，谁言直如钩。
岑家双琼树，腾光难为俦。
谁言青门悲，俯期吴山幽。
日西石门峤，月吐金陵洲。
追随探灵怪，岂不骄王侯。
+++王昌龄
++++送刘昚虚归取宏词解
太清闻海鹤，游子引乡眄。
声随羽仪远，势与归云便。
青桂春再荣，白云暮来变。
迁飞在礼仪，岂复泪如霰。
+++王昌龄
++++巴陵别刘处士
刘生隐岳阳，心远洞庭水。
偃帆入山郭，一宿楚云里。
竹映秋馆深，月寒江风起。
烟波桂阳接，日夕数千里。
袅袅清夜猿，孤舟坐如此。
湘中有来雁，雨雪候音旨。
+++王昌龄
++++宿裴氏山庄
苍苍竹林暮，吾亦知所投。
静坐山斋月，清溪闻远流。
西峰下微雨，向晓白云收。
遂解尘中组，终南春可游。
+++王昌龄
++++淇上酬薛据兼寄郭微
（一作高適诗）
自从别京华，我心乃萧索。
十年守章句，万里空寥落。
北上登蓟门，茫茫见沙漠。
倚剑对风尘，慨然思卫霍。
拂衣去燕赵，驱马怅不乐。
天长沧洲路，日暮邯郸郭。
酒肆或淹留，渔泽屡栖泊。
独行备艰难，孰辞干鼎镬。
皇情念淳古，时俗何浮薄。
理道须任贤，安人在求瘼。
故交负奇才，逸气包謇谔。
隐轸经济策，纵横建安作。
才望忽先鸣，风期无宿诺。
飘飖劳州县，迢递限言谑。
东驰眇贝丘，西顾弥虢略。
淇水徒自深，浮云不堪托。
吾谋适可用，天道岂辽廓。
不然买山田，一身与耕凿。

++上卷一百四十一
  
+++王昌龄
++++咏史
荷畚至洛阳，杖策游北门。
天下尽兵甲，豺狼满中原。
明夷方遘患，顾我徒崩奔。
自惭菲薄才，误蒙国士恩。
位重任亦重，时危志弥敦。
西北未及终，东南不可吞。
进则耻保躬，退乃为触藩。
叹息嵩山老，而后知其尊。
+++王昌龄
++++杂兴
握中铜匕首，粉锉楚山铁。
义士频报雠，杀人不曾缺。
可悲燕丹事，终被狼虎灭。
一举无两全，荆轲遂为血。
诚知匹夫勇，何取万人杰。
无道吞诸侯，坐见九州裂。
+++王昌龄
++++秋兴
日暮西北堂，凉风洗修木。
著书在南窗，门馆常肃肃。
苔草延古意，视听转幽独。
或问余所营，刈黍就寒谷。
+++王昌龄
++++斋心
女萝覆石壁，溪水幽濛胧。
紫葛蔓黄花，娟娟寒露中。
朝饮花上露，夜卧松下风。
云英化为水，光采与我同。
日月荡精魄，寥寥天宇空。
+++王昌龄
++++独游
林卧情每闲，独游景常晏。
时从灞陵下，垂钓往南涧。
手携双鲤鱼，目送千里雁。
悟彼飞有适，知此罹忧患。
放之清冷泉，因得省疏慢。
永怀青岑客，回首白云间。
神超物无违，岂系名与宦。
+++王昌龄
++++香积寺礼拜万回平等二圣僧塔
真无御化来，借有乘化归。
如彼双塔内，孰能知是非。
愚也骇苍生，圣哉为帝师。
当为时世出，不由天地资。
万回主此方，平等性无违。
今我一礼心，亿劫同不移。
肃肃松柏下，诸天来有时。
+++王昌龄
++++就道士问周易参同契
仙人骑白鹿，发短耳何长。
时余采菖蒲，忽见嵩之阳。
稽首求丹经，乃出怀中方。
披读了不悟，归来问嵇康。
嗟余无道骨，发我入太行。
+++王昌龄
++++诸官游招隐寺
山馆人已空，青萝换风雨。
自从永明世，月向龙宫吐。
凿井长幽泉，白云今如古。
应真坐松柏，锡杖挂窗户。
口云七十馀，能救诸有苦。
回指岩树花，如闻道场鼓。
金色身坏灭，真如性无主。
僚友同一心，清光遣谁取。
+++王昌龄
++++宴南亭
寒江映村林，亭上纳鲜洁。
楚客共闲饮，静坐金管阕。
酣竟日入山，暝来云归穴。
城楼空杳霭，猿鸟备清切。
物状如丝纶，上心为予决。
访君东溪事，早晚樵路绝。
+++王昌龄
++++何九于客舍集
客有住桂阳，亦如巢林鸟。
罍觞且终宴，功业会未了。
山月空霁时，江明高楼晓。
门前泊舟楫，行次入松筱。
此意投赠君，沧波风袅袅。
+++王昌龄
++++洛阳尉刘晏与府掾诸公茶集天宫寺岸道上人房
良友呼我宿，月明悬天宫。
道安风尘外，洒扫青林中。
削去府县理，豁然神机空。
自从三湘还，始得今夕同。
旧居太行北，远宦沧溟东。
各有四方事，白云处处通。
+++王昌龄
++++观江淮名胜图
刻意吟云山，尤知隐沦妙。
远公何为者，再诣临海峤。
而我高其风，披图得遗照。
援毫无逃境，遂展千里眺。
淡扫荆门烟，明标赤城烧。
青葱林间岭，隐见淮海徼。
但指香炉顶，无闻白猿啸。
沙门既云灭，独往岂殊调。
感对怀拂衣，胡宁事渔钓。
安期始遗舄，千古谢荣耀。
投迹庶可齐，沧浪有孤棹。
+++王昌龄
++++灞上闲居
鸿都有归客，偃卧滋阳村。
轩冕无枉顾，清川照我门。
空林网夕阳，寒鸟赴荒园。
廓落时得意，怀哉莫与言。
庭前有孤鹤，欲啄常翩翻。
为我衔素书，吊彼颜与原。
二君既不朽，所以慰其魂。
+++王昌龄
++++风凉原上作
阴岑宿云归，烟雾湿松柏。
风凄日初晓，下岭望川泽。
远山无晦明，秋水千里白。
佳气盘未央，圣人在凝碧。
关门阻天下，信是帝王宅。
海内方晏然，庙堂有奇策。
时贞守全运，罢去游说客。
予忝兰台人，幽寻免贻责。
+++王昌龄
++++裴六书堂
闲堂闭空阴，竹林但清响。
窗下长啸客，区中无遗想。
经纶精微言，兼济当独往。
+++王昌龄
++++江上闻笛
横笛怨江月，扁舟何处寻。
声长楚山外，曲绕胡关深。
相去万馀里，遥传此夜心。
寥寥浦溆寒，响尽惟幽林。
不知谁家子，复奏邯郸音。
水客皆拥棹，空霜遂盈襟。
羸马望北走，迁人悲越吟。
何当边草白，旌节陇城阴。
+++王昌龄
++++太湖秋夕
水宿烟雨寒，洞庭霜落微。
月明移舟去，夜静魂梦归。
暗觉海风度，萧萧闻雁飞。
+++王昌龄
++++赵十四兄见访
客来舒长簟，开閤延清风。
但有无弦琴，共君尽尊中。
晚来常读易，顷者欲还嵩。
世事何须道，黄精且养蒙。
嵇康殊寡识，张翰独知终。
忽忆鲈鱼鲙，扁舟往江东。
+++王昌龄
++++过华阴
云起太华山，云山互明灭。
东峰始含景，了了见松雪。
羁人感幽栖，窅映转奇绝。
欣然忘所疲，永望吟不辍。
信宿百馀里，出关玩新月。
何意昨来心，遇物遂迁别。
人生屡如此，何以肆愉悦。
+++王昌龄
++++九江口作
漭漭江势阔，雨开浔阳秋。
驿门是高岸，望尽黄芦洲。
水与五溪合，心期万里游。
明时无弃才，谪去随孤舟。
鸷鸟立寒木，丈夫佩吴钩。
何当报君恩，却系单于头。
+++王昌龄
++++大梁途中作
怏怏步长道，客行渺无端。
郊原欲下雪，天地棱棱寒。
当时每酣醉，不觉行路难。
今日无酒钱，凄惶向谁叹。
+++王昌龄
++++途中作
游人愁岁晏，早起遵王畿。
坠叶吹未晓，疏林月微微。
惊禽栖不定，寒兽相因依。
叹此霜露下，复闻鸿雁飞。
渺然江南意，惜与中途违。
羁旅悲壮发，别离念征衣。
永图岂劳止，明节期所归。
宁厌楚山曲，无人长掩扉。
+++王昌龄
++++山行入泾州
倦此山路长，停骖问宾御。
林峦信回惑，白日落何处。
徙倚望长风，滔滔引归虑。
微雨随云收，濛濛傍山去。
西临有边邑，北走尽亭戍。
泾水横白烟，州城隐寒树。
所嗟异风俗，已自少情趣。
岂伊怀土多，触目忻所遇。
+++王昌龄
++++小敷谷龙潭祠作
崖谷喷疾流，地中有雷集。
百泉势相荡，巨石皆却立。
跳波沸峥嵘，深处不可挹。
昏为蛟龙怒，清见云雨入。
灵怪崇偏祠，废兴自兹邑。
沉淫顷多昧，檐宇遂不葺。
吾闻被明典，盛德惟世及。
生人载山川，血食报原隰。
岂伊骇微险，将以循甿揖。
□飞振吕梁，忠信亦我习。
波流浸已广，悔吝在所汲。
溪水有清源，褰裳靡沾湿。
+++王昌龄
++++段宥厅孤桐
凤凰所宿处，月映孤桐寒。
槁叶零落尽，空柯苍翠残。
虚心谁能见，直影非无端。
响发调尚苦，清商劳一弹。
+++王昌龄
++++琴
孤桐秘虚鸣，朴素传幽真。
仿佛弦指外，遂见初古人。
意远风雪苦，时来江山春。
高宴未终曲，谁能辨经纶。
+++王昌龄
++++初日
初日净金闺，先照床前暖。
斜光入罗幕，稍稍亲丝管。
云发不能梳，杨花更吹满。
+++王昌龄
++++失题
奸雄乃得志，遂使群心摇。
赤风荡中原，烈火无遗巢。
一人计不用，万里空萧条。
+++王昌龄
++++赠宇文中丞
（本畅当诗）
仆本濩落人，辱当州郡使。
量力颇及早，谢归今即已。
萧萧若凌虚，衿带顷消靡。
车服卒然来，涔阳作游子。
郁郁寡开颜，默默独行李。
忽逢平生友，一笑方在此。
秋清宁风日，楚思浩云水。
为语弋林者，冥冥鸿远矣。
+++王昌龄
++++箜篌引
卢谿郡南夜泊舟，夜闻两岸羌戎讴，其时月黑猿啾啾。
微雨沾衣令人愁，有一迁客登高楼，不言不寐弹箜篌。
弹作蓟门桑叶秋，风沙飒飒青冢头，将军铁骢汗血流。
深入匈奴战未休，黄旗一点兵马收，乱杀胡人积如丘。
疮病驱来配边州，仍披漠北羔羊裘，颜色饥枯掩面羞。
眼眶泪滴深两眸，思还本乡食牦牛，欲语不得指咽喉。
或有强壮能咿嚘，意说被他边将雠，五世属藩汉主留。
碧毛毡帐河曲游，橐驼五万部落稠，敕赐飞凤金兜鍪。
为君百战如过筹，静扫阴山无鸟投，家藏铁券特承优。
黄金千斤不称求，九族分离作楚囚，深溪寂寞弦苦幽。
草木悲感声飕飗，仆本东山为国忧，明光殿前论九畴。
簏读兵书尽冥搜，为君掌上施权谋，洞晓山川无与俦。
紫宸诏发远怀柔，摇笔飞霜如夺钩，鬼神不得知其由。
怜爱苍生比蚍蜉，朔河屯兵须渐抽，尽遣降来拜御沟。
便令海内休戈矛，何用班超定远侯，史臣书之得已不。
+++王昌龄
++++乌栖曲
白马逐朱车，黄昏入狭邪。
柳树乌争宿，争枝未得飞上屋。
东房少妇婿从军，每听乌啼知夜分。
+++王昌龄
++++城傍曲
秋风鸣桑条，草白狐兔骄。
邯郸饮来酒未消，城北原平掣皂雕。
射杀空营两腾虎，回身却月佩弓弰。
+++王昌龄
++++行路难
双丝作绠系银瓶，百尺寒泉辘轳上。
悬丝一绝不可望，似妾倾心在君掌。
生意气好迁捐，只重狂花不重贤。
宴罢调筝奏离鹤，回娇转盼泣君前。
君不见，眼前事，岂保须臾心勿异。
西山日下雨足稀，侧有浮云无所寄。
但愿莫忘前者言，锉骨黄尘亦无愧。
行路难，劝君酒，莫辞烦，美酒千钟犹可尽，心中片愧何可论。

一闻汉主思故剑，使妾长嗟万古魂。
+++王昌龄
++++奉赠张荆州
祝融之峰紫云衔，翠如何其雪崭岩。
邑西有路缘石壁，我欲从之卧穹嵌。
鱼有心兮脱网罟，江无人兮鸣枫杉。
王君飞舄仍未去，苏耽宅中意遥缄。

++上卷一百四十二
  
+++王昌龄
++++驾出长安
（一作宋之问诗）
圣德超千古，皇风扇九围。
天回万象出，驾动六龙飞。
淑气来黄道，祥云覆紫微。
太平多扈从，文物有光辉。
+++王昌龄
++++驾幸河东
晋水千庐合，汾桥万国从。
开唐天业盛，入沛圣恩浓。
下辇回三象，题碑任六龙。
睿明悬日月，千岁此时逢。
+++王昌龄
++++胡笳曲
城南虏已合，一夜几重围。
自有金笳引，能沾出塞衣。
听临关月苦，清入海风微。
三奏高楼晓，胡人掩涕归。
+++王昌龄
++++潞府客亭寄崔凤童
萧条郡城闭，旅馆空寒烟。
秋月对愁客，山钟摇暮天。
新知偶相访，斗酒情依然。
一宿阻长会，清风徒满川。
+++王昌龄
++++和振上人秋夜怀士会
白露伤草木，山风吹夜寒。
遥林梦亲友，高兴发云端。
郭外秋声急，城边月色残。
瑶琴多远思，更为客中弹。
+++王昌龄
++++送李擢游江东
清洛日夜涨，微风引孤舟。
离肠便千里，远梦生江楼。
楚国橙橘暗，吴门烟雨愁。
东南具今古，归望山云秋。
+++王昌龄
++++沙苑南渡头
秋雾连云白，归心浦溆悬。
津人空守缆，村馆复临川。
篷隔苍茫雨，波连演漾田。
孤舟未得济，入梦在何年。
+++王昌龄
++++客广陵
楼头广陵近，九月在南徐。
秋色明海县，寒烟生里闾。
夜帆归楚客，昨日度江书。
为问易名叟，垂纶不见鱼。
+++王昌龄
++++静法师东斋
筑室在人境，遂得真隐情。
春尽草木变，雨来池馆清。
琴书全雅道，视听已无生。
闭户脱三界，白云自虚盈。
+++王昌龄
++++素上人影塔
物化同枯木，希夷明月珠。
本来生灭尽，何者是虚无。
一坐看如故，千龄独向隅。
至人非别有，方外不应殊。
+++王昌龄
++++遇薛明府谒聪上人
欣逢柏梁故，共谒聪公禅。
石室无人到，绳床见虎眠。
阴崖常抱雪，枯涧为生泉。
出处虽云异，同欢在法筵。
+++王昌龄
++++谒焦炼师
中峰青苔壁，一点云生时。
岂意石堂里，得逢焦炼师。
炉香净琴案，松影闲瑶墀。
拜受长年药，翩翻西海期。
+++王昌龄
++++宿京江口期刘昚虚不至
霜天起长望，残月生海门。
风静夜潮满，城高寒气昏。
故人何寂寞，久已乖清言。
明发不能寐，徒盈江上尊。
+++王昌龄
++++寒食即事
晋阳寒食地，风俗旧来传。
雨灭龙蛇火，春生鸿雁天。
泣多流水涨，歌发舞云旋。
西见之推庙，空为人所怜。
+++王昌龄
++++九日登高
青山远近带皇州，霁景重阳上北楼。
雨歇亭皋仙菊润，霜飞天苑御梨秋。
茱萸插鬓花宜寿，翡翠横钗舞作愁。
谩说陶潜篱下醉，何曾得见此风流。
+++王昌龄
++++万岁楼
江上巍巍万岁楼，不知经历几千秋。
年年喜见山长在，日日悲看水独流。
猿狖何曾离暮岭，鸬鹚空自泛寒洲。
谁堪登望云烟里，向晚茫茫发旅愁。
+++王昌龄
++++夏月花萼楼酺宴应制
土德三元正，尧心万国同。
汾阴备冬礼，长乐应和风。
赐庆垂天泽，流欢旧渚宫。
楼台生海上，箫鼓出天中。
雾晓筵初接，宵长曲未终。
雨随青幕合，月照舞罗空。
玉陛分朝列，文章发圣聪。
愚臣忝书赋，歌咏颂丝桐。
+++王昌龄
++++送欧阳会稽之任
怀禄贵心赏，东流山水长。
官移会稽郡，地迩上虞乡。
缓带屏纷杂，渔舟临讼堂。
逶迤回溪趣，猿啸飞鸟行。
万室霁朝雨，千峰迎夕阳。
辉辉远洲映，暧暧澄湖光。
白发有高士，青春期上皇。
应须枉车歇，为我访荷裳。
+++王昌龄
++++同王维集青龙寺昙壁上人兄院五韵
本来清净所，竹树引幽阴。
檐外含山翠，人间出世心。
圆通无有象，圣境不能侵。
真是吾兄法，何妨友弟深。
天香自然会，灵异识钟音。
+++王昌龄
++++东溪玩月
（一作王维诗）
月从断山口，遥吐柴门端。
万木分空霁，流阴中夜攒。
光连虚象白，气与风露寒。
谷静秋泉响，岩深青霭残。
澄清入幽梦，破影抱空峦。
恍惚琴窗里，松溪晓思难。

++上卷一百四十三
  
+++王昌龄
++++朝来曲
月昃鸣珂动，花连绣户春。
盘龙玉台镜，唯待画眉人。
+++王昌龄
++++从军行
大将军出战，白日暗榆关。
三面黄金甲，单于破胆还。
+++王昌龄
++++答武陵田太守
仗剑行千里，微躯感一言。
曾为大梁客，不负信陵恩。
+++王昌龄
++++题灞池二首
腰镰欲何之，东园刈秋韭。
世事不复论，悲歌和樵叟。
开门望长川，薄暮见渔者。
借问白头翁，垂纶几年也。
+++王昌龄
++++题僧房
棕榈花满院，苔藓入闲房。
彼此名言绝，空中闻异香。
+++王昌龄
++++击磬老人
双峰褐衣久，一磬白眉长。
谁识野人意，徒看春草芳。
+++王昌龄
++++送胡大
荆门不堪别，况乃潇湘秋。
何处遥望君，江边明月楼。
+++王昌龄
++++送郭司仓
映门淮水绿，留骑主人心。
明月随良掾，春潮夜夜深。
+++王昌龄
++++送李十五
怨别秦楚深，江中秋云起。
天长杳无隔，月影在寒水。
+++王昌龄
++++送张四
枫林已愁暮，楚水复堪悲。
别后冷山月，清猿无断时。
+++王昌龄
++++武陵田太守席送司马卢谿
诸侯分楚郡，饮饯五谿春。
山水清晖远，俱怜一逐臣。
+++王昌龄
++++送谭八之桂林
客心仍在楚，江馆复临湘。
别意猿鸟外，天寒桂水长。
+++王昌龄
++++送刘十五之郡
平明江雾寒，客马江上发。
扁舟事洛阳，窅窅含楚月。
+++王昌龄
++++从军行七首
烽火城西百尺楼，黄昏独上海风秋。
更吹羌笛关山月，无那金闺万里愁。
琵琶起舞换新声，总是关山旧别情。
撩乱边愁听不尽，高高秋月照长城。
关城榆叶早疏黄，日暮云沙古战场。
表请回军掩尘骨，莫教兵士哭龙荒。
青海长云暗雪山，孤城遥望玉门关。
黄沙百战穿金甲，不破楼兰终不还。
大漠风尘日色昏，红旗半卷出辕门。
前军夜战洮河北，已报生擒吐谷浑。
胡瓶落膊紫薄汗，碎叶城西秋月团。
明敕星驰封宝剑，辞君一夜取楼兰。
玉门山嶂几千重，山北山南总是烽。
人依远戍须看火，马踏深山不见踪。
+++王昌龄
++++出塞二首
秦时明月汉时关，万里长征人未还。
但使龙城飞将在，不教胡马度阴山。
骝马新跨白玉鞍，战罢沙场月色寒。
城头铁鼓声犹振，匣里金刀血未干。
+++王昌龄
++++采莲曲二首
吴姬越艳楚王妃，争弄莲舟水湿衣。
来时浦口花迎入，采罢江头月送归。
荷叶罗裙一色裁，芙蓉向脸两边开。
乱入池中看不见，闻歌始觉有人来。
+++王昌龄
++++殿前曲二首
贵人妆梳殿前催，香风吹入殿后来。
仗引笙歌大宛马，白莲花发照池台。
胡部笙歌西殿头，梨园弟子和凉州。
新声一段高楼月，圣主千秋乐未休。
+++王昌龄
++++春宫曲
（唐人绝句作殿前曲）
昨夜风开露井桃，未央前殿月轮高。
平阳歌舞新承宠，帘外春寒赐锦袍。
+++王昌龄
++++西宫春怨
西宫夜静百花香，欲卷珠帘春恨长。
斜抱云和深见月，朦胧树色隐昭阳。
+++王昌龄
++++西宫秋怨
芙蓉不及美人妆，水殿风来珠翠香。
谁分含啼掩秋扇，空悬明月待君王。
+++王昌龄
++++长信秋词五首
金井梧桐秋叶黄，珠帘不卷夜来霜。
熏笼玉枕无颜色，卧听南宫清漏长。
高殿秋砧响夜阑，霜深犹忆御衣寒。
银灯青琐裁缝歇，还向金城明主看。
奉帚平明金殿开，且将团扇暂裴回。
玉颜不及寒鸦色，犹带昭阳日影来。
真成薄命久寻思，梦见君王觉后疑。
火照西宫知夜饮，分明复道奉恩时。
长信宫中秋月明，昭阳殿下捣衣声。
白露堂中细草迹，红罗帐里不胜情。
+++王昌龄
++++青楼曲二首
白马金鞍从武皇，旌旗十万宿长杨。
楼头小妇鸣筝坐，遥见飞尘入建章。
驰道杨花满御沟，红妆缦绾上青楼。
金章紫绶千馀骑，夫婿朝回初拜侯。
+++王昌龄
++++青楼怨
香帏风动花入楼，高调鸣筝缓夜愁。
肠断关山不解说，依依残月下帘钩。
+++王昌龄
++++浣纱女
钱塘江畔是谁家，江上女儿全胜花。
吴王在时不得出，今日公然来浣纱。
+++王昌龄
++++闺怨
闺中少妇不曾愁，春日凝妆上翠楼。
忽见陌头杨柳色，悔教夫婿觅封侯。
+++王昌龄
++++甘泉歌
乘舆执玉已登坛，细草沾衣春殿寒。
昨夜云生拜初月，万年甘露水晶盘。
+++王昌龄
++++萧驸马宅花烛
青鸾飞入合欢宫，紫凤衔花出禁中。
可怜今夜千门里，银汉星回一道通。
+++王昌龄
++++观猎
角鹰初下秋草稀，铁骢抛鞚去如飞。
少年猎得平原兔，马后横捎意气归。
+++王昌龄
++++寄穆侍御出幽州
一从恩谴度潇湘，塞北江南万里长。
莫道蓟门书信少，雁飞犹得到衡阳。
+++王昌龄
++++寄陶副使
闻道将军破海门，如何远谪渡湘沅。
春来明主封西岳，自有还君紫绶恩。
+++王昌龄
++++至南陵答皇甫岳
与君同病复漂沦，昨夜宣城别故人。
明主恩深非岁久，长江还共五溪滨。
+++王昌龄
++++西江寄越弟
南浦逢君岭外还，沅溪更远洞庭山。
尧时恩泽如春雨，梦里相逢同入关。
+++王昌龄
++++李四仓曹宅夜饮
霜天留后故情欢，银烛金炉夜不寒。
欲问吴江别来意，青山明月梦中看。
+++王昌龄
++++宴春源
源向春城花几重，江明深翠引诸峰。
与君醉失松溪路，山馆寥寥传暝钟。
+++王昌龄
++++龙标野宴
沅溪夏晚足凉风，春酒相携就竹丛。
莫道弦歌愁远谪，青山明月不曾空。
+++王昌龄
++++听流人水调子
孤舟微月对枫林，分付鸣筝与客心。
岭色千重万重雨，断弦收与泪痕深。
+++王昌龄
++++梁苑
梁园秋竹古时烟，城外风悲欲暮天。
万乘旌旗何处在，平台宾客有谁怜。
+++王昌龄
++++武陵龙兴观黄道士房问易因题
斋心问易太阳宫，八卦真形一气中。
仙老言馀鹤飞去，玉清坛上雨濛濛。
+++王昌龄
++++送魏二
醉别江楼橘柚香，江风引雨入舟凉。
忆君遥在潇湘月，愁听清猿梦里长。
+++王昌龄
++++别李浦之京
故园今在灞陵西，江畔逢君醉不迷。
小弟邻庄尚渔猎，一封书寄数行啼。
+++王昌龄
++++送狄宗亨
秋在水清山暮蝉，洛阳树色鸣皋烟。
送君归去愁不尽，又惜空度凉风天。
+++王昌龄
++++送薛大赴安陆
津头云雨暗湘山，迁客离忧楚地颜。
遥送扁舟安陆郡，天边何处穆陵关。
+++王昌龄
++++芙蓉楼送辛渐二首
寒雨连天夜入湖，平明送客楚山孤。
洛阳亲友如相问，一片冰心在玉壶。
丹阳城南秋海阴，丹阳城北楚云深。
高楼送客不能醉，寂寂寒江明月心。
+++王昌龄
++++重别李评事
莫道秋江离别难，舟船明日是长安。
吴姬缓舞留君醉，随意青枫白露寒。
+++王昌龄
++++别陶副使归南海
南越归人梦海楼，广陵新月海亭秋。
宝刀留赠长相忆，当取戈船万户侯。
+++王昌龄
++++送人归江夏
寒江绿水楚云深，莫道离忧迁远心。
晓夕双帆归鄂渚，愁将孤月梦中寻。
+++王昌龄
++++送李五
玉碗金罍倾送君，江西日入起黄云。
扁舟乘月暂来去，谁道沧浪吴楚分。
+++王昌龄
++++送十五舅
深林秋水近日空，归棹演漾清阴中。
夕浦离觞意何已，草根寒露悲鸣虫。
+++王昌龄
++++留别郭八
长亭驻马未能前，井邑苍茫含暮烟。
醉别何须更惆怅，回头不语但垂鞭。
+++王昌龄
++++送窦七
清江月色傍林秋，波上荧荧望一舟。
鄂渚轻帆须早发，江边明月为君留。
+++王昌龄
++++巴陵送李十二
摇曳巴陵洲渚分，清江传语便风闻。
山长不见秋城色，日暮蒹葭空水云。
+++王昌龄
++++送裴图南
黄河渡头归问津，离家几日茱萸新。
漫道闺中飞破镜，犹看陌上别行人。
+++王昌龄
++++留别司马太守
辰阳太守念王孙，远谪沅溪何可论。
黄鹤青云当一举，明珠吐著报君恩。
+++王昌龄
++++卢溪主人
武陵溪口驻扁舟，溪水随君向北流。
行到荆门上三峡，莫将孤月对猿愁。
+++王昌龄
++++送程六
冬夜伤离在五溪，青鱼雪落鲙橙齑。
武冈前路看斜月，片片舟中云向西。
+++王昌龄
++++送朱越
远别舟中蒋山暮，君行举首燕城路。
蓟门秋月隐黄云，期向金陵醉江树。
+++王昌龄
++++别辛渐
别馆萧条风雨寒，扁舟月色渡江看。
酒酣不识关西道，却望春江云尚残。
+++王昌龄
++++送柴侍御
流水通波接武冈，送君不觉有离伤。
青山一道同云雨，明月何曾是两乡。
+++王昌龄
++++送万大归长沙
桂阳秋水长沙县，楚竹离声为君变。
青山隐隐孤舟微，白鹤双飞忽相见。
+++王昌龄
++++送吴十九往沅陵
沅江流水到辰阳，溪口逢君驿路长。
远谪谁知望雷雨，明年春水共还乡。
+++王昌龄
++++别皇甫五
溆浦潭阳隔楚山，离尊不用起愁颜。
明祠灵响期昭应，天泽俱从此路还。
+++王昌龄
++++送崔参军往龙溪
龙溪只在龙标上，秋月孤山两相向。
谴谪离心是丈夫，鸿恩共待春江涨。
+++王昌龄
++++送郑判官
东楚吴山驿树微，轺车衔命奉恩辉。
英僚携出新丰酒，半道遥看骢马归。
+++王昌龄
++++送姚司法归吴
吴掾留觞楚郡心，洞庭秋雨海门阴。
但令意远扁舟近，不道沧江百丈深。
+++王昌龄
++++送高三之桂林
留君夜饮对潇湘，从此归舟客梦长。
岭上梅花侵雪暗，归时还拂桂花香。
+++王昌龄
++++旅望
（一作出塞行）
白花原头望京师，黄河水流无尽时。
穷秋旷野行人绝，马首东来知是谁。
+++王昌龄
++++题朱炼师山房
叩齿焚香出世尘，斋坛鸣磬步虚人。
百花仙酝能留客，一饭胡麻度几春。
+++王昌龄
++++武陵开元观黄炼师院三首
松间白发黄尊师，童子烧香禹步时。
欲访桃源入溪路，忽闻鸡犬使人疑。
先贤盛说桃花源，尘忝何堪武陵郡。
闻道秦时避地人，至今不与人通问。
山观空虚清静门，从官役吏扰尘喧。
暂因问俗到真境，便欲投诚依道源。
+++王昌龄
++++河上老人歌
（一作河上歌）
河上老人坐古槎，合丹只用青莲花。
至今八十如四十，口道沧溟是我家。
+++王昌龄
++++春怨
音书杜绝白狼西，桃李无颜黄鸟啼。
寒雁春深归去尽，出门肠断草萋萋。
+++王昌龄
++++句
朝荐抱良策，独倚江城楼。（《述情》，《诗式》）
昨从金陵邑，远谪沅溪滨。（《沅志》）
娟魄已三孕。（以下《海录碎事》）
驾幸温泉日，严霜子月初。
长亭酒未醒，千里风动地。（以下《河岳英灵集》）
苍荻寒沧江，石头岸边饮。
天仗森森练雪凝，身骑铁骢自臂鹰。

++上卷一百四十四
  
+++常建
++++送陆擢
圣代多才俊，陆生何考槃。
南山高松树，不合空摧残。
九月湖上别，北风秋雨寒。
殷勤叹孤凤，早食金琅玕。
+++常建
++++送李十一尉临溪
泠泠花下琴，君唱渡江吟。
天际一帆影，预悬离别心。
以言神仙尉，因致瑶华音。
回轸抚商调，越溪澄碧林。
+++常建
++++江上琴兴
江上调玉琴，一弦清一心。
泠泠七弦遍，万木澄幽阴。
能使江月白，又令江水深。
始知梧桐枝，可以徽黄金。
+++常建
++++湖中晚霁
湖广舟自轻，江天欲澄霁。
是时清楚望，气色犹霾曀。
踟蹰金霞白，波上日初丽。
烟虹落镜中，树木生天际。
杳杳涯欲辨，蒙蒙云复闭。
言乘星汉明，又睹寰瀛势。
微兴从此惬，悠然不知岁。
试歌沧浪清，遂觉乾坤细。
岂念客衣薄，将期永投袂。
迟回渔父间，一雁声嘹唳。
+++常建
++++宿王昌龄隐居
清溪深不测，隐处唯孤云。
松际露微月，清光犹为君。
茅亭宿花影，药院滋苔纹。
余亦谢时去，西山鸾鹤群。
+++常建
++++送楚十少府
微风吹霜气，寒影明前除。
落日未能别，萧萧林木虚。
愁烟闭千里，仙尉其何如。
因送别鹤操，赠之双鲤鱼。
鲤鱼在金盘，别鹤哀有馀。
心事则如此，请君开素书。
+++常建
++++张山人弹琴
君去芳草绿，西峰弹玉琴。
岂惟丘中赏，兼得清烦襟。
朝从山口还，出岭闻清音。
了然云霞气，照见天地心。
玄鹤下澄空，翩翩舞松林。
改弦扣商声，又听飞龙吟。
稍觉此身妄，渐知仙事深。
其将炼金鼎，永矣投吾簪。
+++常建
++++白湖寺后溪宿云门
落日山水清，乱流鸣淙淙。
旧蒲雨抽节，新花水对窗。
溪中日已没，归鸟多为双。
杉松引直路，出谷临前湖。
洲渚晚色静，又观花与蒲。
入溪复登岭，草浅寒流速。
圆月明高峰，春山因独宿。
松阴澄初夜，曙色分远目。
日出城南隅，青青媚川陆。
乱花覆东郭，碧气销长林。
四郊一清影，千里归寸心。
前瞻王程促，却恋云门深。
毕景有馀兴，到家弹玉琴。
+++常建
++++闲斋卧病行药至山馆稍次湖亭二首
旬时结阴霖，帘外初白日。
沐清病容，心魂畏虚室。
闲梅照前户，明镜悲旧质。
同袍四五人，何不来问疾。
行药至石壁，东风变萌芽。
门外绿，小隐湖中花。
时物堪独往，春帆宜别家。
辞君向沧海，烂熳从天涯。
+++常建
++++塞上曲
翩翩云中使，来问太原卒。
百战苦不归，刀头怨明月。
塞云随阵落，寒日傍城没。
城下有寡妻，哀哀哭枯骨。
+++常建
++++仙谷遇毛女意知是秦宫人
溪口水石浅，泠泠明药丛。
入溪双峰峻，松栝疏幽风。
垂岭枝袅袅，翳泉花濛濛。
夤缘斋人目，路尽心弥通。
盘石横阳崖，前流殊未穷。
回潭清云影，瀰漫长天空。
水边一神女，千岁为玉童。
羽毛经汉代，珠翠逃秦宫。
目觌神已寓，鹤飞言未终。
祈君青云秘，愿谒黄仙翁。
尝以耕玉田，龙鸣西顶中。
金梯与天接，几日来相逢。
+++常建
++++梦太白西峰
梦寐升九崖，杳霭逢元君。
遗我太白峰，寥寥辞垢氛。
结宇在星汉，宴林闭氤氲。
檐楹覆馀翠，巾舄生片云。
时往溪水间，孤亭昼仍曛。
松峰引天影，石濑清霞文。
恬目缓舟趣，霁心投鸟群。
春风又摇棹，潭岛花纷纷。
+++常建
++++鄂渚招王昌龄张偾
刈芦旷野中，沙土飞黄云。
天晦无精光，茫茫悲远君。
楚山隔湘水，湖畔落日曛。
春雁又北飞，音书固难闻。
谪居未为叹，谗枉何由分。
午日逐蛟龙，宜为吊冤文。
翻覆古共然，名宦安足云。
贫士任枯槁，捕鱼清江濆。
有时荷锄犁，旷野自耕耘。
不然春山隐，溪涧花氤氲。
山鹿自有场，贤达亦顾群。
二贤归去来，世上徒纷纷。
+++常建
++++春词二首
（乐府诗题作陌上桑）
菀菀黄柳丝，濛濛杂花垂。
日高红妆卧，倚对春光迟。
宁知傍淇水，騕褭黄金羁。
翳翳陌上桑，南枝交北堂。
美人金梯出，素手自提筐。
非但畏蚕饥，盈盈娇路傍。
+++常建
++++晦日马镫曲稍次中流作
夜寒宿芦苇，晓色明西林。
初日在川上，便澄游子心。
秦天无纤翳，郊野浮春阴。
波静随钓鱼，舟小绿水深。
出浦见千里，旷然谐远寻。
扣船应渔父，因唱沧浪吟。
+++常建
++++古意
牧马古道傍，道傍多古墓。
萧条愁杀人，蝉鸣白杨树。
回头望京邑，合沓生尘雾。
富贵安可常，归来保贞素。
+++常建
++++宿五度溪仙人得道处
五度溪上花，生根依两崖。
二月寻片云，愿宿秦人家。
上见悬崖崩，下见白水湍。
仙人弹棋处，石上青萝盘。
无处求玉童，翳翳唯林峦。
前溪遇新月，聊取玉琴弹。
+++常建
++++西山
一身为轻舟，落日西山际。
常随去帆影，远接长天势。
物象归馀清，林峦分夕丽。
亭亭碧流暗，日入孤霞继。
渚日远阴映，湖云尚明霁。
林昏楚色来，岸远荆门闭。
至夜转清迥，萧萧北风厉。
沙边雁鹭泊，宿处蒹葭蔽。
圆月逗前浦，孤琴又摇曳。
泠然夜遂深，白露沾人袂。
+++常建
++++春词
阶下草犹短，墙头梨花白。
织女高楼上，停梭顾行客。
问君在何所，青鸟舒锦翮。
+++常建
++++赠三侍御
高山临大泽，正月芦花干。
阳色薰两崖，不改青松寒。
士贤守孤贞，古来皆共难。
明君错甚才，台上飞三鸾。
操与霜雪明，量与江海宽。
束身视天涯，安能穷波澜。
孤鹤在枳棘，一枝非所安。
逸翮望绝霄，见欲凌云端。
层台何其高，山石流洪湍。
固知非天池，鸣跃同所欢。
谁念独枯槁，四十长江干。
责躬贵知己，效拙从一官。
折翮悲高风，苦饥候朝餐。
湖月映大海，天空何漫漫。
托身未知所，谋道庶不刊。
吟彼乔木诗，一夕常三叹。
+++常建
++++第三峰
西山第三顶，茅宇依双松。
杳杳欲至天，云梯升几重。
莹魄澄玉虚，以求鸾鹤踪。
逶迤非天人，执节乘赤龙。
旁映白日光，缥缈轻霞容。
孤辉上烟雾，馀影明心胸。
愿与黄麒麟，欲飞而莫从。
因寂清万象，轻云自中峰。
山暝学栖鸟，月来随暗蛩。
寻空静馀响，袅袅云溪钟。
+++常建
++++古兴
汉上逢老翁，江口为僵尸。
白发沾黄泥，遗骸集乌鸱。
机巧自此忘，精魄今何之。
风吹钓竿折，鱼跃安能施。
白水明汀洲，菰蒲冒深陂。
唯留扁舟影，系在长江湄。
突兀枯松枝，悠扬女萝丝。
托身难凭依，生死焉相知。
遍观今时人，举世皆尔为。
将军死重围，汉卒犹争驰。
百马同一衔，万轮同一规。
名与身孰亲，君子宜固思。
+++常建
++++高楼夜弹筝
高楼百馀尺，直上江水平。
明月照人苦，开帘弹玉筝。
山高猿狖急，天静鸿雁鸣。
曲度犹未终，东峰霞半生。
+++常建
++++客有自燕而归哀其老而赠之
羸马朝自燕，一身为二连。
忆亲拜孤冢，移葬双陵前。
幽愿从此毕，剑心因获全。
孟冬寒气盛，抚辔告言旋。
碣石海北门，馀寇惟朝鲜。
离离一寒骑，袅袅驰白天。
生别皆自取，况为士卒先。
寸心渔阳兴，落日旌竿悬。
+++常建
++++白龙窟泛舟寄天台学道者
夕映翠山深，馀晖在龙窟。
扁舟沧浪意，澹澹花影没。
西浮入天色，南望对云阙。
因忆莓苔峰，初阳濯玄发。
泉萝两幽映，松鹤间清越。
碧海莹子神，玉膏泽人骨。
忽然为枯木，微兴遂如兀。
应寂中有天，明心外无物。
环回从所泛，夜静犹不歇。
澹然意无限，身与波上月。
+++常建
++++张天师草堂
灵溪宴清宇，傍倚枯松根。
花药绕方丈，瀑泉飞至门。
四气闭炎热，两崖改明昏。
夜深月暂皎，亭午朝始暾。
信是天人居，幽幽寂无喧。
万壑应鸣磬，诸峰接一魂。
遂登仙子谷，因醉田生樽。
时节开玉书，窅映飞天言。
心化便无影，目精焉累烦。
忽而与霄汉，寥落空南轩。
+++常建
++++古意三首
二妃方访舜，万里南方悬。
远道隔江汉，孤舟无岁年。
不知苍梧处，气尽呼青天。
愁泪变楚竹，蛾眉丧湘川。
后人立为庙，累世称其贤。
过客设祠祭，狐狸来坐边。
怀古未忍还，猿吟彻空山。
明月照高阁，彩女褰罗幕。
歌舞临碧云，箫声沸珠箔。
青鸾临南海，天上双白鹤。
万里齐翼飞，意求君门乐。
玉霄九重闭，金锁夜不开。
两翅自无力，愁鸣云外来。
态深入空贵，世屈无良媒。
俯仰顾中禁，东飞白玉台。
楚王竟何去，独自留巫山。
偏使世人见，迢迢江汉间。
驻舟春溪里，皆愿拜灵颜。
寤寐见神女，金沙鸣珮环。
闲艳绝世姿，令人气力微。
含笑竟不语，化作朝云飞。
+++常建
++++渔浦
春至百草绿，陂泽闻鶬鹒。
别家投钓翁，今世沧浪情。
沤纻为缊袍，折麻为长缨。
荣誉失本真，怪人浮此生。
碧水月自阔，安流净而平。
扁舟与天际，独往谁能名。
+++常建
++++空灵山应田叟
湖南无村落，山舍多黄茆。
淳朴如太古，其人居鸟巢。
牧童唱巴歌，野老亦献嘲。
泊舟问溪口，言语皆哑咬。
土俗不尚农，岂暇论肥硗。
莫徭射禽兽，浮客烹鱼鲛。
余亦罘罝人，获麋今尚苞。
敬君中国来，愿以充其庖。
日入闻虎斗，空山满咆哮。
怀人虽共安，异域终难交。
白水可洗心，采薇可为肴。
曳策背落日，江风鸣梢梢。
+++常建
++++太公哀晚遇
日出渭流白，文王畋猎时。
钓翁在芦苇，川泽无熊罴。
诏书起遗贤，匹马令致辞。
因称江海人，臣老筋力衰。
迟迟诣天车，快快悟灵龟。
兵马更不猎，君臣皆共怡。
同车至咸阳，心影无磷缁。
四牡玉墀下，一言为帝师。
王侯拥朱门，轩盖曜长逵。
来荣华人，遭遇谁知之。
落日悬桑榆，光景有顿亏。
倏忽天地人，虽贵将何为。
+++常建
++++昭君墓
汉宫岂不死，异域伤独没。
万里驮黄金，蛾眉为枯骨。
回车夜出塞，立马皆不发。
共恨丹青人，坟上哭明月。
+++常建
++++吊王将军墓
嫖姚北伐时，深入强千里。
战馀落日黄，军败鼓声死。
尝闻汉飞将，可夺单于垒。
今与山鬼邻，残兵哭辽水。
+++常建
++++古意
井底玉冰洞地明，琥珀辘轳青丝索。
仙人骑凤披彩霞，挽上银瓶照天阁。
黄金作身双飞龙，口衔明月喷芙蓉。
一时渡海望不见，晓上青楼十二重。
+++常建
++++古兴
辘轳井上双梧桐，飞鸟衔花日将没。
深闺女儿莫愁年，玉指泠泠怨金碧。
石榴裙裾蛱蝶飞，见人不语颦蛾眉。
青丝素丝红绿丝，织成锦衾当为谁。
+++常建
++++张公子行
（一作古意）
日出乘钓舟，袅袅持钓竿。
涉淇傍荷花，骢马闲金鞍。
侠客白云中，腰间悬辘轳。
出门事嫖姚，为君西击胡。
胡兵汉骑相驰逐，转战孤军西海北。
百尺旌竿沉黑云，边笳落日不堪闻。

+++常建
++++题破山寺后禅院
清晨入古寺，初日照高林。
竹径通幽处，禅房花木深。
山光悦鸟性，潭影空人心。
万籁此都寂，但馀钟磬音。
+++常建
++++送李大都护
单于虽不战，都护事边深。
君执幕中秘，能为高士心。
海头近初月，碛里多愁阴。
西望郭犹子，将分泪满襟。
+++常建
++++潭州留别
贤达不相识，偶然交已深。
宿帆谒郡佐，怅别依禅林。
湘水流入海，楚云千里心。
望君杉松夜，山月清猿吟。
+++常建
++++听琴秋夜赠寇尊师
琴当秋夜听，况是洞中人。
一指指应法，一声声爽神。
寒虫临砌急，清吹袅灯频。
何必钟期耳，高闲自可亲。
+++常建
++++泊舟盱眙
泊舟淮水次，霜降夕流清。
夜久潮侵岸，天寒月近城。
平沙依雁宿，候馆听鸡鸣。
乡国云霄外，谁堪羁旅情。
+++常建
++++江行
平湖四无际，此夜泛孤舟。
明月异方意，吴歌令客愁。
乡园碧云外，兄弟渌江头。
万里无归信，伤心看斗牛。
+++常建
++++燕居
青苔常满路，流水复入林。
远与市朝隔，日闻鸡犬深。
寥寥丘中想，渺渺湖上心。
啸傲转无欲，不知成陆沉。
+++常建
++++送宇文六
花映垂杨汉水清，微风林里一枝轻。
即今江北还如此，愁杀江南离别情。
+++常建
++++落第长安
家园好在尚留秦，耻作明时失路人。
恐逢故里莺花笑，且向长安度一春。
+++常建
++++塞下
铁马胡裘出汉营，分麾百道救龙城。
左贤未遁旌竿折，过在将军不在兵。
+++常建
++++题法院
胜景门闲对远山，竹深松老半含烟。
皓月殿中三度磬，水晶宫里一僧禅。
+++常建
++++岭猿
杳杳袅袅清且切，鹧鸪飞处又斜阳。
相思岭上相思泪，不到三声合断肠。
+++常建
++++三日寻李九庄
雨歇杨林东渡头，永和三日荡轻舟。
故人家在桃花岸，直到门前溪水流。
+++常建
++++塞下曲四首
玉帛朝回望帝乡，乌孙归去不称王。
天涯静处无征战，兵气销为日月光。
北海阴风动地来，明君祠上望龙堆。
髑髅皆是长城卒，日暮沙场飞作灰。
龙斗雌雄势已分，山崩鬼哭恨将军。
黄河直北千馀里，冤气苍茫成黑云。
因嫁单于怨在边，蛾眉万古葬胡天。
汉家此去三千里，青冢常无草木烟。
+++常建
++++戏题湖上
湖上老人坐矶头，湖里桃花水却流。
竹竿袅袅波无际，不知何者吞吾钩。
+++常建
++++吴故宫
越女歌长君且听，芙蓉香满水边城。
岂知一日终非主，犹自如今有怨声。

++上卷一百四十五
  
+++杜頠
++++从军行
秋草马蹄轻，角弓持弦急。
去为龙城候，正值胡兵袭。
军气横大荒，战酣日将入。
长风金鼓动，白露铁衣湿。
四起愁边声，南辕时伫立。
断蓬孤自转，寒雁飞相及。
万里云沙涨，平川冰霰溢。
夜闻汉使归，独向刀环泣。
+++杜頠
++++故绛行
君不见铜鞮观，数里城池已芜漫。
君不见虒祁宫，几重台榭亦微濛。
介马兵车全盛时，歌童舞女妖艳姿。
一代繁华皆共绝，九原唯望冢累累。
+++李嶷
++++少年行三首
十八羽林郎，戎衣侍汉王。
臂鹰金殿侧，挟弹玉舆傍。
驰道春风起，陪游出建章。
侍猎长杨下，承恩更射飞。
尘生马影灭，箭落雁行稀。
薄暮随天仗，联翩入琐闱。
玉剑膝边横，金杯马上倾。
朝游茂陵道，夜宿凤凰城。
豪吏多猜忌，无劳问姓名。
+++李嶷
++++淮南秋夜呈周侃
（一作呈同僚）
天净河汉高，夜闲砧杵发。
清秋忽如此，离恨应难歇。
风乱池上萍，露光竹间月。
与君共游处，勿作他乡别。
+++李嶷
++++林园秋夜作
林卧避残暑，白云长在天。
赏心既如此，对酒非徒然。
月色遍秋露，竹声兼夜泉。
凉风怀袖里，兹意与谁传。
+++李嶷
++++读前汉外戚传
人录尚书事，家临御路傍。
凿池通渭水，避暑借明光。
印绶妻封邑，轩车子拜郎。
宠因宫掖里，势极必先亡。
+++崔亘
++++春怨
夜尽梦初惊，纱窗早雾明。
晓妆脂粉薄，春服绮罗轻。
妾有今朝恨，君无旧日情。
愁来理弦管，皆是断肠声。
+++蒋维翰
++++古歌二首
美人怨何深，含情倚金阁。
不嚬复不语，红泪双双落。
美人闭红烛，独坐裁新锦。
频放剪刀声，夜寒知未寝。
+++蒋维翰
++++春夜裁缝
珠箔因风起，飞蛾入最能。
不教人夜作，方便杀明灯。
+++蒋维翰
++++春女怨
白玉堂前一树梅，今朝忽见数花开。
儿家门户寻常闭，春色因何入得来。
+++蒋维翰
++++怨歌
百尺珠楼临狭斜，新妆能唱美人车。
皆言贱妾红颜好，要自狂夫不忆家。
+++万楚
++++小山歌
人说淮南有小山，淮王昔日此登仙。
城中鸡犬皆飞去，山上坛场今宛然。
世人贵身不贵寿，共笑华阳洞天口。
不知金石变长年，谩在人间恋携手。
君能举帆至淮南，家住盱眙余先谙。
桐柏乱流平入海，茱萸一曲沸成潭。
忆记来时魂悄悄，想见仙山众峰小。
今日长歌思不堪，君行为报三青鸟。

+++万楚
++++题江潮庄壁
田家喜秋熟，岁晏林叶稀。
禾黍积场圃，楂梨垂户扉。
野闲犬时吠，日暮牛自归。
时复落花酒，茅斋堪解衣。
+++万楚
++++咏帘
玳瑁昔称华，玲珑薄绛纱。
钩衔门势曲，节乱水纹斜。
日弄长飞鸟，风摇不卷花。
自当分内外，非是为骄奢。
+++万楚
++++茱萸女
山阴柳家女，九日采茱萸。
复得东邻伴，双为陌上姝。
插枝著高髻，结子置长裾。
作性常迟缓，非关诧丈夫。
平明折林樾，日入返城隅。
侠客要罗袖，行人挑短书。
蛾眉自有主，年少莫踟蹰。
+++万楚
++++五日观妓
西施谩道浣春纱，碧玉今时斗丽华。
眉黛夺将萱草色，红裙妒杀石榴花。
新歌一曲令人艳，醉舞双眸敛鬓斜。
谁道五丝能续命，却令今日死君家。
+++万楚
++++骢马
金络青骢白玉鞍，长鞭紫陌野游盘。
朝驱东道尘恒灭，暮到河源日未阑。
汗血每随边地苦，蹄伤不惮陇阴寒。
君能一饮长城窟，为报天山行路难。
+++万楚
++++题情人药栏
敛眉语芳草，何许太无情。
正见离人别，春心相向生。
+++万楚
++++河上逢落花
河水浮落花，花流东不息。
应见浣纱人，为道长相忆。
+++范朝
++++宁王山池
水势临阶转，峰形对路开。
槎从天上得，石是海边来。
瑞草分丛种，祥花间色栽。
旧传词赋客，唯见有邹枚。
+++范朝
++++题石瓮寺
胜境宜长望，迟春好散愁。
关连四塞起，河带八川流。
复磴承香阁，重岩映彩楼。
为临温液近，偏美圣君游。
+++杨颜
++++田家
小园足生事，寻胜日倾壶。
莳蔬利于鬻，才青摘已无。
四邻依野竹，日夕采其枯。
田家心适时，春色遍桑榆。
+++王諲
++++后庭怨
君不见红闺少女端正时，夭夭桃李仙容姿。
幸得君王怜巧笑，披香殿里荐蛾眉。
蛾眉双双人共进，常恐妾身从此摈。
甄妃为妒出层宫，班女因猜下长信。
长信宫门闭不开，昭阳歌吹风送来。
梦中魂魄犹言是，觉后精神尚未回。
念君娇爱无终始，使妾长啼后庭里。
独立每看斜日尽，孤眠直至残灯死。
秋日闻虫翡翠帘，春晴照面鸳鸯水。
红颜旧来花不胜，白发如今雪相似。
传闻纨扇恩未歇，预想蛾眉上初月。
如君贵伪不贵真，还同弃妾逐新人。
借问南山松叶意，何如北砌槿花新。
+++王諲
++++夜坐看搊筝
调筝夜坐灯光里，却挂罗帷露纤指。
朱弦一一声不同，玉柱连连影相似。
不知何处学新声，曲曲弹来未睹名。
应是石家金谷里，流传未满洛阳城。
+++王諲
++++长信怨
飞燕倚身轻，争人巧笑名。
生君弃妾意，增妾怨君情。
日落昭阳壁，秋来长信城。
寥寥金殿里，歌吹夜无声。
+++王諲
++++闺情
日暮裁缝歇，深嫌气力微。
才能收箧笥，懒起下帘帷。
怨坐空然烛，愁眠不解衣。
昨来频梦见，夫婿莫应知。
+++王諲
++++十五夜观灯
暂得金吾夜，通看火树春。
停车傍明月，走马入红尘。
妓杂歌偏胜，场移舞更新。
应须尽记取，说向不来人。
+++王諲
++++除夜
（一作史青诗）
今岁今宵尽，明年明日催。
寒随一夜去，春逐五更来。
气色空中改，容颜暗里回。
风光人不觉，已著后园梅。
+++王岳灵
++++闻漏
建礼含香处，重城待漏臣。
徐闻传凤诏，晓唱辨鸡人。
银箭残将尽，铜壶漏更新。
催筹当午夜，移刻及三辰。
杳杳从天远，泠泠出禁频。
直疑残漏曙，肃肃对钩陈。
+++周万
++++送沈芳谒李观察求仕进
往日长安路，欢游不惜年。
为贪卢女曲，用尽沈郎钱。
身老方投刺，途穷始著鞭。
犹闻有知己，此去不徒然。

++上卷一百四十六
  
+++陶翰
++++古塞下曲
进军飞狐北，穷寇势将变。
日落沙尘昏，背河更一战。
騂马黄金勒，雕弓白羽箭。
射杀左贤王，归奏未央殿。
欲言塞下事，天子不召见。
东出咸阳门，哀哀泪如霰。
+++陶翰
++++燕歌行
请君留楚调，听我吟燕歌。
家在辽水头，边风意气多。
出身为汉将，正值戎未和。
雪中凌天山，冰上渡交河。
大小百馀战，封侯竟蹉跎。
归来灞陵下，故旧无相过。
雄剑委尘匣，空门垂雀罗。
玉簪还赵女，宝瑟付齐娥。
昔日不为乐，时哉今奈何。
+++陶翰
++++望太华赠卢司仓
行吏到西华，乃观三峰壮。
削成元气中，杰出天河上。
如有飞动色，不知青冥状。
巨灵安在哉，厥迹犹可望。
方此顾行旅，末由饬仙装。
葱茏记星坛，明灭数云嶂。
良友垂真契，宿心所微尚。
敢投归山吟，霞径一相访。
+++陶翰
++++赠郑员外
骢马拂绣裳，按兵辽水阳。
西分雁门骑，北逐楼烦王。
闻道五军集，相邀百战场。
风沙暗天起，虏骑森已行。
儒服揖诸将，雄谋吞大荒。
金门来见谒，朱绂生辉光。
数年侍御史，稍迁尚书郎。
生志气立，所贵功业昌。
何必守章句，终年事铅黄。
同时献赋客，尚在东陵傍。
+++陶翰
++++赠房侍御
（时房公在新安）
志士固不羁，与道常周旋。
进则天下仰，已之能晏然。
褐衣东府召，执简南台先。
雄义每特立，犯颜岂图全。
谪居东南远，逸气吟芳荃。
适会寥廓趣，清波更夤缘。
扁舟入五湖，发缆洞庭前。
浩荡临海曲，迢遥济江壖。
征奇忽忘返，遇兴将弥年。
乃悟范生智，足明渔父贤。
郡临新安渚，佳赏此城偏。
日夕对层岫，云霞映晴川。
闲居恋秋色，偃卧含贞坚。
倚伏聊自化，行藏互推迁。
君其振羽翮，岁晏将冲天。
+++陶翰
++++晚出伊阙寄河南裴中丞
退无偃息资，进无当代策。
冉冉时将暮，坐为周南客。
前登阙塞门，永眺伊城陌。
长川黯已空，千里寒气白。
家本渭水西，异日同所适。
秉志师禽尚，微言祖庄易。
一辞林壑间，共系风尘役。
交朋忽先进，天道何纷剧。
岂念嘉遁时，依依偶沮溺。
+++陶翰
++++送朱大出关
楚客西上书，十年不得意。
平生相知者，晚节心各异。
长揖五侯门，拂衣谢中贵。
丈夫多别离，各有四方事。
拔剑因高歌，萧萧北风至。
故人有斗酒，是夜共君醉。
努力强加餐，当年莫相弃。
+++陶翰
++++宿天竺寺
松柏乱岩口，山西微径通。
天开一峰见，宫阙生虚空。
正殿倚霞壁，千楼标石丛。
夜来猿鸟静，钟梵响云中。
岑翠映湖月，泉声乱溪风。
心超诸境外，了与悬解同。
明发唯改视，朝日长崖东。
湖色浓荡漾，海光渐曈朦。
葛仙迹尚在，许氏道犹崇。
独往古来事，幽怀期二公。
+++陶翰
++++出萧关怀古
驱马击长剑，行役至萧关。
悠悠五原上，永眺关河前。
北虏三十万，此中常控弦。
秦城亘宇宙，汉帝理旌旃。
刁斗鸣不息，羽书日夜传。
五军计莫就，三策议空全。
大漠横万里，萧条绝人烟。
孤城当瀚海，落日照祁连。
怆矣苦寒奏，怀哉式微篇。
更悲秦楼月，夜夜出胡天。
+++陶翰
++++南楚怀古
南国久芜漫，我来空郁陶。
君看章华宫，处处生黄蒿。
但见陵与谷，岂知贤与豪。
精魂托古木，宝玉捐江皋。
倚棹下晴景，回舟随晚涛。
碧云暮寥落，湖上秋天高。
往事那堪问，此心徒自劳。
独馀湘水上，千载闻离骚。
+++陶翰
++++经杀子谷
扶苏秦帝子，举代称其贤。
百万犹在握，可争天下权。
束身就一剑，壮志皆弃捐。
塞下有遗迹，千龄人共传。
疏芜尽荒草，寂历空寒烟。
到此尽垂泪，非我独潸然。
+++陶翰
++++早过临淮
夜来三渚风，晨过临淮岛。
湖中海气白，城上楚云早。
鳞鳞鱼浦帆，漭漭芦洲草。
川路日浩荡，惄焉心如捣。
且言任倚伏，何暇念枯槁。
范子名屡移，蘧公志常保。
古人去已久，此理今难道。
+++陶翰
++++乘潮至渔浦作
舣棹乘早潮，潮来如风雨。
樟台忽已隐，界峰莫及睹。
崩腾心为失，浩荡目无主。
豗𢛯浪始闻，漾漾入鱼浦。
云景共澄霁，江山相吞吐。
伟哉造化工，此事从终古。
流沫诚足诫，商歌调易若。
颇因忠信全，客心犹栩栩。
+++陶翰
++++秋山夕兴
山月松筱下，月明山景鲜。
聊为高秋酌，复此清夜弦。
晤语方获志，栖心亦弥年。
尚言兴未逸，更理逍遥篇。
+++陶翰
++++送集贤学士伊阙史少府敕放归江东觐省
（一作綦毋潜诗）
墨客钟张侣，材高吴越珍。
千门来谒帝，驷马去荣亲。
吏邑沿清洛，乡山指白蘋。
归期应不远，当及未央春。
+++陶翰
++++送金卿归新罗
奉义朝中国，殊恩及远臣。
乡心遥渡海，客路再经春。
落日谁同望，孤舟独可亲。
拂波衔木鸟，偶宿泣珠人。
礼乐夷风变，衣冠汉制新。
青云已干吕，知汝重来宾。
+++陶翰
++++柳陌听早莺
忽来枝上啭，还似谷中声。
乍使香闺静，偏伤远客情。
间关难辨处，断续若频惊。
玉勒留将久，青楼梦不成。
千门候晓发，万井报春生。
徒有知音赏，惭非皋鹤鸣。

++上卷一百四十七
  
+++刘长卿
++++逢雪宿芙蓉山主人
日暮苍山远，天寒白屋贫。
柴门闻犬吠，风雪夜归人。
+++刘长卿
++++送张起、崔载华之闽中
朝无寒士达，家在旧山贫。
相送天涯里，怜君更远人。
+++刘长卿
++++赠秦系征君
群公谁让位，五柳独知贫。
惆怅青山路，烟霞老此人。
+++刘长卿
++++秦系顷以家事获谤因出旧山每荷观察崔公见知…诗以赠之
初迷武陵路，复出孟尝门。
回首江南岸，青山与旧恩。
+++刘长卿
++++夜中对雪赠秦系，时秦初与谢氏离婚，谢氏在越
月明花满地，君自忆山阴。
谁遣因风起，纷纷乱此心。
+++刘长卿
++++湘妃
帝子不可见，秋风来暮思。
婵娟湘江月，千载空蛾眉。
+++刘长卿
++++斑竹
苍梧千载后，斑竹对湘沅。
欲识湘妃怨，枝枝满泪痕。
+++刘长卿
++++春草宫怀古
君王不可见，芳草旧宫春。
犹带罗裙色，青青向楚人。
+++刘长卿
++++正朝览镜作
憔悴逢新岁，茅扉见旧春。
朝来明镜里，不忍白头人。
+++刘长卿
++++瓜洲道中送李端公南渡后，归扬州道中寄
片帆何处去，匹马独归迟。
惆怅江南北，青山欲暮时。
+++刘长卿
++++送张十八归桐庐
归人乘野艇，带月过江村。
正落寒潮水，相随夜到门。
+++刘长卿
++++过白鹤观寻岑秀才不遇
不知方外客，何事锁空房。
应向桃源里，教他唤阮郎。
+++刘长卿
++++听弹琴
泠泠七丝上，静听松风寒。
调虽自爱，今人多不弹。
+++刘长卿
++++游南园，偶见在阴墙下葵，因以成咏
此地常无日，青青独在阴。
太阳偏不及，非是未倾心。
+++刘长卿
++++入百丈涧见桃花晚开
百丈深涧里，过时花欲妍。
应缘地势下，遂使春风偏。
+++刘长卿
++++送子婿崔真甫、李穆往扬州四首
渡口发梅花，山中动泉脉。
芜城春草生，君作扬州客。
半逻莺满树，新年人独远。
落花逐流水，共到茱萸湾。
雁还空渚在，人去落潮翻。
临水独挥手，残阳归掩门。
狎鸟携稚子，钓鱼终老身。
殷勤嘱归客，莫话桃源人。
+++刘长卿
++++寄龙山道士许法棱
悠悠白云里，独住青山客。
林下昼焚香，桂花同寂寂。
+++刘长卿
++++送方外上人
孤云将野鹤，岂向人间住。
莫买沃洲山，时人已知处。
+++刘长卿
++++送灵澈上人
苍苍竹林寺，杳杳钟声晚。
荷笠带夕阳，青山独归远。
+++刘长卿
++++茱萸湾北答崔载华问
荒凉野店绝，迢递人烟远。
苍苍古木中，多是隋家苑。
+++刘长卿
++++赴楚州次自田途中阻浅，问张南史
楚城今近远，积霭寒塘暮。
水浅舟且迟，淮潮至何处。
+++刘长卿
++++江中对月
空洲夕烟敛，望月秋江里。
历历沙上人，月中孤渡水。
+++刘长卿
++++碧涧别墅喜皇甫侍御相访
荒村带返照，落叶乱纷纷。
路无行客，寒山独见君。
野桥经雨断，涧水向田分。
不为怜同病，何人到白云。
+++刘长卿
++++初到碧涧招明契上人
渐老知身累，初寒曝背眠。
白云留永日，黄叶减馀年。
猿护窗前树，泉浇谷后田。
沃洲能共隐，不用道林钱。
+++刘长卿
++++送少微上人游天台
石桥人不到，独往更迢迢。
乞食山家少，寻钟野路遥。
松门风自扫，瀑布雪难消。
秋夜闻清梵，馀音逐海潮。
+++刘长卿
++++却归睦州至七里滩下作
南归犹谪宦，独上子陵滩。
江树临洲晚，沙禽对水寒。
山开斜照在，石浅乱流难。
惆怅梅花发，年年此地看。
+++刘长卿
++++对酒寄严维
陋巷喜阳和，衰颜对酒歌。
懒从华发乱，闲任白云多。
郡简容垂钓，家贫学弄梭。
门前七里濑，早晚子陵过。
+++刘长卿
++++新年作
乡心新岁切，天畔独潸然。
老至居人下，春归在客先。
岭猿同旦暮，江柳共风烟。
已似长沙傅，从今又几年。
+++刘长卿
++++朱放自杭州与故里相使君立碑回因以奉简吏部杨侍郎制文
片石羊公后，凄凉江水滨。
好辞千古事，堕泪万家人。
鵩集占书久，鸾回刻篆新。
不堪相顾恨，文字日生尘。
+++刘长卿
++++送宣尊师醮毕归越
吹箫江上晚，惆怅别茅君。
踏火能飞雪，登刀入白云。
晨香长日在，夜磬满山闻。
挥手桐溪路，无情水亦分。
+++刘长卿
++++送裴使君赴荆南充行军司马
盛府南门寄，前程积水中。
月明临夏口，山晚望巴东。
故节辞江郡，寒笳发渚宫。
汉川风景好，遥羡逐羊公。
+++刘长卿
++++送裴郎中贬吉州
乱军交白刃，一骑出黄尘。
汉节同归阙，江帆共逐臣。
猿愁歧路晚，梅作异方春。
己酂侯在，应怜脱粟人。
+++刘长卿
++++酬皇甫侍御见寄，时前相国姑臧公初临郡
离别江南北，汀洲叶再黄。
路遥云共水，砧迥月如霜。
岁俭依仁政，年衰忆故乡。
伫看宣室召，汉法倚张纲。
+++刘长卿
++++月下呈章秀才
（八元）
自古悲摇落，谁人奈此何。
夜蛩偏傍枕，寒鸟数移柯。
向老三年谪，当秋百感多。
家贫惟好月，空愧子猷过。
+++刘长卿
++++酬张夏
几岁依穷海，颓年惜故阴。
剑寒空有气，松老欲无心。
玩雪劳相访，看山正独吟。
孤舟且莫去，前路水云深。
+++刘长卿
++++送李使君贬连州
独过长沙去，谁堪此路愁。
秋风散千骑，寒雨泊孤舟。
贾谊辞明主，萧何识故侯。
汉廷当自召，湘水但空流。
+++刘长卿
++++秋夜北山精舍观体如师梵
焚香奏仙呗，向夕遍空山。
清切兼秋远，威仪对月闲。
静分岩响答，散逐海潮还。
幸得风吹去，随人到世间。
+++刘长卿
++++酬张夏雪夜赴州访别途中苦寒作
扁舟乘兴客，不惮苦寒行。
晚暮相依分，江潮欲别情。
水声冰下咽，砂路雪中平。
旧剑锋芒尽，应嫌赠脱轻。
+++刘长卿
++++寻洪尊师不遇
古木无人地，来寻羽客家。
道书堆玉案，仙帔叠青霞。
鹤老难知岁，梅寒未作花。
山中不相见，何处化丹砂。
+++刘长卿
++++喜鲍禅师自龙山至
故居何日下，春草欲芊芊。
犹对山中月，谁听石上泉。
猿声知后夜，花发见流年。
杖锡闲来往，无心到处禅。
+++刘长卿
++++送方外上人之常州依萧使君
宰臣思得度，鸥鸟恋为群。
远客回飞锡，空山卧白云。
夕阳孤艇去，秋水两溪分。
归共临川史，同翻贝叶文。
+++刘长卿
++++宿北山禅寺兰若
上方鸣夕磬，林下一僧还。
密行传人少，禅心对虎闲。
青松临古路，白月满寒山。
旧识窗前桂，经霜更待攀。
+++刘长卿
++++赴新安别梁侍郎
新安君莫问，此路水云深。
江海无行迹，孤舟何处寻。
青山空向泪，白月岂知心。
纵有馀生在，终伤老病侵。
+++刘长卿
++++江州留别薛六、柳八二员外
江海相逢少，东南别处长。
独行风袅袅，相去水茫茫。
白首辞同舍，青山背故乡。
离心与潮信，每日到浔阳。
+++刘长卿
++++和州留别穆郎中
播迁悲远道，摇落感衰容。
今日犹多难，何年更此逢。
世交黄叶散，乡路白云重。
明发看烟树，唯闻江北钟。
+++刘长卿
++++和州送人归复郢
因家汉水曲，相送掩柴扉。
故郢生秋草，寒江澹落晖。
绿林行客少，赤壁住人稀。
独过浔阳去，潮归人不归。
+++刘长卿
++++送金昌宗归钱塘
新家浙江上，独泛落潮归。
秋水照华发，凉风生褐衣。
柴门嘶马少，藜杖拜人稀。
惟有陶潜柳，萧条对掩扉。
+++刘长卿
++++酬张夏别后道中见寄
离群方岁晏，谪宦在天涯。
暮雪同行少，寒潮欲上迟。
海鸥知吏傲，砂鹤见人衰。
只畏生秋草，西归亦未期。
+++刘长卿
++++新安奉送穆谕德归朝，赋得行字
九重宣室召，万里建溪行。
事直皇天在，归迟白发生。
用材身复起，睹圣眼犹明。
离别寒江上，潺湲若有情。
+++刘长卿
++++偶然作
野寺长依止，田家或往还。
老农开古地，夕鸟入寒山。
书剑身同废，烟霞吏共闲。
岂能将白发，扶杖出人间。
+++刘长卿
++++送州人孙沅自本州却归句章新营所居
故里归成客，新家去未安。
诗书满蜗舍，征税及渔竿。
火种山田薄，星居海岛寒。
怜君不得已，步步别离难。
+++刘长卿
++++送李员外使还苏州，兼呈前袁州李使君，赋得长字…从兄
别离共成怨，衰老更难忘。
夜月留同舍，秋风在远乡。
朱弦徐向烛，白发强临觞。
归献西陵作，谁知此路长。
+++刘长卿
++++酬李员外从崔录事载华宿三河戍先见寄
寒江鸣石濑，归客夜初分。
语空山答，猿声独戍闻。
迟来朝及暮，愁去水连云。
岁晚心谁在，青山见此君。
+++刘长卿
++++见秦系离婚后出山居作
岂知偕老重，垂老绝良姻。
郗氏诚难负，朱家自愧贫。
绽衣留欲故，织锦罢经春。
何况蘼芜绿，空山不见人。
+++刘长卿
++++酬秦系
鹤书犹未至，那出白云来。
旧路经年别，寒潮每日回。
家空归海燕，人老发江梅。
最忆门前柳，闲居手自栽。
+++刘长卿
++++岁日作
建寅回北斗，看历占春风。
律变沧江外，年加白发中。
春衣试稚子，寿酒劝衰翁。
今日阳和发，荣枯岂不同。
+++刘长卿
++++题元录事开元所居
幽居萝薜情，高卧纪纲行。
鸟散秋鹰下，人闲春草生。
冒风归野寺，收印出山城。
今日新安郡，因君水更清。
+++刘长卿
++++送崔载华、张起之闽中
不识闽中路，遥知别后心。
猿声入岭切，鸟道问人深。
旅食过夷落，方言会越音。
西征开幕府，早晚用陈琳。
+++刘长卿
++++送张司直赴岭南谒张尚书
番禺万里路，远客片帆过。
盛府依横海，荒祠拜伏波。
人经秋瘴变，鸟坠火云多。
诚惮炎洲里，无如一顾何。
+++刘长卿
++++寄会稽公徐侍郎
（公时在王傅）
摇落淮南叶，秋风想越吟。
邹枚入梁苑，逸少在山阴。
老鹤无衰貌，寒松有本心。
圣朝难税驾，惆怅白云深。
+++刘长卿
++++送朱山人放越州，贼退后归山阴别业
越州初罢战，江上送归桡。
南渡无来客，西陵自落潮。
空城垂故柳，旧业废春苗。
闾里相逢少，莺花共寂寥。
+++刘长卿
++++秋夜肃公房喜普门上人自阳羡山至
山栖久不见，林下偶同游。
早晚来香积，何人住沃洲。
寒禽惊后夜，古木带高秋。
却入千峰去，孤云不可留。
+++刘长卿
++++送李秘书却赴南中
却到番禺日，应伤昔所依。
炎洲百口住，故国几人归。
路识梅花在，家存棣萼稀。
独逢回雁去，犹作旧行飞。
+++刘长卿
++++过前安宜张明府郊居
寂寥东郭外，白首一先生。
解印孤琴在，移家五柳成。
夕阳临水钓，春雨向田耕。
终日空林下，何人识此情。
+++刘长卿
++++使回次杨柳过元八所居
君家杨柳渡，来往落帆过。
绿竹经寒在，青山欲暮多。
薜萝诚可恋，婚嫁复如何。
无奈闲门外，渔翁夜夜歌。
+++刘长卿
++++送李侍御贬郴州
洞庭波渺渺，君去吊灵均。
几路三湘水，全家万里人。
听猿明月夜，看柳故年春。
忆想汀洲畔，伤心向白蘋。
+++刘长卿
++++寄普门上人
白云幽卧处，不向世人传。
闻在千峰里，心知独夜禅。
辛勤羞薄禄，依止爱闲田。
惆怅王孙草，青青又一年。
+++刘长卿
++++逢郴州使，因寄郑协律
相思楚天外，梦寐楚猿吟。
更落淮南叶，难为江上心。
衡阳问人远，湘水向君深。
欲逐孤帆去，茫茫何处寻。
+++刘长卿
++++岳阳馆中望洞庭湖
万古巴丘戍，平湖此望长。
问人何淼淼，愁暮更苍苍。
叠浪浮元气，中流没太阳。
孤舟有归客，早晚达潇湘。
+++刘长卿
++++巡去岳阳却归鄂州使院留别郑洵侍御侍御先曾谪居此州
何事长沙谪，相逢楚水秋。
暮帆归夏口，寒雨对巴丘。
帝子椒浆奠，骚人木叶愁。
惟怜万里外，离别洞庭头。
+++刘长卿
++++夏口送屈突司直使湖南
共悲来夏口，何事更南征。
雾露行人少，潇湘春草生。
莺啼何处梦，猿啸若为声。
风月新年好，悠悠远客情。
+++刘长卿
++++代边将有怀
少年辞魏阙，白首向沙场。
瘦马恋秋草，征人思故乡。
暮笳吹塞月，晓甲带胡霜。
自到云中郡，于今百战强。
+++刘长卿
++++雨中过员稷巴陵山居赠别
怜君洞庭上，白发向人垂。
积雨悲幽独，长江对别离。
牛羊归故道，猿鸟聚寒枝。
明发遥相望，云山不可知。
+++刘长卿
++++送李中丞之襄州
流落征南将，曾驱十万师。
罢归无旧业，老去恋明时。
独立三朝识，轻生一剑知。
茫茫汉江上，日暮复何之。
+++刘长卿
++++奉使至申州，伤经陷没
举目伤芜没，何年此战争。
归人失旧里，老将守孤城。
废戍山烟出，荒田野火行。
独怜浉水上，时乱亦能清。
+++刘长卿
++++穆陵关北逢人归渔阳
逢君穆陵路，匹马向桑干。
楚国苍山古，幽州白日寒。
城池百战后，耆旧几家残。
处处蓬蒿遍，归人掩泪看。
+++刘长卿
++++安州道中经浐水有怀
征途逢浐水，忽似到秦川。
借问朝天处，犹看落日边。
映沙晴漾漾，出涧夜溅溅。
欲寄西归恨，微波不可传。
+++刘长卿
++++步登夏口古城作
平芜连古堞，远客此沾衣。
高树朝光上，空城秋气归。
微明汉水极，摇落楚人稀。
但见荒郊外，寒鸦暮暮飞。
+++刘长卿
++++赠别卢司直之闽中
尔来多不见，此去又何之。
华发同今日，流芳似旧时。
洲长春色遍，汉广夕阳迟。
岁岁王孙草，空怜无处期。
+++刘长卿
++++酬郭夏人日长沙感怀见赠
旧俗欢犹在，怜君恨独深。
新年向国泪，今日倚门心。
岁去随湘水，春生近桂林。
流莺且莫弄，江畔正行吟。
+++刘长卿
++++赴巴南书情寄故人
南过三湘去，巴人此路偏。
谪居秋瘴里，归处夕阳边。
直道天何在，愁容镜亦怜。
裁书欲谁诉，无泪可潸然。
+++刘长卿
++++馀干旅舍
摇落暮天迥，青枫霜叶稀。
孤城向水闭，独鸟背人飞。
渡口月初上，邻家渔未归。
乡心正欲绝，何处捣寒衣。
+++刘长卿
++++登思禅寺上方题修竹茂松
上方幽且暮，台殿隐蒙笼。
远磬秋山里，清猿古木中。
众溪连竹路，诸岭共松风。
傥许栖林下，甘成白首翁。
+++刘长卿
++++恩敕重推使牒追赴苏州，次前溪馆作
渐入云峰里，愁看驿路闲。
乱鸦投落日，疲马向空山。
且喜怜非罪，何心恋末班。
天南一万里，谁料得生还。
+++刘长卿
++++北归次秋浦界清溪馆
万里猿啼断，孤村客暂依。
雁过彭蠡暮，人向宛陵稀。
旧路青山在，馀生白首归。
渐知行近北，不见鹧鸪飞。
+++刘长卿
++++谪官后却归故村，将过虎丘，怅然有作
万事依然在，无如岁月何。
邑人怜白发，庭树长新柯。
故老相逢少，同官不见多。
唯馀旧山路，惆怅枉帆过。
+++刘长卿
++++重推后却赴岭外待进止，寄元侍郎
却访巴人路，难期国士恩。
白云从出岫，黄叶已辞根。
大造功何薄，长年气尚冤。
空令数行泪，来往落湘沅。
+++刘长卿
++++秋杪江亭有作
（一作秋杪干越亭）
寂寞江亭下，江枫秋气斑。
世情何处澹，湘水向人闲。
寒渚一孤雁，夕阳千万山。
扁舟如落叶，此去未知还。
+++刘长卿
++++送郑司直归上都
岁岁逢离别，蹉跎江海滨。
宦游成楚老，乡思逐秦人。
马首归何日，莺啼又一春。
因君报情旧，闲慢欲垂纶。
+++刘长卿
++++送灵澈上人归嵩阳兰若
南地随缘久，东林几岁空。
暮山门独掩，春草路难通。
作梵连松韵，焚香入桂丛。
唯将旧瓶钵，却寄白云中。
+++刘长卿
++++却赴南邑留别苏台知己
又过梅岭上，岁岁此枝寒。
落日孤舟去，青山万里看。
猿声湘水静，草色洞庭宽。
已料生涯事，唯应把钓竿。
+++刘长卿
++++和灵一上人新泉
东林一泉出，复与远公期。
石浅寒流处，山空夜落时。
梦闲闻细响，虑澹对清漪。
动静皆无意，唯应达者知。
+++刘长卿
++++送李挚赴延陵令
清风季子邑，想见下车时。
向水弹琴静，看山采菊迟。
明君加印绶，廉使托茕嫠。
旦暮华阳洞，云峰若有期。
+++刘长卿
++++奉送裴员外赴上都
彤襜江上远，万里诏书催。
独过浔阳去，空怜潮信回。
离心秋草绿，挥手暮帆开。
想见秦城路，人看五马来。
+++刘长卿
++++长沙桓王墓下别李纾、张南史
长沙千载后，春草独萋萋。
流水朝将暮，行人东复西。
碑苔几字灭，山木万株齐。
伫立伤今古，相看惜解携。
+++刘长卿
++++送侯御赴黔中充判官
不识黔中路，今看遣使臣。
猿啼万里客，鸟似五湖人。
地远官无法，山深俗岂淳。
须令荒徼外，亦解惧埋轮。
+++刘长卿
++++秋日登吴公台上寺远眺，寺即陈将吴明彻战场
古台摇落后，秋日望乡心。
野寺人来少，云峰水隔深。
夕阳依旧垒，寒磬满空林。
惆怅南朝事，长江独至今。
+++刘长卿
++++淮上送梁二，恩命追赴上都
贾生年最少，儒行汉庭闻。
拜手卷黄纸，回身谢白云。
故关无去客，春草独随君。
淼淼长淮水，东西自此分。
+++刘长卿
++++送崔升归上都
旧寺寻遗绪，归心逐去尘。
早莺何处客，古木几家人。
白发经多难，沧洲欲暮春。
临期数行泪，为尔一沾巾。
+++刘长卿
++++过李将军南郑林园观妓
郊原风日好，百舌弄何频。
小妇秦家女，将军天上人。
鸦归长郭暮，草映大堤春。
客散垂杨下，通桥车马尘。
+++刘长卿
++++送严侍御充东畿观察判官
洛阳征战后，君去问凋残。
云月临南至，风霜向北寒。
故园经乱久，古木隔林看。
谁访江城客，年年守一官。
+++刘长卿
++++送王端公入奏上都
旧国无家访，临歧亦羡归。
途经百战后，客过二陵稀。
秋草通征骑，寒城背落晖。
行当蒙顾问，吴楚岁频饥。
+++刘长卿
++++送营田判官郑侍御赴上都
上国三千里，西还及岁芳。
故山经乱在，春日送归长。
晓奏趋双阙，秋成报万箱。
幸论开济力，已实海陵仓。
+++刘长卿
++++送李校书赴东浙幕府
（校书工于翰墨）
方从大夫后，南去会稽行。
淼淼沧江外，青青春草生。
芸香辞乱事，梅吹听军声。
应访王家宅，空怜江水平。
+++刘长卿
++++清明后登城眺望
风景清明后，云山睥睨前。
百花如旧日，万井出新烟。
草色无空地，江流合远天。
长安在何处，遥指夕阳边。
+++刘长卿
++++陪王明府泛舟
花县弹琴暇，樵风载酒时。
山含秋色近，鸟度夕阳迟。
出没凫成浪，蒙笼竹亚枝。
云峰逐人意，来去解相随。
+++刘长卿
++++送度支留后若侍御之歙州，便赴信州省觐
国用忧钱谷，朝推此任难。
即山榆荚变，降雨稻花残。
林响朝登岭，江喧夜过滩。
遥知骢马色，应待倚门看。
+++刘长卿
++++馀干夜宴奉饯前苏州韦使君新除婺州作
复拜东阳郡，遥驰北阙心。
行春五马急，向夜一猿深。
山过康郎近，星看婺女临。
幸容栖托分，犹恋旧棠阴。
+++刘长卿
++++晚次苦竹馆，却忆干越旧游
匹马风尘色，千峰旦暮时。
遥看落日尽，独向远山迟。
故驿花临道，荒村竹映篱。
谁怜却回首，步步恋南枝。
+++刘长卿
++++送李二十四移家之江州
烟尘犹满目，歧路易沾衣。
逋客多南渡，征鸿自北飞。
九江春草绿，千里暮潮归。
别后难相访，全家隐钓矶。
+++刘长卿
++++送卢判官南湖
漾舟仍载酒，愧尔意相宽。
草色南湖绿，松声小署寒。
水禽前后起，花屿往来看。
已作沧洲调，无心恋一官。
+++刘长卿
++++送张栩扶侍之睦州
（此公旧任建德令）
遥忆新安旧，扁舟复却还。
浅深看水石，来往逐云山。
入县馀花在，过门故柳闲。
东征随子去，皆隐薜萝间。
+++刘长卿
++++集梁耿开元寺所居院
到君幽卧处，为我扫莓苔。
花雨晴天落，松风终日来。
路经深竹过，门向远山开。
岂得长高枕，中朝正用才。
+++刘长卿
++++赠西邻卢少府
篱落能相近，渔樵偶复同。
苔封三径绝，溪向数家通。
犬吠寒烟里，鸦鸣夕照中。
时因杖藜次，相访竹林东。
+++刘长卿
++++游休禅师双峰寺
双扉碧峰际，遥向夕阳开。
飞锡方独往，孤云何事来。
寒潭映白月，秋雨上青苔。
相送东郊外，羞看骢马回。
+++刘长卿
++++廨中见桃花南枝已开，北枝未发，因寄杜副端
何意同根本，开花每后时。
应缘去日远，独自发春迟。
结实恩难忘，无言恨岂知。
年光不可待，空羡向南枝。
+++刘长卿
++++奉送卢员外之饶州
天书万里至，旌旆上江飞。
日向鄱阳近，应看吴岫微。
暮帆何处落，潮水背人归。
风土无劳问，南枝黄叶稀。
+++刘长卿
++++送处士归州，因寄林山人
陵阳不可见，独往复如何。
旧邑云山里，扁舟来去过。
鸟声春谷静，草色太湖多。
傥宿荆溪夜，相思渔者歌。
+++刘长卿
++++移使鄂州，次岘阳馆怀旧居
多惭恩未报，敢问路何长。
万里通秋雁，千峰共夕阳。
旧游成远道，此去更违乡。
草露深山里，朝朝落客裳。
+++刘长卿
++++送齐郎中赴海州
华省占星动，孤城望日遥。
直庐收旧草，行县及新苗。
沧海天连水，青山暮与朝。
闾阎几家散，应待下车招。
+++刘长卿
++++重阳日鄂城楼送屈突司直
登高复送远，惆怅洞庭秋。
风景同前古，云山满上游。
苍苍来暮雨，淼淼逐寒流。
今日关中事，萧何共尔忧。
+++刘长卿
++++更被奏留淮南，送从弟罢使江东
又作淮南客，还悲木叶声。
寒潮落瓜步，秋色上芜城。
王事何时尽，沧洲羡尔行。
青山将绿水，惆怅不胜情。
+++刘长卿
++++经漂母墓
昔贤怀一饭，兹事已千秋。
墓樵人识，前朝楚水流。
渚蘋行客荐，山木杜鹃愁。
春草茫茫绿，王孙旧此游。
+++刘长卿
++++送李端公赴东都
轩辕征战后，江海别离长。
远客归何处，平芜满故乡。
夕阳帆杳杳，旧里树苍苍。
惆怅蓬山下，琼枝不可忘。
+++刘长卿
++++送王员外归朝
往来无尽目，离别要逢春。
海内罹多事，天涯见近臣。
芳时万里客，乡路独归人。
魏阙心常在，随君亦向秦。
+++刘长卿
++++送蒋侍御入秦
朝见及芳菲，恩荣出紫微。
晚光临仗奏，春色共西归。
楚客移家老，秦人访旧稀。
因君乡里去，为扫故园扉。
+++刘长卿
++++洞庭驿逢郴州使还，寄李汤司马
洞庭秋水阔，南望过衡峰。
远客潇湘里，归人何处逢。
孤云飞不定，落叶去无踪。
莫使沧浪叟，长歌笑尔容。
+++刘长卿
++++送舍弟之鄱阳居
鄱阳寄家处，自别掩柴扉。
故里人何在，沧波孤客稀。
湖山春草遍，云木夕阳微。
南去逢回雁，应怜相背飞。
+++刘长卿
++++送裴二十端公使岭南
苍梧万里路，空见白云来。
远国知何在，怜君去未回。
桂林无叶落，梅岭自花开。
陆贾千年后，谁看朝汉台。
+++刘长卿
++++过桃花夫人庙
（即息夫人）
寂寞应千岁，桃花想一枝。
路人看古木，江月向空祠。
云雨飞何处，山川是旧时。
独怜春草色，犹似忆佳期。
+++刘长卿
++++鄂渚送池州程使君
萧萧五马动，欲别谢临川。
落日芜湖色，空山梅冶烟。
江湖通廨舍，楚老拜戈船。
风化东南满，行舟来去传。
+++刘长卿
++++送友人西上
羁心不自解，有别会沾衣。
春草连天积，五陵远客归。
十年经转战，几处便芳菲。
想见函关路，行人去亦稀。
+++刘长卿
++++送梁郎中赴吉州
遥想庐陵郡，还听叔度歌。
旧官移上象，新令布中和。
看竹经霜少，闻猿带雨多。
但愁征拜日，无奈借留何。
+++刘长卿
++++过湖南羊处士别业
杜门成白首，湖上寄生涯。
秋草芜三径，寒塘独一家。
鸟归村落尽，水向县城斜。
自有东篱菊，年年解作花。
+++刘长卿
++++送河南元判官赴河南勾当苗税充百官俸钱
春草长河曲，离心共渺然。
方收汉家俸，独向汶阳田。
鸟雀空城在，榛芜旧路迁。
山东征战苦，几处有人烟。
+++刘长卿
++++夏中崔中丞宅见海红摇落一花独开
何事一花残，闲庭百草阑。
绿滋经雨发，红艳隔林看。
竟日馀香在，过时独秀难。
共怜芳意晚，秋露未须团。
+++刘长卿
++++使还至菱陂驿渡浉水作
清川已再涉，疲马共西还。
何事行人倦，终年流水闲。
孤烟飞广泽，一鸟向空山。
愁入云峰里，苍苍闭古关。
+++刘长卿
++++送齐郎中典括州
星象移何处，旌麾独向东。
劝耕沧海畔，听讼白云中。
树色双溪合，猿声万岭同。
石门康乐住，几里枉帆通。
+++刘长卿
++++过隐空和尚故居
自从飞锡去，人到沃洲稀。
林下期何在，山中春独归。
踏花寻旧径，映竹掩空扉。
寥落东峰上，犹堪静者依。
+++刘长卿
++++过萧尚书故居见李花，感而成咏
手植已芳菲，心伤故径微。
往年啼鸟至，今日主人非。
满地谁当扫，随风岂复归。
空怜旧阴在，门客共沾衣。
+++刘长卿
++++送袁处士
闲田北川下，静者去躬耕。
万里空江菼，孤舟过郢城。
种荷依野水，移柳待山莺。
出处安能问，浮云岂有情。
+++刘长卿
++++酬李侍御登岳阳见寄
想见孤舟去，无由此路寻。
暮帆遥在眼，春色独何心。
绿水潇湘阔，青山鄠杜深。
谁当北风至，为尔一开襟。
+++刘长卿
++++喜晴
晓日西风转，秋天万里明。
湖天一种色，林鸟百般声。
霁景浮云满，游丝映水轻。
今朝江上客，凡慰几人情。

++上卷一百四十八
  
+++刘长卿
++++夏口送徐郎中归朝
星象南宫远，风流上客稀。
九重思晓奏，万里见春归。
棹发空江响，城孤落日晖。
离心与杨柳，临水更依依。
+++刘长卿
++++鄂渚听杜别驾弹胡琴
文姬留此曲，千载一知音。
不解胡人语，空留楚客心。
声随边草动，意入陇云深。
何事长江上，萧萧出塞吟。
+++刘长卿
++++过鹦鹉洲王处士别业
白首此为渔，青山对结庐。
问人寻野笋，留客馈家蔬。
古柳依沙发，春苗带雨锄。
共怜芳杜色，终日伴闲居。
+++刘长卿
++++寄万州崔使君
（令钦）
时艰方用武，儒者任浮沈。
摇落秋江暮，怜君巴峡深。
丘门多白首，蜀郡满青襟。
自解书生咏，愁猿莫夜吟。
+++刘长卿
++++送马秀才移家京洛便赴举
自从为楚客，不复扫荆扉。
剑共丹诚在，书随白发归。
旧游经乱静，后进识君稀。
空把相如赋，何人荐礼闱。
+++刘长卿
++++送南特进赴归行营
闻道军书至，扬鞭不问家。
虏云连白草，汉月到黄沙。
汗马河源饮，烧羌陇坻遮。
翩翩新结束，去逐李轻车。
+++刘长卿
++++送道标上人归南岳
悠然倚孤棹，却忆卧中林。
江草将归远，湘山独往深。
白云留不住，渌水去无心。
衡岳千峰乱，禅房何处寻。
+++刘长卿
++++送梁侍御巡永州
萧萧江雨暮，客散野亭空。
忧国天涯去，思乡岁暮同。
到时猿未断，回处水应穷。
莫望零陵路，千峰万木中。
+++刘长卿
++++岁夜喜魏万成、郭夏雪中相寻
新年欲变柳，旧客共沾衣。
岁夜犹难尽，乡春又独归。
寒灯映虚牖，暮雪掩闲扉。
且莫乘船去，平生相访稀。
+++刘长卿
++++送蔡侍御赴上都
迟迟立驷马，久客恋潇湘。
明日谁同路，新年独到乡。
孤烟向驿远，积雪去关长。
秦地看春色，南枝不可忘。
+++刘长卿
++++晦日陪辛大夫宴南亭
月晦逢休浣，年光逐宴移。
早莺留客醉，春日为人迟。
蓂草全无叶，梅花遍压枝。
政闲风景好，莫比岘山时。
+++刘长卿
++++送独孤判官赴岭
伏波初树羽，待尔静川鳞。
岭海看飞鸟，天涯问远人。
苍梧云里夕，青草嶂中春。
遥想文身国，迎舟拜使臣。
+++刘长卿
++++长沙馆中与郭夏对雨
长沙积雨晦，深巷绝人幽。
润上春衣冷，声连暮角愁。
云横全楚地，树暗古湘洲。
杳蔼江天外，空堂生百忧。
+++刘长卿
++++陪辛大夫西亭宴观妓
歌舞怜迟日，旄麾映早春。
莺窥陇西将，花对洛阳人。
醉罢知何事，恩深忘此身。
任他行雨去，归路裛香尘。
+++刘长卿
++++题魏万成江亭
萧条方岁晏，牢落对空洲。
才出时人右，家贫湘水头。
苍山隐暮雪，白鸟没寒流。
不是莲花府，冥冥不可求。
+++刘长卿
++++春过裴虬郊园
（时裴不在，因以寄之）
郊原春欲暮，桃杏落纷纷。
何处随芳草，留家寄白云。
听莺情念友，看竹恨无君。
长啸高台上，南风冀尔闻。
+++刘长卿
++++送韦赞善使岭南
欲逐楼船将，方安卉服夷。
炎洲经瘴远，春水上泷迟。
岁贡随重译，年芳遍四时。
番禺静无事，空咏饮泉诗。
+++刘长卿
++++送乔判官赴福州
扬帆向何处，插羽逐征东。
夷落人烟迥，王程鸟路通。
江流回涧底，山色聚闽中。
君去凋残后，应怜百越空。
+++刘长卿
++++送李补阙之上都
独归西掖去，难接后尘游。
向日三千里，朝天十二楼。
路看新柳夕，家对旧山秋。
惆怅离心远，沧江空自流。
+++刘长卿
++++送袁明府之任
既有亲人术，还逢试吏年。
蓬蒿千里闭，村树几家全。
雪覆淮南道，春生颍谷烟。
何时当莅政，相府待闻天。
+++刘长卿
++++海盐官舍早春
小邑沧洲吏，新年白首翁。
一官如远客，万事极飘蓬。
柳色孤城里，莺声细雨中。
羁心早已乱，何事更春风。
+++刘长卿
++++南湖送徐二十七西上
家在横塘曲，那能万里违。
门临秋水掩，帆带夕阳飞。
傲俗宜纱帽，干时倚布衣。
独将湖上月，相逐去还归。
+++刘长卿
++++曲阿对月别岑况、徐说
金陵已芜没，函谷复烟尘。
犹见南朝月，还随上国人。
白云心自远，沧海意相亲。
何事须成别，汀洲欲暮春。
+++刘长卿
++++送李侍御贬鄱阳
回车仍昨日，谪去已秋风。
干越知何处，云山只向东。
暮天江色里，田鹤稻花中。
却见鄱阳吏，犹应旧马骢。
+++刘长卿
++++送路少府使东京便应制举
故人西奉使，胡骑正纷纷。
旧国无来信，春江独送君。
五言凌白雪，六翮向青云。
谁念沧洲吏，忘机鸥鸟群。
+++刘长卿
++++松江独宿
洞庭初下叶，孤客不胜愁。
明月天涯夜，青山江上秋。
一官成白首，万里寄沧洲。
久被浮名系，能无愧海鸥。
+++刘长卿
++++寻白石山真禅师旧草堂
惆怅云山暮，闲门独不开。
何时飞杖锡，终日闭苍苔。
隔岭春犹在，无人燕亦来。
谁堪暝投处，空复一猿哀。
+++刘长卿
++++送行军张司马罢使回
时危身赴敌，事往任浮沈。
末路三江去，当时百战心。
春风吴苑绿，古木剡山深。
千里沧波上，孤舟不可寻。
+++刘长卿
++++喜李翰自越至
南浮沧海上，万里到吴台。
久别长相忆，孤舟何处来。
春风催客醉，江月向人开。
羡尔无羁束，沙鸥独不猜。
+++刘长卿
++++罪所留系寄张十四
不见君来久，冤深意未传。
冶长空得罪，夷甫岂言钱。
直道天何在，愁容镜亦怜。
因书欲自诉，无泪可潸然。
+++刘长卿
++++送勤照和尚往睢阳赴太守请
燃灯传七祖，杖锡为诸侯。
来去云无意，东西水自流。
青山春满目，白日夜随舟。
到梁园下，苍生赖此游。
+++刘长卿
++++长门怨
何事长门闭，珠帘只自垂。
月移深殿早，春向后宫迟。
蕙草生闲地，梨花发旧枝。
芳菲自恩幸，看著被风吹。
+++刘长卿
++++过横山顾山人草堂
只见山相掩，谁言路尚通。
来千嶂外，犬吠百花中。
细草香飘雨，垂杨闲卧风。
却寻樵径去，惆怅绿溪东。
+++刘长卿
++++送李校书适越谒杜中丞
江风处处尽，旦暮水空波。
摇落行人去，云山向越多。
陈蕃悬榻待，谢客枉帆过。
相见耶溪路，逶迤入薜萝。
+++刘长卿
++++秋夜雨中，诸公过灵光寺所居
晤语青莲舍，重门闭夕阴。
向人寒烛静，带雨夜钟沈。
流水从他事，孤云任此心。
不能捐斗粟，终日愧瑶琴。
+++刘长卿
++++西庭夜燕，喜评事兄拜会
犹是南州吏，江城又一春。
隔帘湖上月，对酒眼中人。
棘寺初衔命，梅仙已误身。
无心羡荣禄，唯待却垂纶。
+++刘长卿
++++寻南溪常山道人隐居
一路经行处，莓苔见履痕。
白云依静渚，春草闭闲门。
过雨看松色，随山到水源。
溪花与禅意，相对亦忘言。
+++刘长卿
++++扬州雨中张十宅观妓
（一作张谓诗）
夜色带春烟，灯花拂更燃。
残妆添石黛，艳舞落金钿。
掩笑频欹扇，迎歌乍动弦。
不知巫峡雨，何事海西边。
+++刘长卿
++++赴宣州使院，夜宴寂上人房，留辞前苏州韦使君
白云乖始愿，沧海有微波。
恋旧争趋府，临危欲负戈。
春归花殿暗，秋傍竹房多。
耐可机心息，其如羽檄何。
+++刘长卿
++++送薛承矩秩满北游
匹马向何处，北游殊未还。
寒云带飞雪，日暮雁门关。
一路傍汾水，数州看晋山。
君喜初服，只爱此身闲。
+++刘长卿
++++饯别王十一南游
望君烟水阔，挥手泪沾巾。
飞鸟没何处，青山空向人。
长江一帆远，落日五湖春。
谁见汀洲上，相思愁白蘋。
+++刘长卿
++++送严维尉诸暨
（严即越州人）
爱尔文章远，还家印绶荣。
退公兼色养，临下带乡情。
乔木映官舍，春山宜县城。
应怜钓台石，闲却为浮名。
+++刘长卿
++++送李七之笮水谒张相公
惆怅青春晚，殷勤浊酒垆。
后时长剑涩，斜日片帆孤。
东阁邀才子，南昌老腐儒。
梁园旧相识，谁忆卧江湖。
+++刘长卿
++++送崔处士先适越
山阴好云物，此去又春风。
越鸟闻花里，曹娥想镜中。
小江潮易满，万井水皆通。
徒羡扁舟客，微官事不同。
+++刘长卿
++++奉陪使君西庭送淮西魏判官
（得山字）
羽檄催归恨，春风醉别颜。
能邀五马送，自逐一星还。
破竹从军乐，看花听讼闲。
遥知用兵处，多在八公山。
+++刘长卿
++++狱中见壁画佛
不谓衔冤处，而能窥大悲。
独栖丛棘下，还见雨花时。
地狭青莲小，城高白日迟。
幸亲方便力，犹畏毒龙欺。
+++刘长卿
++++送许拾遗还京
万里辞三殿，金陵到旧居。
文星出西掖，卿月在南徐。
故里惊朝服，高堂捧诏书。
暂容乘驷马，谁许恋鲈鱼。
+++刘长卿
++++送张七判官还京觐省
春兰方可采，此去叶初齐。
函谷莺声里，秦山马首西。
庭闱新柏署，门馆旧桃蹊。
春色长安道，相随入禁闺。
+++刘长卿
++++送孙莹京监擢第归蜀觐省
适贺一枝新，旋惊万里分。
礼闱称独步，太学许能文。
征马望春草，行人看暮云。
遥知倚门处，江树正氛氲。
+++刘长卿
++++送史九赴任宁陵，兼呈单父史八时监察五兄初入台
趋府弟联兄，看君此去荣。
春随千里道，河带万家城。
绣服棠花映，青袍草色迎。
梁园修竹在，持赠结交情。
+++刘长卿
++++卧病喜田九见寄
卧来能几日，春事已依然。
不解谢公意，翻令静者便。
庭阴残旧雪，柳色带新年。
寂寞深村里，唯君相访偏。
+++刘长卿
++++重过宣峰寺山房，寄灵一上人
西陵潮信满，岛屿入中流。
越客依风水，相思南渡头。
寒光生极浦，暮雪映沧洲。
何事扬帆去，空惊海上鸥。
+++刘长卿
++++云门寺访灵一上人
所思劳日夕，惆怅去西东。
禅客知何在，春山到处同。
独行残雪里，相见白云中。
请近东林寺，穷年事远公。
+++刘长卿
++++送陆羽之茅山，寄李延陵
延陵衰草遍，有路问茅山。
鸡犬驱将去，烟霞拟不还。
新家彭泽县，旧国穆陵关。
处处逃名姓，无名亦是闲。
+++刘长卿
++++寄灵一上人初还云门
（一作皇甫曾诗）
寒霜白云里，法侣自相携。
竹径通城下，松风隔水西。
方同沃洲去，不作武陵迷。
仿佛知心处，高峰是会稽。
+++刘长卿
++++寄灵一上人
（一作皇甫冉诗，一作郎士元诗）
高僧本姓竺，开士旧名林。
一去春山里，千峰不可寻。
新年芳草遍，终日白云深。
欲徇微官去，悬知讶此心。
+++刘长卿
++++送韩司直
游吴还入越，来往任风波。
复送王孙去，其如春草何。
岸明残雪在，潮满夕阳多。
季子杨柳庙，停舟试一过。
+++刘长卿
++++酬李郎中夜登苏州城楼见寄
辛勤万里道，萧索九秋残。
日照闽中夜，天凝海上寒。
客程无地远，主意在人安。
遥寄登楼作，空知行路难。
+++刘长卿
++++送人游越
（一作郎士元诗）
未习风波事，初为吴越游。
露沾湖色晓，月照海门秋。
梅市门何在，兰亭水尚流。
西陵待潮处，落日满扁舟。
+++刘长卿
++++赠普门上人
支公身欲老，长在沃洲多。
惠力堪传教，禅心久伏魔。
山云随坐夏，江草伴头陀。
借问回心后，贤愚去几何。
+++刘长卿
++++送康判官往新安
（一作皇甫冉诗）
不向新安去，那知江路长。
猿声近庐霍，水色胜潇湘。
驿路收残雨，渔家带夕阳。
何须愁旅泊，使者有辉光。
+++刘长卿
++++送顾长
由来山水客，复道向新安。
半是乘槎便，全非行路难。
晨装林月在，野饭浦沙寒。
严子千年后，何人钓旧滩。
+++刘长卿
++++九日登李明府北楼
九日登高望，苍苍远树低。
烟湖草里，山翠县楼西。
霜降鸿声切，秋深客思迷。
无劳白衣酒，陶令自相携。
+++刘长卿
++++同诸公登楼
秋草行将暮，登楼客思惊。
千家同霁色，一雁报寒声。
北望无乡信，东游滞客行。
今君佩铜墨，还有越乡情。
+++刘长卿
++++送友人南游
不愁寻水远，自爱逐连山。
虽在春风里，犹从芳草间。
去程何用计，胜事且相关。
旅逸同群鸟，悠悠往复还。
+++刘长卿
++++送裴二十一
多病长无事，开筵暂送君。
正愁帆带雨，莫望水连云。
客思闲偏极，川程远更分。
不须论早晚，惆怅又离群。
+++刘长卿
++++送张判官罢使东归
白首辞知己，沧洲忆旧居。
落潮回野艇，积雪卧官庐。
范叔寒犹在，周王岁欲除。
春山数亩地，归去带经鉏。
+++刘长卿
++++早春
微雨夜来歇，江南春色回。
本惊时不住，还恐老相催。
人好千场醉，花无百日开。
岂堪沧海畔，为客十年来。
+++刘长卿
++++送青苗郑判官归江西
三苗馀古地，五稼满秋田。
来问周公税，归输汉俸钱。
江城寒背日，湓水暮连天。
南楚凋残后，疲民赖尔怜。
+++刘长卿
++++过包尊师山院
卖药曾相识，吹箫此复闻。
杏花谁是主，桂树独留君。
漱玉临丹井，围棋访白云。
道经今为写，不虑惜鹅群。
+++刘长卿
++++故女道士婉仪太原郭氏挽歌词
作范宫闱睦，归真道艺超。
驭风仙路远，背日帝宫遥。
鸾殿空留处，霓裳已罢朝。
淮王哀不尽，松柏但萧萧。
宫禁恩长隔，神仙道已分。
间惊早露，天上失朝云。
逝水年无限，佳城日易曛。
箫声将薤曲，哀断不堪闻。
+++刘长卿
++++少年行
射飞夸侍猎，行乐爱联镳。
荐枕青蛾艳，鸣鞭白马骄。
曲房珠翠合，深巷管弦调。
日晚春风里，衣香满路飘。
+++刘长卿
++++归弋阳山居，留别卢、邵二侍御
渺渺归何处，沿流附客船。
久依鄱水住，频税越人田。
偶俗机偏少，安闲性所便。
只应君少惯，又欲寄林泉。
+++刘长卿
++++赴江西，湖上赠皇甫曾之宣州
莫恨扁舟去，川途我更遥。
东西潮渺渺，离别雨萧萧。
流水通春谷，青山过板桥。
天涯有来客，迟尔访渔樵。
+++刘长卿
++++湘中纪行十首 湘妃庙
荒祠古木暗，寂寂此江濆。
未作湘南雨，知为何处云。
苔痕断珠履，草色带罗裙。
莫唱迎仙曲，空山不可闻。
+++刘长卿
++++湘中纪行十首 斑竹岩
苍梧在何处，斑竹自成林。
点点留残泪，枝枝寄此心。
寒山响易满，秋水影偏深。
欲觅樵人路，蒙笼不可寻。
+++刘长卿
++++湘中纪行十首 洞山阳
（一作洞阳山）
旧日仙成处，荒林客到稀。
白云将犬去，芳草任人归。
空谷无行径，深山少落晖。
桃园几家住，谁为扫荆扉。
+++刘长卿
++++湘中纪行十首 云母溪
云母映溪水，溪流知几春。
深藏武陵客，时过洞庭人。
白发惭皎镜，清光媚奫沦。
寥寥古松下，岁晚挂头巾。
+++刘长卿
++++湘中纪行十首 赤沙湖
茫茫葭菼外，一望一沾衣。
秋水连天阔，涔阳何处归。
沙鸥积暮雪，川日动寒晖。
楚客来相问，孤舟泊钓矶。
+++刘长卿
++++湘中纪行十首 秋云岭
山色无定姿，如烟复如黛。
孤峰夕阳后，翠岭秋天外。
云起遥蔽亏，江回频向背。
不知今远近，到处犹相对。
+++刘长卿
++++湘中纪行十首 花石潭
江枫日摇落，转爱寒潭静。
水色淡如空，山光复相映。
人闲流更慢，鱼戏波难定。
楚客往来多，偏知白鸥性。
+++刘长卿
++++湘中纪行十首 石围峰
（一作石菌山）
前山带秋色，独往秋江晚。
叠嶂入云多，孤峰去人远。
夤缘不可到，苍翠空在眼。
渡口问渔家，桃源路深浅。
+++刘长卿
++++湘中纪行十首 浮石濑
秋月照潇湘，月明闻荡桨。
石横晚濑急，水落寒沙广。
众岭猿啸重，空江人语响。
清晖朝复暮，如待扁舟赏。
+++刘长卿
++++湘中纪行十首 横龙渡
空传古岸下，曾见蛟龙去。
秋水晚沈沈，犹疑在深处。
乱声沙上石，倒影云中树。
独见一扁舟，樵人往来渡。
+++刘长卿
++++杂咏八首上礼部李侍郎 幽琴
月色满轩白，琴声宜夜阑。
飗飗青丝上，静听松风寒。
古调虽自爱，今人多不弹。
向君投此曲，所贵知音难。
+++刘长卿
++++杂咏八首上礼部李侍郎 晚桃
四月深涧底，桃花方欲然。
宁知地势下，遂使春风偏。
此意颇堪惜，无言谁为传。
过时君未赏，空媚幽林前。
+++刘长卿
++++杂咏八首上礼部李侍郎 疲马
玄黄一疲马，筋力尽胡尘。
骧首北风夕，徘徊鸣向人。
谁怜弃置久，却与驽骀亲。
犹恋长城外，青青寒草春。
+++刘长卿
++++杂咏八首上礼部李侍郎 春镜
宝镜凌曙开，含虚净如水。
独悬秦台上，万象清光里。
岂虑高鉴偏，但防流尘委。
不知娉婷色，回照今何似。
+++刘长卿
++++杂咏八首上礼部李侍郎 古剑
龙泉闲古匣，苔藓沦此地。
何意久藏锋，翻令世人弃。
铁衣今正涩，宝刃犹可试。
倘遇拂拭恩，应知剸犀利。
+++刘长卿
++++杂咏八首上礼部李侍郎 旧井
旧井依旧城，寒水深洞彻。
下看百馀尺，一镜光不灭。
素绠久未垂，清凉尚含洁。
岂能无汲引，长讶君恩绝。
+++刘长卿
++++杂咏八首上礼部李侍郎 白鹭
亭亭常独立，川上时延颈。
秋水寒白毛，夕阳吊孤影。
幽姿闲自媚，逸翮思一骋。
如有长风吹，青云在俄顷。
+++刘长卿
++++杂咏八首上礼部李侍郎 寒釭
向夕灯稍进，空堂弥寂寞。
光寒对愁人，时复一花落。
但恐明见累，何愁暗难托。
恋君秋夜永，无使兰膏薄。
+++刘长卿
++++寄李侍御
旧国人未归，芳洲草还碧。
年年湖上亭，怅望江南客。
骢马入关西，白云独何适。
相思烟水外，唯有心不隔。
+++刘长卿
++++晚泊湘江怀故人
天涯片云去，遥指帝乡忆。
惆怅增暮情，潇湘复秋色。
扁舟宿何处，落日羡归翼。
万里无故人，江鸥不相识。
+++刘长卿
++++过邬三湖上书斋
何事东南客，忘机一钓竿。
酒香开瓮老，湖色对门寒。
向郭青山送，临池白鸟看。
见君能浪迹，予亦厌微官。
+++刘长卿
++++从军六首
回看虏骑合，城下汉兵稀。
白刃两相向，黄云愁不飞。
手中无尺铁，徒欲突重围。
目极雁门道，青青边草春。
一身事征战，匹马同苦辛。
末路成白首，功归天下人。
倚剑白日暮，望乡登戍楼。
北风吹羌笛，此夜关山愁。
回首不无意，滹河空自流。
黄沙一万里，白首无人怜。
报国剑已折，归乡身幸全。
单于古台下，边色寒苍然。
落日更萧条，北风动枯草。
将军追虏骑，夜失阴山道。
战败仍树勋，韩彭但空老。
草枯秋塞上，望见渔阳郭。
胡马嘶一声，汉兵泪双落。
谁为吮疮者，此事今人薄。
+++刘长卿
++++龙门八咏 阙口
秋山日摇落，秋水急波澜。
独见鱼龙气，长令烟雨寒。
谁穷造化力，空向两崖看。
+++刘长卿
++++龙门八咏 水东渡
山叶傍崖赤，千峰秋色多。
夜泉发清响，寒渚生微波。
稍见沙上月，归人争渡河。
+++刘长卿
++++龙门八咏 福公塔
寂寞对伊水，经行长未还。
东流自朝暮，千载空云山。
谁见白鸥鸟，无心洲渚间。
+++刘长卿
++++龙门八咏 远公龛
松路向精舍，花龛归老僧。
闲云随锡杖，落日低金绳。
入夜翠微里，千峰明一灯。
+++刘长卿
++++龙门八咏 石楼
隐隐见花阁，隔河映青林。
水田秋雁下，山寺夜钟深。
寂寞群动息，风泉清道心。
+++刘长卿
++++龙门八咏 下山
谁识往来意，孤云长自闲。
风寒未渡水，日暮更看山。
木落众峰出，龙宫苍翠间。
+++刘长卿
++++龙门八咏 水西渡
伊水摇镜光，纤鳞如不隔。
千龛道傍古，一鸟沙上白。
何事还山云，能留向城客。
+++刘长卿
++++龙门八咏 渡水
日暮下山来，千山暮钟发。
不知波上棹，还弄山中月。
伊水连白云，东南远明灭。
+++刘长卿
++++月下听砧
夜静掩寒城，清砧发何处。
声声捣秋月，肠断卢龙戍。
未得寄征人，愁霜复愁露。
+++刘长卿
++++送丘为赴上都
（一作送皇甫曾）
帝乡何处是，歧路空垂泣。
楚思愁暮多，川程带潮急。
潮归人不归，独向空塘立。
+++刘长卿
++++题大理黄主簿湖上高斋
闭门湖水畔，自与白鸥亲。
竟日窗中岫，终年林下人。
俗轻儒服弊，家厌法官贫。
多雨茅檐夜，空洲草径春。
桃源君莫爱，且作汉朝臣。
+++刘长卿
++++平蕃曲三首
吹角报蕃营，回军欲洗兵。
已教青海外，自筑汉家城。
渺渺戍烟孤，茫茫塞草枯。
陇头那用闭，万里不防胡。
绝漠大军还，平沙独戍闲。
空留一片石，万古在燕山。
+++刘长卿
++++送郑说之歙州谒薛侍郎
漂泊来千里，讴谣满百城。
汉家尊太守，鲁国重诸生。
俗变人难理，江传水至清。
船经危石住，路入乱山行。
老得沧州趣，春伤白首情。
尝闻马南郡，门下有康成。
+++刘长卿
++++题独孤使君湖上林亭
出树倚朱阑，吹铙引上官。
老农持锸拜，时稼卷帘看。
水对登龙净，山当建隼寒。
夕阳湖草动，秋色渚田宽。
渤海人无事，荆州客独安。
谢公何足比，来往石门难。
+++刘长卿
++++酬滁州李十六使君见赠
满镜悲华发，空山寄此身。
白云家自有，黄卷业长贫。
懒任垂竿老，狂因酿黍春。
桃花迷圣代，桂树狎幽人。
幢盖方临郡，柴荆忝作邻。
但愁千骑至，石路却生尘。
+++刘长卿
++++送严维赴河南充严中丞幕府
久别耶溪客，来乘使者轩。
用才荣入幕，扶病喜同樽。
山屐留何处，江帆去独翻。
暮情辞镜水，秋梦识云门。
莲府开花萼，桃园寄子孙。
何当举严助，遍沐汉朝恩。
+++刘长卿
++++酬包谏议佶见寄之什
佐郡愧顽疏，殊方亲里闾。
家贫寒未度，身老岁将除。
过雪山僧至，依阳野客舒。
药陈随远宦，梅发对幽居。
落日栖鸮鸟，行人遗鲤鱼。
高文不可和，空愧学相如。
+++刘长卿
++++栖霞寺东峰寻南齐明征君故居
山人今不见，山鸟自相从。
长啸辞明主，终身卧此峰。
泉源通石径，涧户掩尘容。
墓依寒草，前朝寄老松。
片云生断壁，万壑遍疏钟。
惆怅空归去，犹疑林下逢。
+++刘长卿
++++奉和赵给事使君，留赠李婺州舍人兼谢舍人别驾之什
便道访情亲，东方千骑尘。
禁深分直夜，地远独行春。
绛阙辞明主，沧洲识近臣。
云山随候吏，鸡犬逐归人。
庭顾婆娑老，邦传蔽芾新。
玄晖翻佐理，闻到郡斋频。
+++刘长卿
++++行营酬吕侍御时尚书问罪襄阳军次汉东境上…诗以见谕
不敢淮南卧，来趋汉将营。
受辞瞻左钺，扶疾往前旌。
井税鹑衣乐，壶浆鹤发迎。
水归馀断岸，烽至掩孤城。
晚日归千骑，秋风合五兵。
孔璋才素健，早晚檄书成。
+++刘长卿
++++登迁仁楼，酬子婿李穆
临风敞丽谯，落日听吹铙。
归路空回首，新章已在腰。
非才受官谤，无政作人谣。
俭岁安三户，馀年寄六条。
春芜生楚国，古树过隋朝。
赖有东床客，池塘免寂寥。
+++刘长卿
++++别李氏女子
念尔嫁犹近，稚年那别亲。
临歧方教诲，所贵和六姻。
俯首戴荆钗，欲拜凄且嚬。
本来儒家子，莫耻梁鸿贫。
汉川若可涉，水清石磷磷。
天涯远乡妇，月下孤舟人。
+++刘长卿
++++长沙早春雪后临湘水，呈同游诸子
汀洲暖渐渌，烟景淡相和。
举目方如此，归心岂奈何。
日华浮野雪，春色染湘波。
北渚生芳草，东风变旧柯。
江山古思远，猿鸟暮情多。
君问渔人意，沧浪自有歌。
+++刘长卿
++++自道林寺西入石路至麓山寺，过法崇禅师故居
山僧候谷口，石路拂莓苔。
深入泉源去，遥从树杪回。
香随青霭散，钟过白云来。
野雪空斋掩，山风古殿开。
桂寒知自发，松老问谁栽。
惆怅湘江水，何人更渡杯。
+++刘长卿
++++和袁郎中破贼后军行过剡中山水谨上太尉
（即李光弼）
剡路除荆棘，王师罢鼓鼙。
农归沧海畔，围解赤城西。
赦罪春阳发，收兵太白低。
远峰来马首，横笛入猿啼。
兰渚催新幄，桃源识故蹊。
已闻开阁待，谁许卧东溪。
+++刘长卿
++++送郑十二还庐山别业
浔阳数亩宅，归卧掩柴关。
谷口何人待，门前秋草闲。
忘机卖药罢，无语杖藜还。
旧笋成寒竹，空斋向暮山。
水流经舍下，云去到人间。
桂树花应发，因行寄一攀。
+++刘长卿
++++至饶州寻陶十七不在寄赠
谪宦投东道，逢君已北辕。
孤蓬向何处，五柳不开门。
去国空回首，怀贤欲诉冤。
梅枝横岭峤，竹路过湘源。
月下高秋雁，天南独夜猿。
离心与流水，万里共朝昏。
+++刘长卿
++++奉陪郑中丞自宣州解印，与诸侄宴馀干后溪
迹远亲鱼鸟，功成厌鼓鼙。
林中阮生集，池上谢公题。
户牖垂藤合，藩篱插槿齐。
夕阳山向背，春草水东西。
度雨诸峰出，看花几路迷。
何劳问秦汉，更入武陵溪。

++上卷一百四十九
  
+++刘长卿
++++同诸公袁郎中宴筵喜加章服
手诏来筵上，腰金向粉闱。
勋名传旧阁，蹈舞著新衣。
白社同游在，沧洲此会稀。
寒笳发后殿，秋草送西归。
世难常摧敌，时闲已息机。
鲁连功可让，千载一相挥。
+++刘长卿
++++毗陵送邹结先赴河南充判官
王事相逢少，云山奈别何。
芳年临水怨，瓜步上潮过。
客路方经楚，乡心共渡河。
凋残春草在，离乱故城多。
罢战逢时泰，轻徭伫俗和。
东西此分手，惆怅恨烟波。
+++刘长卿
++++送徐大夫赴广州
上将坛场拜，南荒羽檄招。
远人来百越，元老事三朝。
雾绕龙山暗，山连象郡遥。
路分江淼淼，军动马萧萧。
画角知秋气，楼船逐暮潮。
当令输贡赋，不使外夷骄。
+++刘长卿
++++九日题蔡国公主楼
主第人何在，重阳客暂寻。
水馀龙镜色，云罢凤箫音。
暗牖藏昏晓，苍苔换古今。
晴山卷幔出，秋草闭门深。
篱菊仍新吐，庭槐尚旧阴。
年年画梁燕，来去岂无心。
+++刘长卿
++++送荀八过山阴旧县，兼寄剡中诸官
访旧山阴县，扁舟到海涯。
故林嗟满岁，春草忆佳期。
晚景千峰乱，晴江一鸟迟。
桂香留客处，枫暗泊舟时。
旧石曹娥篆，空山夏禹祠。
剡溪多隐吏，君去道相思。
+++刘长卿
++++奉饯元侍郎加豫章采访兼赐章服
（时初停节度）
任重兼乌府，时平偃豹韬。
澄清湘水变，分别楚山高。
花对彤襜发，霜和白雪操。
黄金装旧马，青草换新袍。
岭暗猿啼月，江寒鹭映涛。
豫章生宇下，无使翳蓬蒿。
+++刘长卿
++++奉饯郎中四兄罢馀杭太守承恩加侍御史…赴汝南行营
星使三江上，天波万里通。
权分金节重，恩借铁冠雄。
梅吹前军发，棠阴旧府空。
残春锦障外，初日羽旗东。
岸柳遮浮鹢，江花隔避骢。
离心在何处，芳草满吴宫。
+++刘长卿
++++送贾侍御克复后入京
对酒心不乐，见君动行舟。
回看暮帆隐，独向空江愁。
晴云淡初夜，春塘深慢流。
温颜风霜霁，喜气烟尘收。
驰馹数千里，朝天十二楼。
因之报亲爱，白发生沧洲。
+++刘长卿
++++会稽王处士草堂壁画衡霍诸山
粉壁衡霍近，群峰如可攀。
能令堂上客，见尽湖南山。
青翠数千仞，飞来方丈间。
归云无处灭，去鸟何时还。
胜事日相对，主人常独闲。
稍看林壑晚，佳气生重关。
+++刘长卿
++++惠福寺与陈留诸官茶会
（得西字）
到此机事遣，自嫌尘网迷。
因知万法幻，尽与浮云齐。
疏竹映高枕，空花随杖藜。
香飘诸天外，日隐双林西。
傲吏方见狎，真僧幸相携。
能令归客意，不复还东溪。
+++刘长卿
++++金陵西泊舟临江楼
萧条金陵郭，旧是帝王州。
日暮望乡处，云边江树秋。
楚云不可托，楚水只堪愁。
行客千万里，沧波朝暮流。
迢迢洛阳梦，独卧清川楼。
异乡共如此，孤帆难久游。
+++刘长卿
++++题灵祐上人法华院木兰花
（其树岭南，移植此地）
庭种南中树，年华几度新。
已依初地长，独发旧园春。
映日成华盖，摇风散锦茵。
色空荣落处，香醉往来人。
菡萏千灯遍，芳菲一雨均。
高柯倘为楫，渡海有良因。
+++刘长卿
++++宿严维宅送包佶
（一作皇甫冉诗）
江湖同避地，分首自依依。
尽室今为客，惊秋空念归。
岁储无别墅，寒服羡邻机。
草色村桥晚，蝉声江树稀。
夜深宜共醉，时难忍相违。
何事随阳雁，汀洲忽背飞。
+++刘长卿
++++送从弟贬袁州
（一作皇甫冉诗，题作送从弟豫贬远州）
何事成迁客，思归不见乡。
游吴经万里，吊屈向三湘。
水与荆巫接，山通鄢郢长。
名羞黄绶系，身是白眉郎。
独结南枝恨，应思北雁行。
忧来沽楚酒，老鬓莫凝霜。
+++刘长卿
++++无锡东郭送友人游越
客路风霜晓，郊原春兴馀。
平芜不可望，游子去何如。
烟水乘湖阔，云山适越初。
旧都怀作赋，古穴觅藏书。
碑缺曹娥宅，林荒逸少居。
江湖无限意，非独为樵渔。
+++刘长卿
++++送邵州判官往南
（一作皇甫冉诗）
看君发原隰，驷牡志皇皇。
始罢沧江令，还随粉署郎。
海沂军未息，河兖岁仍荒。
征税人全少，榛芜虏近亡。
新知行宋远，相望隔淮长。
早晚裁书寄，银钩伫八行。
+++刘长卿
++++出丰县界寄韩明府
回首古原上，未能辞旧乡。
西风收暮雨，隐隐分芒砀。
贤友此为邑，令名满徐方。
音容想在眼，暂若升琴堂。
疲马顾春草，行人看夕阳。
自非传尺素，谁为论中肠。
+++刘长卿
++++别陈留诸官
恋此东道主，能令西上迟。
徘徊暮郊别，惆怅秋风时。
上国邈千里，夷门难再期。
行人望落日，归马嘶空陂。
不愧宝刀赠，维怀琼树枝。
音尘倘未接，梦寐徒相思。
+++刘长卿
++++观李凑所画美人障子
爱尔含天姿，丹青有殊智。
无间已得象，象外更生意。
西子不可见，千载无重还。
空令浣沙态，犹在含毫间。
一笑岂易得，双蛾如有情。
窗风不举袖，但觉罗衣轻。
华堂翠幕春风来，内阁金屏曙色开。
此中一见乱人目，只疑行到云阳台。

+++刘长卿
++++送史判官奏事之灵武，兼寄巴西亲故
中州日纷梗，天地何时泰。
独有西归心，遥悬夕阳外。
故人奉章奏，此去论利害。
阳雁南渡江，征骖去相背。
因君欲寄远，何处问亲爱。
空使沧洲人，相思减衣带。
+++刘长卿
++++自鄱阳还，道中寄褚征君
南风日夜起，万里孤帆漾。
元气连洞庭，夕阳落波上。
故人烟水隔，复此遥相望。
江信久寂寥，楚云独惆怅。
爱君清川口，弄月时棹唱。
白首无子孙，一生自疏旷。
+++刘长卿
++++石梁湖有寄
（一作怀陆兼）
故人千里道，沧波一年别。
夜上明月楼，相思楚天阔。
潇潇清秋暮，袅袅凉风发。
湖色淡不流，沙鸥远还灭。
烟波日已远，音问日已绝。
岁晏空含情，江皋绿芳歇。
+++刘长卿
++++送沈少府之任淮南
惜君滞南楚，枳棘徒栖凤。
独与千里帆，春风远相送。
此行山水好，时物亦应众。
一鸟飞长淮，百花满云梦。
相期丹霄路，遥听清风颂。
勿为州县卑，时来自为用。
+++刘长卿
++++严子濑东送马处直归苏
望君舟已远，落日潮未退。
目送沧海帆，人行白云外。
江中远回首，波上生微霭。
秋色姑苏台，寒流子陵濑。
相送苦易散，动别知难会。
从此日相思，空令减衣带。
+++刘长卿
++++宿怀仁县南湖，寄东海荀处士
向夕敛微雨，晴开湖上天。
离人正惆怅，新月愁婵娟。
伫立白沙曲，相思沧海边。
浮云自来去，此意谁能传。
一水不相见，千峰随客船。
寒塘起孤雁，夜色分盐田。
时复一延首，忆君如眼前。
+++刘长卿
++++初至洞庭，怀灞陵别业
长安邈千里，日夕怀双阙。
已是洞庭人，犹看灞陵月。
谁堪去乡意，亲戚想天末。
昨夜梦中归，烟波觉来阔。
江皋见芳草，孤客心欲绝。
岂讶青春来，但伤经时别。
长天不可望，鸟与浮云没。
+++刘长卿
++++题萧郎中开元寺新构幽寂亭
康乐爱山水，赏心千载同。
结茅依翠微，伐木开蒙笼。
孤峰倚青霄，一径去不穷。
候客石苔上，礼僧云树中。
旷然见沧洲，自远来清风。
五马留谷口，双旌薄烟虹。
沉沉众香积，眇眇诸天空。
独往应未遂，苍生思谢公。
+++刘长卿
++++同姜濬题裴式微馀干东斋
世事终成梦，生涯欲半过。
白云心已矣，沧海意如何。
藜杖全吾道，榴花养太和。
春风骑马醉，江月钓鱼歌。
散帙看虫蠹，开门见雀罗。
远山终日在，芳草傍人多。
吏体庄生傲，方言楚俗讹。
屈平君莫吊，肠断洞庭波。
+++刘长卿
++++赠元容州
拥旌临合浦，上印卧长沙。
海徼长无戍，湘山独种畬。
政传通岁贡，才惜过年华。
万里依孤剑，千峰寄一家。
累征期旦暮，未起恋烟霞。
避世歌芝草，休官醉菊花。
旧游如梦里，此别是天涯。
何事沧波上，漂漂逐海槎。
+++刘长卿
++++夏口送长宁杨明府归荆南，因寄幕府诸公
关西杨太尉，千载德犹闻。
白日俱终老，清风独至君。
身承远祖遗，才出众人群。
举世贪荆玉，全家恋楚云。
向烟帆杳杳，临水叶纷纷。
草覆昭丘绿，江从夏口分。
高名光盛府，异姓宠殊勋。
百越今无事，南征欲罢军。
+++刘长卿
++++奉和杜相公新移长兴宅，呈元相公
间世生贤宰，同心奉至尊。
功高开北第，机静灌中园。
入并蝉冠影，归分骑士喧。
窗闻汉宫漏，家识杜陵源。
献替常焚藁，优闲独对萱。
花香逐荀令，草色对王孙。
有地先开阁，何人不扫门。
江湖难自退，明主托元元。
+++刘长卿
++++湖南使还，留辞辛大夫
王师劳近甸，兵食仰诸侯。
天子无南顾，元勋在上游。
大才生间气，盛业拯横流。
风景随摇笔，山川入运筹。
羽觞交饯席，旄节对归舟。
莺识春深恨，猿知日去愁。
别离花寂寂，南北水悠悠。
唯有家兼国，终身共所忧。
+++刘长卿
++++泛曲阿后湖，简同游诸公
元气浮积水，沉沉深不流。
春风万顷绿，映带至徐州。
为客难适意，逢君方暂游。
夤缘白蘋际，日暮沧浪舟。
渡口微月进，林西残雨收。
水云去仍湿，沙鹤鸣相留。
且习子陵隐，能忘生事忧。
此中深有意，非为钓鱼钩。
+++刘长卿
++++北游酬孟云卿见寄
忽忽忘前事，事愿能相乖。
衣马日羸弊，谁辨行与才。
善道居贫贱，洁服蒙尘埃。
行行无定止，懔坎难归来。
慈母忧疾疹，室家念栖莱。
幸君夙姻亲，深见中外怀。
俟子惜时节，怅望临高台。
+++刘长卿
++++冬夜宿扬州开元寺烈公房，送李侍御之江东
迁客投百越，穷阴淮海凝。
中原驰困兽，万里栖饥鹰。
寂寂连宇下，爱君心自弘。
空堂来霜气，永夜清明灯。
发后望烟水，相思劳寝兴。
暮帆背楚郭，江色浮金陵。
此去尔何恨，近名予未能。
炉峰若便道，为访东林僧。
+++刘长卿
++++南楚怀古
南国久芜没，我来空郁陶。
君看章华宫，处处生蓬蒿。
但见陵与谷，岂知贤与豪。
精魂托古木，宝剑捐江皋。
倚棹下晴景，回舟随晚涛。
碧云暮寥落，湖上秋天高。
往事那堪问，此心徒自劳。
独馀湘水上，千载闻离骚。
+++刘长卿
++++上湖田馆南楼忆朱宴
漂泊日复日，洞庭今更秋。
白云如有意，万里望孤舟。
何事爱成别，空令登此楼。
天光映波动，月影随江流。
鹤唳静寒渚，猿啼深夜洲。
归期诚已促，清景仍相留。
顷者慕独往，尔来悲远游。
风波自此去，桂水空离忧。
+++刘长卿
++++送姚八之句容旧任，便归江南
故人还水国，春色动离忧。
碧草千万里，沧江朝暮流。
桃花迷旧路，萍叶荡归舟。
远戍看京口，空城问石头。
折芳佳丽地，望月西南楼。
猿鸟共孤屿，烟波连数州。
谁家过楚老，何处恋江鸥。
尺素能相报，湖山若个忧。
+++刘长卿
++++睢阳赠李司仓
白露变时候，蛩声暮啾啾。
飘飘洛阳客，惆怅梁园秋。
只为乏生计，尔来成远游。
一身不家食，万事从人求。
且喜接馀论，足堪资小留。
寒城落日后，砧杵令人愁。
归路岁时尽，长河朝夕流。
非君深意愿，谁复能相忧。
+++刘长卿
++++杪秋洞庭中，怀亡道士谢太虚
漂泊日复日，洞庭今更秋。
青枫亦何意，此夜催人愁。
惆怅客中月，徘徊江上楼。
心知楚天远，目送沧波流。
羽客久已殁，微言无处求。
空馀白云在，容与随孤舟。
千里杳难望，一身当独游。
故园复何许，江海徒迟留。
+++刘长卿
++++同郭参谋咏崔仆射淮南节度使厅前竹
昔种梁王苑，今移汉将坛。
蒙笼低冕过，青翠卷帘看。
得地移根远，经霜抱节难。
开花成凤实，嫩笋长鱼竿。
蔼蔼军容静，萧萧郡宇宽。
细音和角暮，疏影上门寒。
湘浦何年变，山阳几处残。
不知轩屏侧，岁晚对袁安。
+++刘长卿
++++硖石遇雨，宴前主簿从兄子英宅
县城苍翠里，客路两崖开。
硖石云漠漠，东风吹雨来。
吾兄此为吏，薄宦知无媒。
方寸抱秦镜，声名传楚材。
折腰五斗间，黾勉随尘埃。
秩满少馀俸，家贫仍散财。
谁言次东道，暂预倾金罍。
虽欲少留此，其如归限催。
+++刘长卿
++++江中晚钓，寄荆南一二相识
楚郭微雨收，荆门遥在目。
漾舟水云里，日暮春江绿。
霁华静洲渚，暝色连松竹。
月出波上时，人归渡头宿。
一身已无累，万事更何欲。
渔父自夷犹，白鸥不羁束。
既怜沧浪水，复爱沧浪曲。
不见眼中人，相思心断续。
+++刘长卿
++++九日岳阳待黄遂、张涣
别君颇已久，离念与时积。
楚水空浮烟，江楼望归客。
徘徊正伫想，仿佛如暂觌。
心目徒自亲，风波尚相隔。
青林泊舟处，猿鸟愁孤驿。
遥见郭外山，苍然雨中夕。
季鹰久疏旷，叔度早畴昔。
反棹来何迟，黄花候君摘。
+++刘长卿
++++题王少府尧山隐处，简陆鄱阳
故人沧洲吏，深与世情薄。
解印二十年，委身在丘壑。
买田楚山下，妻子自耕凿。
群动心有营，孤云本无著。
因收溪上钓，遂接林中酌。
对酒春日长，山村杏花落。
陆生鄱阳令，独步建谿作。
早晚休此官，随君永栖托。
+++刘长卿
++++晚次湖口有怀
霭然空水合，目极平江暮。
南望天无涯，孤帆落何处。
顷为衡湘客，颇见湖山趣。
朝气和楚云，夕阳映江树。
帝乡劳想望，万里心来去。
白发生扁舟，沧波满归路。
秋风今已至，日夜雁南度。
木叶辞洞庭，纷纷落无数。
+++刘长卿
++++陪元侍御游支硎山寺
支公去已久，寂寞龙华会。
木闭空山，苍然暮相对。
林峦非一状，水石有馀态。
密竹藏晦明，群峰争向背。
峰峰带落日，步步入青霭。
香气空翠中，猿声暮云外。
留连南台客，想像西方内。
因逐溪水还，观心两无碍。
+++刘长卿
++++桂阳西州晚泊古桥村住人
洛阳别离久，江上心可得。
惆怅增暮情，潇湘复秋色。
故山隔何处，落日羡归翼。
沧海空自流，白鸥不相识。
悲蛩满荆渚，辍棹徒沾臆。
行客念寒衣，主人愁夜织。
帝乡片云去，遥寄千里忆。
南路随天长，征帆杳无极。
+++刘长卿
++++夕次檐石湖，梦洛阳亲故
天涯望不尽，日暮愁独去。
万里云海空，孤帆向何处。
寄身烟波里，颇得湖山趣。
江气和楚云，秋声乱枫树。
如何异乡县，日复怀亲故。
遥与洛阳人，相逢梦中路。
不堪明月里，更值清秋暮。
倚棹对沧波，归心共谁语。
+++刘长卿
++++按覆后归睦州，赠苗侍御
地远心难达，天高谤易成。
羊肠留覆辙，虎口脱馀生。
直氏偷金枉，于家决狱明。
一言知己重，片议杀身轻。
日下人谁忆，天涯客独行。
年光销蹇步，秋气入衰情。
建德知何在，长江问去程。
孤舟百口渡，万里一猿声。
落日开乡路，空山向郡城。
岂令冤气积，千古在长平。
+++刘长卿
++++奉寄婺州李使君舍人
建隼罢鸣珂，初传来暮歌。
渔樵识太古，草树得阳和。
东道诸生从，南依远客过。
天清婺女出，土厚绛人多。
永日空相望，流年复几何。
崖开当夕照，叶去逐寒波。
眼暗经难受，身闲剑懒磨。
似鸮占贾谊，上马试廉颇。
穷分安藜藿，衰容胜薜萝。
只应随越鸟，南翥托高柯。
+++刘长卿
++++哭魏兼遂
古今俱此去，修短竟谁分。
樽酒空如在，弦琴肯重闻。
一门同逝水，万事共浮云。
旧馆何人宅，空山远客坟。
艰危贫且共，少小秀而文。
独行依穷巷，全身出乱军。
岁时长寂寞，烟月自氛氲。
垄树随人古，山门对日曛。
泛舟悲向子，留剑赠徐君。
来去云阳路，伤心江水濆。
+++刘长卿
++++负谪后登干越亭作
天南愁望绝，亭上柳条新。
落日独归鸟，孤舟何处人。
生涯投越徼，世业陷胡尘。
杳杳钟陵暮，悠悠鄱水春。
秦台悲白首，楚泽怨青蘋。
草色迷征路，莺声伤逐臣。
独醒空取笑，直道不容身。
得罪风霜苦，全生天地仁。
青山数行泪，沧海一穷鳞。
牢落机心尽，惟怜鸥鸟亲。
+++刘长卿
++++留题李明府霅溪水堂
寥寥此堂上，幽意复谁论。
落日无王事，青山在县门。
云峰向高枕，渔钓入前轩。
晚竹疏帘影，春苔双履痕。
荷香随坐卧，湖色映晨昏。
虚牖闲生白，鸣琴静对言。
暮禽飞上下，春水带清浑。
远岸谁家柳，孤烟何处村。
谪居投瘴疠，离思过湘沅。
从此扁舟去，谁堪江浦猿。
+++刘长卿
++++入白沙渚，夤缘二十五里至石窟山下，怀天台陆山人
远屿霭将夕，玩幽行自迟。
归人不计日，流水闲相随。
辍棹古崖口，扪萝春景迟。
偶因回舟次，宁与前山期。
对此瑶草色，怀君琼树枝。
浮云去寂寞，白鸟相因依。
何事爱高隐，但令劳远思。
穷年卧海峤，永望愁天涯。
吾亦从此去，扁舟何所之。
迢迢江上帆，千里东风吹。
+++刘长卿
++++禅智寺上方怀演和尚，寺即和尚所创
绝巘东林寺，高僧惠远公。
买园隋苑下，持钵楚城中。
斗极千灯近，烟波万井通。
远山低月殿，寒木露花宫。
绀宇焚香净，沧洲摆雾空。
雁来秋色里，曙起早潮东。
飞锡今何在，苍生待发蒙。
白云翻送客，庭树自辞风。
舍筏追开士，回舟狎钓翁。
平生江海意，惟共白鸥同。
+++刘长卿
++++贾侍郎自会稽使回篇什盈卷兼蒙见寄一首…数事率成十韵
江上逢星使，南来自会稽。
惊年一叶落，按俗五花嘶。
上国悲芜梗，中原动鼓鼙。
报恩看铁剑，衔命出金闺。
风物催归绪，云峰发咏题。
天长百越外，潮上小江西。
鸟道通闽岭，山光落剡溪。
暮帆千里思，秋夜一猿啼。
柏树荣新垄，桃源忆故蹊。
若能为休去，行复草萋萋。
+++刘长卿
++++秋日夏口涉汉阳，献李相公
日望衡门处，心知汉水濆。
偶乘青雀舫，还在白鸥群。
间气生灵秀，先朝翼戴勋。
藏弓身已退，焚藁事难闻。
旧业成青草，全家寄白云。
松萝长稚子，风景逐新文。
山带寒城出，江依古岸分。
楚歌悲远客，羌笛怨孤军。
鼎罢调梅久，门看种药勤。
十年犹去国，黄叶又纷纷。
+++刘长卿
++++归沛县道中晚泊留侯城
访古此城下，子房安在哉。
白云去不反，危堞空崔嵬。
伊昔楚汉时，颇闻经济才。
运筹风尘下，能使天地开。
蔓草日已积，长松日已摧。
功名满青史，祠庙唯苍苔。
百里暮程远，孤舟川上回。
进帆东风便，转岸前山来。
楚水澹相引，沙鸥闲不猜。
扣舷从此去，延首仍裴回。
+++刘长卿
++++关门望华山
客路瞻太华，三峰高际天。
夏云亘百里，合沓遥相连。
雷雨飞半腹，太阳在其巅。
翠微关上近，瀑布林梢悬。
爱此众容秀，能令西望偏。
徘徊忘暝色，泱漭成阴烟。
曾是朝百灵，亦闻会群仙。
琼浆岂易挹，毛女非空传。
仿佛仍伫想，幽期如眼前。
金天有青庙，松柏隐苍然。
+++刘长卿
++++奉陪萧使君入鲍达洞寻灵山寺
山居秋更鲜，秋江相映碧。
独临沧洲路，如待挂帆客。
遂使康乐侯，披榛著双屐。
入云开岭道，永日寻泉脉。
古寺隐青冥，空中寒磬夕。
苍苔绝行径，飞鸟无去迹。
树杪下归人，水声过幽石。
任情趣逾远，移步奇屡易。
萝木静蒙蒙，风烟深寂寂。
徘徊未能去，畏共桃源隔。
+++刘长卿
++++孙权故城下怀古，兼送友人归建业
雄图争割据，神器终不守。
上下武昌城，长江竟何有。
古来壮台榭，事往悲陵阜。
寥落几家人，犹依数株柳。
威灵绝想像，芜没空林薮。
野径春草中，郊扉夕阳后。
逢君从此去，背楚方东走。
烟际指金陵，潮时过湓口。
行人已何在，临水徒挥手。
惆怅不能归，孤帆没云久。
+++刘长卿
++++宿双峰寺，寄卢七、李十六
寥寥禅诵处，满室虫丝结。
独与山中人，无心生复灭。
徘徊双峰下，惆怅双峰月。
杳杳暮猿深，苍苍古松列。
玩奇不可尽，渐远更幽绝。
林暗僧独归，石寒泉且咽。
竹房响轻吹，萝径阴馀雪。
卧涧晓何迟，背岩春未发。
此游诚多趣，独往共谁阅。
得意空自归，非君岂能说。
+++刘长卿
++++京口怀洛阳旧居，兼寄广陵二三知己
川阔悲无梁，蔼然沧波夕。
天涯一飞鸟，日暮南徐客。
气混京口云，潮吞海门石。
孤帆候风进，夜色带江白。
一水阻佳期，相望空脉脉。
那堪岁芳尽，更使春梦积。
故国胡尘飞，远山楚云隔。
家人想何在，庭草为谁碧。
惆怅空伤情，沧浪有馀迹。
严陵七里滩，携手同所适。
+++刘长卿
++++登扬州栖灵寺塔
北塔凌空虚，雄观压川泽。
亭亭楚云外，千里看不隔。
遥对黄金台，浮辉乱相射。
盘梯接元气，半壁栖夜魄。
稍登诸劫尽，若骋排霄翮。
向是沧洲人，已为青云客。
雨飞千栱霁，日在万家夕。
鸟处高却低，天涯远如迫。
江流入空翠，海峤现微碧。
向暮期下来，谁堪复行役。
+++刘长卿
++++湖上遇郑田
故人青云器，何意常窘迫。
三十犹布衣，怜君头已白。
谁言此相见，暂得话畴昔。
旧业今已芜，还乡返为客。
扁舟伊独往，斗酒君自适。
沧洲不可涯，孤帆去无迹。
杯中忽复醉，湖上生月魄。
湛湛江色寒，濛濛水云夕。
风波易迢递，千里如咫尺。
回首人已遥，南看楚天隔。
+++刘长卿
++++雨中登沛县楼，赠表兄郭少府
楚泽秋更远，云雷有时作。
晚陂带残雨，白水昏漠漠。
伫立收烟氛，洗然静寥廓。
卷帘高楼上，万里看日落。
为客频改弦，辞家尚如昨。
故山今不见，此鸟那可托。
小邑务常闲，吾兄宦何薄。
高标青云器，独立沧江鹤。
惠爱原上情，殷勤丘中诺。
何当遂良愿，归卧青山郭。
+++刘长卿
++++灞东晚晴，简同行薛弃、朱训
客心豁初霁，霁色暝玄灞。
西向看夕阳，曈曈映桑柘。
二贤诚逸足，千里陪征驾。
树枳道傍，人烟杜陵下。
伊余在羁束，且复随造化。
好道当有心，营生苦无暇。
高贤幸兹偶，英达穷王霸。
迢递客王程，裴回主人夜。
一薰知异质，片玉谁齐价。
同结丘中缘，尘埃自兹谢。
+++刘长卿
++++对雨赠济阴马少府考城蒋少府兼献成武五兄南华二兄
繁云兼家思，弥望连济北。
日暮微雨中，州城带秋色。
萧条主人静，落叶飞不息。
乡梦寒更频，虫声夜相逼。
二贤纵横器，久滞徒劳职。
笑语和风骚，雍容事文墨。
吾兄即时彦，前路良未测。
秋水百丈清，寒松一枝直。
此心欲引托，谁为生羽翼。
且复顿归鞍，杯中雪胸臆。
+++刘长卿
++++李侍御河北使回，至东京相访
故人南台秀，夙擅中朝美。
拥传从北来，飞霜日千里。
贫居幸相访，顾我柴门里。
却讶绣衣人，仍交布衣士。
王程遽尔迫，别恋从此始。
浊酒未暇斟，清文颇垂示。
回瞻骢马速，但见行尘起。
日暮汀洲寒，春风渡流水。
草色官道边，桃花御沟里。
天涯一鸟夕，惆怅知何已。
+++刘长卿
++++吴中闻潼关失守，因奉寄淮南萧判官
一雁飞吴天，羁人伤暮律。
松江风袅袅，波上片帆疾。
木落姑苏台，霜收洞庭橘。
萧条长洲外，唯见寒山出。
胡马嘶秦云，汉兵乱相失。
关中因窃据，天下共忧栗。
南楚有琼枝，相思怨瑶瑟。
一身寄沧洲，万里看白日。
赴敌甘负戈，论兵勇投笔。
临风但攘臂，择木将委质。
不如归远山，云卧饭松栗。
+++刘长卿
++++哭张员外继
（公及夫人相次没于洪州）
恸哭钟陵下，东流与别离。
二星来不返，双剑没相随。
独继先贤传，谁刊有道碑。
故园荒岘曲，旅榇寄天涯。
白简曾连拜，沧洲每共思。
抚孤怜齿稚，叹逝顾身衰。
泉壤成终古，云山若在时。
秋风邻笛发，寒日寝门悲。
世难愁归路，家贫缓葬期。
旧宾伤未散，夕临咽常迟。
自此辞张邵，何由见戴逵。
独闻山吏部，流涕访孤儿。
+++刘长卿
++++登东海龙兴寺高顶望海，简演公
朐山压海口，永望开禅宫。
元气远相合，太阳生其中。
豁然万里馀，独为百川雄。
白波走雷电，黑雾藏鱼龙。
变化非一状，晴明分众容。
烟开秦帝桥，隐隐横残虹。
蓬岛如在眼，羽人那可逢。
偶闻真僧言，甚与静者同。
幽意颇相惬，赏心殊未穷。
花间午时梵，云外春山钟。
谁念遽成别，自怜归所从。
他时相忆处，惆怅西南峰。
+++刘长卿
++++奉送从兄罢官之淮南
何事浮溟渤，元戎弃莫邪。
渔竿吾道在，鸥鸟世情赊。
玄发他乡换，沧洲此路遐。
溯沿随桂楫，醒醉任松华。
离别谁堪道，艰危更可嗟。
兵锋摇海内，王命隔天涯。
钟漏移长乐，衣冠接永嘉。
还当拂氛祲，那复卧云霞。
溪路漫冈转，夕阳归鸟斜。
万艘江县郭，一树海人家。
挥袂看朱绂，扬帆指白沙。
春风独回首，愁思极如麻。
+++刘长卿
++++落第，赠杨侍御兼拜员外仍充安大夫判官赴范阳
职副旌旄重，才兼识量通。
使车遥肃物，边策远和戎。
掷地金声著，从军宝剑雄。
官成稽古力，名达济时功。
肃穆乌台上，雍容粉署中。
含香初待漏，持简旧生风。
黠吏偏惊隼，贪夫辄避骢。
且知荣已隔，谁谓道仍同。
念旧追连茹，谋生任转蓬。
泣连三献玉，疮惧再伤弓。
恋土函关外，瞻尘灞水东。
他时书一札，犹冀问途穷。
+++刘长卿
++++初贬南巴至鄱阳，题李嘉祐江亭
巴峤南行远，长江万里随。
不才甘谪去，流水亦何之。
地远明君弃，天高酷吏欺。
清山独往路，芳草未归时。
流落还相见，悲欢话所思。
猜嫌伤薏苡，愁暮向江篱。
柳色迎高坞，荷衣照下帷。
水云初起重，暮鸟远来迟。
白首看长剑，沧洲寄钓丝。
沙鸥惊小吏，湖月上高枝。
稚子能吴语，新文怨楚辞。
怜君不得意，川谷自逶迤。
+++刘长卿
++++自紫阳观至华阳洞，宿侯尊师草堂，简同游李延年
石门媚烟景，句曲盘江甸。
南向佳气浓，数峰遥隐见。
渐临华阳口，云路入葱蒨。
七曜悬洞宫，五云抱仙殿。
银函竟谁发，金液徒堪荐。
千载空桃花，秦人深不见。
东溪喜相遇，贞白如会面。
青鸟来去闲，红霞朝夕变。
一从换仙骨，万里乘飞电。
萝月延步虚，松花醉闲宴。
幽人即长往，茂宰应交战。
明发归琴堂，知君懒为县。

++上卷一百五十
  
+++刘长卿
++++奉使新安自桐庐县经严陵钓台宿七里滩下寄使院诸公
悠然钓台下，怀古时一望。
江水自潺湲，行人独惆怅。
新安从此始，桂楫方荡漾。
回转百里间，青山千万状。
连岸去不断，对岭遥相向。
夹岸黛色愁，沈沈绿波上。
夕阳留古木，水鸟拂寒浪。
月下扣舷声，烟中采菱唱。
犹怜负羁束，未暇依清旷。
牵役徒自劳，近名非所向。
何时故山里，却醉松花酿。
回首唯白云，孤舟复谁访。
+++刘长卿
++++题虎丘寺
青林虎丘寺，林际翠微路。
仰见山僧来，遥从飞鸟处。
兹峰沦宝玉，千载唯丘墓。
埋剑人空传，凿山龙已去。
扪萝披翳荟，路转夕阳遽。
虎啸崖谷寒，猿鸣杉松暮。
裴回北楼上，江海穷一顾。
日映千里帆，鸦归万家树。
暂因惬所适，果得损外虑。
庭暗栖闲云，檐香滴甘露。
久迷空寂理，多为繁华故。
永欲投死生，馀生岂能误。
+++刘长卿
++++奉饯郑中丞罢浙西节度还京
天上移将星，元戎罢龙节。
三军含怨慕，横吹声断绝。
五马嘶城隅，万人卧车辙。
沧洲浮云暮，杳杳去帆发。
回首不问家，归心遥向阙。
烟波限吴楚，日夕事淮越。
吊影失所依，侧身随下列。
孤蓬飞不定，长剑光未灭。
绿绮为谁弹，绿芳堪自撷。
怅然江南春，独此湖上月。
千里怀去思，百忧变华发。
颂声满江海，今古流不竭。
+++刘长卿
++++送裴四判官赴河西军试
吏道岂易惬，如君谁与俦。
逢时将骋骥，临事无全牛。
鲍叔幸相知，田苏颇同游。
英资挺孤秀，清论含古流。
出塞佐持简，辞家拥鸣驺。
宪台贵公举，幕府资良筹。
武士伫明试，皇华难久留。
阳关望天尽，洮水令人愁。
万里看一鸟，旷然烟霞收。
晚花对古戍，春雪含边州。
道路难暂隔，音尘那可求。
他时相望处，明月西南楼。
+++刘长卿
++++旅次丹阳郡，遇康侍御宣慰召募，兼别岑单父
客心暮千里，回首烟花繁。
楚水渡归梦，春江连故园。
羁人怀上国，骄虏窥中原。
胡马暂为害，汉臣多负恩。
羽书昼夜飞，海内风尘昏。
双鬓日已白，孤舟心且论。
绣衣从此来，汗马宣王言。
忧愤激忠勇，悲欢动黎元。
南徐争赴难，发卒如云屯。
倚剑看太白，洗兵临海门。
故人亦沧洲，少别堪伤魂。
积翠下京口，归潮落山根。
如何天外帆，又此波上尊。
空使忆君处，莺声催泪痕。
+++刘长卿
++++客舍赠别韦九建赴任河南韦十七造赴任郑县就便觐省
与子颇畴昔，常时仰英髦。
弟兄尽公器，诗赋凌风骚。
顷者游上国，独能光选曹。
香名冠二陆，精鉴逢山涛。
且副倚门望，莫辞趋府劳。
桃花照彩服，草色连青袍。
征马临素浐，离人倾浊醪。
华山微雨霁，祠上残云高。
而我倦栖屑，别君良郁陶。
春风亦未已，旅思空滔滔。
拙分甘弃置，穷居长蓬蒿。
生未鹍化，物议如鸿毛。
迢递两乡别，殷勤一宝刀。
清琴有古调，更向何人操。
+++刘长卿
++++送元八游汝南
元生实奇迈，幸此论畴昔。
刀笔素推高，锋芒久无敌。
纵横济时意，跌宕过人迹。
破产供酒钱，盈门皆食客。
田园顷失计，资用深相迫。
生事诚可忧，严装远何适。
世情薄恩义，俗态轻穷厄。
四海金虽多，其如向人惜。
迢递朗陵道，怅望都门夕。
向别伊水南，行看楚云隔。
繁蝉动高柳，匹马嘶平泽。
潢潦今正深，陂湖未澄碧。
人生不得已，自可甘形役。
勿复尊前酒，离居剩凄戚。
+++刘长卿
++++奉和李大夫同吕评事太行苦热行兼寄院中诸公仍呈王员外
迢递太行路，自古称险恶。
千骑俨欲前，群峰望如削。
火云从中出，仰视飞鸟落。
汗马卧高原，危旌倚长薄。
清风竟不至，赤日方煎铄。
石枯山木燋，鳞穷水泉涸。
九重今旰食，万里传明略。
诸将候轩车，元凶愁鼎镬。
何劳短兵接，自有长缨缚。
通越事岂难，渡泸功未博。
朝辞羊肠阪，夕望贝丘郭。
漳水斜绕营，常山遥入幕。
永怀姑苏下，遥寄建安作。
白雪和难成，沧波意空托。
陈琳书记好，王粲从军乐。
早晚归汉廷，随公上麟阁。
+++刘长卿
++++洛阳主簿叔知和驿承恩赴选伏辞一首
仲父王佐材，屈身仇香位。
一从理京剧，万事皆容易。
则知无不可，通变有馀地。
器宇溟渤宽，文锋镆铘利。
憧憧洛阳道，日夕皇华使。
二载出江亭，一心奉王事。
功成良可录，道在知无愧。
天府留香名，铨闱就明试。
赋诗皆旧友，攀辙多新吏。
彩服辞高堂，青袍拥征骑。
此行季春月，时物正鲜媚。
官柳阴相连，桃花色如醉。
长安想在目，前路遥仿佛。
落日看华山，关门逼青翠。
行襜稍已隔，结恋无能慰。
谁念尊酒间，裴回竹林意。
+++刘长卿
++++题冤句宋少府厅留别
宋侯人之秀，独步南曹吏。
世上无此才，天生一公器。
尚甘黄绶屈，未适青云意。
洞澈万顷陂，昂藏千里骥。
从宦闻苦节，应物推高谊。
薄俸不自资，倾家共人费。
顾予倦栖托，终日忧穷匮。
开口即有求，私心岂无愧。
幸逢东道主，因辍西征骑。
对话堪息机，披文欲忘味。
壶觞招过客，几案无留事。
绿树映层城，苍苔覆闲地。
一言重然诺，累夕陪宴慰。
何意秋风来，飒然动归思。
留欢殊自惬，去念能为累。
草色愁别时，槐花落行次。
临期仍把手，此会良不易。
他日琼树枝，相思劳梦寐。
+++刘长卿
++++罢摄官后将还旧居，留辞李侍御
江海今为客，风波失所依。
白云心已负，黄绶计仍非。
累辱群公荐，频沾一尉微。
去缘焚玉石，来为采葑菲。
州县名何在，渔樵事亦违。
故山桃李月，初服薜萝衣。
熊轼分朝寄，龙韬解贼围。
风谣传吏体，云物助兵威。
白雪飘辞律，青春发礼闱。
引军横吹动，援翰捷书挥。
草映翻营绿，花临檄羽飞。
全吴争转战，狂虏怯知机。
忆昨趋金节，临时废玉徽。
俗流应不厌，静者或相讥。
世难慵干谒，时闲喜放归。
潘郎悲白发，谢客爱清辉。
樗散材因弃，交亲迹已稀。
独愁看五柳，无事掩双扉。
世累多行路，生涯向钓矶。
榜连溪水碧，家羡渚田肥。
旅食伤飘梗，岩栖忆采薇。
悠然独归去，回首望旌旗。
+++刘长卿
++++赠别于群投笔赴安西
风流一才子，经史仍满腹。
心镜万象生，文锋众人服。
顷游灵台下，频弃荆山玉。
蹭蹬空数年，裴回冀微禄。
朅来投笔砚，长揖谢亲族。
且欲图变通，安能守拘束。
本持乡曲誉，肯料泥涂辱。
谁谓命迍邅，还令计反覆。
西戎今未弭，胡骑屯山谷。
坐恃龙豹韬，全轻蜂虿毒。
拂衣从此去，拥传一何速。
元帅许提携，他人伫瞻瞩。
出门寡俦侣，矧乃无僮仆。
黠虏时相逢，黄沙暮愁宿。
萧条远回首，万里如在目。
汉境天西穷，胡山海边绿。
想闻羌笛处，泪尽关山曲。
地阔鸟飞迟，风寒马毛缩。
边愁殊浩荡，离思空断续。
塞上归限赊，尊前别期促。
知君志不小，一举凌鸿鹄。
且愿乐从军，功名在殊俗。
+++刘长卿
++++送薛据宰涉县
（自永乐主簿陟状，寻复选受此官）
故人河山秀，独立风神异。
许白眉长，天资青云器。
雄辞变文名，高价喧时议。
下笔盈万言，皆合古人意。
一从负能名，数载犹卑位。
宝剑诚可用，烹鲜是虚弃。
昔闻在河上，高卧自无事。
几案终日闲，蒲鞭使人畏。
顷因岁月满，方谢风尘吏。
颂德有舆人，荐贤逢八使。
栖鸾往已屈，驯雀今可嗣。
此道如不移，云霄坐应致。
县前漳水绿，郭外晋山翠。
日得谢客游，时堪陶令醉。
前期今尚远，握手空宴慰。
驿路疏柳长，春城百花媚。
裴回白日隐，暝色含天地。
一鸟向灞陵，孤云送行骑。
夫君多述作，而我常讽味。
赖有琼瑶资，能宽别离思。
槐阴覆堂殿，苔色上阶砌。
鸟倦自归飞，云闲独容㵝。
既将慕幽绝，兼欲看定慧。
遇物忘世缘，还家懒生计。
无生妄已息，有妄心可制。
心镜常虚明，时人自沦翳。
+++刘长卿
++++早春赠别赵居士还江左，时长卿下第归嵩阳旧居
见君风尘里，意出风尘外。
自有沧洲期，含情十馀载。
深居凤城曲，日预龙华会。
果得僧家缘，能遗俗人态。
一身今已适，万物知何爱。
悟法电已空，看心水无碍。
且将穷妙理，兼欲寻胜概。
何独谢客游，当为远公辈。
放舟驰楚郭，负杖辞秦塞。
目送南飞云，令人想吴会。
遥思旧游处，仿佛疑相对。
夜火金陵城，春烟石头濑。
沧波极天末，万里明如带。
一片孤客帆，飘然向青霭。
楚天合江气，云色常霮䨴。
隐见湖中山，相连数州内。
君行意可得，全与时人背。
归路随枫林，还乡念莼菜。
顾予尚羁束，何幸承眄睐。
素愿徒自勤，清机本难逮。
累幸忝宾荐，末路逢沙汰。
濩落名不成，裴回意空大。
逢时虽贵达，守道甘易退。
逆旅乡梦频，春风客心碎。
别君日已远，离念无明晦。
予亦返柴荆，山田事耕耒。
+++刘长卿
++++夜宴洛阳程九主簿宅送杨三山人往天台寻智者禅师隐居
东林问逋客，何处栖幽偏。
满腹万馀卷，息机三十年。
志图良已久，鬓发空苍然。
调啸寄疏旷，形骸如弃捐。
本家关西族，别业嵩阳田。
云卧能独往，山栖幸周旋。
垂竿不在鱼，卖药不为钱。
藜杖闲倚壁，松花常醉眠。
顷辞青溪隐，来访赤县仙。
南亩自甘贱，中朝唯爱贤。
仍空世谛法，远结天台缘。
魏阙从此去，沧洲知所便。
主人琼枝秀，宠别瑶华篇。
落日扫尘榻，春风吹客船。
此行颇自适，物外谁能牵。
弄棹白蘋里，挂帆飞鸟边。
落潮见孤屿，彻底观澄涟。
雁过湖上月，猿声峰际天。
群峰趋海峤，千里黛相连。
遥倚赤城上，曈曈初日圆。
昔闻智公隐，此地常安禅。
千载已如梦，一灯今尚传。
云龛闭遗影，石窟无人烟。
寺暗乔木，春崖鸣细泉。
流尘既寂寞，缅想增婵娟。
山鸟怨庭树，门人思步莲。
夷犹怀永路，怅望临清川。
渔人来梦里，沙鸥飞眼前。
独游岂易惬，群动多相缠。
羡尔五湖夜，往来闲扣舷。
+++刘长卿
++++瓜洲驿奉饯张侍御公拜膳部郎中却复宪台充贺…淮南幕府
太华高标峻，青阳淑气盘。
属辞倾渤澥，称价掩琅玕。
杨叶频推中，芸香早拜官。
后来惭辙迹，先达仰门阑。
佐剧劳黄绶，提纲疾素餐。
风生趋府步，笔偃触邪冠。
骨鲠知难屈，锋芒岂易干。
伫将调玉铉，翻自落金丸。
异议那容直，专权本畏弹。
寸心宁有负，三黜竟无端。
适喜鸿私降，旋惊羽檄攒。
国怜朝市易，人怨虎狼残。
天地龙初见，风尘虏未殚。
随川归少海，就日背长安。
副相荣分寄，输忠义不刊。
击胡驰汗马，迁蜀扈鸣銮。
月罢名卿署，星悬上将坛。
三军摇旆出，百越画图观。
茅茹能相引，泥沙肯再蟠。
兼荣知任重，交辟许才难。
劲直随台柏，芳香动省兰。
璧从全赵去，鹏自北溟抟。
星象衔新宠，风霜带旧寒。
是非生倚伏，荣辱系悲欢。
畴昔偏殊眄，屯蒙独永叹。
不才成拥肿，失计似邯郸。
江国伤移律，家山忆考槃。
一为鸥鸟误，三见露华团。
回首青云里，应怜浊水澜。
愧将生事托，羞向鬓毛看。
知己伤愆素，他人自好丹。
乡春连楚越，旅宿寄风湍。
世路东流水，沧江一钓竿。
松声伯禹穴，草色子陵滩。
度岭情何遽，临流兴未阑。
梅花分路远，扬子上潮宽。
梦想怀依倚，烟波限渺漫。
且愁无去雁，宁冀少回鸾。
极浦春帆迥，空郊晚骑单。
独怜南渡月，今夕送归鞍。
+++刘长卿
++++至德三年春正月时谬蒙差摄海盐令闻王师收二京…五十韵
天上胡星孛，人间反气横。
风尘生汗马，河洛纵长鲸。
本谓才非据，谁知祸已萌。
食参将可待，诛错辄为名。
万里兵锋接，三时羽檄惊。
负恩殊鸟兽，流毒遍黎氓。
朝市成芜没，干戈起战争。
心悬反覆，天道暂虚盈。
略地侵中土，传烽到上京。
王师陷魑魅，帝座逼欃枪。
渭水嘶胡马，秦山泣汉兵。
关原驰万骑，烟火乱千甍。
凤驾瞻西幸，龙楼议北征。
自将行破竹，谁学去吹笙。
白日重轮庆，玄穹再造荣。
鬼神潜释愤，夷狄远输诚。
海内戎衣卷，关中贼垒平。
山川随转战，草木困横行。
区宇神功立，讴歌帝业成。
天回万象庆，龙见五云迎。
小苑春犹在，长安日更明。
星辰归正位，雷雨发残生。
文物登前古，箫韶下太清。
未央新柳色，长乐旧钟声。
八使推邦彦，中司案国程。
苍生属伊吕，明主仗韩彭。
凶丑将除蔓，奸豪已负荆。
世危看柱石，时难识忠贞。
薄伐征貔虎，长驱拥旆旌。
吴山依重镇，江月带行营。
金石悬词律，烟云动笔精。
运筹初减灶，调鼎未和羹。
北虏传初解，东人望已倾。
池塘催谢客，花木待春卿。
昔忝登龙首，能伤困骥鸣。
艰难悲伏剑，提握喜悬衡。
巴曲谁堪听，秦台自有情。
遂令辞短褐，仍欲请长缨。
久客田园废，初官印绶轻。
榛芜上国路，苔藓北山楹。
懒慢羞趋府，驱驰忆退耕。
榴花无暇醉，蓬发带愁萦。
地僻方言异，身微俗虑并。
家怜双鲤断，才愧小鳞烹。
沧海今犹滞，青阳岁又更。
洲香生杜若，溪暖戏。
烟水宜春候，褰关值晚晴。
潮声来万井，山色映孤城。
旅梦亲乔木，归心乱早莺。
倘无知己在，今已访蓬瀛。
+++刘长卿
++++寻张逸人山居
危石才通鸟道，空山更有人家。
桃源定在深处，涧水浮来落花。
+++刘长卿
++++发越州赴润州使院，留别鲍侍御
对水看山别离，孤舟日暮行迟。
江南江北春草，独向金陵去时。
+++刘长卿
++++送陆澧还吴中
（一作李嘉祐诗）
瓜步寒潮送客，杨柳暮雨沾衣。
故山南望何处，秋草连天独归。
+++刘长卿
++++苕溪酬梁耿别后见寄
清川永路何极，落日孤舟解携。
鸟向平芜远近，人随流水东西。
白云千里万里，明月前溪后溪。
惆怅长沙谪去，江潭芳草萋萋。
+++刘长卿
++++蛇浦桥下重送严维
秋风飒飒鸣条，风月相和寂寥。
黄叶一离一别，青山暮暮朝朝。
寒江渐出高岸，古木犹依断桥。
明日行人已远，空馀泪滴回潮。
+++刘长卿
++++七里滩重送
秋江渺渺水空波，越客孤舟欲榜歌。
手折衰杨悲老大，故人零落已无多。
+++刘长卿
++++家园瓜熟，是故萧相公所遗瓜种，凄然感旧，因赋此诗
事去人亡迹自留，黄花绿蒂不胜愁。
谁能更向青门外，秋草茫茫觅故侯。
+++刘长卿
++++重送裴郎中贬吉州
猿啼客散暮江头，人自伤心水自流。
同作逐臣君更远，青山万里一孤舟。
+++刘长卿
++++寻盛禅师兰若
秋草黄花覆古阡，隔林何处起人烟。
山僧独在山中老，唯有寒松见少年。
+++刘长卿
++++寄许尊师
独上云梯入翠微，蒙蒙烟雪映岩扉。
世人知在中峰里，遥礼青山恨不归。
+++刘长卿
++++酬李穆见寄
孤舟相访至天涯，万转云山路更赊。
欲扫柴门迎远客，青苔黄叶满贫家。
+++刘长卿
++++送王司马秩满西归
汉主何时放逐臣，江边几度送归人。
同官岁岁先辞满，唯有青山伴老身。
+++刘长卿
++++寄别朱拾遗
天书远召沧浪客，几度临歧病未能。
江海茫茫春欲遍，行人一骑发金陵。
+++刘长卿
++++会赦后酬主簿所问
江南海北长相忆，浅水深山独掩扉。
重见太平身已老，桃源久住不能归。
+++刘长卿
++++赠秦系
向风长啸戴纱巾，野鹤由来不可亲。
明日东归变名姓，五湖烟水觅何人。
+++刘长卿
++++酬灵彻公相招
石涧泉声久不闻，独临长路雪纷纷。
如今渐欲生黄发，愿脱头冠与白云。
+++刘长卿
++++赠崔九载华
怜君一见一悲歌，岁岁无如老去何。
白屋渐看秋草没，青云莫道故人多。
+++刘长卿
++++同崔载华赠日本聘使
怜君异域朝周远，积水连天何处通。
遥指来从初日外，始知更有扶桑东。
+++刘长卿
++++送建州陆使君
汉庭初拜建安侯，天子临轩寄所忧。
从此向南无限路，双旌已去水悠悠。
+++刘长卿
++++送秦侍御外甥张篆之福州谒鲍大夫秦侍御与大夫有旧
万里闽中去渺然，孤舟水上入寒烟。
辕门拜首儒衣弊，貌似牢之岂不怜。
+++刘长卿
++++闻奉迎皇太后使沈判官至，因有此作
长乐宫人扫落花，君王正候五云车。
万方臣妾同瞻望，疑在曾城阿母家。
+++刘长卿
++++送刘萱之道州谒崔大夫
沅水悠悠湘水春，临歧南望一沾巾。
信陵门下三千客，君到长沙见几人。
+++刘长卿
++++过郑山人所居
寂寂孤莺啼杏园，寥寥一犬吠桃源。
落花芳草无寻处，万壑千峰独闭门。
+++刘长卿
++++奉送贺若郎中贼退后之杭州
江上初收战马尘，莺声柳色待行春。
双旌谁道来何暮，万井如今有几人。
+++刘长卿
++++瓜洲驿重送梁郎中赴吉州
渺渺云山去几重，依依独听广陵钟。
明朝借问南来客，五马双旌何处逢。
+++刘长卿
++++奉使鄂渚至乌江道中作
沧洲不复恋鱼竿，白发那堪戴铁冠。
客路向南何处是，芦花千里雪漫漫。
+++刘长卿
++++新息道中作
萧条独向汝南行，客路多逢汉骑营。
古木苍苍离乱后，几家同住一孤城。
+++刘长卿
++++春日宴魏万成湘水亭
何年家住此江滨，几度门前北渚春。
白发乱生相顾老，黄莺自语岂知人。
+++刘长卿
++++重送道标上人
衡阳千里去人稀，遥逐孤云入翠微。
春草青青新覆地，深山无路若为归。
+++刘长卿
++++送李判官之润州行营
万里辞家事鼓鼙，金陵驿路楚云西。
江春不肯留归客，草色青青送马蹄。
+++刘长卿
++++将赴南巴，至馀干别李十二
江上花催问礼人，鄱阳莺报越乡春。
谁怜此别悲欢异，万里青山送逐臣。
+++刘长卿
++++时平后春日思归
一尉何曾及布衣，时平却忆卧柴扉。
故园柳色催南客，春水桃花待北归。
+++刘长卿
++++送陶十赴杭州摄掾
莫叹江城一掾卑，沧洲未是阻心期。
浙中山色千万状，门外潮声朝暮时。
+++刘长卿
++++使还七里濑上逢薛承规赴江西贬官
迁客归人醉晚寒，孤舟暂泊子陵滩。
怜君更去三千里，落日青山江上看。
+++刘长卿
++++使回赴苏州道中作
春风何事远相催，路尽天涯始却回。
万里无人空楚水，孤帆送客到鱼台。
+++刘长卿
++++昭阳曲
昨夜承恩宿未央，罗衣犹带御衣香。
芙蓉帐小云屏暗，杨柳风多水殿凉。
+++刘长卿
++++罪所留系，每夜闻长洲军笛声
白日浮云闭不开，黄沙谁问冶长猜。
只怜横笛关山月，知处愁人夜夜来。
+++刘长卿
++++赠微上人
禅门来往翠微间，万里千峰在剡山。
何时共到天台里，身与浮云处处闲。
+++刘长卿
++++东湖送朱逸人归
山色湖光并在东，扁舟归去有樵风。
莫道野人无外事，开田凿井白云中。
+++刘长卿
++++舟中送李十八
（一作送僧）
释子身心无有分，独将衣钵去人群。
相思晚望西林寺，唯有钟声出白云。
+++刘长卿
++++送李穆归淮南
扬州春草新年绿，未去先愁去不归。
淮水问君来早晚，老人偏畏过芳菲。
+++刘长卿
++++晚春归山居题窗前竹
（一作钱起：暮春归故山草堂诗）
溪上残春黄鸟稀，辛夷花尽杏花飞。
始怜幽竹山窗下，不改清阴待我归。

++上卷一百五十一
  
+++刘长卿
++++送卢侍御赴河北
谪居为别倍伤情，何事从戎独远行。
千里按图收故地，三军罢战及春耕。
江天渺渺鸿初去，漳水悠悠草欲生。
莫学仲连逃海上，田单空愧取聊城。
+++刘长卿
++++送子婿崔真父归长城
送君卮酒不成欢，幼女辞家事伯鸾。
桃叶宜人诚可咏，柳花如雪若为看。
心怜稚齿鸣环去，身愧衰颜对玉难。
惆怅暮帆何处落，青山无限水漫漫。
+++刘长卿
++++送陆澧仓曹西上
长安此去欲何依，先达谁当荐陆机。
日下凤翔双阙迥，雪中人去二陵稀。
舟从故里难移棹，家住寒塘独掩扉。
临水自伤流落久，赠君空有泪沾衣。
+++刘长卿
++++送柳使君赴袁州
宜阳出守新恩至，京口因家始愿违。
五柳闭门高士去，三苗按节远人归。
月明江路闻猿断，花暗山城见吏稀。
惟有郡斋窗里岫，朝朝空对谢玄晖。
+++刘长卿
++++戏题赠二小男
异乡流落频生子，几许悲欢并在身。
欲并老容羞白发，每看儿戏忆青春。
未知门户谁堪主，且免琴书别与人。
何幸暮年方有后，举家相对却沾巾。
+++刘长卿
++++谪官后卧病官舍，简贺兰侍郎
（一作贬睦州祖庸见赠）
青春衣绣共称宜，白首垂丝恨不遗。
江上几回今夜月，镜中无复少年时。
生还北阙谁相引，老向南邦众所悲。
岁岁任他芳草绿，长沙未有定归期。
+++刘长卿
++++岁日见新历，因寄都官裴郎中
青阳振蛰初颁历，白首衔冤欲问天。
绛老更能经几岁，贾生何事又三年。
愁占蓍草终难决，病对椒花倍自怜。
若道平分四时气，南枝为底发春偏。
+++刘长卿
++++江州重别薛六、柳八二员外
生涯岂料承优诏，世事空知学醉歌。
江上月明胡雁过，淮南木落楚山多。
寄身且喜沧洲近，顾影无如白发何。
今日龙钟人共弃，愧君犹遣慎风波。
+++刘长卿
++++青溪口送人归岳州
洞庭何处雁南飞，江菼苍苍客去稀。
帆带夕阳千里没，天连秋水一人归。
黄花裛露开沙岸，白鸟衔鱼上钓矶。
歧路相逢无可赠，老年空有泪沾衣。
+++刘长卿
++++送灵澈上人还越中
禅客无心杖锡还，沃洲深处草堂闲。
身随敝屦经残雪，手绽寒衣入旧山。
独向青溪依树下，空留白日在人间。
那堪别后长相忆，云木苍苍但闭关。
+++刘长卿
++++送耿拾遗归上都
若为天畔独归秦，对水看山欲暮春。
穷海别离无限路，隔河征战几归人。
长安万里传双泪，建德千峰寄一身。
想到邮亭愁驻马，不堪西望见风尘。
+++刘长卿
++++和樊使君登润州城楼
山城迢递敞高楼，露冕吹铙居上头。
春草连天随北望，夕阳浮水共东流。
江田漠漠全吴地，野树苍苍故蒋州。
王粲尚为南郡客，别来何处更销忧。
+++刘长卿
++++饯王相公出牧括州
缙云讵比长沙远，出牧犹承明主恩。
城对寒山开画戟，路飞秋叶转朱轓。
江潮淼淼连天望，旌旆悠悠上岭翻。
萧索庭槐空闭閤，旧人谁到翟公门。
+++刘长卿
++++题灵祐和尚故居
叹逝翻悲有此身，禅房寂寞见流尘。
多时行径空秋草，几日浮生哭故人。
风竹自吟遥入磬，雨花随泪共沾巾。
残经窗下依然在，忆得山中问许询。
+++刘长卿
++++寻龙井杨老
柴门草舍绝风尘，空谷耕田学子真。
泉咽恐劳经陇底，山深不觉有秦人。
手栽松树苍苍老，身卧桃园寂寂春。
唯有胡麻当鸡黍，白云来往未嫌贫。
+++刘长卿
++++见故人李均所借古镜恨其未获归府斯人已亡怆然有作
故人留镜无归处，今日怀君试暂窥。
岁久岂堪尘自入，夜长应待月相随。
空怜琼树曾临匣，犹见菱花独映池。
所恨平生还不早，如今始挂陇头枝。
+++刘长卿
++++闻虞沔州有替，将归上都，登汉东城寄赠
淮南摇落客心悲，溳水悠悠怨别离。
早雁初辞旧关塞，秋风先入古城池。
腰章建隼皇恩赐，露冕临人白发垂。
惆怅恨君先我去，汉阳耆老忆旌麾。
+++刘长卿
++++献淮宁军节度使李相公
建牙吹角不闻喧，三十登坛众所尊。
家散万金酬士死，身留一剑答君恩。
渔阳老将多回席，鲁国诸生半在门。
白马翩翩春草细，郊原西去猎平原。
+++刘长卿
++++观校猎，上淮西相公
龙骧校猎邵陵东，野火初烧楚泽空。
师事黄公千战后，身骑白马万人中。
笳随晚吹吟边草，箭没寒云落塞鸿。
三十拥旄谁不羡，周郎少小立奇功。
+++刘长卿
++++送皇甫曾赴上都
东游久与故人违，西去荒凉旧路微。
秋草不生三径处，行人独向五陵归。
离心日远如流水，回首川长共落晖。
楚客岂劳伤此别，沧江欲暮自沾衣。
+++刘长卿
++++送李录事兄归襄邓
十年多难与君同，几处移家逐转蓬。
白首相逢征战后，青春已过乱离中。
行人杳杳看西月，归马萧萧向北风。
汉水楚云千万里，天涯此别恨无穷。
+++刘长卿
++++汉阳献李相公
退身高卧楚城幽，独掩闲门汉水头。
春草雨中行径没，暮山江上卷帘愁。
几人犹忆孙弘阁，百口同乘范蠡舟。
早晚却还丞相印，十年空被白云留。
+++刘长卿
++++长沙过贾谊宅
三年谪宦此栖迟，万古惟留楚客悲。
秋草独寻人去后，寒林空见日斜时。
汉文有道恩犹薄，湘水无情吊岂知。
寂寂江山摇落处，怜君何事到天涯。
+++刘长卿
++++奉酬辛大夫喜湖南腊月连日降雪见示之作
长沙耆旧拜旌麾，喜见江潭积雪时。
柳絮三冬先北地，梅花一夜遍南枝。
初开窗阁寒光满，欲掩军城暮色迟。
闾里何人不相庆，万家同唱郢中词。
+++刘长卿
++++登馀干古县城
孤城上与白云齐，万古荒凉楚水西。
官舍已空秋草绿，女墙犹在夜乌啼。
平江渺渺来人远，落日亭亭向客低。
沙鸟不知陵谷变，朝飞暮去弋阳溪。
+++刘长卿
++++将赴岭外，留题萧寺远公院
（寺即梁朝萧内史创）
竹房遥闭上方幽，苔径苍苍访昔游。
内史旧山空日暮，南朝古木向人秋。
天香月色同僧室，叶落猿啼傍客舟。
此去播迁明主意，白云何事欲相留。
+++刘长卿
++++初闻贬谪，续喜量移，登干越亭赠郑校书
青青草色满江洲，万里伤心水自流。
越鸟岂知南国远，江花独向北人愁。
生涯已逐沧浪去，冤气初逢涣汗收。
何事还邀迁客醉，春风日夜待归舟。
+++刘长卿
++++北归入至德州界，偶逢洛阳邻家李光宰
生涯心事已蹉跎，旧路依然此重过。
近北始知黄叶落，向南空见白云多。
炎州日日人将老，寒渚年年水自波。
华发相逢俱若是，故园秋草复如何。
+++刘长卿
++++自江西归至旧任官舍，赠袁赞府
（时经刘展平后）
却见同官喜复悲，此生何幸有归期。
空庭客至逢摇落，旧邑人稀经乱离。
湘路来过回雁处，江城卧听捣衣时。
南方风土劳君问，贾谊长沙岂不知。
+++刘长卿
++++赴南中题褚少府湖上亭子
（一作李嘉祐诗）
种田东郭傍春陂，万事无情把钓丝。
绿竹放侵行径里，青山常对卷帘时。
纷纷花落门空闭，寂寂莺啼日更迟。
从此别君千万里，白云流水忆佳期。
+++刘长卿
++++上巳日越中与鲍侍郎泛舟耶溪
兰桡缦转傍汀沙，应接云峰到若耶。
旧浦满来移渡口，垂杨深处有人家。
永和春色千年在，曲水乡心万里赊。
君见渔船时借问，前洲几路入烟花。
+++刘长卿
++++双峰下哭故人李宥
怜君孤垄寄双峰，埋骨穷泉复几重。
白露空沾九原草，青山犹闭数株松。
图书经乱知何在，妻子因贫失所从。
惆怅东皋却归去，人间无处更相逢。
+++刘长卿
++++使次安陆寄友人
新年草色远萋萋，久客将归失路蹊。
暮雨不知溳口处，春风只到穆陵西。
孤城尽日空花落，三户无人自鸟啼。
君在江南相忆否，门前五柳几枝低。
+++刘长卿
++++哭陈歙州
千秋万古葬平原，素业清风及子孙。
旅榇归程伤道路，举家行哭向田园。
空山寂寂开新垄，乔木苍苍掩旧门。
儒行公才竟何在，独怜棠树一枝存。
+++刘长卿
++++酬屈突陕
落叶纷纷满四邻，萧条环堵绝风尘。
乡看秋草归无路，家对寒江病且贫。
藜杖懒迎征骑客，菊花能醉去官人。
怜君计画谁知者，但见蓬蒿空没身。
+++刘长卿
++++送惠法师游天台，因怀智大师故居
翠屏瀑水知何在，鸟道猿啼过几重。
落日独摇金策去，深山谁向石桥逢。
定攀岩下丛生桂，欲买云中若个峰。
忆想东林禅诵处，寂寥惟听旧时钟。
+++刘长卿
++++自夏口至鹦鹉洲，夕望岳阳，寄源中丞
汀洲无浪复无烟，楚客相思益渺然。
汉口夕阳斜渡鸟，洞庭秋水远连天。
孤城背岭寒吹角，独戍临江夜泊船。
贾谊上书忧汉室，长沙谪去古今怜。
+++刘长卿
++++送侯中丞流康州
长江极目带枫林，匹马孤云不可寻。
迁播共知臣道枉，猜谗却为主恩深。
辕门画角三军思，驿路青山万里心。
北阙九重谁许屈，独看湘水泪沾襟。
+++刘长卿
++++别严士元
（一作李嘉祐诗）
春风倚棹阖闾城，水国春寒阴复晴。
细雨湿衣看不见，闲花落地听无声。
日斜江上孤帆影，草绿湖南万里情。
东道若逢相识问，青袍今日误儒生。
+++刘长卿
++++避地江东，留别淮南使院诸公
长安路绝鸟飞通，万里孤云西复东。
旧业已应成茂草，馀生只是任飘蓬。
何辞向物开秦镜，却使他人得楚弓。
此去行持一竿竹，等闲将狎钓渔翁。
+++刘长卿
++++罪所上御史惟则
误因微禄滞南昌，幽系圜扉昼夜长。
黄鹤翅垂同燕雀，青松心在任风霜。
斗间谁与看冤气，盆下无由见太阳。
贤达不能同感激，更于何处问苍苍。
+++刘长卿
++++送台州李使君，兼寄题国清寺
露冕新承明主恩，山城别是武陵源。
花间五马时行县，山外千峰常在门。
晴江洲渚带春草，古寺杉松深暮猿。
知到应真飞锡处，因君一想已忘言。
+++刘长卿
++++狱中闻收东京有赦
传闻阙下降丝纶，为报关东灭虏尘。
壮志已怜成白首，馀生犹待发青春。
风霜何事偏伤物，天地无情亦爱人。
持法不须张密网，恩波自解惜枯鳞。
+++刘长卿
++++温汤客舍
冬狩温泉岁欲阑，宫城佳气晚宜看。
汤熏仗里千旗暖，雪照山边万井寒。
君门献赋谁相达，客舍无钱辄自安。
且喜礼闱秦镜在，还将妍丑付春官。
+++刘长卿
++++送孙逸归庐山
（得帆字）
炉峰绝顶楚云衔，楚客东归栖此岩。
彭蠡湖边香橘柚，浔阳郭外暗枫杉。
青山不断三湘道，飞鸟空随万里帆。
常爱此中多胜事，新诗他日伫开缄。
+++刘长卿
++++送马秀才落第归江南
南客怀归乡梦频，东门怅别柳条新。
殷勤斗酒城阴暮，荡漾孤舟楚水春。
湘竹旧斑思帝子，江蓠初绿怨骚人。
怜君此去未得意，陌上愁看泪满巾。
+++刘长卿
++++送常十九归嵩少故林
迢迢此恨杳无涯，楚泽嵩丘千里赊。
歧路别时惊一叶，云林归处忆三花。
秋天苍翠寒飞雁，古堞萧条晚噪鸦。
他日山中逢胜事，桃源洞里几人家。
+++刘长卿
++++送宇文迁明府赴洪州张观察追摄丰城令
送君不复远为心，余亦扁舟湘水阴。
路逐山光何处尽，春随草色向南深。
陈蕃待客应悬榻，宓贱之官独抱琴。
倘见主人论谪宦，尔来空有白头吟。
+++刘长卿
++++送李将军
（一作送开府侄随故李使君旅亲却赴上都）
征西诸将一如君，报德谁能不顾勋。
身逐塞鸿来万里，手披荒草看孤坟。
擒生绝漠经胡雪，怀旧长沙哭楚云。
归去萧条灞陵上，几人看葬李将军。
+++刘长卿
++++西陵寄一上人
东山访道成开士，南渡隋阳作本师。
了义惠心能善诱，吴风越俗罢淫祠。
室中时见天人命，物外长悬海岳期。
多谢清言异玄度，悬河高论有谁持。
+++刘长卿
++++赋得
（一作皇甫冉诗，题作春思）
莺啼燕语报新年，马邑龙堆路几千。
家住层城临汉苑，心随明月到胡天。
机中锦字论长恨，楼上花枝笑独眠。
为问元戎窦车骑，何时返旆勒燕然。
+++刘长卿
++++三月李明府后亭泛舟
（一作皇甫冉诗）
江南风景复如何，闻道新亭更欲过。
处处纫兰春浦渌，萋萋籍草远山多。
壶觞须就陶彭泽，时俗犹传晋永和。
更待持桡徐转去，微风落日水增波。
+++刘长卿
++++喜朱拾遗承恩拜命赴任上都
诏书征拜脱荷裳，身去东山闭草堂。
阊阖九天通奏籍，华亭一鹤在朝行。
沧洲离别风烟远，青琐幽深漏刻长。
今日却回垂钓处，海鸥相见已高翔。
+++刘长卿
++++郧上送韦司士归上都旧业
（司士即郑公之孙顷客于郧上）
前朝旧业想遗尘，今日他乡独尔身。
郧地国除为过客，杜陵家在有何人。
苍苔白露生三径，古木寒蝉满四邻。
西去茫茫问归路，关河渐近泪盈巾。
+++刘长卿
++++感怀
秋风落叶正堪悲，黄菊残花欲待谁。
水近偏逢寒气早，山深常见日光迟。
愁中卜命看周易，梦里招魂读楚词。
自笑不如湘浦雁，飞来即是北归时。
+++刘长卿
++++送杨於陵归宋汴州别业
半山溪雨带斜晖，向水残花映客衣。
旅食嗟余当岁晚，能文似汝少年稀。
新河柳色千株暗，故国云帆万里归。
离乱要知君到处，寄书须及雁南飞。
+++刘长卿
++++送崔使君赴寿州
列郡专城分国忧，彤幨皂盖古诸侯。
仲华遇主年犹少，公瑾论功位已酬。
草色青青迎建隼，蝉声处处杂鸣驺。
千里相思如可见，淮南木叶正惊秋。
+++刘长卿
++++上阳宫望幸
玉辇西巡久未还，春光犹入上阳间。
万木长承新雨露，千门空对旧河山。
深花寂寂宫城闭，细草青青御路闲。
独见彩云飞不尽，只应来去候龙颜。
+++刘长卿
++++过裴舍人故居
惨惨天寒独掩扃，纷纷黄叶满空庭。
孤坟何处依山木，百口无家学水萍。
篱花犹及重阳发，邻笛那堪落日听。
书幌无人长不卷，秋来芳草自为萤。
+++刘长卿
++++登松江驿楼北望故园
泪尽江楼北望归，田园已陷百重围。
平芜万里无人去，落日千山空鸟飞。
孤舟漾漾寒潮小，极浦苍苍远树微。
白鸥渔父徒相待，未扫欃枪懒息机。
+++刘长卿
++++秋夜有怀高三十五適，兼呈空上人
（一作皇甫冉诗）
晚节逢君趣道深，结茅栽树近东林。
吾师几度曾摩顶，高士何年遂发心。
北渚三更闻过雁，西城万里动寒砧。
不见支公与玄度，相思拥膝坐长吟。
+++刘长卿
++++送孔巢父赴河南军
（一作皇甫冉诗）
江南相送隔烟波，况复新秋一雁过。
闻道全军征北虏，又言诗将会南河。
边心冉冉乡人绝，寒色青青战马多。
共许陈琳工奏记，知君名行未蹉跎。
+++刘长卿
++++登润州万岁楼
（一作皇甫冉诗）
高楼独上思依依，极浦遥山合翠微。
江客不堪频北望，塞鸿何事又南飞。
垂山古渡寒烟积，瓜步空洲远树稀。
闻道王师犹转战，更能谈笑解重围。
+++刘长卿
++++江楼送太康郭主簿赴岭南
对酒怜君安可论，当官爱士如平原。
料钱用尽却为谤，食客空多谁报恩。
万里孤舟向南越，苍梧云中暮帆灭。
树色应无江北秋，天涯尚见淮阳月。
驿路南随桂水流，猿声不绝到炎州。
青山落日那堪望，谁见思君江上楼。
+++刘长卿
++++客舍喜郑三见寄
客舍逢君未换衣，闭门愁见桃花飞。
遥想故园今已尔，家人应念行人归。
寂寞垂杨映深曲，长安日暮灵台宿。
穷巷无人鸟雀闲，空庭新雨莓苔绿。
北中分与故交疏，何幸仍回长者车，十年未称平生意，好得辛勤谩读书。

+++刘长卿
++++送贾三北游
贾生未达犹窘迫，身驰匹马邯郸陌。
片云郊外遥送人，斗酒城边暮留客。
顾予他日仰时髦，不堪此别相思劳。
雨色新添漳水绿，夕阳远照苏门高。
把袂相看衣共缁，穷愁只是惜良时。
亦知到处逢下榻，莫滞秋风西上期。
+++刘长卿
++++齐一和尚影堂
一公住世忘世纷，暂来复去谁能分。
身寄虚空如过客，心将生灭是浮云。
萧散浮云往不还，凄凉遗教殁仍传。
旧地愁看双树在，空堂只是一灯悬。
一灯长照恒河沙，双树犹落诸天花。
天花寂寂香深殿，苔藓苍苍閟虚院。
昔余精念访禅扉，常接微言清道机。
今来寂寞无所得，唯共门人泪满衣。

+++刘长卿
++++颍川留别司仓李万
故人早负干将器，谁言未展平生意。
想君畴昔高步时，肯料如今折腰事。
且知投刃皆若虚，日挥案牍常有馀。
槐暗公庭趋小吏，荷香陂水脍鲈鱼。
客里相逢款话深，如何歧路剩沾襟。
白云西上催归念，颍水东流是别心。
落日征骖随去尘，含情挥手背城闉。
已恨良时空此别，不堪秋草更愁人。

+++刘长卿
++++听笛歌留别郑协律
旧游怜我长沙谪，载酒沙头送迁客。
天涯望月自沾衣，江上何人复吹笛。
横笛能令孤客愁，渌波淡淡如不流。
商声寥亮羽声苦，江天寂历江枫秋。
静听关山闻一叫，三湘月色悲猿啸。
又吹杨柳激繁音，千里春色伤人心。
随风飘向何处落，唯见曲尽平湖深。
明发与君离别后，马上一声堪白首。

+++刘长卿
++++时平后送范伦归安州
昨闻战罢图麟阁，破虏收兵卷戎幕。
沧海初看汉月明，紫微已见胡星落。
忆昔扁舟此南渡，荆棘烟尘满归路。
与君携手姑苏台，望乡一日登几回。
白云飞鸟去寂寞，吴山楚岫空崔嵬。
事往时平还旧丘，青青春草近家愁。
洛阳举目今谁在，颍水无情应自流。
吴苑西人去欲稀，留连一日空知非。
江潭岁尽愁不尽，鸿雁春归身未归。
万里遥悬帝乡忆，五年空带风尘色。
却到长安逢故人，不道姓名应不识。

+++刘长卿
++++小鸟篇，上裴尹
藩篱小鸟何甚微，翩翩日夕空此飞。
只缘六翮不自致，长似孤云无所依。
西城黯黯斜晖落，众鸟纷纷皆有托。
独立虽轻燕雀群，孤飞还惧鹰鹯搏。
自怜天上青云路，吊影徘徊独愁暮。
衔花纵有报恩时，择木谁容托身处。
岁月蹉跎飞不进，羽毛憔悴何人问。
绕树空随乌鹊惊，巢林只有鹪鹩分。
庭中荫乔木，爱此清阴欲栖宿。
少年挟弹遥相猜，遂使惊飞往复回。
不辞奋翼向君去，唯怕金丸随后来。

+++刘长卿
++++登吴古城歌
登古城兮思古人，感贤达兮同埃尘。
望平原兮寄远目，叹姑苏兮聚麋鹿。
黄池高会事未终，沧海横流人荡覆。
伍员杀身谁不冤，竟看墓树如所言。
越王尝胆安可敌，远取石田何所益。
一朝空谢会稽人，万古犹伤甬东客。
黍离离兮城坡坨，牛羊践兮牧竖歌。
野无人兮秋草绿，园为墟兮古木多。
白杨萧萧悲故柯，黄雀啾啾争晚禾。
荒阡断兮谁重过，孤舟逝兮愁若何。
天寒日暮江枫落，叶去辞风水自波。

+++刘长卿
++++疲兵篇
骄虏乘秋下蓟门，阴山日夕烟尘昏。
三军疲马力已尽，百战残兵功未论。
阵云泱漭屯塞北，羽书纷纷来不息。
孤城望处增断肠，折剑看时可沾臆。
元戎日夕且歌舞，不念关山久辛苦。
自矜倚剑气凌云，却笑闻笳泪如雨。
万里飘飖空此身，十年征战老胡尘。
赤心报国无片赏，白首还家有几人。
朔风萧萧动枯草，旌旗猎猎榆关道。
汉月何曾照客心，胡笳只解催人老。
军前仍欲破重围，闺里犹应愁未归。
小妇十年啼夜织，行人九月忆寒衣。
饮马滹河晚更清，行吹羌笛远归营。
只恨汉家多苦战，徒遗金镞满长城。

+++刘长卿
++++新安送陆澧归江阴
新安路，人来去。
早潮复晚潮，明日知何处。
潮水无情亦解归，自怜长在新安住。
+++刘长卿
++++弄白鸥歌
泛泛江上鸥，毛衣皓如雪。
朝飞潇湘水，夜宿洞庭月。
归客正夷犹，爱此沧江闲白鸥。
+++刘长卿
++++长沙赠衡岳祝融峰般若禅师
般若公，般若公，负钵何时下祝融。
归路却看飞鸟外，禅房空掩白云中。
桂花寥寥闲自落，流水无心西复东。
+++刘长卿
++++赠湘南渔父
问君何所适，暮暮逢烟水。
独与不系舟，往来楚云里。
钓鱼非一岁，终日只如此。
日落江清桂楫迟，纤鳞百尺深可窥。
沈钩垂饵不在得，白首沧浪空自知。
+++刘长卿
++++明月湾寻贺九不遇
楚水日夜绿，傍江春草滋。
青青遥满目，万里伤心归。
故人川上复何之，明月湾南空所思。
故人不在明月在，谁见孤舟来去时。

+++刘长卿
++++题曲阿三昧王佛殿前孤石
孤石自何处，对之疑旧游。
氛氲岘首夕，苍翠剡中秋。
迥出群峰当殿前，雪山灵鹫惭贞坚。
一片孤云长不去，莓苔古色空苍然。

+++刘长卿
++++送友人东归
对酒灞亭暮，相看愁自深。
河边草已绿，此别难为心。
关路迢迢匹马归，垂杨寂寂数莺飞。
怜君献策十馀载，今日犹为一布衣。

+++刘长卿
++++入桂渚次砂牛石穴
扁舟傍归路，日暮潇湘深。
湘水清见底，楚云淡无心。
片帆落桂渚，独夜依枫林。
枫林月出猿声苦，桂渚天寒桂花吐。
此中无处不堪愁，江客相看泪如雨。
+++刘长卿
++++严陵钓台，送李康成赴江东使
潺湲子陵濑，仿佛如在目。
七里人已非，千年水空绿。
新安江上孤帆远，应逐枫林万馀转。
台落日共萧条，寒水无波更清浅。
台上渔竿不复持，却令猿鸟向人悲。
滩声山翠至今在，迟尔行舟晚泊时。
+++刘长卿
++++送姨子弟往南郊
一展慰久阔，寸心仍未伸。
别时两童稚，及此俱成人。
那堪适会面，遽已悲分首。
客路向楚云，河桥对衰柳。
送君匹马别河桥，汝南山郭寒萧条。
今我单车复西上，郎去灞陵转惆怅。
何处共伤离别心，明月亭亭两乡望。
+++刘长卿
++++铜雀台
娇爱更何日，高台空数层。
含啼映双袖，不忍看西陵。
漳河东流无复来，百花辇路为苍苔。
青楼月夜长寂寞，碧云日暮空徘徊。
君不见，邺中万事非昔时，古人不在今人悲。
春风不逐君王去，草色年年旧宫路。
宫中歌舞已浮云，空指行人往来处。
+++刘长卿
++++王昭君歌
自矜娇艳色，不顾丹青人。
那知粉绘能相负，却使容华翻误身。
上马辞君嫁骄虏，玉颜对人啼不语。
北风雁急浮云秋，万里独见黄河流。
纤腰不复汉宫宠，双蛾长向胡天愁。
琵琶弦中苦调多，萧萧羌笛声相和。
谁怜一曲传乐府，能使千秋伤绮罗。
+++刘长卿
++++送杜越江佐觐省往新安江
去帆楚天外，望远愁复积。
想见新安江，扁舟一行客。
清流数千丈，底下看白石。
色混元气深，波连洞庭碧。
鸣桹去未已，前路行可觌。
猿鸟悲啾啾，杉松雨声夕。
送君东赴归宁期，新安江水远相随。
见说江中孤屿在，此行应赋谢公诗。

+++刘长卿
++++湘中忆归
终日空理棹，经年犹别家。
顷来行已远，弥觉天无涯。
白云意自深，沧海梦难隔。
迢递万里帆，飘飖一行客。
独怜西江外，远寄风波里。
平湖流楚天，孤雁渡湘水。
湘流澹澹空愁予，猿啼啾啾满南楚。
扁舟泊处闻此声，江客相看泪如雨。

+++刘长卿
++++送郭六侍从之武陵郡
常爱武陵郡，羡君将远寻。
空怜世界迫，孤负桃源心。
洛阳遥想桃源隔，野水闲流春自碧。
花下常迷楚客船，洞中时见秦人宅。
落日相看斗酒前，送君南望但依然。
河梁马首随春草，江路猿声愁暮天。
丈人别乘佐分忧，才子趋庭兼胜游。
澧浦荆门行可见，知君诗兴满沧洲。
+++刘长卿
++++山鸲鹆歌
（一作韦应物诗）
山鸲鹆，长在此山吟古木。
嘲哳相呼响空谷，哀鸣万变如成曲。
江南逐臣悲放逐，倚树听之心断续。
巴人峡里自闻猿，燕客水头空击筑。
山鸲鹆，一生不及双黄鹄。
朝去秋田啄残粟，暮入寒林啸群族。
鸣相逐，啄残粟，食不足。
青云杳杳无力飞，白露苍苍抱枝宿。
不知何事守空山，万壑千峰自愁独。
+++刘长卿
++++望龙山怀道士许法棱
心惆怅，望龙山。
云之际，鸟独还。
悬崖绝壁几千丈，绿萝袅袅不可攀。
龙山高，谁能践。
灵原中，苍翠晚。
岚烟瀑水如向人，终日迢迢空在眼。
中有一人披霓裳，诵经山顶飧琼浆。
空林闲坐独焚香，真官列侍俨成行。
朝入青霄礼玉堂，夜扫白云眠石床。
桃花洞里居人满，桂树山中住日长，龙山高高遥相望。

+++刘长卿
++++戏赠干越尼子歌
鄱阳女子年十五，家本秦人今在楚。
厌向春江空浣沙，龙宫落发披袈裟。
五年持戒长一食，至今犹自颜如花。
亭亭独立青莲下，忍草禅枝绕精舍。
自用黄金买地居，能嫌碧玉随人嫁。
北客相逢疑姓秦，铅花抛却仍青春。
一花一竹如有意，不语不笑能留人。
黄鹂欲栖白日暮，天香未散经行处。
却对香炉闲诵经，春泉漱玉寒泠泠。
云房寂寂夜钟后，吴音清切令人听。
听吴音歌一曲，杳然如在诸天宿。
谁堪世事更相牵，惆怅回船江水渌。
+++刘长卿
++++游四窗
四明山绝奇，自古说登陆。
苍崖倚天立，覆石如覆屋。
玲珑开户牖，落落明四目。
箕星分南野，有斗挂檐北。
日月居东西，朝昏互出没。
我来游其间，寄傲巾半幅。
白云本无心，悠然伴幽独。
对此脱尘鞅，顿忘荣与辱。
长笑天地宽，仙风吹佩玉。
+++刘长卿
++++和中丞出使恩命过终南别业
不过林园久，多因宠遇偏。
故山长寂寂，春草过年年。
花待朝衣间，云迎驿骑连。
松萝深旧閤，樵木散闲田。
拜阙贪摇佩，看琴懒更弦。
君恩催早入，已梦傅岩边。
+++刘长卿
++++岳阳楼
行尽清溪日已蹉，云容山影两嵯峨。
楼前归客怨秋梦，湖上美人疑夜歌。
独坐高高风势急，平湖渺渺月明多。
终期一艇载樵去，来往片帆愁白波。
+++刘长卿
++++春望寄王涔阳
清明别后雨晴时，极浦空颦一望眉。
湖畔春山烟点点，云中远树墨离离。
依微水戍闻钲鼓，掩映沙村见酒旗。
风暖草长愁自醉，行吟无处寄相思。
+++刘长卿
++++留辞
南楚迢迢通汉口，西江淼淼去扬州。
春风已遣归心促，纵复芳菲不可留。

++上卷一百五十二
  
+++颜真卿
++++题杼山癸亭得暮字
（亭，陆鸿渐所创）
杼山多幽绝，胜事盈跬步。
前者虽登攀，淹留恨晨暮。
及兹纡胜引，曾是美无度。
欻构三癸亭，实为陆生故。
高贤能创物，疏凿皆有趣。
不越方丈间，居然云霄遇。
巍峨倚修岫，旷望临古渡。
左右苔石攒，低昂桂枝蠹。
山僧狎猿狖，巢鸟来枳椇。
俯视何楷台，傍瞻戴颙路。
迟回未能下，夕照明村树。
+++颜真卿
++++谢陆处士杼山折青桂花见寄之什
群子游杼山，山寒桂花白。
绿荑含素萼，采折自逋客。
忽枉岩中诗，芳香润金石。
全高南越蠹，岂谢东堂策。
会惬名山期，从君恣幽觌。
+++颜真卿
++++赠裴将军
大君制六合，猛将清九垓。
战马若龙虎，腾凌何壮哉。
将军临八荒，烜赫耀英材。
剑舞若游电，随风萦且回。
登高望天山，白云正崔巍。
入阵破骄虏，威名雄震雷。
一射百马倒，再射万夫开。
匈奴不敢敌，相呼归去来。
功成报天子，可以画麟台。
+++颜真卿
++++赠僧皎然
秋意西山多，别岑萦左次。
缮亭历三癸，趾趾邻什寺。
元化隐灵踪，始君启高致。
诛榛养翘楚，鞭草理芳穗。
俯砌披水容，逼天扫峰翠。
境新耳目换，物远风尘异。
倚石忘世情，援云得真意。
嘉林幸勿剪，禅侣欣可庇。
卫法大臣过，佐游群英萃。
龙池护清激，虎节到深邃。
徒想嵊顶期，于今没遗记。
+++颜真卿
++++咏陶渊明
张良思报韩，龚胜耻事新。
狙击不肯就，舍生悲缙绅。
呜呼陶渊明，奕叶为晋臣。
自以公相后，每怀宗国屯。
题诗庚子岁，自谓羲皇人。
手持山海经，头戴漉酒巾。
兴逐孤云外，心随还鸟泯。
+++颜真卿
++++三言拟五杂组二首
五杂组，绣与锦。
往复还，兴又寝。
不得已，病伏枕。
五杂组，甘咸醋。
往复还，乌与兔。
不得已，韶光度。
+++颜真卿
++++使过瑶台寺，有怀圆寂上人
上人居此寺，不出三十年。
万法元无著，一心唯趣禅。
忽纡尘外轸，远访区中缘。
及尔不复见，支提犹岌然。
+++颜真卿
++++登平望桥下作
登桥试长望，望极与天平。
际海蒹葭色，终朝凫雁声。
近山犹仿佛，远水忽微明。
更览诸公作，知高题柱名。
+++颜真卿
++++刻清远道士诗，因而继作
不到东西寺，于今五十春。
朅来从旧赏，林壑宛相亲。
吴子多藏日，秦王厌胜辰。
剑池穿万仞，盘石坐千人。
金气腾为虎，琴台化若神。
登坛仰生一，舍宅叹珣珉。
中岭分双树，回峦绝四邻。
窥临江海接，崇饰四时新。
客有神仙者，于兹雅丽陈。
名高清远峡，文聚斗牛津。
迹异心宁间，声同质岂均。
悠然千载后，知我揖光尘。

++上卷一百五十三
  
+++李华
++++杂诗六首
黄钟叩元音，律吕更循环。
邪气悖正声，郑卫生其间。
典乐忽涓微，波浪与天浑。
嘈嘈鸱枭动，好鸟徒绵蛮。
王吉归乡里，甘心长闭关。
玄黄与丹青，五气之正色。
圣人端其源，上下皆有则。
齐侯好紫衣，魏帝妇人饰。
女奴厌金翠，倾海未满臆。
何忍严子陵，羊裘死荆棘。
甘酸不私人，元和运五行。
生人受其用，味正心亦平。
爪牙相践伤，日与性命争。
圣人不能绝，钻燧与炮烹。
嗜欲乘此炽，百金资一倾。
正销神耗衰，邪胜体充盈。
颜子有馀乐，瓢中寒水清。
阴魄沦宇宙，太阳假其明。
臣道不敢专，由此见亏盈。
未闻东菑稼，一气嘉谷成。
上天降寒暑，地利乃可生。
葛藟附柔木，繁阴蔽曾原。
风霜摧枝干，不复庇本根。
女萝依松柏，然后得长存。
孔光尊董贤，胡广惭李固。
儒风冠天下，而乃败王度。
绛侯与博陆，忠朴受遗顾。
求名不考实，文弊反成蠹。
结交得书生，书生钝且直。
争权复争利，终不得其力。
我逢纵横者，是我牙与翼。
相旋如疾风，并命趋紫极。
奔车得停轨，风火何相逼。
仁义岂有常，肝胆反为贼。
勿嫌书生直，钝直深可忆。
+++李华
++++咏史十一首
昂藏獬豸兽，出自太平年。
乱代乃潜伏，纵人为祸愆。
尝闻断马剑，每壮朱云贤。
身死名不灭，寒风吹墓田。
精灵如有在，幽愤满松烟。
汉皇修雅乐，乘舆临太学。
三老与五更，天王亲割牲。
一人调风俗，万国和且平。
单于骤款塞，武库欲销兵。
文物此朝盛，君臣何穆清。
至今壝坛下，如有箫韶声。
巢许在嵩颍，陶唐不得臣。
九州尚洗耳，一命安能亲。
绵邈数千祀，丘中谁隐沦。
朝游公卿府，夕是山林人。
蒲帛扬侧陋，薜萝为缙绅。
九重念入梦，三事思降神。
且设庭中燎，宁窥泉下鳞。
汉时征百粤，杨仆将楼船。
幕府功未立，江湖已骚然。
岛夷非敢乱，政暴地仍偏。
得罪因怀璧，防身辄控弦。
三军求裂土，万里讵闻天。
魏阙心犹在，旗门首已悬。
如何得良吏，一为制方圆。
秦灭汉帝兴，南山有遗老。
危冠揖万乘，幸得厌征讨。
当君逐鹿时，臣等已枯槁。
宁知市朝变，但觉林泉好。
高卧三十年，相看成四皓。
帝言翁甚善，见顾何不早。
咸称太子仁，重义亦尊道。
侧闻骊姬事，申生不自保。
暂出商山云，朅来趋洒扫。
东宫成羽翼，楚舞伤怀抱。
后代无其人，戾园满秋草。
日照昆仑上，羽人披羽衣。
乘龙驾云雾，欲往心无违。
此山在西北，乃是神仙国。
灵气皆自然，求之不可得。
何为汉武帝，精思遍群山。
糜费巨万计，宫车终不还。
苍苍茂陵树，足以戒人间。
天生忠与义，本以佐雍熙。
何意李司隶，而当昏乱时。
古坟襄城野，斜径横秋陂。
况不禁樵采，茅莎无孑遗。
高标尚可仰，精爽今何之。
一忤中常侍，衔冤谁见知。
尝观党锢传，抚卷不胜悲。
文侯耽郑卫，一听一忘餐。
白雪燕姬舞，朱弦赵女弹。
淫声流不返，慆荡日无端。
献岁受朝时，鸣钟宴百官。
两床陈管磬，九奏殊未阑。
对此唯恐卧，更能整衣冠。
蜀主相诸葛，功高名亦尊。
驱驰千万众，怒目瞰中原。
曹伯任公孙，国亡身不存。
社宫久芜没，白雁犹飞翻。
勿言君臣合，可以济黎元。
为蜀谅不易，如曹难复论。
六国韩最弱，末年尤畏秦。
郑生为韩计，且欲疲秦人。
利物可分社，原情堪灭身。
咸阳古城下，万顷稻苗新。
沂水春可涉，泮宫映杨叶。
丽色异人间，珊珊摇珮环。
展禽恒独处，深巷生禾黍。
城上飞海云，城中暗春雨。
适来鸣珮者，复是谁家女。
泥沾珠缀履，雨湿翠毛簪。
电影开莲脸，雷声飞蕙心。
自言沂水曲，采萍兼采菉。
归径虽可寻，天阴光景促。
怜君贞且独，愿许君家宿。
徒劳惜衾枕，了不顾双蛾。
艳质诚可重，淫风如礼何。
周王惑褒姒，城阙成陂陀。
+++李华
++++云母泉诗
晨登玄石岭，岭上寒松声。
朗日风雨霁，高秋天地清。
山门开古寺，石窦含纯精。
洞彻净金界，夤缘流玉英。
泽药滋畦茂，气染茶瓯馨。
饮液尽眉寿，餐和皆体平。
琼浆驻容发，甘露莹心灵。
岱谷谢巧妙，匡山徒有名。
愿言构蓬荜，荷锸引泠泠。
访道出人世，招贤依福庭。
此心不能已，寤寐见吾兄。
曾结颍阳契，穷年无所成。
东西同放逐，蛇豕尚纵横。
江汉阻携手，天涯万里情。
恩光起憔悴，西上谒承明。
秋色变江树，相思纷以盈。
猿啼巴丘戍，月上武陵城。
共恨川路永，无由会友生。
云泉不可忘，何日遂躬耕。
+++李华
++++寄赵七侍御
摇桨曙江流，江清山复重。
心惬赏未足，川迥失前峰。
凌滩出极浦，旷若天池通。
君阳青嵯峨，开拆混元中。
九潭鱼龙窟，仙成羽人宫。
阴奥潜鬼物，精光动烟空。
玄猿啼深茏，白鸟戏葱蒙。
飞湍鸣金石，激溜鼓雷风。
雨濯万木鲜，霞照千山浓。
草闲长馀绿，花静落幽红。
渚烟见晨钓，山月闻夜舂。
覆溪窈窕波，涵石淘溶溶。
丹丘忽聚散，素壁相奔冲。
白日破昏霭，灵山出其东。
势排昊苍上，气压吴越雄。
回头望云卿，此恨发吾衷。
昔日萧邵游，四人才成童。
属词慕孔门，入仕希上公。
纬卿陷非罪，折我昆吾锋。
茂挺独先觉，拔身渡京虹。
斯人谢明代，百代坠鹓鸿。
世故坠横流，与君哀路穷。
相顾无死节，蒙恩逐殊封。
天波洗其瑕，朱衣备朝容。
一别凡十年，岂期复相从。
馀生得携手，遗此两孱翁。
群迁失莺羽，后凋惜长松。
衰旅难重别，凄凄满心胸。
遇胜悲独游，贪奇怅孤逢。
禽尚彼何人，胡为束樊笼。
吾师度门教，投弁蹑遐踪。
+++李华
++++仙游寺
（有龙潭穴、弄玉祠）
舍事入樵径，云木深谷口。
万壑移晦明，千峰转前后。
嶷然龙潭上，石势若奔走。
开拆秋天光，崩腾夏雷吼。
灵溪自兹去，纡直互纷纠。
听声静复喧，望色无更有。
冥冥翠微下，高殿映杉柳。
滴滴洞穴中，悬泉响相扣。
昔时秦王女，羽化年代久。
日暮松风来，箫声生左右。
早窥神仙箓，愿结芝朮友。
安得羡门方，青囊系吾肘。
+++李华
++++春游吟
初春遍芳甸，千里蔼盈瞩。
美人摘新英，步步玩春绿。
所思杳何处，宛在吴江曲。
可怜不得共芳菲，日暮归来泪满衣。
+++李华
++++长门怨
弱体鸳鸯荐，啼妆翡翠衾。
鸦鸣秋殿晓，人静禁门深。
每忆椒房宠，那堪永巷阴。
自惊罗带缓，非复旧来心。
+++李华
++++奉使朔方，赠郭都护
绝塞临光禄，孤营佐贰师。
铁衣山月冷，金鼓朔风悲。
都护征兵日，将军破虏时。
扬鞭玉关道，回首望旌旗。
+++李华
++++尚书都堂瓦松
华省秘仙踪，高堂露瓦松。
叶因春后长，花为雨来浓。
影混鸳鸯色，光含翡翠容。
天然斯所寄，地势太无从。
接栋临双阙，连甍近九重。
宁知深涧底，霜雪岁兼封。
+++李华
++++海上生明月
（科试）
皎皎秋中月，团团海上生。
影开金镜满，轮抱玉壶清。
渐出三山岊，将凌一汉横。
素娥尝药去，乌鹊绕枝惊。
照水光偏白，浮云色最明。
此时尧砌下，蓂荚自将荣。
+++李华
++++晚日湖上寄所思
与君为近别，不啻远相思。
落日平湖上，看山对此时。
+++李华
++++寄从弟
眼病身亦病，浮生已半空。
迢迢千里月，应与惠连同。
+++李华
++++奉寄彭城公
公子三千客，人人愿报恩。
应怜抱关者，贫病老夷门。
+++李华
++++春行寄兴
宜阳城下草萋萋，涧水东流复向西。
芳树无人花自落，春山一路鸟空啼。

++上卷一百五十四
  
+++萧颖士
++++江有枫一篇十章
江有枫，其叶蒙蒙。
我友自东，于以游从。
山有槭，其叶漠漠。
我友徂北，于以休息。
想彼槭矣，亦类其枫。
矧伊怀人，而忘其东。
东可游矣，会之丘矣。
于山于水，于庙于寺，于亭于里，君子游焉。
于以宴喜，其乐亹亹。
粤东可居，彼吴之墟。
有田有庭，有朋有书，有莼有鱼，君子居焉。
惟以宴醑，其乐徐徐。
我朋在矣，彼陆之子。
如松如杞，淑问不已。
我友于征，彼郑之子。
如琇如英，德音孔明。
我思震泽，菱芡幕幕。
寤寐如觌，我思剡溪。
杉筱萋萋，寤寐无迷。
有鸟有鸟，粤鸥与鹭。
浮湍戏渚，皓然洁素，忘其猜妒。
彼何人斯，曾足伤惧。
此惧惟何，惧寘于罗。
彼骄者子，谗言孔多。
我闻先师，体命委和。
公伯之愬，则如予何。
怅然山河，惟以啸歌，其忧也哉。
+++萧颖士
++++菊荣一篇五章
采采者菊，芬其荣斯。
紫英黄萼，照灼丹墀。
恺悌君子，佩服攸宜。
王国是维，大君是毗。
贻尔子孙，百禄萃之。
采采者菊，于邑之城。
旧根新茎，布叶垂英。
彼美淑人，应家之祯。
有弦既鸣，我政则平。
宜尔栋崇，必复其庆。
采采者菊，于邦之府。
阴槐翳柳，迩楹近宇。
彼劳者子，喧卑是处。
慨其莫知，蕴结谁语。
企彼高人，色斯遐举。
采采者菊，于宾之馆。
既低其枝，又弱其干。
有斐君子，是焉披玩。
良辰旨酒，宴饮无算。
怆其仳别，终然永叹。
岁方晏矣，霜露残促。
谁其荣斯，有英者菊。
岂微春华，懿此贞色。
之侮我，混于薪棘。
诗人有言，好是正直。
+++萧颖士
++++凉雨一章
习习凉风，泠泠浮飙。
君子乐胥，于其宾僚。
有女斯夭，式歌且谣。
欲言终宥，惟以招邀。
于胥乐兮。
+++萧颖士
++++有竹一篇七章
有竹斯竿，于阁之前。
君子秉心，惟其贞坚兮。
有竿斯竹，于阁之侧。
君子秉操，惟其正直兮。
彼蔚者竹，萧其森矣。
有开者閤，宛其深矣。
回檐幽砌，如翼如齿。
冬之宵，霰雪斯瀌。
我有金炉，熹其以歊。
夏之日，炎景斯郁。
我有珍簟，凄其以栗。
彼纷者务，体其豫矣。
有旨者酒，欢其且矣。
友僚萃止，跗萼载韡。
彼美公之姓兮，那欤应积庆兮，期子惟去之柄兮。
+++萧颖士
++++江有归舟三章
江有归舟，亦乱其流。
之子言旋，嘉名孔修。
扬于王庭，允焯其休。
舟既归止，人亦荣止。
兄矣弟矣，孝斯践矣。
称觞燕喜，于岵于屺。
彼游惟帆，匪风不扬。
有彬伊父，匪学不彰。
予其怀而，勉尔无忘。
+++萧颖士
++++过河滨，和文学张志尹
隆古日以远，举世丧其淳。
慷慨怀黄虞，化理何由臻。
步出城西门，裴回见河滨。
当其侧陋时，河水清且潾。
沧桑一以变，莽然翳荆榛。
至化无苦窳，宇宙将陶甄。
太息感悲泉，人往迹未湮。
瑟瑟寒原暮，冷风吹衣巾。
顾我譾劣质，希圣杳无因。
且尽登临意，斗酒欢相亲。
+++萧颖士
++++舟中遇陆棣兄西归数日得广陵二三子书知迟晚…垫西岸作
林乌遥岸鸣，早知东方曙。
波上风雨歇，舟人叫将去。
苍苍前洲日，的的回沙鹭。
水气清晓阴，滩声隐川雾。
旧山劳魂想，忆人阻洄溯。
信宿千里馀，佳期曷由遇。
前程入楚乡，弭棹问维扬。
但见土音异，始知程路长。
寥寥晚空静，漫漫风淮凉。
云景信可美，风潮殊未央。
故人江皋上，永日念容光。
中路枉尺书，谓余琼树芳。
深期结晤语，竟夕恨相望。
冀愿崇朝霁，吾其一苇航。
+++萧颖士
++++重阳日陪元鲁山德秀登北城，瞩对新霁，因以赠别
山县绕古堞，悠悠快登望。
雨馀秋天高，目尽无隐状。
绵连滍川回，杳渺鸦路深。
彭泽兴不浅，临风动归心。
赖兹琴堂暇，傲睨倾菊酒。
和岁已登，从政复何有。
远山十里碧，一道衔长云。
青霞半落日，混合疑晴曛。
渐闻惊栖羽，坐叹清夜月。
中欢怆有违，行子念明发。
仅能泯宠辱，未免伤别离。
江湖不可忘，风雨劳相思。
明时当盛才，短伎安所设。
何日谢百里，从君汉之澨。
+++萧颖士
++++留别二三子，得韵字
二纪尚雌伏，徒然忝先进。
英英尔众贤，名实郁双振。
残春惜将别，清洛行不近。
相与爱后时，无令孤逸韵。
+++萧颖士
++++仰答韦司业垂访五首
呦呦食苹鹿，常饮清泠川。
但悦丰草美，宁知牢馔鲜。
主人有幽意，将以充林泉。
罗网幸免伤，蒙君复羁牵。
高堂列众宾，广座鸣清弦。
俯仰转惊惕，裴回独忧煎。
缅怀云岩路，欲往无由缘。
物各有所好，违之伤自然。
神龟在南国，缅邈湘川阴。
游止莲叶上，岁时嘉树林。
毒虫且不近，斤斧何由寻。
错落负奇文，荧煌耀丹金。
江山万里馀，淮海阻且深。
独保贞素质，不为寒暑侵。
一逢盛明代，应见通灵心。
晋代有儒臣，当年富词藻。
立言寄青史，将以赞王道。
辽落缅岁时，辛勤历江岛。
且言风波倦，探涉岂为宝。
不遇庾征西，云谁展怀抱。
士贫乏知己，安得成所好。
彭阳昔游说，愿谒南郢都。
王果尚未达，况从夷节谟。
岂知晋叔向，无罪婴囚拘。
临难俟解纷，独知祁大夫。
举雠且不弃，何必论亲疏。
夫子觉者也，其能遗我乎。
关西一公子，年貌独青春。
被褐来上京，翳然声未振。
中郎何为者，倒屣惊座宾。
词赋岂不佳，盛名亦相因。
为君奏此曲，此曲多苦辛。
千载不可诬，孰言今无人。
+++萧颖士
++++答邹象先
桂枝常共擢，茅茨冀同荐。
一命何阻修，载驰各川县。
壮图悲岁月，明代耻贫贱。
回首无津梁，只令二毛变。
+++萧颖士
++++蒙山作
东蒙镇海沂，合沓馀百里。
清秋净氛霭，崖崿隐天起。
于役劳往还，息徒暂攀跻。
将穷绝迹处，偶得冥心理。
云气杂虹霓，松声乱风水。
微明绿林际，杳窱丹洞里。
仙鸟时可闻，羽人邈难视。
此焉多深邃，贤达昔所止。
子尚捐俗纷，季随蹑遐轨。
蕴真道弥旷，怀古情未已。
白鹿凡几游，黄精复奚似。
顾予尚牵缠，家业重书史。
少学务从师，壮年贵趋仕。
方驰桂林誉，未暇桃源美。
岁暮期再寻，幽哉羡门子。
+++萧颖士
++++早春过七岭，寄题硖石裴丞厅壁
出硖寄趣少，晚行偏忆君。
依然向来处，官路溪边云。
兹路岂不剧，能无俗累纷。
槐阴永未合，泉声细犹闻。
弥叹春罢酒，牵卑从此分。
登高望城入，斜影半风薰。
+++萧颖士
++++送张翚下第归江东
俱飞仍失路，彩服迩清波。
地积东南美，朝遗甲乙科。
客愁千里别，春色五湖多。
明日旧山去，其如相望何。
+++萧颖士
++++越江秋曙
扁舟东路远，晓月下江濆。
潋滟信潮上，苍茫孤屿分。
林声寒动叶，水气曙连云。
暾日浪中出，榜歌天际闻。
伯鸾常去国，安道惜离群。
延首剡溪近，咏言怀数君。
+++萧颖士
++++山庄月夜作
献书嗟弃置，疲拙归田园。
且事计然策，将符公冶言。
桑榆清暮景，鸡犬应遥村。
蚕罢里闾晏，麦秋田野喧。
涧声连枕簟，峰势入阶轩。
未奏东山妓，先倾北海尊。
陇瓜香早熟，庭果落初繁。
更惬野人意，农谈朝竟昏。

++上卷一百五十五
  
+++崔曙
++++古意
绿笋总成竹，红花亦成子。
能当此时好，独自幽闺里。
夜夜苦更长，愁来不如死。
+++崔曙
++++宿大通和尚塔，敬赠如上人，兼呈常、孙二山人
支公已寂灭，影塔山上古。
更有真僧来，道场救诸苦。
一承微妙法，寓宿清净土。
身心能自观，色相了无取。
森森松映月，漠漠云近户。
岭外飞电明，夜来前山雨。
然灯见栖鸽，作礼闻信鼓。
晓霁南轩开，秋华净天宇。
愿言出世尘，谢尔申及甫。
+++崔曙
++++送薛据之宋州
无媒嗟失路，有道亦乘流。
客处不堪别，异乡应共愁。
我生早孤贱，沦落居此州。
风土至今忆，山河皆昔游。
一从文章事，两京春复秋。
君去问相识，几人今白头。
+++崔曙
++++山下晚晴
寥寥远天净，溪路何空濛。
斜光照疏雨，秋气生白虹。
云尽山色暝，萧条西北风。
故林归宿处，一叶下梧桐。
+++崔曙
++++颍阳东溪怀古
灵溪氛雾歇，皎镜清心颜。
空色不映水，秋声多在山。
世人久疏旷，万物皆自闲。
白鹭寒更浴，孤云晴未还。
昔时让王者，此地闭玄关。
无以蹑高步，凄凉岑壑间。
+++崔曙
++++早发交崖山还太室作
东林气微白，寒鸟急高翔。
吾亦自兹去，北山归草堂。
仲冬正三五，日月遥相望。
萧萧过颍上，曨曨辨少阳。
川冰生积雪，野火出枯桑。
独往路难尽，穷阴人易伤。
伤此无衣客，如何蒙雪霜。
+++崔曙
++++奉试明堂火珠
正位开重屋，凌空出火珠。
夜来双月满，曙后一星孤。
天净光难灭，云生望欲无。
遥知太平代，国宝在名都。
+++崔曙
++++途中晓发
晓霁长风里，劳歌赴远期。
云轻归海疾，月满下山迟。
旅望因高尽，乡心遇物悲。
故林遥不见，况在落花时。
+++崔曙
++++缑山庙
遗庙宿阴阴，孤峰映绿林。
步随仙路远，意入道门深。
涧水流年月，山云变古今。
只闻风竹里，犹有凤笙音。
+++崔曙
++++同诸公谒启母祠
閟宫凌紫微，芳草闭闲扉。
帝子复何在，王孙游不归。
春风鸣玉佩，暮雨拂灵衣。
岂但湘江口，能令怀二妃。
+++崔曙
++++九日登望仙台，呈刘明府容
汉文皇帝有高台，此日登临曙色开。
三晋云山皆北向，二陵风雨自东来。
关门令尹谁能识，河上仙翁去不回。
且欲近寻彭泽宰，陶然共醉菊花杯。
+++崔曙
++++奉酬中书相公至日圆丘摄事合于中书后阁宿斋移止…之作
典籍开书府，恩荣避鼎司。
郊丘资有事，斋戒守无为。
宿雾蒙琼树，馀香覆玉墀。
进经逢乙夜，展礼值明时。
勋共山河列，名同竹帛垂。
年年佐尧舜，相与致雍熙。
+++崔曙
++++登水门楼，见亡友张贞期题望黄河诗，因以感兴
吾友东南美，昔闻登此楼。
随川上逝，书向壁中留。
严子好真隐，谢公耽远游。
清风初作颂，暇日复销忧。
时与文字古，迹将山水幽。
已孤苍生望，空见黄河流。
流落年将晚，悲凉物已秋。
天高不可问，掩泣赴行舟。
+++崔曙
++++对雨送郑陵
别愁复经雨，别泪还如霰。
寄心海上云，千里常相见。
+++崔曙
++++嵩山寻冯炼师不遇
青溪访道凌烟曙，王子仙成已飞去。
更值空山雷雨时，云林薄暮归何处。

++上卷一百五十六
  
+++王翰
++++赠唐祖二子
鸿飞遵枉渚，鹿鸣思故群。
物情尚劳爱，况乃予别君。
别时花始发，别后兰再薰。
瑶觞滋白露，宝瑟凝凉氛。
裴徊北林月，怅望南山云。
云月渺千里，音徽不可闻。
+++王翰
++++飞燕篇
孝成皇帝本娇奢，行幸平阳公主家。
可怜女儿三五许，丰茸惜是一园花。
歌舞向来人不贵，一旦逢君感君意。
君心见赏不见忘，姊妹双飞入紫房。
紫房彩女不得见，专荣固宠昭阳殿。
红妆宝镜珊瑚台，青琐银簧云母扇。
日夕风传歌舞声，只扰长信忧人情。
长信忧人气欲绝，君王歌吹终不歇。
朝弄琼箫下彩云，夜踏金梯上明月。
明月薄蚀阳精昏，娇妒倾城惑至尊。
已见白虹横紫极，复闻飞燕啄皇孙。
皇孙不死燕啄折，女弟一朝如火绝。
明明天子咸戒之，赫赫宗周褒姒灭。
来贤圣叹狐裘，一国荒淫万国羞。
安得上方断马剑，斩取朱门公子头。
+++王翰
++++饮马长城窟行
（一作古长城吟）
长安少年无远图，一生惟羡执金吾。
麒麟前殿拜天子，走马西击长城胡。
胡沙猎猎吹人面，汉虏相逢不相见。
遥闻鼙鼓动地来，传道单于夜犹战。
此时顾恩宁顾身，为君一行摧万人。
壮士挥戈回白日，单于溅血染朱轮。
归来饮马长城窟，长城道傍多白骨。
问之耆老何代人，云是秦王筑城卒。
黄昏塞北无人烟，鬼哭啾啾声沸天。
无罪见诛功不赏，孤魂流落此城边。
当昔秦王按剑起，诸侯膝行不敢视。
富国强兵二十年，筑怨兴徭九千里。
秦王筑城何太愚，天实亡秦非北胡。
一朝祸起萧墙内，渭水咸阳不复都。

+++王翰
++++赋得明星玉女坛，送廉察尉华阴
洪河之南曰秦镇，发地削成五千仞。
三峰离地皆倚天，唯独中峰特修峻。
上有明星玉女祠，祠坛高眇路逶迤。
三十六梯入河汉，樵人往往见蛾眉。
蛾眉婵娟又宜笑，一见樵人下灵庙。
仙车欲驾五云飞，香扇斜开九华照。
含情迟伫惜韶年，愿侍君边复中旋。
江妃玉佩留为念，嬴女银箫空自怜。
仙俗途殊两情遽，感君无尽辞君去。
遥见明星是妾家，风飘雪散不知处。
故人家在西长安，卖药往来投此山。
彩云荡漾不可见，绿萝蒙茸鸟绵蛮。
欲求玉女长生法，日夜烧香应自还。
+++王翰
++++春女行
紫台穹跨连绿波，红轩铪匝垂纤罗。
中有一人金作面，隔幌玲珑遥可见。
忽闻黄鸟鸣且悲，镜边含笑著春衣。
罗袖婵娟似无力，行拾落花比容色。
落花一度无再春，人生作乐须及辰。
君不见楚王台上红颜子，今日皆成狐兔尘。
+++王翰
++++古蛾眉怨
君不见宜春苑中九华殿，飞阁连连直如发。
白日全含朱鸟窗，流云半入苍龙阙。
宫中彩女夜无事，学凤吹箫弄清越。
珠帘北卷待凉风，绣户南开向明月。
忽闻天子忆蛾眉，宝凤衔花揲两螭。
传声走马开金屋，夹路鸣环上玉墀。
长乐彤庭宴华寝，三千美人曳花锦。
灯前含笑更罗衣，帐里承恩荐瑶枕。
不意君心半路回，求仙别作望仙台。
琳琅禁闼遥相忆，紫翠岩房昼不开。
欲向人间种桃实，先从海底觅蓬莱。
蓬莱可求不可上，孤舟缥缈知何往。
黄金作盘铜作茎，青天白露掌中擎。
王母嫣然感君意，云车羽旆欲相迎。
飞廉观前空怨慕，少君何事须相误。
一朝埋没茂陵田，贱妾蛾眉不重顾。
宫车晚出向南山，仙卫逶迤去不还。
朝晡泣对麒麟树，树下苍苔日渐斑。
生百年夜将半，对酒长歌莫长叹。
情知白日不可私，一死一生何足算。
+++王翰
++++子夜春歌
春气满林香，春游不可忘。
落花吹欲尽，垂柳折还长。
桑女淮南曲，金鞍塞北装。
行行小垂手，日暮渭川阳。
+++王翰
++++奉和圣制同二相已下群官乐游园宴
未极人心畅，如何帝道明。
仍嫌酺宴促，复宠乐游行。
陆海披珍藏，天河直斗城。
四关青霭合，数处白云生。
饪餗调元气，歌钟溢雅声。
空惭尧舜日，至德杳难名。
+++王翰
++++奉和圣制送张说上集贤学士赐宴，得筵字
东堂起集贤，贵得从神仙。
首命台阶老，将崇御府员。
送人锵玉佩，中使拂琼筵。
和乐薰风解，湛恩时雨连。
长材成磊落，短翮强翩翾。
徒仰蓬莱地，何阶不让缘。
+++王翰
++++奉和圣制送张尚书巡边
紫绶尚书印，朱輧丞相车。
登朝身许国，出阃将辞家。
不惮炎蒸苦，亲尝走集赊。
选徒军有政，誓卒尔无哗。
帝乐风初起，王城日半斜。
宠行流圣作，寅饯照台华。
骑历河南树，旌摇塞北沙。
荣怀应尽服，严杀已先加。
业峻灵祇保，功成道路嗟。
宁如凿空使，远致石榴花。
+++王翰
++++凉州词二首
蒲萄美酒夜光杯，欲饮琵琶马上催。
醉卧沙场君莫笑，古来征战几人回。
秦中花鸟已应阑，塞外风沙犹自寒。
夜听胡笳折杨柳，教人意气忆长安。
+++王翰
++++春日归思
杨柳青青杏发花，年光误客转思家。
不知湖上菱歌女，几个春舟在若耶。
+++王翰
++++观蛮童为伎之作
长裙锦带还留客，广额青娥亦效颦。
共惜不成金谷妓，虚令看杀玉车人。

++上卷一百五十七
  
+++孟云卿
++++古别离
朝日上高台，离人怨秋草。
但见万里天，不见万里道。
君行本迢远，苦乐良难保。
宿昔梦同衾，忧心常倾倒。
含酸欲谁诉，展转伤怀抱。
结发年已迟，征行去何早。
寒暄有时谢，憔悴难再好。
皆算年寿，死者何曾老。
少壮无见期，水深风浩浩。
+++孟云卿
++++今别离
（一作别离曲）
结发生别离，相思复相保。
如何日已久，五变庭中草。
渺渺大海途，悠悠吴江岛。
但恐不出门，出门无远道。
远道行既难，家贫衣复单。
严风吹积雪，晨起鼻何酸。
人生各有志，岂不怀所安。
分明天上日，生死愿同欢。
+++孟云卿
++++悲哉行
孤儿去慈亲，远客丧主人。
莫吟苦辛曲，此曲谁忍闻。
可闻不可说，去去无期别。
行人念前程，不待参辰没。
朝亦常苦饥，暮亦常苦饥。
飘飘万馀里，贫贱多是非。
少年莫远游，远游多不归。
+++孟云卿
++++行行且游猎篇
少年多武力，勇气冠幽州。
何以纵心赏，马啼春草头。
迟迟平原上，狐兔奔林丘。
猛虎忽前逝，俊鹰连下鞲。
俯身逐南北，轻捷固难俦。
所发无不中，失之如我雠。
岂唯务驰骋，猗尔暴田畴。
残杀非不痛，古来良有由。
+++孟云卿
++++古挽歌
草草闾巷喧，涂车俨成位。
冥冥何所须，尽我生人意。
北邙路非远，此别终天地。
临穴频抚棺，至哀反无泪。
尔形未衰老，尔息才童稚。
骨肉安可离，皇天若容易。
房帷即灵帐，庭宇为哀次。
薤露歌若斯，人生尽如寄。
+++孟云卿
++++放歌行
吾观天地图，世界亦可小。
落落大海中，飘浮数洲岛。
贤愚与蚁虱，一种同草草。
地脉日夜流，天衣有时扫。
东山谒居士，了我生死道。
目见难噬脐，心通可亲脑。
轩皇竟磨灭，周孔亦衰老。
永谢当时人，吾将宝非宝。
+++孟云卿
++++伤怀赠故人
稍稍晨鸟翔，淅淅草上霜。
生早罹苦，寿命恐不长。
二十学已成，三十名不彰。
岂无同门友，贵贱易中肠。
驱马行万里，悠悠过帝乡。
幸因弦歌末，得上君子堂。
众乐互喧奏，独子备笙簧。
坐中无知音，安得神扬扬。
愿因高风起，上感白日光。
+++孟云卿
++++邺城怀古
朝发淇水南，将寻北燕路。
魏家旧城阙，寥落无人住。
伊昔天地屯，曹公独中据。
群臣将北面，白日忽西暮。
三台竟寂寞，万事良难固。
雄图安在哉，衰草沾霜露。
崔嵬长河北，尚见应刘墓。
树藏龙蛇，荒茅伏狐兔。
永怀故池馆，数子连章句。
逸兴驱山河，雄词变云雾。
我行睹遗迹，精爽如可遇。
斗酒将酹君，悲风白杨树。
+++孟云卿
++++伤情
为长心易忧，早孤意常伤。
出门先踌躇，入户亦彷徨。
此生一何苦，前事安可忘。
兄弟先我没，孤幼盈我傍。
旧居近东南，河水新为梁。
松柏今在兹，安忍思故乡。
四时与日月，万物各有常。
秋风已一起，草木无不霜。
行行当自勉，不忍再思量。
+++孟云卿
++++伤时二首
（一作宋郊）
徘回宋郊上，不睹平生亲。
独立正伤心，悲风来孟津。
大方载群物，先死有常伦。
虎豹不相食，哀哉人食人。
岂伊逢世运，天道亮云云。
太空流素月，三五何明明。
光耀侵白日，贤愚迷至精。
四时更变化，天道有亏盈。
常恐今夜没，须臾还复生。
+++孟云卿
++++田园观雨兼晴后作
贫贱少情欲，借荒种南陂。
我非老农圃，安得良土宜。
秋成不廉俭，岁馀多馁饥。
顾视仓廪间，有粮不成炊。
晨登南园上，暮歇清蝉悲。
早苗既芃芃，晚田尚离离。
五行孰堪废，万物当及时。
贤哉数夫子，开翅慎勿迟。
+++孟云卿
++++汴河阻风
清晨自梁宋，挂席之楚荆。
出浦风渐恶，傍滩舟欲横。
大河喷东注，群动皆窅冥。
白雾鱼龙气，黑云牛马形。
苍茫迷所适，危安惧暂宁。
信此天地内，孰为身命轻。
丈夫苟未达，所向须存诚。
前路舍舟去，东南仍晓晴。
+++孟云卿
++++行路难
君不见高山万仞连苍旻，天长地久成埃尘。
君不见长松百尺多劲节，狂风暴雨终摧折。
古今何世无圣贤，吾爱伯阳真乃天。
金堂玉阙朝群仙，拍手东海成桑田。
海中之水慎勿枯，乌鸢啄蚌伤明珠。
行路难，艰险莫踟蹰。
+++孟云卿
++++途中寄友人
昔时闻远路，谓是等闲行。
及到求人地，始知为客情。
事将公道背，尘绕马蹄生。
倘使长如此，便堪休去程。
+++孟云卿
++++寒食
二月江南花满枝，他乡寒食远堪悲。
贫居往往无烟火，不独明朝为子推。
+++孟云卿
++++新安江上寄处士
深潭与浅滩，万转出新安。
远禽鱼静，山空水木寒。
啸起青蘋末，吟瞩白云端。
即事遂幽赏，何必挂儒冠。
+++孟云卿
++++句
群物归大化，六龙颓西荒。（《感怀》）
安知浮云外，日月不运行。（苦雨。见张为《主客图》）

++上卷一百五十八
  
+++张巡
++++闻笛
岧峣试一临，虏骑附城阴。
不辨风尘色，安知天地心。
营开边月近，战苦阵云深。
旦夕更楼上，遥闻横笛音。
+++张巡
++++守睢阳作
接战春来苦，孤城日渐危。
合围侔月晕，分守若鱼丽。
屡厌黄尘起，时将白羽挥。
裹疮犹出阵，饮血更登陴。
忠信应难敌，坚贞谅不移。
无人报天子，心计欲何施。
+++张抃
++++题衡阳泗州寺
一水悠悠百粤通，片帆无奈信秋风。
几层峡浪寒舂月，尽日江天雨打篷。
漂泊渐摇青草外，乡关谁念雪园东。
未知今夜依何处，一点渔灯出苇丛。
+++贺兰进明
++++古意二首
秦庭初指鹿，群盗满山东。
忤意皆诛死，所言谁肯忠。
武关犹未启，兵入望夷宫。
为祟非泾水，人君道自穷。
崇兰生涧底，香气满幽林。
采采欲为赠，何人是同心。
日暮徒盈把，裴回忧思深。
慨然纫杂佩，重奏丘中琴。
+++贺兰进明
++++行路难五首
君不见岩下井，百尺不及泉。
君不见山上苗，数寸凌云烟。
生赋命亦如此，何苦太息自忧煎。
但愿亲友长含笑，相逢不乏杖头钱。
寒夜邀欢须秉烛，岂得常思花柳年。

君不见门前柳，荣耀暂时萧索久。
君不见陌上花，狂风吹去落谁家。
邻家思妇见之叹，蓬首不梳心历乱。
盛年夫婿长别离，岁暮相逢色已换。
君不见芳树枝，春花落尽蜂不窥。
君不见梁上泥，秋风始高燕不栖。
荡子从军事征战，蛾眉婵娟守空闺。
独宿自然堪下泪，况复时闻乌夜啼。
君不见云中月，暂盈还复缺。
君不见林下风，声远意难穷。
亲故平生或聚散，欢娱未尽尊酒空。
叹息青青陵上柏，岁寒能有几人同。
君不见东流水，一去无穷已。
君不见西郊云，日夕空氛氲。
群雁裴回不能去，一雁悲鸣复失群。
人生结交在终始，莫以升沈中路分。
+++闾丘晓
++++夜渡江
舟人自相报，落日下芳潭。
夜火连淮市，春风满客帆。
水穷沧海畔，路尽小山南。
且喜乡园近，言荣意未甘。
+++庾光先
++++奉和刘采访缙云南岭作
百越城池枕海圻，永嘉山水复相依。
悬萝弱筱垂清浅，宿雨朝暾和翠微。
鸟讶山经传不尽，花随月令数仍稀。
幸陪谢客题诗句，谁与王孙此地归。
+++韦丹
++++思归，寄东林澈上人
王事纷纷无暇日，浮生冉冉只如云。
已为平子归休计，五老岩前必共闻。
+++韦丹
++++答澈公
空山泉落松窗静，闲地草生春日迟。
白发渐多身未退，依依常在永禅师。
+++萧昕
++++洛出书
海内昔凋瘵，天网斯浡潏。
龟灵启圣图，龙马负书出。
大哉明德盛，远矣彝伦秩。
地敷作乂功，人免为鱼恤。
既彰千国理，岂止百川溢。
永赖至于今，畴庸未云毕。
+++萧昕
++++临风舒锦
丽锦匹云终，襜襜展向风。
花开翻覆翠，色乱动摇红。
缕散悠扬里，文回照灼中。
低垂疑步障，吹起作晴虹。
既与丘迟梦，深知卓氏功。
还乡将制服，从此表亨通。
+++李希仲
++++东皇太一词
吉日初齐戒，灵巫穆上皇。
焚香布瑶席，鸣佩奠椒浆。
缓舞花飞满，清歌水去长。
回波送神曲，云雨满潇湘。
+++李希仲
++++蓟北行二首
旄头有精芒，胡骑猎秋草。
羽檄南渡河，边庭用兵早。
汉家爱征战，宿将今已老。
辛苦羽林儿，从戎榆关道。
一身救边速，烽火通蓟门。
前军飞鸟断，格斗尘沙昏。
寒日鼓声急，单于夜将奔。
当须徇忠义，身死报国恩。
+++杨志坚
++++送妻
平生志业在琴诗，头上如今有二丝。
渔父尚知溪谷暗，山妻不信出身迟。
荆钗任意撩新鬓，明镜从他别画眉。
今日便同行路客，相逢即是下山时。

++上卷一百五十九
  
+++孟浩然
++++从张丞相游南纪城猎，戏赠裴迪张参军
从禽非吾乐，不好云梦田。
岁暮登城望，偏令乡思悬。
公卿有几几，车骑何翩翩。
世禄金张贵，官曹幕府贤。
顺时行杀气，飞刃争割鲜。
十里届宾馆，征声匝妓筵。
高标回落日，平楚散芳烟。
何意狂歌客，从公亦在旃。
+++孟浩然
++++登江中孤屿，赠白云先生王迥
悠悠清江水，水落沙屿出。
回潭石下深，绿筱岸傍密。
鲛人潜不见，渔父歌自逸。
忆与君别时，泛舟如昨日。
夕阳开返照，中坐兴非一。
南望鹿门山，归来恨如失。
+++孟浩然
++++晚春卧病寄张八
南陌春将晚，北窗犹卧病。
林园久不游，草木一何盛。
狭迳花障迷，闲庭竹扫净。
翠羽戏兰苕，赪鳞动荷柄。
念我平生好，江乡远从政。
云山阻梦思，衾枕劳歌咏。
歌咏复何为，同心恨别离。
世途皆自媚，流俗寡相知。
贾谊才空逸，安仁鬓欲丝。
遥情每东注，奔晷复西驰。
常恐填沟壑，无由振羽仪。
穷通若有命，欲向论中推。
+++孟浩然
++++秋登兰山寄张五
北山白云里，隐者自怡悦。
相望试登高，心飞逐鸟灭。
愁因薄暮起，兴是清秋发。
时见归村人，沙行渡头歇。
天边树若荠，江畔舟如月。
何当载酒来，共醉重阳节。
+++孟浩然
++++入峡寄弟
吾昔与尔辈，读书常闭门。
未尝冒湍险，岂顾垂堂言。
自此历江湖，辛勤难具论。
往来行旅弊，开凿禹功存。
壁立千峰峻，潈流万壑奔。
我来凡几宿，无夕不闻猿。
浦上摇归恋，舟中失梦魂。
泪沾明月峡，心断鶺鴒原。
离阔星难聚，秋深露已繁。
因君下南楚，书此示乡园。
+++孟浩然
++++湖中旅泊，寄阎九司户防
桂水通百越，扁舟期晓发。
荆云蔽三巴，夕望不见家。
襄王梦行雨，才子谪长沙。
长沙饶瘴疠，胡为苦留滞。
久别思款颜，承欢怀接袂。
接袂杳无由，徒增旅泊愁。
清猿不可听，沿月下湘流。
+++孟浩然
++++大堤行寄万七
大堤行乐处，车马相驰突。
岁岁春草生，踏青二三月。
王孙挟珠弹，游女矜罗袜。
携手今莫同，江花为谁发。
+++孟浩然
++++仲夏归汉南园，寄京邑耆旧
尝读高士传，最嘉陶征君。
日耽田园趣，自谓羲皇人。
予复何为者，栖栖徒问津。
中年废丘壑，上国旅风尘。
忠欲事明主，孝思侍老亲。
归来当炎夏，耕稼不及春。
扇枕北窗下，采芝南涧滨。
因声谢同列，吾慕颍阳真。
+++孟浩然
++++题云门山，寄越府包户曹、徐起居
我行适诸越，梦寐怀所欢。
久负独往愿，今来恣游盘。
台岭践磴石，耶溪溯林湍。
舍舟入香界，登阁憩旃檀。
晴山秦望近，春水镜湖宽。
远怀伫应接，卑位徒劳安。
白云日夕滞，沧海去来观。
故国眇天末，良朋在朝端。
迟尔同携手，何时方挂冠。
+++孟浩然
++++宿扬子津，寄润州长山刘隐士
所思在建业，欲往大江深。
日夕望京口，烟波愁我心。
心驰茅山洞，目极枫树林。
不见少微星，星霜劳夜吟。
+++孟浩然
++++书怀贻京邑同好
维先自邹鲁，家世重儒风。
诗礼袭遗训，趋庭沾末躬。
昼夜常自强，词翰颇亦工。
三十既成立，嗟吁命不通。
慈亲向羸老，喜惧在深衷。
甘脆朝不足，箪瓢夕屡空。
执鞭慕夫子，捧檄怀毛公。
感激遂弹冠，安能守固穷。
当途诉知己，投刺匪求蒙。
秦楚邈离异，翻飞何日同。
+++孟浩然
++++还山贻湛法师
幼闻无生理，常欲观此身。
心迹罕兼遂，崎岖多在尘。
晚途归旧壑，偶与支公邻。
导以微妙法，结为清净因。
烦恼业顿舍，山林情转殷。
朝来问疑义，夕话得清真。
墨妙称古绝，词华惊世人。
禅房闭虚静，花药连冬春。
平石藉琴砚，落泉洒衣巾。
欲知冥灭意，朝夕海鸥驯。
+++孟浩然
++++夏日南亭怀辛大
山光忽西落，池月渐东上。
散发乘夕凉，开轩卧闲敞。
荷风送香气，竹露滴清响。
欲取鸣琴弹，恨无知音赏。
感此怀故人，中宵劳梦想。
+++孟浩然
++++秋宵月下有怀
秋空明月悬，光彩露沾湿。
惊鹊栖未定，飞萤卷帘入。
庭槐寒影疏，邻杵夜声急。
佳期旷何许，望望空伫立。
+++孟浩然
++++将适天台，留别临安李主簿
枳棘君尚栖，匏瓜吾岂系。
念离当夏首，漂泊指炎裔。
江海非堕游，田园失归计。
定山既早发，渔浦亦宵济。
泛泛随波澜，行行任舻枻。
故林日已远，群木坐成翳。
羽人在丹丘，吾亦从此逝。
+++孟浩然
++++送丁大凤进士赴举，呈张九龄
吾观鹪鹩赋，君负王佐才。
惜无金张援，十上空归来。
弃置乡园老，翻飞羽翼摧。
故人今在位，岐路莫迟回。
+++孟浩然
++++送吴悦游韶阳
五色怜凤雏，南飞适鹧鸪。
楚人不相识，何处求椅梧。
去去日千里，茫茫天一隅。
安能与斥鷃，决起但枪榆。
+++孟浩然
++++适越留别谯县张主簿、申屠少府
朝乘汴河流，夕次谯县界。
幸值西风吹，得与故人会。
君学梅福隐，余从伯鸾迈。
别后能相思，浮云在吴会。
+++孟浩然
++++送陈七赴西军
吾观非常者，碌碌在目前。
君负鸿鹄志，蹉跎书剑年。
一闻边烽动，万里忽争先。
余亦赴京国，何当献凯还。
+++孟浩然
++++送从弟邕下第后寻会稽
疾风吹征帆，倏尔向空没。
千里在俄顷，三江坐超忽。
向来共欢娱，日夕成楚越。
落羽更分飞，谁能不惊骨。
+++孟浩然
++++送辛大之鄂渚不及
送君不相见，日暮独愁绪。
江上空裴回，天边迷处所。
郡邑经樊邓，山河入嵩汝。
蒲轮去渐遥，石径徒延伫。
+++孟浩然
++++江上别流人
以我越乡客，逢君谪居者。
分飞黄鹤楼，流落苍梧野。
驿使乘云去，征帆沿溜下。
不知从此分，还袂何时把。
+++孟浩然
++++宴包二融宅
闲居枕清洛，左右接大野。
门庭无杂宾，车辙多长者。
是时方盛夏，风物自潇洒。
五日休沐归，相携竹林下。
开襟成欢趣，对酒不能罢。
烟暝栖鸟迷，余将归白社。
+++孟浩然
++++与王昌龄宴王道士房
归来卧青山，常梦游清都。
漆园有傲吏，惠好在招呼。
书幌神仙箓，画屏山海图。
酌霞复对此，宛似入蓬壶。
+++孟浩然
++++襄阳公宅饮
窈窕夕阳佳，丰茸春色好。
欲觅淹留处，无过狭斜道。
绮席卷龙须，香杯浮玛瑙。
北林积修树，南池生别岛。
手拨金翠花，心迷玉红草。
谈笑光六义，发论明三倒。
座非陈子惊，门还魏公扫。
荣辱应无间，欢娱当共保。
+++孟浩然
++++寻香山湛上人
朝游访名山，山远在空翠。
氛氲亘百里，日入行始至。
杖策寻故人，解鞭暂停骑。
石门殊豁险，篁径转森邃。
法侣欣相逢，清谈晓不寐。
平生慕真隐，累日探奇异。
野老朝入田，山僧暮归寺。
松泉多逸响，苔壁饶古意。
谷口闻钟声，林端识香气。
愿言投此山，身世两相弃。
+++孟浩然
++++云门寺西六七里，闻符公兰若最幽，与薛八同往
谓予独迷方，逢子亦在野。
结交指松柏，问法寻兰若。
小溪劣容舟，怪石屡惊马。
所居最幽绝，所住皆静者。
云簇兴座隅，天空落阶下。
上人亦何闻，尘念都已舍。
四禅合真如，一切是虚假。
愿承甘露润，喜得惠风洒。
依止托山门，谁能效丘也。
+++孟浩然
++++宿天台桐柏观
海行信风帆，夕宿逗云岛。
缅寻沧洲趣，近爱赤城好。
扪萝亦践苔，辍棹恣探讨。
息阴憩桐柏，采秀弄芝草。
鹤唳清露垂，鸡鸣信潮早。
愿言解缨绂，从此去烦恼。
高步凌四明，玄踪得三老。
纷吾远游意，学彼长生道。
日夕望三山，云涛空浩浩。
+++孟浩然
++++岘潭作
石潭傍隈隩，沙岸晓夤缘。
试垂竹竿钓，果得槎头鳊。
美人骋金错，纤手脍红鲜。
因谢陆内史，莼羹何足传。
+++孟浩然
++++题终南翠微寺空上人房
翠微终南里，雨后宜返照。
闭关久沈冥，杖策一登眺。
遂造幽人室，始知静者妙。
儒道虽异门，云林颇同调。
两心相喜得，毕景共谈笑。
暝还高窗眠，时见远山烧。
缅怀赤城标，更忆临海峤。
风泉有清音，何必苏门啸。
+++孟浩然
++++初春汉中漾舟
羊公岘山下，神女汉皋曲。
雪罢冰复开，春潭千丈绿。
轻舟恣来往，探玩无厌足。
波影摇妓钗，沙光逐人目。
倾杯鱼鸟醉，联句莺花续。
良会难再逢，日入须秉烛。
+++孟浩然
++++宿业师山房，期丁大不至
夕阳度西岭，群壑倏已暝。
松月生夜凉，风泉满清听。
樵人归欲尽，烟鸟栖初定。
之子期宿来，孤琴候萝径。
+++孟浩然
++++耶溪泛舟
落景馀清辉，轻桡弄溪渚。
澄明爱水物，临泛何容与。
白首垂钓翁，新妆浣纱女。
相看似相识，脉脉不得语。
+++孟浩然
++++彭蠡湖中望庐山
太虚生月晕，舟子知天风。
挂席候明发，眇漫平湖中。
中流见匡阜，势压九江雄。
黤黕容霁色，峥嵘当晓空。
香炉初上日，瀑布喷成虹。
久欲追尚子，况兹怀远公。
我来限于役，未暇息微躬。
淮海途将半，星霜岁欲穷。
寄言岩栖者，毕趣当来同。
+++孟浩然
++++登鹿门山
清晓因兴来，乘流越江岘。
沙禽近方识，浦树遥莫辨。
渐至鹿门山，山明翠微浅。
岩潭多屈曲，舟楫屡回转。
昔闻庞德公，采药遂不返。
金涧饵芝朮，石床卧苔藓。
纷吾感耆旧，结揽事攀践。
隐迹今尚存，高风邈已远。
白云何时去，丹桂空偃蹇。
探讨意未穷，回艇夕阳晚。
+++孟浩然
++++游明禅师西山兰若
西山多奇状，秀出倚前楹。
停午收彩翠，夕阳照分明。
吾师住其下，禅坐证无生。
结庐就嵌窟，剪苕通往行。
谈空对樵叟，授法与山精。
日暮方辞去，田园归冶城。
+++孟浩然
++++登望楚山最高顶
山水观形胜，襄阳美会稽。
最高唯望楚，曾未一攀跻。
石壁疑削成，众山比全低。
晴明试登陟，目极无端倪。
云梦掌中小，武陵花处迷。
暝还归骑下，萝月映深溪。
+++孟浩然
++++疾愈过龙泉寺精舍，呈易、业二公
停午闻山钟，起行散愁疾。
寻林采芝去，转谷松翠密。
傍见精舍开，长廊饭僧毕。
石渠流雪水，金子耀霜橘。
竹房思旧游，过憩终永日。
入洞窥石髓，傍崖采蜂蜜。
日暮辞远公，虎溪相送出。
+++孟浩然
++++万山潭作
垂钓坐盘石，水清心亦闲。
鱼行潭树下，猿挂岛藤间。
游女昔解佩，传闻于此山。
求之不可得，沿月棹歌还。
+++孟浩然
++++与黄侍御北津泛舟
津无蛟龙患，日夕常安流。
本欲避骢马，何如同鹢舟。
岂伊今日幸，曾是昔年游。
莫奏琴中鹤，且随波上鸥。
堤缘九里郭，山面百城楼。
自顾躬耕者，才非管乐俦。
闻君荐草泽，从此泛沧洲。
+++孟浩然
++++洗然弟竹亭
吾与二三子，平生结交深。
俱怀鸿鹄志，昔有鶺鴒心。
逸气假毫翰，清风在竹林。
达是酒中趣，琴上偶然音。
+++孟浩然
++++山中逢道士云公
春馀草木繁，耕种满田园。
酌酒聊自劝，农夫安与言。
忽闻荆山子，时出桃花源。
采樵过北谷，卖药来西村。
村烟日云夕，榛路有归客。
杖策前相逢，依然是畴昔。
邂逅欢觏止，殷勤叙离隔。
谓予搏扶桑，轻举振六翮。
奈何偶昌运，独见遗草泽。
既笑接舆狂，仍怜孔丘厄。
物情趋势利，吾道贵闲寂。
偃息西山下，门庭罕人迹。
何时还清溪，从尔炼丹液。
+++孟浩然
++++越中逢天台太乙子
仙穴逢羽人，停舻向前拜。
问余涉风水，何处远行迈。
登陆寻天台，顺流下吴会。
兹山夙所尚，安得问灵怪。
上逼青天高，俯临沧海大。
鸡鸣见日出，常觌仙人旆。
往来赤城中，逍遥白云外。
莓苔异人间，瀑布当空界。
福庭长自然，华顶旧称最。
永此从之游，何当济所届。
+++孟浩然
++++家园卧疾，毕太祝曜见寻
伏枕旧游旷，笙簧劳梦思。
平生重交结，迨此令人疑。
冰室无暖气，炎云空赫曦。
隙驹不暂驻，日听凉蝉悲。
壮图哀未立，斑白恨吾衰。
夫子自南楚，缅怀嵩汝期。
顾予衡茅下，兼致禀物资。
脱分趋庭礼，殷勤伐木诗。
脱君车前鞅，设我园中葵。
斗酒须寒兴，明朝难重持。
+++孟浩然
++++白云先生王迥见访
闲归日无事，云卧昼不起。
有客款柴扉，自云巢居子。
居闲好芝朮，采药来城市。
家在鹿门山，常游涧泽水。
手持白羽扇，脚步青芒履。
闻道鹤书征，临流还洗耳。
+++孟浩然
++++田园作
弊庐隔尘喧，惟先养恬素。
卜邻近三径，植果盈千树。
粤余任推迁，三十犹未遇。
书剑时将晚，丘园日已暮。
晨兴自多怀，昼坐常寡悟。
冲天羡鸿鹄，争食羞鸡鹜。
望断金马门，劳歌采樵路。
乡曲无知己，朝端乏亲故。
谁能为扬雄，一荐甘泉赋。
+++孟浩然
++++采樵作
采樵人深山，山深树重叠。
桥崩卧槎拥，路险垂藤接。
日落伴将稀，山风拂萝衣。
长歌负轻策，平野望烟归。
+++孟浩然
++++自浔阳泛舟经明海
大江分九流，淼淼成水乡。
舟子乘利涉，往来至浔阳。
因之泛五湖，流浪经三湘。
观涛壮枚发，吊屈痛沉湘。
魏阙心恒在，金门诏不忘。
遥怜上林雁，冰泮也回翔。
+++孟浩然
++++早发渔浦潭
东旭早光芒，渚禽已惊聒。
卧闻渔浦口，桡声暗相拨。
日出气象分，始知江湖阔。
美人常晏起，照影弄流沫。
饮水畏惊猿，祭鱼时见獭。
舟行自无闷，况值晴景豁。
+++孟浩然
++++经七里滩
予奉垂堂诫，千金非所轻。
为多山水乐，频作泛舟行。
五岳追向子，三湘吊屈平。
湖经洞庭阔，江入新安清。
复闻严陵濑，乃在兹湍路。
叠障数百里，沿洄非一趣。
彩翠相氛氲，别流乱奔注。
钓矶平可坐，苔磴滑难步。
猿饮石下潭，鸟还日边树。
观奇恨来晚，倚棹惜将暮。
挥手弄潺湲，从兹洗尘虑。
+++孟浩然
++++岁暮海上作
仲尼既云殁，余亦浮于海。
昏见斗柄回，方知岁星改。
虚舟任所适，垂钓非有待。
为问乘槎人，沧洲复谁在。
+++孟浩然
++++南归阻雪
我行滞宛许，日夕望京豫。
旷野莽茫茫，乡山在何处。
孤烟村际起，归雁天边去。
积雪覆平皋，饥鹰捉寒兔。
少年弄文墨，属意在章句。
十上耻还家，裴回守归路。
+++孟浩然
++++听郑五愔弹琴
阮籍推名饮，清风满竹林。
半酣下衫袖，拂拭龙唇琴。
一杯弹一曲，不觉夕阳沉。
予意在山水，闻之谐夙心。
+++孟浩然
++++同张明府清镜叹
妾有盘龙镜，清光常昼发。
自从生尘埃，有若雾中月。
愁来试取照，坐叹生白发。
寄语边塞人，如何久离别。
+++孟浩然
++++庭橘
明发览群物，万木何阴森。
凝霜渐渐水，庭橘似悬金。
女伴争攀摘，摘窥碍叶深。
并生怜共蒂，相示感同心。
骨刺红罗被，香黏翠羽簪。
擎来玉盘里，全胜在幽林。
+++孟浩然
++++早梅
园中有早梅，年例犯寒开。
少妇曾攀折，将归插镜台。
犹言看不足，更欲剪刀裁。
+++孟浩然
++++清明即事
帝里重清明，人心自愁思。
车声上路合，柳色东城翠。
花落草齐生，莺飞蝶双戏。
空堂坐相忆，酌茗聊代醉。
+++孟浩然
++++和卢明府送郑十三还京兼寄之什
昔时风景登临地，今日衣冠送别筵。
醉坐自倾彭泽酒，思归长望白云天。
洞庭一叶惊秋早，濩落空嗟滞江岛。
寄语朝廷当世人，何时重见长安道。
+++孟浩然
++++高阳池送朱二
当昔襄阳雄盛时，山公常醉习家池。
池边钓女日相随，妆成照影竞来窥。
澄波澹澹芙蓉发，绿岸毵毵杨柳垂。
一朝物变人亦非，四面荒凉人径稀。
意气豪华何处在，空馀草露湿罗衣。
此地朝来饯行者，翻向此中牧征马。
征马分飞日渐斜，见此空为人所嗟。
殷勤为访桃源路，予亦归来松子家。

+++孟浩然
++++鹦鹉洲送王九之江左
昔登江上黄鹤楼，遥爱江中鹦鹉洲。
洲势逶迤绕碧流，鸳鸯鸂鶒满滩头。
滩头日落沙碛长，金沙熠熠动飙光。
舟人牵锦缆，浣女结罗裳。
月明全见芦花白，风起遥闻杜若香。
君行采采莫相忘。
+++孟浩然
++++送王七尉松滋，得阳台云
君不见巫山神女作行云，霏红沓翠晓氛氲。
婵娟流入楚王梦，倏忽还随零雨分。
空中飞去复飞来，朝朝暮暮下阳台。
愁君此去为仙尉，便逐行云去不回。
+++孟浩然
++++夜归鹿门山歌
山寺钟鸣昼已昏，渔梁渡头争渡喧。
随沙路向江村，余亦乘舟归鹿门。
鹿门月照开烟树，忽到庞公栖隐处。
岩扉松径长寂寥，惟有幽人夜来去。
+++孟浩然
++++长乐宫
秦城旧来称窈窕，汉家更衣应不少。
红粉邀君在何处，青楼苦夜长难晓。
长乐宫中钟暗来，可怜歌舞惯相催。
欢娱此事今寂寞，惟有年年陵树哀。
+++孟浩然
++++示孟郊
蔓草蔽极野，兰芝结孤根。
众音何其繁，伯牙独不喧。
当时高深意，举世无能分。
钟期一见知，山水千秋闻。
尔其保静节，薄俗徒云云。

++上卷一百六十
  
+++孟浩然
++++和张丞相春朝对雪
迎气当春至，承恩喜雪来。
润从河汉下，花逼艳阳开。
不睹丰年瑞，焉知燮理才。
撒盐如可拟，愿糁和羹梅。
+++孟浩然
++++和张明府登鹿门作
忽示登高作，能宽旅寓情。
弦歌既多暇，山水思微清。
草得风光动，虹因雨气成。
谬承巴里和，非敢应同声。
+++孟浩然
++++和张二自穰县还途中遇雪
风吹沙海雪，渐作柳园春。
宛转随香骑，轻盈伴玉人。
歌疑郢中客，态比洛川神。
今日南归楚，双飞似入秦。
+++孟浩然
++++和贾主簿弁九日登岘山
楚万重阳日，群公赏宴来。
共乘休沐暇，同醉菊花杯。
逸思高秋发，欢情落景催。
国人咸寡和，遥愧洛阳才。
+++孟浩然
++++望洞庭湖，赠张丞相
（一作临洞庭）
八月湖水平，涵虚混太清。
气蒸云梦泽，波撼岳阳城。
欲济无舟楫，端居耻圣明。
坐观垂钓者，空有羡鱼情。
+++孟浩然
++++赠道士参寥
蜀琴久不弄，玉匣细尘生。
丝脆弦将断，金徽色尚荣。
知音徒自惜，聋俗本相轻。
不遇钟期听，谁知鸾凤声。
+++孟浩然
++++京还赠张（一作王）维
拂衣何处去，高枕南山南。
欲徇五斗禄，其如七不堪。
早朝非晚起，束带异抽簪。
因向智者说，游鱼思旧潭。
+++孟浩然
++++题李十四庄，兼赠綦毋校书
闻君息阴地，东郭柳林间。
左右瀍涧水，门庭缑氏山。
抱琴来取醉，垂钓坐乘闲。
归客莫相待，寻源殊未还。
+++孟浩然
++++九日龙沙作，寄刘大昚虚
龙沙豫章北，九日挂帆过。
风俗因时见，湖山发兴多。
客中谁送酒，棹里自成歌。
歌竟乘流去，滔滔任夕波。
+++孟浩然
++++寄赵正字
正字芸香阁，幽人竹素园。
经过宛如昨，归卧寂无喧。
高鸟能择木，羝羊漫触藩。
物情今已见，从此愿忘言。
+++孟浩然
++++洞庭湖寄阎九
洞庭秋正阔，余欲泛归船。
莫辨荆吴地，唯馀水共天。
渺瀰江树没，合沓海潮连。
迟尔为舟楫，相将济巨川。
+++孟浩然
++++秦中感秋，寄远上人
（一作崔国辅诗）
一丘常欲卧，三径苦无资。
北土非吾愿，东林怀我师。
黄金然桂尽，壮志逐年衰。
日夕凉风至，闻蝉但益悲。
+++孟浩然
++++宿永嘉江，寄山阴崔少府国辅
我行穷水国，君使入京华。
相去日千里，孤帆天一涯。
卧闻海潮至，起视江月斜。
借问同舟客，何时到永嘉。
+++孟浩然
++++上巳洛中寄王九迥
（一作王迥十九）
卜洛成周地，浮杯上巳筵。
斗鸡寒食下，走马射堂前。
垂柳金堤合，平沙翠幕连。
不知王逸少，何处会群贤。
+++孟浩然
++++闻裴侍御朏自襄州司户除豫州司户，因以投寄
故人荆府掾，尚有柏台威。
移职自樊衍，芳声闻帝畿。
昔余卧林巷，载酒过柴扉。
松菊无时赏，乡园欲懒归。
+++孟浩然
++++江上寄山阴崔少府国辅
春堤杨柳发，忆与故人期。
草木本无意，荣枯自有时。
山阴定远近，江上日相思。
不及兰亭会，空吟祓禊诗。
+++孟浩然
++++夜泊庐江，闻故人在东寺，以诗寄之
江路经庐阜，松门入虎溪。
闻君寻寂乐，清夜宿招提。
石镜山精怯，禅枝怖鸽栖。
一灯如悟道，为照客心迷。
+++孟浩然
++++宿桐庐江，寄广陵旧游
山暝闻猿愁，沧江急夜流。
风鸣两岸叶，月照一孤舟。
建德非吾土，维扬忆旧游。
还将两行泪，遥寄海西头。
+++孟浩然
++++南还舟中寄袁太祝
沿溯非便习，风波厌苦辛。
忽闻迁谷鸟，来报五陵春。
岭北回征帆，巴东问故人。
桃源何处是，游子正迷津。
+++孟浩然
++++东陂遇雨，率尔贻谢南池
田家春事起，丁壮就东陂。
殷殷雷声作，森森雨足垂。
海虹晴始见，河柳润初移。
予意在耕凿，因君问土宜。
+++孟浩然
++++行至汝坟寄卢征君
行乏憩予驾，依然见汝坟。
洛川方罢雪，嵩嶂有残云。
曳曳半空里，明明五色分。
聊题一时兴，因寄卢征君。
+++孟浩然
++++寄天台道士
海上求仙客，三山望几时。
焚香宿华顶，裛露采灵芝。
屡蹑莓苔滑，将寻汗漫期。
倘因松子去，长与世人辞。
+++孟浩然
++++唐城馆中早发，寄杨使君
犯霜驱晓驾，数里见唐城。
旅馆归心逼，荒村客思盈。
访人留后信，策蹇赴前程。
欲识离魂断，长空听雁声。
+++孟浩然
++++涧南即事，贻皎上人
弊庐在郭外，素产惟田园。
左右林野旷，不闻朝市喧。
钓竿垂北涧，樵唱入南轩。
书取幽栖事，将寻静者论。
+++孟浩然
++++重酬李少府见赠
养疾衡檐下，由来浩气真。
五行将禁火，十步任寻春。
致敬惟桑梓，邀欢即主人。
回看后凋色，青翠有松筠。
+++孟浩然
++++九日怀襄阳
去国似如昨，倏然经杪秋。
岘山不可见，风景令人愁。
谁采篱下菊，应闲池上楼。
宜城多美酒，归与葛强游。
+++孟浩然
++++初出关旅亭夜坐，怀王大校书
向夕槐烟起，葱茏池馆曛。
客中无偶坐，关外惜离群。
烛至萤光灭，荷枯雨滴闻。
永怀芸阁友，寂寞滞扬云。
+++孟浩然
++++人日登南阳驿门亭子，怀汉川诸友
朝来登陟处，不似艳阳时。
异县殊风物，羁怀多所思。
剪花惊岁早，看柳讶春迟。
未有南飞雁，裁书欲寄谁。
+++孟浩然
++++早寒江上有怀
（一作江上思归）
木落雁南度，北风江上寒。
我家襄水上，遥隔楚云端。
乡泪客中尽，孤帆天际看。
迷津欲有问，平海夕漫漫。
+++孟浩然
++++闲园怀苏子
林园虽少事，幽独自多违。
向夕开帘坐，庭阴落景微。
鸟过烟树宿，萤傍水轩飞。
感念同怀子，京华去不归。
+++孟浩然
++++同卢明府饯张郎中除义王府司马，海园作
上国山河列，贤王邸第开。
故人分职去，潘令宠行来。
冠盖趋梁苑，江湘失楚材。
豫愁轩骑动，宾客散池台。
+++孟浩然
++++送张子容进士赴举
夕曛山照灭，送客出柴门。
惆怅野中别，殷勤岐路言。
茂林予偃息，乔木尔飞翻。
无使谷风诮，须令友道存。
+++孟浩然
++++送张参明经举，兼向泾州觐省
十五彩衣年，承欢慈母前。
孝廉因岁贡，怀橘向秦川。
四座推文举，中郎许仲宣。
泛舟江上别，谁不仰神仙。
+++孟浩然
++++送张祥之房陵
我家南渡头，惯习野人舟。
日夕弄清浅，林湍逆上流。
山河据形胜，天地生豪酋。
君意在利往，知音期自投。
+++孟浩然
++++送吴宣从事
（一作送苏六从军）
才有幕中士，宁无塞上勋。
汉兵将灭虏，王粲始从军。
旌旆边庭去，山川地脉分。
平生一匕首，感激赠夫君。
+++孟浩然
++++送桓子之郢成礼
闻君驰彩骑，躞蹀指南荆。
为结潘杨好，言过鄢郢城。
摽梅诗有赠，羔雁礼将行。
今夜神仙女，应来感梦情。
+++孟浩然
++++留别王侍御维
寂寂竟何待，朝朝空自归。
欲寻芳草去，惜与故人违。
当路谁相假，知音世所稀。
只应守索寞，还掩故园扉。
+++孟浩然
++++早春润州送从弟还乡
兄弟游吴国，庭闱恋楚关。
已多新岁感，更饯白眉还。
归泛西江水，离筵北固山。
乡园欲有赠，梅柳著先攀。
+++孟浩然
++++岘山饯房琯、崔宗之
贵贱平生隔，轩车是日来。
青阳一觏止，云路豁然开。
祖道衣冠列，分亭驿骑催。
方期九日聚，还待二星回。
+++孟浩然
++++送谢录事之越
清旦江天迥，凉风西北吹。
白云向吴会，征帆亦相随。
想到耶溪日，应探禹穴奇。
仙书倘相示，予在此山陲。
+++孟浩然
++++洛中送奚三还扬州
水国无边际，舟行共使风。
羡君从此去，朝夕见乡中。
予亦离家久，南归恨不同。
音书若有问，江上会相逢。
+++孟浩然
++++送告八从军
男儿一片气，何必五车书。
好勇方过我，多才便起予。
运筹将入幕，养拙就闲居。
正待功名遂，从君继两疏。
+++孟浩然
++++送元公之鄂渚，寻观主张骖鸾
桃花春水涨，之子忽乘流。
岘首辞蛟浦，江中问鹤楼。
赠君青竹杖，送尔白蘋洲。
应是神仙子，相期汗漫游。
+++孟浩然
++++送王五昆季省觐
公子恋庭闱，劳歌涉海涯。
水乘舟楫去，亲望老莱归。
斜日催乌鸟，清江照彩衣。
平生急难意，遥仰鶺鴒飞。
+++孟浩然
++++送崔遏
片玉来夸楚，治中作主人。
江山增润色，词赋动阳春。
别馆当虚敞，离情任吐伸。
因声两京旧，谁念卧漳滨。
+++孟浩然
++++送卢少府使入秦
楚关望秦国，相去千里馀。
州县勤王事，山河转使车。
祖筵江上列，离恨别前书。
愿及芳年赏，娇莺二月初。
+++孟浩然
++++送袁十岭南寻弟
早闻牛渚咏，今见鶺鴒心。
羽翼嗟零落，悲鸣别故林。
苍梧白云远，烟水洞庭深。
万里独飞去，南风迟尔音。
+++孟浩然
++++永嘉别张子容
旧国余归楚，新年子北征。
挂帆愁海路，分手恋朋情。
日夕故园意，汀洲春草生。
何时一杯酒，重与季鹰倾。
+++孟浩然
++++东京留别诸公
（一题作京还别新丰诸友）
吾道昧所适，驱车还向东。
开旧馆，留客醉新丰。
树绕温泉绿，尘遮晚日红。
拂衣从此去，高步蹑华嵩。
+++孟浩然
++++送袁太祝尉豫章
何幸遇休明，观光来上京。
相逢武陵客，独送豫章行。
随牒牵黄绶，离群会墨卿。
江南佳丽地，山水旧难名。
+++孟浩然
++++都下送辛大之鄂
南国辛居士，言归旧竹林。
未逢调鼎用，徒有济川心。
予亦忘机者，田园在汉阴。
因君故乡去，遥寄式微吟。
+++孟浩然
++++送席大
惜尔怀其宝，迷邦倦客游。
江山历全楚，河洛越成周。
道路疲千里，乡园老一丘。
君命不偶，同病亦同忧。
+++孟浩然
++++送贾升主簿之荆府
奉使推能者，勤王不暂闲。
观风随按察，乘骑度荆关。
送别登何处，开筵旧岘山。
征轩明日远，空望郢门间。
+++孟浩然
++++送王大校书
导漾自嶓冢，东流为汉川。
维桑君有意，解缆我开筵。
云雨从兹别，林端意渺然。
尺书能不吝，时望鲤鱼传。
+++孟浩然
++++游江西留别富阳裴、刘二少府
西上游江西，临流恨解携。
千山叠成嶂，万水泻为溪。
石浅流难溯，藤长险易跻。
谁怜问津者，岁晏此中迷。
+++孟浩然
++++广陵别薛八
（一题作送友东归）
士有不得志，栖栖吴楚间。
广陵相遇罢，彭蠡泛舟还。
樯出江中树，波连海上山。
风帆明日远，何处更追攀。
+++孟浩然
++++送洗然弟进士举
献策金门去，承欢彩服违。
以吾一日长，念尔聚星稀。
昏定须温席，寒多未授衣。
桂枝如已擢，早逐雁南飞。
+++孟浩然
++++崔明府宅夜观妓
白日既云暮，朱颜亦已酡。
画堂初点烛，金幌半垂罗。
长袖平阳曲，新声子夜歌。
从来惯留客，兹夕为谁多。
+++孟浩然
++++同卢明府早秋宴张郎中海亭
侧听弦歌宰，文书游夏徒。
故园欣赏竹，为邑幸来苏。
华省曾联事，仙舟复与俱。
欲知临泛久，荷露渐成珠。
+++孟浩然
++++卢明府早秋宴张郎中海园即事，得秋字
（一作卢象诗）
邑有弦歌宰，翔鸾狎野鸥。
眷言华省旧，暂拂海池游。
郁岛藏深竹，前溪对舞楼。
更闻书即事，云物是清秋。
+++孟浩然
++++宴荣二山池
（一题作宴荣山人池亭）
甲第开金穴，荣期乐自多。
枥嘶支遁马，池养右军鹅。
竹引携琴入，花邀载酒过。
山公来取醉，时唱接䍦歌。
+++孟浩然
++++夏日与崔二十一同集卫明府宅
（一作宴卫明府宅遇北使）
言避一时暑，池亭五月开。
喜逢金马客，同饮玉人杯。
舞鹤乘轩至，游鱼拥钓来。
座中殊未起，箫管莫相催。
+++孟浩然
++++清明日宴梅道士房
林卧愁春尽，开轩览物华。
忽逢青鸟使，邀入赤松家。
丹灶初开火，仙桃正落花。
童颜若可驻，何惜醉流霞。
+++孟浩然
++++寒夜张明府宅宴
瑞雪初盈尺，寒宵始半更。
列筵邀酒伴，刻烛限诗成。
香炭金炉暖，娇弦玉指清。
醉来方欲卧，不觉晓鸡鸣。
+++孟浩然
++++宴张别驾新斋
世业传珪组，江城佐股肱。
高斋征学问，虚薄滥先登。
讲论陪诸子，文章得旧朋。
士元多赏激，衰病恨无能。
+++孟浩然
++++与诸子登岘山
人事有代谢，往来成古今。
江山留胜迹，我辈复登临。
水落鱼梁浅，天寒梦泽深。
羊公碑字在，读罢泪沾襟。
+++孟浩然
++++与杭州薛司户登樟亭楼作
水楼一登眺，半出青林高。
帟幕英僚敞，芳筵下客叨。
山藏伯禹穴，城压伍胥涛。
今日观溟涨，垂纶学钓鳌。
+++孟浩然
++++寻天台山
吾友太乙子，餐霞卧赤城。
欲寻华顶去，不惮恶溪名。
歇马凭云宿，扬帆截海行。
高高翠微里，遥见石梁横。
+++孟浩然
++++同曹三御史行泛湖归越
秋入诗人意，巴歌和者稀。
泛湖同逸旅，吟会是思归。
白简徒推荐，沧洲已拂衣。
杳冥云外去，谁不羡鸿飞。
+++孟浩然
++++晚泊浔阳望庐山
挂席几千里，名山都未逢。
泊舟浔阳郭，始见香炉峰。
尝读远公传，永怀尘外踪。
东林精舍近，日暮但闻钟。
+++孟浩然
++++陪张丞相登嵩阳楼
独步人何在，嵩阳有故楼。
岁寒问耆旧，行县拥诸侯。
林莽北弥望，沮漳东会流。
客中遇知己，无复越乡忧。
+++孟浩然
++++武陵泛舟
武陵川路狭，前棹入花林。
莫测幽源里，仙家信几深。
水回青嶂合，云度绿溪阴。
坐听闲猿啸，弥清尘外心。
+++孟浩然
++++与颜钱塘登障楼望潮作
百里闻雷震，鸣弦暂辍弹。
府中连骑出，江上待潮观。
照日秋云迥，浮天渤澥宽。
惊涛来似雪，一坐凛生寒。
+++孟浩然
++++姚开府山池
主人新邸第，相国旧池台。
馆是招贤辟，楼因教舞开。
轩车人已散，箫管凤初来。
今日龙门下，谁知文举才。
+++孟浩然
++++夏日浮舟过陈大水亭
（一作浮舟过滕逸人别业）
水亭凉气多，闲棹晚来过。
涧影见松竹，潭香闻芰荷。
野童扶醉舞，山鸟助酣歌。
幽赏未云遍，烟光奈夕何。
+++孟浩然
++++与白明府游江
故人来自远，邑宰复初临。
执手恨为别，同舟无异心。
沿洄洲渚趣，演漾弦歌音。
谁识躬耕者，年年梁甫吟。
+++孟浩然
++++游凤林寺西岭
共喜年华好，来游水石间。
烟容开远树，春色满幽山。
壶酒朋情洽，琴歌野兴闲。
莫愁归路暝，招月伴人还。
+++孟浩然
++++秋日陪李侍御渡松滋江
南纪西江阔，皇华御史雄。
截流宁假楫，挂席自生风。
僚寀争攀鹢，鱼龙亦避骢。
坐听白雪唱，翻入棹歌中。
+++孟浩然
++++陪独孤使君同与萧员外证登万山亭
万山青嶂曲，千骑使君游。
神女鸣环佩，仙郎接献酬。
遍观云梦野，自爱江城楼。
何必东南守，空传沈隐侯。
+++孟浩然
++++秋登张明府海亭
海亭秋日望，委曲见江山。
染翰聊题壁，倾壶一解颜。
歌逢彭泽令，归赏故园间。
予亦将琴史，栖迟共取闲。
+++孟浩然
++++临涣裴明府席遇张十一、房六
河县柳林边，河桥晚泊船。
文叨才子会，官喜故人连。
笑语同今夕，轻肥异往年。
晨风理归棹，吴楚各依然。
+++孟浩然
++++梅道士水亭
傲吏非凡吏，名流即道流。
隐居不可见，高论莫能酬。
水接仙源近，山藏鬼谷幽。
再来迷处所，花下问渔舟。
+++孟浩然
++++游景空寺兰若
龙象经行处，山腰度石关。
屡迷青嶂合，时爱绿萝闲。
宴息花林下，高谈竹屿间。
寥寥隔尘事，疑是入鸡山。
+++孟浩然
++++陪李侍御访聪上人禅居
（一作陪柏台友访聪上人）
欣逢柏台友，共谒聪公禅。
石室无人到，绳床见虎眠。
阴崖常抱雪，枯涧为生泉。
出处虽云异，同欢在法筵。
+++孟浩然
++++游精思观回，王白云在后
出谷未停午，到家日已曛。
回瞻下山路，但见牛羊群。
樵子暗相失，草虫寒不闻。
衡门犹未掩，伫立望夫君。
+++孟浩然
++++夏日辨玉法师茅斋
夏日茅斋里，无风坐亦凉。
竹林深笋穊，藤架引梢长。
燕觅巢窠处，蜂来造蜜房。
物华皆可玩，花蕊四时芳。
+++孟浩然
++++与张折冲游耆闍寺
释子弥天秀，将军武库才。
横行塞北尽，独步汉南来。
贝叶传金口，山楼作赋开。
因君振嘉藻，江楚气雄哉。
+++孟浩然
++++游精思，题观主山房
误入桃源里，初怜竹径深。
方知仙子宅，未有世人寻。
舞鹤过闲砌，飞猿啸密林。
渐通玄妙理，深得坐忘心。
+++孟浩然
++++宿立公房
支遁初求道，深公笑买山。
何如石岩趣，自入户庭间。
苔涧春泉满，萝轩夜月闲。
能令许玄度，吟卧不知还。
+++孟浩然
++++寻陈逸人故居
人事一朝尽，荒芜三径休。
始闻漳浦卧，奄作岱宗游。
池水犹含墨，风云已落秋。
今宵泉壑里，何处觅藏舟。
+++孟浩然
++++寻梅道士
（一作寻梅道士张山人）
彭泽先生柳，山阴道士鹅。
我来从所好，停策汉阴多。
重以观鱼乐，因之鼓枻歌。
崔徐迹未朽，千载揖清波。
+++孟浩然
++++陪姚使君题惠上人房
带雪梅初暖，含烟柳尚青。
来窥童子偈，得听法王经。
会理知无我，观空厌有形。
迷心应觉悟，客思未遑宁。
+++孟浩然
++++晚春题远上人南亭
给园支遁隐，虚寂养身和。
春晚群木秀，间关黄鸟歌。
林栖居士竹，池养右军鹅。
炎月北窗下，清风期再过。
+++孟浩然
++++题大禹寺义公禅房
义公习禅处，结构依空林。
户外一峰秀，阶前群壑深。
夕阳连雨足，空翠落庭阴。
看取莲花净，应知不染心。
+++孟浩然
++++寻白鹤岩张子容隐居
白鹤青岩半，幽人有隐居。
阶庭空水石，林壑罢樵渔。
岁月青松老，风霜苦竹疏。
睹兹怀旧业，回策返吾庐。
+++孟浩然
++++题融公兰若
（一作题容山主兰若）
精舍买金开，流泉绕砌回。
芰荷薰讲席，松柏映香台。
法雨晴飞去，天花昼下来。
谈玄殊未已，归骑夕阳催。
+++孟浩然
++++过景空寺故融公兰若
（或作过潜上人旧房、悼正弘禅师）
池上青莲宇，林间白马泉。
故人成异物，过客独潸然。
既礼新松塔，还寻旧石筵。
平生竹如意，犹挂草堂前。
+++孟浩然
++++题张野人园庐
与君园庐并，微尚颇亦同。
耕钓方自逸，壶觞趣不空。
门无俗士驾，人有上皇风。
何处先贤传，惟称庞德公。
+++孟浩然
++++李少府与杨九再来
弱岁早登龙，今来喜再逢。
如何春月柳，犹忆岁寒松。
烟火临寒食，笙歌达曙钟。
喧喧斗鸡道，行乐羡朋从。
+++孟浩然
++++寻张五回夜园作
闻就庞公隐，移居近洞湖。
兴来林是竹，归卧谷名愚。
挂席樵风便，开轩琴月孤。
岁寒何用赏，霜落故园芜。
+++孟浩然
++++裴司士、员司户见寻
（一题作裴司士见访）
府僚能枉驾，家酝复新开。
落日池上酌，清风松下来。
厨人具鸡黍，稚子摘杨梅。
谁道山公醉，犹能骑马回。
+++孟浩然
++++春中喜王九相寻
（一题作晚春）
二月湖水清，家家春鸟鸣。
林花扫更落，径草踏还生。
酒伴来相命，开尊共解酲。
当杯已入手，歌妓莫停声。
+++孟浩然
++++李氏园林卧疾
我爱陶家趣，园林无俗情。
春雷百卉坼，寒食四邻清。
伏枕嗟公干，归山羡子平。
年年白社客，空滞洛阳城。
+++孟浩然
++++过故人庄
故人具鸡黍，邀我至田家。
绿树村边合，青山郭外斜。
开筵面场圃，把酒话桑麻。
待到重阳日，还来就菊花。
+++孟浩然
++++张七及辛大见寻南亭醉作
（一作张七及辛大见访）
山公能饮酒，居士好弹筝。
世外交初得，林中契已并。
纳凉风飒至，逃暑日将倾。
便就南亭里，馀尊惜解酲。
+++孟浩然
++++岁暮归南山
（一题作归故园作，一作归终南山）
北阙休上书，南山归敝庐。
不才明主弃，多病故人疏。
白发催年老，青阳逼岁除。
永怀愁不寐，松月夜窗虚。
+++孟浩然
++++南山下与老圃期种瓜
樵牧南山近，林闾北郭赊。
先人留素业，老圃作邻家。
不种千株橘，惟资五色瓜。
邵平能就我，开径剪蓬麻。
+++孟浩然
++++溯江至武昌
家本洞湖上，岁时归思催。
客心徒欲速，江路苦邅回。
残冻因风解，新正度腊开。
行看武昌柳，仿佛映楼台。
+++孟浩然
++++舟中晓望
挂席东南望，青山水国遥。
舳舻争利涉，来往接风潮。
问我今何去，天台访石桥。
坐看霞色晓，疑是赤城标。
+++孟浩然
++++自洛之越
皇皇三十载，书剑两无成。
山水寻吴越，风尘厌洛京。
扁舟泛湖海，长揖谢公卿。
且乐杯中物，谁论世上名。
+++孟浩然
++++途中遇晴
已失巴陵雨，犹逢蜀坂泥。
天开斜景遍，山出晚云低。
馀湿犹沾草，残流尚入溪。
今宵有明月，乡思远凄凄。
+++孟浩然
++++归至郢中
远游经海峤，返棹归山阿。
日夕见乔木，乡关在伐柯。
愁随江路尽，喜入郢门多。
左右看桑土，依然即匪他。
+++孟浩然
++++夕次蔡阳馆
日暮马行疾，城荒人住稀。
听歌知近楚，投馆忽如归。
鲁堰田畴广，章陵气色微。
明朝拜嘉庆，须著老莱衣。
+++孟浩然
++++他乡七夕
他乡逢七夕，旅馆益羁愁。
不见穿针妇，空怀故国楼。
绪风初减热，新月始临秋。
谁忍窥河汉，迢迢问斗牛。
+++孟浩然
++++夜泊牛渚，趁薛八船不及
星罗牛渚夕，风退鹢舟迟。
浦溆尝同宿，烟波忽间之。
榜歌空里失，船火望中疑。
明发泛潮海，茫茫何处期。
+++孟浩然
++++晓入南山
瘴气晓氛氲，南山复水云。
鲲飞今始见，鸟坠旧来闻。
地接长沙近，江从汨渚分。
贾生曾吊屈，予亦痛斯文。
+++孟浩然
++++夜渡湘水
（一作崔国辅诗）
客舟贪利涉，暗里渡湘川。
露气闻芳杜，歌声识采莲。
榜人投岸火，渔子宿潭烟。
行侣时相问，浔阳何处边。
+++孟浩然
++++赴京途中遇雪
迢递秦京道，苍茫岁暮天。
穷阴连晦朔，积雪满山川。
落雁迷沙渚，饥乌集野田。
客愁空伫立，不见有人烟。
+++孟浩然
++++途次望乡
客行愁落日，乡思重相催。
况在他山外，天寒夕鸟来。
雪深迷郢路，云暗失阳台。
可叹凄惶子，高歌谁为媒。
+++孟浩然
++++永嘉上浦馆逢张八子容
（一题作永嘉浦逢张子容客卿）
逆旅相逢处，江村日暮时。
众山遥对酒，孤屿共题诗。
廨宇邻蛟室，人烟接岛夷。
乡园万馀里，失路一相悲。
+++孟浩然
++++宿武阳即事
（一作宿武阳川）
川暗夕阳尽，孤舟泊岸初。
岭猿相叫啸，潭嶂似空虚。
就枕灭明烛，扣舷闻夜渔。
鸡鸣问何处，人物是秦馀。
+++孟浩然
++++渡扬子江
桂楫中流望，京江两畔明。
林开扬子驿，山出润州城。
海尽边阴静，江寒朔吹生。
更闻枫叶下，淅沥度秋声。
+++孟浩然
++++田家元日
昨夜斗回北，今朝岁起东。
我年已强仕，无禄尚忧农。
桑野就耕父，荷锄随牧童。
田家占气候，共说此年丰。
+++孟浩然
++++九日得新字
初九未成旬，重阳即此晨。
登高闻古事，载酒访幽人。
落帽恣欢饮，授衣同试新。
茱萸正可佩，折取寄情亲。
+++孟浩然
++++除夜乐城逢张少府
云海泛瓯闽，风潮泊岛滨。
何知岁除夜，得见故乡亲。
余是乘槎客，君为失路人。
平生复能几，一别十馀春。
+++孟浩然
++++岁除夜会乐城张少府宅
畴昔通家好，相知无间然。
续明催画烛，守岁接长筵。
旧曲梅花唱，新正柏酒传。
客行随处乐，不见度年年。
+++孟浩然
++++寒夜
闺夕绮窗闭，佳人罢缝衣。
理琴开宝匣，就枕卧重帏。
夜久灯花落，薰笼香气微。
锦衾重自暖，遮莫晓霜飞。
+++孟浩然
++++赋得盈盈楼上女
夫婿久离别，青楼空望归。
妆成卷帘坐，愁思懒缝衣。
燕子家家入，杨花处处飞。
空床难独守，谁为报金徽。
+++孟浩然
++++春意
（一题作春怨）
佳人能画眉，妆罢出帘帷。
照水空自爱，折花将遗谁。
春情多艳逸，春意倍相思。
愁心极杨柳，一种乱如丝。
+++孟浩然
++++闺情
一别隔炎凉，君衣忘短长。
裁缝无处等，以意忖情量。
畏瘦疑伤窄，防寒更厚装。
半啼封裹了，知欲寄谁将。
+++孟浩然
++++美人分香
艳色本倾城，分香更有情。
髻鬟垂欲解，眉黛拂能轻。
舞学平阳态，歌翻子夜声。
春风狭斜道，含笑待逢迎。
+++孟浩然
++++伤岘山云表观主
少小学书剑，秦吴多岁年。
归来一登眺，陵谷尚依然。
岂意餐霞客，溘随朝露先。
因之问闾里，把臂几人全。
+++孟浩然
++++题梧州陈司马山斋
（一作宋之问诗）
南国无霜霰，连年对物华。
青林暗换叶，红蕊亦开花。
春去无山鸟，秋来见海槎。
流芳虽可悦，会自泣长沙。
+++孟浩然
++++岁除夜有怀
（一题作除夜）
迢递三巴路，羁危万里身。
乱山残雪夜，孤烛异乡人。
渐与骨肉远，转于奴仆亲。
那堪正飘泊，来日岁华新。
+++孟浩然
++++登安阳城楼
县城南面汉江流，江涨开成南雍州。
才子乘春来骋望，群公暇日坐销忧。
楼台晚映青山郭，罗绮晴骄绿水洲。
向夕波摇明月动，更疑神女弄珠游。
+++孟浩然
++++登万岁楼
万岁楼头望故乡，独令乡思更茫茫。
天寒雁度堪垂泪，日落猿啼欲断肠。
曲引古堤临冻浦，斜分远岸近枯杨。
今朝偶见同袍友，却喜家书寄八行。
+++孟浩然
++++除夜有怀
五更钟漏欲相催，四气推迁往复回。
帐里残灯才去焰，炉中香气尽成灰。
渐看春逼芙蓉枕，顿觉寒销竹叶杯。
守岁家家应未卧，相思那得梦魂来。
+++孟浩然
++++春情
青楼晓日珠帘映，红粉春妆宝镜催。
已厌交欢怜枕席，相将游戏绕池台。
坐时衣带萦纤草，行即裙裾扫落梅。
更道明朝不当作，相期共斗管弦来。
+++孟浩然
++++长安早春
（一作张子容诗）
关戍惟东井，城池起北辰。
咸歌太平日，共乐建寅春。
雪尽青山树，冰开黑水滨。
草迎金埒马，花伴玉楼人。
鸿渐看无数，莺歌听欲频。
何当遂荣擢，归及柳条新。
+++孟浩然
++++荆门上张丞相
共理分荆国，招贤愧不材。
召南风更阐，丞相阁还开。
觏止欣眉睫，沉沦拔草莱。
坐登徐孺榻，频接李膺杯。
始慰蝉鸣柳，俄看雪间梅。
四时年籥尽，千里客程催。
日下瞻归翼，沙边厌曝鳃。
伫闻宣室召，星象列三台。
+++孟浩然
++++陪张丞相登荆城楼，因寄蓟州张使君及浪泊戍主刘家
蓟门天北畔，铜柱日南端。
出守声弥远，投荒法未宽。
侧身聊倚望，携手莫同欢。
白璧无瑕玷，青松有岁寒。
府中丞相阁，江上使君滩。
兴尽回舟去，方知行路难。
+++孟浩然
++++陪张丞相祠紫盖山，途经玉泉寺
望秩宣王命，斋心待漏行。
青衿列胄子，从事有参卿。
五马寻归路，双林指化城。
闻钟度门近，照胆玉泉清。
皂盖依松憩，缁徒拥锡迎。
天宫上兜率，沙界豁迷明。
欲就终焉志，恭闻智者名。
随逝水没，波逐覆舟倾。
想像若在眼，周流空复情。
谢公还欲卧，谁与济苍生。
+++孟浩然
++++陪张丞相自松滋江东泊渚宫
放溜下松滋，登舟命楫师。
讵忘经济日，不惮沍寒时。
洗帻岂独古，濯缨良在兹。
政成人自理，机息鸟无疑。
云物凝孤屿，江山辨四维。
晚来风稍急，冬至日行迟。
腊响惊云梦，渔歌激楚辞。
渚宫何处是，川暝欲安之。
+++孟浩然
++++和张判官登万山亭，因赠洪府都督韩公
韩公是襄士，日赏城西岑。
结构意不浅，岩潭趣转深。
皇华一动咏，荆国几谣吟。
旧径兰勿剪，新堤柳欲阴。
砌傍馀怪石，沙上有闲禽。
自牧豫章郡，空瞻枫树林。
因声寄流水，善听在知音。
耆旧眇不接，崔徐无处寻。
物情多贵远，贤俊岂无今。
迟尔长江暮，澄清一洗心。
+++孟浩然
++++和宋太史北楼新亭
返耕意未遂，日夕登城隅。
谁道山林近，坐为符竹拘。
丽谯非改作，轩槛是新图。
远水自嶓冢，长云吞具区。
愿随江燕贺，羞逐府僚趋。
欲识狂歌者，丘园一竖儒。
+++孟浩然
++++赠萧少府
上德如流水，安仁道若山。
闻君秉高节，而得奉清颜。
鸿渐升仪羽，牛刀列下班。
处腴能不润，居剧体常闲。
去诈人无谄，除邪吏息奸。
欲知清与洁，明月照澄湾。
+++孟浩然
++++秦中苦雨思归，赠袁左丞、贺侍郎
苦学三十载，闭门江汉阴。
用贤遭圣日，羁旅属秋霖。
岂直昏垫苦，亦为权势沈。
二毛催白发，百镒罄黄金。
泪忆岘山堕，愁怀湘水深。
谢公积愤懑，庄舄空谣吟。
跃马非吾事，狎鸥宜我心。
寄言当路者，去矣北山岑。
+++孟浩然
++++同张明府碧溪赠答
别业闻新制，同声和者多。
还看碧溪答，不羡绿珠歌。
自有阳台女，朝朝拾翠过。
绮筵铺锦绣，妆牖闭藤萝。
秩满休闲日，春馀景气和。
仙凫能作伴，罗袜共凌波。
曲岛寻花药，回潭折芰荷。
更怜斜日照，红粉艳青娥。
+++孟浩然
++++久滞越中，贻谢南池、会稽贺少府
陈平无产业，尼父倦东西。
负郭昔云翳，问津今亦迷。
未能忘魏阙，空此滞秦稽。
两见夏云起，再闻春鸟啼。
怀仙梅福市，访旧若耶溪。
圣主贤为宝，君何隐遁栖。
+++孟浩然
++++送韩使君除洪州都曹
（韩公父常为襄州使）
述职抚荆衡，分符袭宠荣。
往来看拥传，前后赖专城。
勿翦棠犹在，波澄水更清。
重推江汉理，旋改豫章行。
召父多遗爱，羊公有令名。
衣冠列祖道，耆旧拥前旌。
岘首晨风送，江陵夜火迎。
无才惭孺子，千里愧同声。
+++孟浩然
++++送莫甥兼诸昆弟从韩司马入西军
念尔习诗礼，未曾违户庭。
平生早偏露，万里更飘零。
坐弃三牲养，行观八阵形。
饰装辞故里，谋策赴边庭。
壮志吞鸿鹄，遥心伴鶺鴒。
所从文且武，不战自应宁。
+++孟浩然
++++岘山送萧员外之荆州
岘山江岸曲，郢水郭门前。
自古登临处，非今独黯然。
亭楼明落照，井邑秀通川。
涧竹生幽兴，林风入管弦。
再飞鹏激水，一举鹤冲天。
伫立三荆使，看君驷马旋。
+++孟浩然
++++送王昌龄之岭南
洞庭去远近，枫叶早惊秋。
岘首羊公爱，长沙贾谊愁。
土毛无缟纻，乡味有槎头。
已抱沈痼疾，更贻魑魅忧。
数年同笔砚，兹夕间衾裯。
意气今何在，相思望斗牛。
+++孟浩然
++++岘山送张去非游巴东
（一题作岘山亭送朱大）
岘山南郭外，送别每登临。
沙岸江村近，松门山寺深。
一言予有赠，三峡尔将寻。
祖席宜城酒，征途云梦林。
蹉跎游子意，眷恋故人心。
去矣勿淹滞，巴东猿夜吟。
+++孟浩然
++++奉先张明府休沐还乡，海亭宴集
（探得阶字）
自君理畿甸，予亦经江淮。
万里书信断，数年云雨乖。
归来休浣日，始得赏心谐。
朱绂恩虽重，沧洲趣每怀。
树低新舞阁，山对旧书斋。
何以发秋兴，阴虫鸣夜阶。
+++孟浩然
++++宴张记室宅
甲第金张馆，门庭车骑多。
家封汉阳郡，文会楚材过。
曲岛浮觞酌，前山入咏歌。
妓堂花映发，书阁柳逶迤。
玉指调筝柱，金泥饰舞罗。
宁知书剑者，岁月独蹉跎。
+++孟浩然
++++宴崔明府宅夜观妓
画堂观妙妓，长夜正留宾。
烛吐莲花艳，妆成桃李春。
髻鬟低舞席，衫袖掩歌唇。
汗湿偏宜粉，罗轻讵著身。
调移筝柱促，欢会酒杯频。
倘使曹王见，应嫌洛浦神。
+++孟浩然
++++卢明府九日岘山宴袁使君、张郎中、崔员外
宇宙谁开辟，江山此郁盘。
登临今古用，风俗岁时观。
地理荆州分，天涯楚塞宽。
百城今刺史，华省旧郎官。
共美重阳节，俱怀落帽欢。
酒邀彭泽载，琴辍武城弹。
献寿先浮菊，寻幽或藉兰。
烟虹铺藻翰，松竹挂衣冠。
叔子神如在，山公兴未阑。
传闻骑马醉，还向习池看。
+++孟浩然
++++登龙兴寺阁
阁道乘空出，披轩远目开。
逶迤见江势，客至屡缘回。
兹郡何填委，遥山复几哉。
苍苍皆草木，处处尽楼台。
骤雨一阳散，行舟四海来。
鸟归馀兴远，周览更裴回。
+++孟浩然
++++登总持寺浮图
半空跻宝塔，晴望尽京华。
竹绕渭川遍，山连上苑斜。
四门开帝宅，阡陌俯人家。
累劫从初地，为童忆聚沙。
一窥功德见，弥益道心加。
坐觉诸天近，空香送落花。
+++孟浩然
++++与崔二十一游镜湖，寄包、贺二公
试览镜湖物，中流到底清。
不知鲈鱼味，但识鸥鸟情。
帆得樵风送，春逢谷雨晴。
将探夏禹穴，稍背越王城。
府掾有包子，文章推贺生。
沧浪醉后唱，因此寄同声。
+++孟浩然
++++夜登孔伯昭南楼，时沈太清、朱升在座
谁家无风月，此地有琴尊。
山水会稽郡，诗书孔氏门。
再来值秋杪，高阁夜无喧。
华烛罢然蜡，清弦方奏鹍。
沈生隐侯胤，朱子买臣孙。
好我意不浅，登兹共话言。
+++孟浩然
++++陪卢明府泛舟回作
百里行春返，清流逸兴多。
鹢舟随雁泊，江火共星罗。
已救田家旱，仍医俗化讹。
文章推后辈，风雅激颓波。
高岸迷陵谷，新声满棹歌。
犹怜不才子，白首未登科。
+++孟浩然
++++腊月八日于剡县石城寺礼拜
石壁开金像，香山倚铁围。
下生弥勒见，回向一心归。
竹柏禅庭古，楼台世界稀。
夕岚增气色，馀照发光辉。
讲席邀谈柄，泉堂施浴衣。
愿承功德水，从此濯尘机。
+++孟浩然
++++同独孤使君东斋作
郎官旧华省，天子命分忧。
襄土岁频旱，随车雨再流。
云阴自南楚，河润及东周。
廨宇宜新霁，田家贺有秋。
竹间残照入，池上夕阳浮。
寄谢东阳守，何如八咏楼。
+++孟浩然
++++同王九题就师山房
晚憩支公室，故人逢右军。
轩窗避炎暑，翰墨动新文。
竹蔽檐前日，雨随阶下云。
周游清荫遍，吟卧夕阳曛。
江静棹歌歇，溪深樵语闻。
归途未忍去，携手恋清芬。
+++孟浩然
++++冬至后过吴、张二子檀溪别业
卜筑因自然，檀溪不更穿。
园庐二友接，水竹数家连。
直与南山对，非关选地偏。
草堂时偃曝，兰枻日周旋。
外事情都远，中流性所便。
闲垂太公钓，兴发子猷船。
余亦幽栖者，经过窃慕焉。
梅花残腊月，柳色半春天。
鸟泊随阳雁，鱼藏缩项鳊。
停杯问山简，何似习池边。
+++孟浩然
++++韩大使东斋会岳上人、诸学士
郡守虚陈榻，林间召楚材。
山川祈雨毕，云物喜晴开。
抗礼尊缝掖，临流揖渡杯。
徒攀朱仲李，谁荐和羹梅。
翰墨缘情制，高深以意裁。
沧洲趣不远，何必问蓬莱。
+++孟浩然
++++上巳日涧南园期王山人、陈七诸公不至
摇艇候明发，花源弄晚春。
在山怀绮季，临汉忆荀陈。
上巳期三月，浮杯兴十旬。
坐歌空有待，行乐恨无邻。
日晚兰亭北，烟开曲水滨。
浴蚕逢姹女，采艾值幽人。
石壁堪题序，沙场好解绅。
群公望不至，虚掷此芳晨。
+++孟浩然
++++齿坐呈山南诸隐
习公有遗坐，高在白云陲。
樵子不见识，山僧赏自知。
以余为好事，携手一来窥。
竹露闲夜滴，松风清昼吹。
从来抱微尚，况复感前规。
于此无奇策，苍生奚以为。
+++孟浩然
++++来闍黎新亭作
八解禅林秀，三明给苑才。
地偏香界远，心净水亭开。
傍险山查立，寻幽石径回。
瑞花长自下，灵药岂须栽。
碧网交红树，清泉尽绿苔。
戏鱼闻法聚，闲鸟诵经来。
弃象玄应悟，忘言理必该。
静中何所得，吟咏也徒哉。
+++孟浩然
++++西山寻辛谔
漾舟寻水便，因访故人居。
落日清川里，谁言独羡鱼。
石潭窥洞彻，沙岸历纡徐。
竹屿见垂钓，茅斋闻读书。
款言忘景夕，清兴属凉初。
回也一瓢饮，贤哉常晏如。
+++孟浩然
++++题长安主人壁
久废南山田，叨陪东阁贤。
欲随平子去，犹未献甘泉。
枕籍琴书满，褰帷远岫连。
我来如昨日，庭树忽鸣蝉。
促织惊寒女，秋风感长年。
授衣当九月，无褐竟谁怜。
+++孟浩然
++++行出东山望汉川
（一题作行至汉川作）
异县非吾土，连山尽绿篁。
平田出郭少，盘坂入云长。
万壑归於汉，千峰划彼苍。
猿声乱楚峡，人语带巴乡。
石上攒椒树，藤间缀蜜房。
雪馀春未暖，岚解昼初阳。
征马疲登顿，归帆爱渺茫。
坐欣沿溜下，信宿见维桑。
+++孟浩然
++++夜泊宣城界
（一题作旅行欲泊宣州界）
西塞沿江岛，南陵问驿楼。
湖平津济阔，风止客帆收。
去去怀前浦，茫茫泛夕流。
石逢罗刹碍，山泊敬亭幽。
火识梅根冶，烟迷杨叶洲。
离家复水宿，相伴赖沙鸥。
+++孟浩然
++++下赣石
赣石三百里，沿洄千嶂间。
沸声常活活，洊势亦潺潺。
跳沫鱼龙沸，垂藤猿狖攀。
榜人苦奔峭，而我忘险艰。
放溜情弥惬，登舻目自闲。
暝帆何处宿，遥指落星湾。
+++孟浩然
++++初年乐城馆中卧疾怀归作
异县天隅僻，孤帆海畔过。
往来乡信断，留滞客情多。
腊月闻雷震，东风感岁和。
蛰虫惊户穴，巢鹊眄庭柯。
徒对芳尊酒，其如伏枕何。
归屿理舟楫，江海正无波。
+++孟浩然
++++醉后赠马四
四海重然诺，吾尝闻白眉。
秦城游侠客，相得半酣时。
+++孟浩然
++++赠王九
日暮田家远，山中勿久淹。
归人须早去，稚子望陶潜。
+++孟浩然
++++登岘山亭，寄晋陵张少府
岘首风湍急，云帆若鸟飞。
凭轩试一问，张翰欲来归。
+++孟浩然
++++送朱大入秦
游人武陵去，宝剑直千金。
分手脱相赠，平生一片心。
+++孟浩然
++++送友人之京
君登青云去，予望青山归。
云山从此别，泪湿薜萝衣。
+++孟浩然
++++送张郎中迁京
碧溪常共赏，朱邸忽迁荣。
豫有相思意，闻君琴上声。
+++孟浩然
++++同张将蓟门观灯
异俗非乡俗，新年改故年。
蓟门看火树，疑是烛龙燃。
+++孟浩然
++++张郎中梅园中
绮席铺兰杜，珠盘折芰荷。
故园留不住，应是恋弦歌。
+++孟浩然
++++北涧泛舟
北涧流恒满，浮舟触处通。
沿洄自有趣，何必五湖中。
+++孟浩然
++++春晓
春眠不觉晓，处处闻啼鸟。
夜来风雨声，花落知多少。
+++孟浩然
++++洛中访袁拾遗不遇
洛阳访才子，江岭作流人。
闻说梅花早，何如北地春。
+++孟浩然
++++寻菊花潭主人不遇
行至菊花潭，村西日已斜。
登高去，鸡犬空在家。
+++孟浩然
++++檀溪寻故人
（一题作檀溪寻古）
花伴成龙竹，池分跃马溪。
田园人不见，疑向洞中栖。
+++孟浩然
++++扬子津望京口
北固临京口，夷山近海滨。
江风白浪起，愁杀渡头人。
+++孟浩然
++++同储十二洛阳道中作
珠弹繁华子，金羁游侠人。
酒酣白日暮，走马入红尘。
+++孟浩然
++++初下浙江舟中口号
八月观潮罢，三江越海浔。
回瞻魏阙路，空复子牟心。
+++孟浩然
++++宿建德江
移舟泊烟渚，日暮客愁新。
野旷天低树，江清月近人。
+++孟浩然
++++问舟子
向夕问舟子，前程复几多。
湾头正堪泊，淮里足风波。
+++孟浩然
++++戏题
（一作戏赠主人）
客醉眠未起，主人呼解酲。
已言鸡黍熟，复道瓮头清。
+++孟浩然
++++凉州词
浑成紫檀金屑文，作得琵琶声入云。
胡地迢迢三万里，那堪马上送明君。
异方之乐令人悲，羌笛胡笳不用吹。
坐看今夜关山月，思杀边城游侠儿。
+++孟浩然
++++送新安张少府归秦中
（一题作越中送人归秦中）
试登秦岭望秦川，遥忆青门春可怜。
仲月送君从此去，瓜时须及邵平田。
+++孟浩然
++++送杜十四之江南
（一题作送杜晃进士之东吴）
荆吴相接水为乡，君去春江正淼茫。
日暮征帆何处泊，天涯一望断人肠。
+++孟浩然
++++渡浙江问舟中人
（一题作济江问同舟人。一作崔国辅诗）
潮落江平未有风，扁舟共济与君同。
时时引领望天末，何处青山是越中。
+++孟浩然
++++初秋
不觉初秋夜渐长，清风习习重凄凉。
炎炎暑退茅斋静，阶下丛莎有露光。
+++孟浩然
++++过融上人兰若
山头禅室挂僧衣，窗外无人水鸟飞。
黄昏半在下山路，却听泉声恋翠微。
+++孟浩然
++++句
微云淡河汉，疏雨滴梧桐。
逐逐怀良驭，萧萧顾乐鸣。（《省试骐骥长鸣》诗，见《丹阳集》）

++上卷一百六十一
  
+++李白
++++古风
大雅久不作，吾衰竟谁陈。
王风委蔓草，战国多荆榛。
龙虎相啖食，兵戈逮狂秦。
正声何微茫，哀怨起骚人。
扬马激颓波，开流荡无垠。
废兴虽万变，宪章亦已沦。
自从建安来，绮丽不足珍。
圣代复元古，垂衣贵清真。
群才属休明，乘运共跃鳞。
文质相炳焕，众星罗秋旻。
我志在删述，垂辉映千春。
希圣如有立，绝笔于获麟。
蟾蜍薄太清，蚀此瑶台月。
圆光亏中天，金魄遂沦没。
螮蝀入紫微，大明夷朝晖。
浮云隔两曜，万象昏阴霏。
萧萧长门宫，昔是今已非。
桂蠹花不实，天霜下严威。
沈叹终永夕，感我涕沾衣。
秦皇扫六合，虎视何雄哉。
飞剑决浮云，诸侯尽西来。
明断自天启，大略驾群才。
收兵铸金人，函谷正东开。
铭功会稽岭，骋望琅琊台。
刑徒七十万，起土骊山隈。
尚采不死药，茫然使心哀。
连弩射海鱼，长鲸正崔嵬。
额鼻象五岳，扬波喷云雷。
鬐鬣蔽青天，何由睹蓬莱。
徐巿载秦女，楼船几时回。
但见三泉下，金棺葬寒灰。
凤飞九千仞，五章备彩珍。
衔书且虚归，空入周与秦。
横绝历四海，所居未得邻。
吾营紫河车，千载落风尘。
药物秘海岳，采铅青溪滨。
时登大楼山，举手望仙真。
羽驾灭去影，飙车绝回轮。
尚恐丹液迟，志愿不及申。
徒霜镜中发，羞彼鹤上人。
桃李何处开，此花非我春。
唯应清都境，长与韩众亲。
太白何苍苍，星辰上森列。
去天三百里，邈尔与世绝。
中有绿发翁，披云卧松雪。
不笑亦不语，冥栖在岩穴。
我来逢真人，长跪问宝诀。
粲然启玉齿，授以炼药说。
铭骨传其语，竦身已电灭。
仰望不可及，苍然五情热。
吾将营丹砂，永与世人别。
代马不思越，越禽不恋燕。
情性有所习，土风固其然。
昔别雁门关，今戍龙庭前。
惊沙乱海日，飞雪迷胡天。
虮虱生虎鹖，心魂逐旌旃。
苦战功不赏，忠诚难可宣。
谁怜李飞将，白首没三边。
五鹤西北来，飞飞凌太清。
仙人绿云上，自道安期名。
两两白玉童，双吹紫鸾笙。
去影忽不见，回风送天声。
我欲一问之，飘然若流星。
愿餐金光草，寿与天齐倾。
咸阳二三月，宫柳黄金枝。
绿帻谁家子，卖珠轻薄儿。
日暮醉酒归，白马骄且驰。
意气人所仰，冶游方及时。
子云不晓事，晚献长杨辞。
赋达身已老，草玄鬓若丝。
投阁良可叹，但为此辈嗤。
庄周梦胡蝶，胡蝶为庄周。
一体更变易，万事良悠悠。
乃知蓬莱水，复作清浅流。
青门种瓜人，旧日东陵侯。
富贵故如此，营营何所求。
齐有倜傥生，鲁连特高妙。
明月出海底，一朝开光曜。
却秦振英声，后世仰末照。
意轻千金赠，顾向平原笑。
吾亦澹荡人，拂衣可同调。
黄河走东溟，白日落西海。
逝川与流光，飘忽不相待。
春容舍我去，秋发已衰改。
生非寒松，年貌岂长在。
吾当乘云螭，吸景驻光彩。
松柏本孤直，难为桃李颜。
昭昭严子陵，垂钓沧波间。
身将客星隐，心与浮云闲。
长揖万乘君，还归富春山。
清风洒六合，邈然不可攀。
使我长叹息，冥栖岩石间。
君平既弃世，世亦弃君平。
观变穷太易，探元化群生。
寂寞缀道论，空帘闭幽情。
驺虞不虚来，鸑鷟有时鸣。
安知天汉上，白日悬高名。
海客去已久，谁人测沉冥。
胡关饶风沙，萧索竟终古。
木落秋草黄，登高望戎虏。
荒城空大漠，边邑无遗堵。
白骨横千霜，嵯峨蔽榛莽。
借问谁凌虐，天骄毒威武。
赫怒我圣皇，劳师事鼙鼓。
阳和变杀气，发卒骚中土。
三十六万人，哀哀泪如雨。
且悲就行役，安得营农圃。
不见征戍儿，岂知关山苦。
李牧今不在，边人饲豺虎。
燕昭延郭隗，遂筑黄金台。
剧辛方赵至，邹衍复齐来。
奈何青云士，弃我如尘埃。
珠玉买歌笑，糟糠养贤才。
方知黄鹤举，千里独裴回。
宝剑双蛟龙，雪花照芙蓉。
精光射天地，雷腾不可冲。
一去别金匣，飞沉失相从。
风胡灭已久，所以潜其锋。
吴水深万丈，楚山邈千重。
雌雄终不隔，神物会当逢。
金华牧羊儿，乃是紫烟客。
我愿从之游，未去发已白。
不知繁华子，扰扰何所迫。
昆山采琼蕊，可以炼精魄。
天津三月时，千门桃与李。
朝为断肠花，暮逐东流水。
前水复后水，古今相续流。
新人非旧人，年年桥上游。
鸡鸣海色动，谒帝罗公侯。
月落西上阳，馀辉半城楼。
衣冠照云日，朝下散皇州。
鞍马如飞龙，黄金络马头。
行人皆辟易，志气横嵩丘。
入门上高堂，列鼎错珍羞。
香风引赵舞，清管随齐讴。
七十紫鸳鸯，双双戏庭幽。
行乐争昼夜，自言度千秋。
功成身不退，自古多愆尤。
黄犬空叹息，绿珠成衅仇。
何如鸱夷子，散发棹扁舟。
西岳莲花山，迢迢见明星。
素手把芙蓉，虚步蹑太清。
霓裳曳广带，飘拂升天行。
邀我登云台，高揖卫叔卿。
恍恍与之去，驾鸿凌紫冥。
俯视洛阳川，茫茫走胡兵。
流血涂野草，豺狼尽冠缨。
昔我游齐都，登华不注峰。
兹山何峻秀，绿翠如芙蓉。
萧飒古仙人，了知是赤松。
借予一白鹿，自挟两青龙。
含笑凌倒景，欣然愿相从。
泣与亲友别，欲语再三咽。
勖君青松心，努力保霜雪。
世路多险艰，白日欺红颜。
分手各千里，去去何时还。
在世复几时，倏如飘风度。
空闻紫金经，白首愁相误。
抚己忽自笑，沉吟为谁故。
名利徒煎熬，安得闲余步。
终留赤玉舄，东上蓬莱路。
秦帝如我求，苍苍但烟雾。
郢客吟白雪，遗响飞青天。
徒劳歌此曲，举世谁为传。
试为巴人唱，和者乃数千。
吞声何足道，叹息空凄然。
秦水别陇首，幽咽多悲声。
胡马顾朔雪，躞蹀长嘶鸣。
感物动我心，缅然含归情。
昔视秋蛾飞，今见春蚕生。
袅袅桑柘叶，萋萋柳垂荣。
急节谢流水，羁心摇悬旌。
挥涕且复去，恻怆何时平。
秋露白如玉，团团下庭绿。
我行忽见之，寒早悲岁促。
人生鸟过目，胡乃自结束。
景公一何愚，牛山泪相续。
物苦不知足，得陇又望蜀。
心若波澜，世路有屈曲。
三万六千日，夜夜当秉烛。
大车扬飞尘，亭午暗阡陌。
中贵多黄金，连云开甲宅。
路逢斗鸡者，冠盖何辉赫。
鼻息干虹蜺，行人皆怵惕。
世无洗耳翁，谁知尧与跖。
世道日交丧，浇风散淳源。
不采芳桂枝，反栖恶木根。
所以桃李树，吐花竟不言。
大运有兴没，群动争飞奔。
归来广成子，去入无穷门。
碧荷生幽泉，朝日艳且鲜。
秋花冒绿水，密叶罗青烟。
秀色空绝世，馨香竟谁传。
坐看飞霜满，凋此红芳年。
结根未得所，愿托华池边。
燕赵有秀色，绮楼青云端。
眉目艳皎月，一笑倾城欢。
常恐碧草晚，坐泣秋风寒。
纤手怨玉琴，清晨起长叹。
焉得偶君子，共乘双飞鸾。
容颜若飞电，时景如飘风。
草绿霜已白，日西月复东。
华鬓不耐秋，飒然成衰蓬。
来贤圣人，一一谁成功。
君子变猿鹤，小人为沙虫。
不及广成子，乘云驾轻鸿。
三季分战国，七雄成乱麻。
王风何怨怒，世道终纷拏。
至人洞玄象，高举凌紫霞。
仲尼欲浮海，吾祖之流沙。
圣贤共沦没，临歧胡咄嗟。
玄风变太古，道丧无时还。
扰扰季叶人，鸡鸣趋四关。
但识金马门，谁知蓬莱山。
白首死罗绮，笑歌无时闲。
绿酒哂丹液，青娥凋素颜。
大儒挥金椎，琢之诗礼间。
苍苍三株树，冥目焉能攀。
郑客西入关，行行未能已。
白马华山君，相逢平原里。
璧遗镐池君，明年祖龙死。
秦人相谓曰，吾属可去矣。
一往桃花源，千春隔流水。
蓐收肃金气，西陆弦海月。
秋蝉号阶轩，感物忧不歇。
良辰竟何许，大运有沦忽。
天寒悲风生，夜久众星没。
恻恻不忍言，哀歌逮明发。
北溟有巨鱼，身长数千里。
仰喷三山雪，横吞百川水。
凭陵随海运，燀赫因风起。
吾观摩天飞，九万方未已。
羽檄如流星，虎符合专城。
喧呼救边急，群鸟皆夜鸣。
白日曜紫微，三公运权衡。
天地皆得一，澹然四海清。
借问此何为，答言楚征兵。
渡泸及五月，将赴云南征。
怯卒非战士，炎方难远行。
长号别严亲，日月惨光晶。
泣尽继以血，心摧两无声。
困兽当猛虎，穷鱼饵奔鲸。
千去不一回，投躯岂全生。
如何舞干戚，一使有苗平。
丑女来效颦，还家惊四邻。
寿陵失本步，笑杀邯郸人。
一曲斐然子，雕虫丧天真。
棘刺造沐猴，三年费精神。
功成无所用，楚楚且华身。
大雅思文王，颂声久崩沦。
安得郢中质，一挥成斧斤。
抱玉入楚国，见疑古所闻。
良宝终见弃，徒劳三献君。
直木忌先伐，芳兰哀自焚。
盈满天所损，沉冥道为群。
东海沉碧水，西关乘紫云。
鲁连及柱史，可以蹑清芬。
燕臣昔恸哭，五月飞秋霜。
庶女号苍天，震风击齐堂。
精诚有所感，造化为悲伤。
而我竟何辜，远身金殿傍。
浮云蔽紫闼，白日难回光。
群沙秽明珠，众草凌孤芳。
古来共叹息，流泪空沾裳。
孤兰生幽园，众草共芜没。
虽照阳春晖，复悲高秋月。
飞霜早淅沥，绿艳恐休歇。
若无清风吹，香气为谁发。
登高望四海，天地何漫漫。
霜被群物秋，风飘大荒寒。
荣华东流水，万事皆波澜。
白日掩徂辉，浮云无定端。
梧桐巢燕雀，枳棘栖鸳鸾。
且复归去来，剑歌行路难。
凤饥不啄粟，所食唯琅玕。
焉能与群鸡，刺蹙争一餐。
朝鸣昆丘树，夕饮砥柱湍。
归飞海路远，独宿天霜寒。
幸遇王子晋，结交青云端。
怀恩未得报，感别空长叹。
朝弄紫沂海，夕披丹霞裳。
挥手折若木，拂此西日光。
云卧游八极，玉颜已千霜。
飘飘入无倪，稽首祈上皇。
呼我游太素，玉杯赐琼浆。
一餐历万岁，何用还故乡。
永随长风去，天外恣飘扬。
摇裔双白鸥，鸣飞沧江流。
宜与海人狎，岂伊云鹤俦。
寄形宿沙月，沿芳戏春洲。
吾亦洗心者，忘机从尔游。
周穆八荒意，汉皇万乘尊。
淫乐心不极，雄豪安足论。
西海宴王母，北宫邀上元。
瑶水闻遗歌，玉怀竟空言。
灵迹成蔓草，徒悲千载魂。
绿萝纷葳蕤，缭绕松柏枝。
草木有所托，岁寒尚不移。
奈何夭桃色，坐叹葑菲诗。
玉颜艳红彩，云发非素丝。
君子恩已毕，贱妾将何为。
八荒驰惊飙，万物尽凋落。
浮云蔽颓阳，洪波振大壑。
龙凤脱罔罟，飘摇将安托。
去去乘白驹，空山咏场藿。
一百四十年，国容何赫然。
隐隐五凤楼，峨峨横三川。
王侯象星月，宾客如云烟。
斗鸡金宫里，蹴踘瑶台边。
举动摇白日，指挥回青天。
当途何翕忽，失路长弃捐。
独有扬执戟，闭关草太玄。
桃花开东园，含笑夸白日。
偶蒙东风荣，生此艳阳质。
岂无佳人色，但恐花不实。
宛转龙火飞，零落早相失。
讵知南山松，独立自萧飋。
秦皇按宝剑，赫怒震威神。
逐日巡海右，驱石驾沧津。
征卒空九宇，作桥伤万人。
但求蓬岛药，岂思农鳸春。
力尽功不赡，千载为悲辛。
美人出南国，灼灼芙蓉姿。
皓齿终不发，芳心空自持。
由来紫宫女，共妒青蛾眉。
归去潇湘沚，沉吟何足悲。
宋国梧台东，野人得燕石。
夸作天下珍，却哂赵王璧。
赵璧无缁磷，燕石非贞真。
流俗多错误，岂知玉与珉。
殷后乱天纪，楚怀亦已昏。
夷羊满中野，菉葹盈高门。
比干谏而死，屈平窜湘源。
虎口何婉娈，女媭空婵媛。
彭咸久沦没，此意与谁论。
青春流惊湍，朱明骤回薄。
不忍看秋蓬，飘扬竟何托。
光风灭兰蕙，白露洒葵藿。
美人不我期，草木日零落。
战国何纷纷，兵戈乱浮云。
赵倚两虎斗，晋为六卿分。
奸臣欲窃位，树党自相群。
果然田成子，一旦杀齐君。
倚剑登高台，悠悠送春目。
苍榛蔽层丘，琼草隐深谷。
凤鸟鸣西海，欲集无珍木。
鸒斯得所居，蒿下盈万族。
晋风日已颓，穷途方恸哭。
齐瑟弹东吟，秦弦弄西音。
慷慨动颜魄，使人成荒淫。
彼美佞邪子，婉娈来相寻。
一笑双白璧，再歌千黄金。
珍色不贵道，讵惜飞光沉。
安识紫霞客，瑶台鸣素琴。
越客采明珠，提携出南隅。
清辉照海月，美价倾皇都。
献君君按剑，怀宝空长吁。
鱼目复相哂，寸心增烦纡。
羽族禀万化，小大各有依。
周周亦何辜，六翮掩不挥。
愿衔众禽翼，一向黄河飞。
飞者莫我顾，叹息将安归。
我到巫山渚，寻古登阳台。
天空彩云灭，地远清风来。
神女去已久，襄王安在哉。
荒淫竟沦替，樵牧徒悲哀。
恻恻泣路歧，哀哀悲素丝。
路歧有南北，素丝易变移。
万事固如此，人生无定期。
田窦相倾夺，宾客互盈亏。
世途多翻覆，交道方嶮巇。
斗酒强然诺，寸心终自疑。
张陈竟火灭，萧朱亦星离。
众鸟集荣柯，穷鱼守枯池。
嗟嗟失权客，勤问何所规。

++上卷一百六十二
  
+++李白
++++远别离
远别离，古有皇英之二女，乃在洞庭之南，潇湘之浦。
海水直下万里深，谁人不言此离苦。
日惨惨兮云冥冥，猩猩啼烟兮鬼啸雨。
我纵言之将何补，皇穹窃恐不照余之忠诚。
云凭凭兮欲吼怒，尧舜当之亦禅禹。
君失臣兮龙为鱼，权归臣兮鼠变虎。
或言尧幽囚，舜野死，九疑联绵皆相似，重瞳孤坟竟何是。
帝子泣兮绿云间，随风波兮去无还。
恸哭兮远望，见苍梧之深山。
苍梧山崩湘水绝，竹上之泪乃可灭。

+++李白
++++公无渡河
黄河西来决昆仑，咆哮万里触龙门。
波滔天，尧咨嗟。
大禹理百川，儿啼不窥家。
杀湍湮洪水，九州始蚕麻。
其害乃去，茫然风沙。
被发之叟狂而痴，清晨临流欲奚为。
旁人不惜妻止之，公无渡河苦渡之。
虎可搏，河难凭，公果溺死流海湄。
有长鲸白齿若雪山，公乎公乎挂罥于其间，箜篌所悲竟不还。

+++李白
++++蜀道难
噫吁戏危乎高哉，蜀道之难难于上青天。
蚕丛及鱼凫，开国何茫然。
尔来四万八千岁，不与秦塞通人烟。
西当太白有鸟道，可以横绝峨眉颠。
地崩山摧壮士死，然后天梯石栈相钩连。
上有六龙回日之高标，下有冲波逆折之回川。
黄鹤之飞尚不得过，猿猱欲度愁攀援。
青泥何盘盘，百步九折萦岩峦。
扪参历井仰胁息，以手抚膺坐长叹。
问君西游何时还，畏途巉岩不可攀。
但见悲鸟号古木，雄飞雌从绕林间。
又闻子规啼夜月，愁空山。
蜀道之难难于上青天，使人听此凋朱颜。
连峰去天不盈尺，枯松倒挂倚绝壁。
飞湍瀑流争喧豗，砯崖转石万壑雷。
其险也如此，嗟尔远道之人胡为乎来哉。
剑阁峥嵘而崔嵬，一夫当关，万夫莫开。
所守或匪亲，化为狼与豺。
朝避猛虎，夕避长蛇。
磨牙吮血，杀人如麻。
锦城虽云乐，不如早还家。
蜀道之难难于上青天，侧身西望长咨嗟。
+++李白
++++梁甫吟
长啸梁甫吟，何时见阳春。
君不见朝歌屠叟辞棘津，八十西来钓渭滨。
宁羞白发照清水，逢时吐气思经纶。
广张三千六百钓，风期暗与文王亲。
大贤虎变愚不测，当年颇似寻常人。
君不见高阳酒徒起草中，长揖山东隆准公。
入门不拜骋雄辩，两女辍洗来趋风。
东下齐城七十二，指挥楚汉如旋蓬。
狂客落魄尚如此，何况壮士当群雄。
我欲攀龙见明主，雷公砰訇震天鼓。
帝傍投壶多玉女，三时大笑开电光。
倏烁晦冥起风雨，阊阖九门不可通。
以额扣关阍者怒，白日不照吾精诚，杞国无事忧天倾。
猰貐磨牙竞人肉，驺虞不折生草茎。
手接飞猱搏雕虎，侧足焦原未言苦。
智者可卷愚者豪，世人见我轻鸿毛。
力排南山三壮士，齐相杀之费二桃。
吴楚弄兵无剧孟，亚夫咍尔为徒劳。
梁甫吟，梁甫吟，声正悲。
张公两龙剑，神物合有时。
风云感会起屠钓，大人𡸣屼当安之。

+++李白
++++乌夜啼
黄云城边乌欲栖，归飞哑哑枝上啼。
机中织锦秦川女，碧纱如烟隔窗语。
停梭怅然忆远人，独宿孤房泪如雨。
+++李白
++++乌栖曲
姑苏台上乌栖时，吴王宫里醉西施。
吴歌楚舞欢未毕，青山欲衔半边日。
银箭金壶漏水多，起看秋月坠江波。
东方渐高奈乐何。
+++李白
++++战城南
去年战桑干源，今年战葱河道。
洗兵条支海上波，放马天山雪中草。
万里长征战，三军尽衰老。
匈奴以杀戮为耕作，古来唯见白骨黄沙田。
秦家筑城避胡处，汉家还有烽火然。
烽火然不息，征战无已时。
野战格斗死，败马号鸣向天悲。
乌鸢啄人肠，衔飞上挂枯树枝。
士卒涂草莽，将军空尔为。
乃知兵者是凶器，圣人不得已而用之。
+++李白
++++将进酒
君不见黄河之水天上来，奔流到海不复回。
君不见高堂明镜悲白发，朝如青丝暮成雪。
人生得意须尽欢，莫使金樽空对月。
天生我材必有用，千金散尽还复来。
烹羊宰牛且为乐，会须一饮三百杯。
岑夫子，丹丘生，将进酒，君莫停。
与君歌一曲，请君为我侧耳听。
钟鼓馔玉不足贵，但愿长醉不愿醒。
古来圣贤皆寂寞，惟有饮者留其名。
陈王昔时宴平乐，斗酒十千恣欢谑。
何为言少钱，径须沽取对君酌。
五花马，千金裘，呼儿将出换美酒，与尔同销万古愁。
+++李白
++++行行游且猎篇
边城儿，生年不读一字书，但将游猎夸轻趫。
胡马秋肥宜白草，骑来蹑影何矜骄。
金鞭拂雪挥鸣鞘，半酣呼鹰出远郊。
弓弯满月不虚发，双鶬迸落连飞髇。
海边观者皆辟易，猛气英风振沙碛。
儒生不及游侠人，白首下帷复何益。

+++李白
++++飞龙引二首
黄帝铸鼎于荆山，炼丹砂。
丹砂成黄金，骑龙飞上太清家。
云愁海思令人嗟，宫中彩女颜如花。
飘然挥手凌紫霞，从风纵体登鸾车。
登鸾车，侍轩辕，遨游青天中，其乐不可言。

鼎湖流水清且闲，轩辕去时有弓剑，古人传道留其间。
后宫婵娟多花颜，乘鸾飞烟亦不还，骑龙攀天造天关。
造天关，闻天语，长云河车载玉女。
载玉女，过紫皇，紫皇乃赐白兔所捣之药方，后天而老凋三光。

下视瑶池见王母，蛾眉萧飒如秋霜。
+++李白
++++天马歌
天马来出月支窟，背为虎文龙翼骨。
嘶青云，振绿发，兰筋权奇走灭没。
腾昆仑，历西极，四足无一蹶。
鸡鸣刷燕晡秣越，神行电迈蹑慌惚。
天马呼，飞龙趋，目明长庚臆双凫。
尾如流星首渴乌，口喷红光汗沟朱。
曾陪时龙蹑天衢，羁金络月照皇都。
逸气棱棱凌九区，白璧如山谁敢沽。
回头笑紫燕，但觉尔辈愚。
天马奔，恋君轩，駷跃惊矫浮云翻。
万里足踯躅，遥瞻阊阖门。
不逢寒风子，谁采逸景孙。
白云在青天，丘陵远崔嵬。
盐车上峻坂，倒行逆施畏日晚。
伯乐翦拂中道遗，少尽其力老弃之。
愿逢田子方，恻然为我悲。
虽有玉山禾，不能疗苦饥。
严霜五月凋桂枝，伏枥衔冤摧两眉。
请君赎献穆天子，犹堪弄影舞瑶池。
+++李白
++++行路难三首
金樽清酒斗十千，玉盘珍羞直万钱。
停杯投箸不能食，拔剑四顾心茫然。
欲渡黄河冰塞川，将登太行雪满山。
闲来垂钓碧溪上，忽复乘舟梦日边。
行路难，行路难，多歧路，今安在。
长风破浪会有时，直挂云帆济沧海。
大道如青天，我独不得出。
羞逐长安社中儿，赤鸡白狗赌梨栗。
弹剑作歌奏苦声，曳裾王门不称情。
淮阴市井笑韩信，汉朝公卿忌贾生。
君不见昔时燕家重郭隗，拥篲折节无嫌猜。
剧辛乐毅感恩分，输肝剖胆效英才。
昭王白骨萦烂草，谁人更扫黄金台。
行路难，归去来。
有耳莫洗颍川水，有口莫食首阳蕨。
含光混世贵无名，何用孤高比云月。
吾观自古贤达人，功成不退皆殒身。
子胥既弃吴江上，屈原终投湘水滨。
陆机雄才岂自保，李斯税驾苦不早。
华亭鹤唳讵可闻，上蔡苍鹰何足道。
君不见吴中张翰称达生，秋风忽忆江东行。
且乐生前一杯酒，何须身后千载名。
+++李白
++++长相思
长相思，在长安。
络纬秋啼金井阑，微霜凄凄簟色寒。
孤灯不明思欲绝，卷帷望月空长叹，美人如花隔云端。
上有青冥之长天，下有渌水之波澜。
天长路远魂飞苦，梦魂不到关山难。
长相思，摧心肝。
+++李白
++++上留田行
行至上留田，孤坟何峥嵘。
积此万古恨，春草不复生。
悲风四边来，肠断白杨声。
借问谁家地，埋没蒿里茔。
古老向余言，言是上留田，蓬科马鬣今已平。
昔之弟死兄不葬，他人于此举铭旌。
一鸟死，百鸟鸣。
一兽走，百兽惊。
桓山之禽别离苦，欲去回翔不能征。
田氏仓卒骨肉分，青天白日摧紫荆。
交柯之木本同形，东枝憔悴西枝荣。
无心之物尚如此，参商胡乃寻天兵。
孤竹延陵，让国扬名。
高风缅邈，颓波激清。
尺布之谣，塞耳不能听。
+++李白
++++春日行
深宫高楼入紫清，金作蛟龙盘绣楹。
佳人当窗弄白日，弦将手语弹鸣筝。
春风吹落君王耳，此曲乃是升天行。
因出天池泛蓬瀛，楼船蹙沓波浪惊。
三千双蛾献歌笑，挝钟考鼓宫殿倾，万姓聚舞歌太平。
我无为，人自宁。
三十六帝欲相迎，仙人飘翩下云輧。
帝不去，留镐京。
安能为轩辕，独往入窅冥。
小臣拜献南山寿，陛下万古垂鸿名。

+++李白
++++前有一樽酒行二首
春风东来忽相过，金樽渌酒生微波。
落花纷纷稍觉多，美人欲醉朱颜酡。
青轩桃李能几何，流光欺人忽蹉跎。
君起舞，日西夕。
当年意气不肯平，白发如丝叹何益。
琴奏龙门之绿桐，玉壶美酒清若空。
催弦拂柱与君饮，看朱成碧颜始红。
胡姬貌如花，当垆笑春风。
笑春风，舞罗衣，君今不醉将安归。

+++李白
++++夜坐吟
冬夜夜寒觉夜长，沉吟久坐坐北堂。
冰合井泉月入闺，金缸青凝照悲啼。
金缸灭，啼转多。
掩妾泪，听君歌。
歌有声，妾有情。
情声合，两无违。
一语不入意，从君万曲梁尘飞。

+++李白
++++野田黄雀行
游莫逐炎洲翠，栖莫近吴宫燕。
吴宫火起焚巢窠，炎洲逐翠遭网罗。
萧条两翅蓬蒿下，纵有鹰鹯奈若何。
+++李白
++++箜篌谣
攀天莫登龙，走山莫骑虎。
贵贱结交心不移，唯有严陵及光武。
周公称大圣，管蔡宁相容。
汉谣一斗粟，不与淮南舂。
兄弟尚路人，吾心安所从。
他人方寸间，山海几千重。
轻言托朋友，对面九疑峰。
开花必早落，桃李不如松。
管鲍久已死，何人继其踪。
+++李白
++++雉朝飞
麦陇青青三月时，白雉朝飞挟两雌。
锦衣绣翼何离褷，犊牧采薪感之悲。
春天和，白日暖。
啄食饮泉勇气满，争雄斗死绣颈断。
雉子班奏急管弦，倾心酒美尽玉碗。
枯杨枯杨尔生稊，我独七十而孤栖。
弹弦写恨意不尽，瞑目归黄泥。

+++李白
++++上云乐
金天之西，白日所没。
康老胡雏，生彼月窟。
巉岩容仪，戍削风骨。
碧玉炅炅双目瞳，黄金拳拳两鬓红。
华盖垂下睫，嵩岳临上唇。
不睹诡谲貌，岂知造化神。
大道是文康之严父，元气乃文康之老亲。
抚顶弄盘古，推车转天轮。
云见日月初生时，铸冶火精与水银。
阳乌未出谷，顾兔半藏身。
女娲戏黄土，团作愚下人。
散在六合间，濛濛若沙尘。
生死了不尽，谁明此胡是仙真。
西海栽若木，东溟植扶桑。
别来几多时，枝叶万里长。
中国有七圣，半路颓洪荒。
陛下应运起，龙飞入咸阳。
赤眉立盆子，白水兴汉光。
叱咤四海动，洪涛为簸扬。
举足蹋紫微，天关自开张。
老胡感至德，东来进仙倡。
五色师子，九苞凤凰。
是老胡鸡犬，鸣舞飞帝乡。
淋漓飒沓，进退成行。
能胡歌，献汉酒。
跪双膝，立两肘。
散花指天举素手。
拜龙颜，献圣寿。
北斗戾，南山摧。
天子九九八十一万岁，长倾万岁杯。
+++李白
++++白鸠辞
（一作夷则格上白鸠拂舞辞）
铿鸣钟，考朗鼓。
歌白鸠，引拂舞。
白鸠之白谁与邻，霜衣雪襟诚可珍。
含哺七子能平均。
食不噎，性安驯。
首农政，鸣阳春。
天子刻玉杖，镂形赐耆人。
白鹭之白非纯真，外洁其色心匪仁。
阙五德，无司晨，胡为啄我葭下之紫鳞。
鹰鹯雕鹗，贪而好杀。
凤凰虽大圣，不愿以为臣。
+++李白
++++日出行
（一作日出入行）
日出东方隈，似从地底来。
历天又入海，六龙所舍安在哉。
其始与终古不息，人非元气安得与之久裴徊。
草不谢荣于春风，木不怨落于秋天。
谁挥鞭策驱四运，万物兴歇皆自然。
羲和羲和，汝奚汩没于荒淫之波。
鲁阳何德，驻景挥戈。
逆道违天，矫诬实多。
吾将囊括大块，浩然与溟涬同科。
+++李白
++++胡无人
严风吹霜海草凋，筋干精坚胡马骄。
汉家战士三十万，将军兼领霍嫖姚。
流星白羽腰间插，剑花秋莲光出匣。
天兵照雪下玉关，虏箭如沙射金甲。
云龙风虎尽交回，太白入月敌可摧。
敌可摧，旄头灭，履胡之肠涉胡血。
悬胡青天上，埋胡紫塞傍。
胡无人，汉道昌。
+++李白
++++北风行
烛龙栖寒门，光曜犹旦开。
日月照之何不及此，唯有北风号怒天上来。
燕山雪花大如席，片片吹落轩辕台。
幽州思妇十二月，停歌罢笑双蛾摧。
倚门望行人，念君长城苦寒良可哀。
别时提剑救边去，遗此虎纹金鞞靫。
中有一双白羽箭，蜘蛛结网生尘埃。
箭空在，人今战死不复回。
不忍见此物，焚之已成灰。
黄河捧土尚可塞，北风雨雪恨难裁。
+++李白
++++侠客行
赵客缦胡缨，吴钩霜雪明。
银鞍照白马，飒沓如流星。
十步杀一人，千里不留行。
事了拂衣去，深藏身与名。
闲过信陵饮，脱剑膝前横。
将炙啖朱亥，持觞劝侯嬴。
三杯吐然诺，五岳倒为轻。
眼花耳热后，意气素霓生。
救赵挥金槌，邯郸先震惊。
千秋二壮士，煊赫大梁城。
纵死侠骨香，不惭世上英。
谁能书閤下，白首太玄经。

++上卷一百六十三
  
+++李白
++++关山月
明月出天山，苍茫云海间。
长风几万里，吹度玉门关。
汉下白登道，胡窥青海湾。
由来征战地，不见有人还。
戍客望边色，思归多苦颜。
高楼当此夜，叹息未应闲。
+++李白
++++独漉篇
独漉水中泥，水浊不见月。
不见月尚可，水深行人没。
越鸟从南来，胡鹰亦北渡。
我欲弯弓向天射，惜其中道失归路。
落叶别树，飘零随风。
客无所托，悲与此同。
罗帏舒卷，似有人开。
明月直入，无心可猜。
雄剑挂壁，时时龙鸣。
不断犀象，绣涩苔生。
国耻未雪，何由成名。
神鹰梦泽，不顾鸱鸢。
为君一击，鹏抟九天。
+++李白
++++登高丘而望远
登高丘，望远海。
六鳌骨已霜，三山流安在。
扶桑半摧折，白日沈光彩。
银台金阙如梦中，秦皇汉武空相待。
精卫费木石，鼋鼍无所凭。
君不见骊山茂陵尽灰灭，牧羊之子来攀登。
盗贼劫宝玉，精灵竟何能。
穷兵黩武今如此，鼎湖飞龙安可乘。
+++李白
++++阳春歌
长安白日照春空，绿杨结烟垂袅风。
披香殿前花始红，流芳发色绣户中。
绣户中，相经过。
飞燕皇后轻身舞，紫宫夫人绝世歌。
圣君三万六千日，岁岁年年奈乐何。
+++李白
++++杨叛儿
君歌杨叛儿，妾劝新丰酒。
何许最关人，乌啼白门柳。
乌啼隐杨花，君醉留妾家。
博山炉中沉香火，双烟一气凌紫霞。

+++李白
++++双燕离
双燕复双燕，双飞令人羡。
玉楼珠阁不独栖，金窗绣户长相见。
柏梁失火去，因入吴王宫。
吴宫又焚荡，雏尽巢亦空。
憔悴一身在，孀雌忆故雄。
双飞难再得，伤我寸心中。
+++李白
++++山人劝酒
苍苍云松，落落绮皓。
春风尔来为阿谁，蝴蝶忽然满芳草。
秀眉霜雪颜桃花，骨青髓绿长美好。
称是秦时避世人，劝酒相欢不知老。
各守麋鹿志，耻随龙虎争。
欻起佐太子，汉王乃复惊。
顾谓戚夫人，彼翁羽翼成。
归来商山下，泛若云无情。
举觞酹巢由，洗耳何独清。
浩歌望嵩岳，意气还相倾。
+++李白
++++于阗采花
于阗采花人，自言花相似。
明妃一朝西入胡，胡中美女多羞死。
乃知汉地多名姝，胡中无花可方比。
丹青能令丑者妍，无盐翻在深宫里。
自古妒蛾眉，胡沙埋皓齿。
+++李白
++++鞠歌行
玉不自言如桃李，鱼目笑之卞和耻。
楚国青蝇何太多，连城白璧遭谗毁。
荆山长号泣血人，忠臣死为刖足鬼。
听曲知甯戚，夷吾因小妻。
秦穆五羊皮，买死百里奚。
洗拂青云上，当时贱如泥。
朝歌鼓刀叟，虎变磻溪中。
一举钓六合，遂荒营丘东。
平生渭水曲，谁识此老翁。
奈何今之人，双目送飞鸿。
+++李白
++++幽涧泉
拂彼白石，弹吾素琴。
幽涧愀兮流泉深，善手明徽高张清。
心寂历似千古，松飕飗兮万寻。
中见愁猿吊影而危处兮，叫秋木而长吟。
客有哀时失职而听者，泪淋浪以沾襟。
乃缉商缀羽，潺湲成音。
吾但写声发情于妙指，殊不知此曲之古今。
幽涧泉，鸣深林。
+++李白
++++王昭君二首
汉家秦地月，流影照明妃。
一上玉关道，天涯去不归。
汉月还从东海出，明妃西嫁无来日。
燕支长寒雪作花，蛾眉憔悴没胡沙。
生乏黄金枉图画，死留青冢使人嗟。
昭君拂玉鞍，上马啼红颊。
今日汉宫人，明朝胡地妾。
+++李白
++++中山孺子妾歌
中山孺子妾，特以色见珍。
虽然不如延年妹，亦是当时绝世人。
桃李出深井，花艳惊上春。
一贵复一贱，关天岂由身。
芙蓉老秋霜，团扇羞网尘。
戚姬髡发入舂市，万古共悲辛。
+++李白
++++荆州歌
白帝城边足风波，瞿塘五月谁敢过。
荆州麦熟茧成蛾，缲丝忆君头绪多。
拨谷飞鸣奈妾何。
+++李白
++++雉子斑
（一作设辟邪伎鼓吹雉子斑曲辞）
辟邪伎作鼓吹惊，雉子班之奏曲成，喔咿振迅欲飞鸣。
扇锦翼，雄风生。
双雌同饮啄，趫悍谁能争。
乍向草中耿介死，不求黄金笼下生。
天地至广大，何惜遂物情。
善卷让天子，务光亦逃名。
所贵旷士怀，朗然合太清。

+++李白
++++相逢行
相逢红尘内，高揖黄金鞭。
万户垂杨里，君家阿那边。
+++李白
++++有所思
（一作古有所思行）
我思仙人乃在碧海之东隅。
海寒多天风，白波连山倒蓬壶。
长鲸喷涌不可涉，抚心茫茫泪如珠。
西来青鸟东飞去，愿寄一书谢麻姑。
+++李白
++++久别离
别来几春未还家，玉窗五见樱桃花。
况有锦字书，开缄使人嗟。
至此肠断彼心绝。
云鬟绿鬓罢梳结，愁如回飙乱白雪。
去年寄书报阳台，今年寄书重相催。
东风兮东风，为我吹行云使西来。
待来竟不来，落花寂寂委青苔。

+++李白
++++白头吟
锦水东北流，波荡双鸳鸯。
雄巢汉宫树，雌弄秦草芳。
宁同万死碎绮翼，不忍云间两分张。
此时阿娇正娇妒，独坐长门愁日暮。
但愿君恩顾妾深，岂惜黄金买词赋。
相如作赋得黄金，丈夫好新多异心。
一朝将聘茂陵女，文君因赠白头吟。
东流不作西归水，落花辞条羞故林。
兔丝固无情，随风任倾倒。
谁使女萝枝，而来强萦抱。
两草犹一心，人心不如草。
莫卷龙须席，从他生网丝。
且留琥珀枕，或有梦来时。
覆水再收岂满杯，弃妾已去难重回。
来得意不相负，只今惟见青陵台。
+++李白
++++采莲曲
若耶溪傍采莲女，笑隔荷花共人语。
日照新妆水底明，风飘香袂空中举。
岸上谁家游冶郎，三三五五映垂杨。
紫骝嘶入落花去，见此踟蹰空断肠。
+++李白
++++临江王节士歌
洞庭白波木叶稀，燕鸿始入吴云飞。
吴云寒，燕鸿苦。
风号沙宿潇湘浦，节士悲秋泪如雨。
白日当天心，照之可以事明主。
壮士愤，雄风生。
安得倚天剑，跨海斩长鲸。

+++李白
++++司马将军歌
（以代陇上健儿陈安）
狂风吹古月，窃弄章华台。
北落明星动光彩，南征猛将如云雷。
手中电击倚天剑，直斩长鲸海水开。
我见楼船壮心目，颇似龙骧下三蜀。
扬兵习战张虎旗，江中白浪如银屋。
身居玉帐临河魁，紫髯若戟冠崔嵬，细柳开营揖天子，始知灞上为婴孩。
羌笛横吹阿亸回，向月楼中吹落梅。
将军自起舞长剑，壮士呼声动九垓。
功成献凯见明主，丹青画像麒麟台。
+++李白
++++君道曲
（梁之雅歌有五篇，今作一章）
大君若天覆，广运无不至。
轩后爪牙尝先太山稽，如心之使臂。
小白鸿翼于夷吾，刘葛鱼水本无二。
土校可成墙，积德为厚地。
+++李白
++++结袜子
燕南壮士吴门豪，筑中置铅鱼隐刀。
感君恩重许君命，太山一掷轻鸿毛。
+++李白
++++结客少年场行
紫燕黄金瞳，啾啾摇绿騣。
平明相驰逐，结客洛门东。
少年学剑术，凌轹白猿公。
珠袍曳锦带，匕首插吴鸿。
由来万夫勇，挟此生雄风。
托交从剧孟，买醉入新丰。
笑尽一杯酒，杀人都市中。
羞道易水寒，从令日贯虹。
燕丹事不立，虚没秦帝宫。
舞阳死灰人，安可与成功。
+++李白
++++长干行二首
（下篇一作张潮。黄庭坚作李益诗）
妾发初覆额，折花门前剧。
郎骑竹马来，绕床弄青梅。
同居长干里，两小无嫌猜。
十四为君妇，羞颜未尝开。
低头向暗壁，千唤不一回。
十五始展眉，愿同尘与灰。
常存抱柱信，岂上望夫台。
十六君远行，瞿塘滟滪堆。
五月不可触，猿声天上哀。
门前迟行迹，一一生绿苔。
苔深不能扫，落叶秋风早。
八月胡蝶来，双飞西园草。
感此伤妾心，坐愁红颜老。
早晚下三巴，预将书报家。
相迎不道远，直至长风沙。
忆妾深闺里，烟尘不曾识。
嫁与长干人，沙头候风色。
五月南风兴，思君下巴陵。
八月西风起，想君发扬子。
去来悲如何，见少离别多。
湘潭几日到，妾梦越风波。
昨夜狂风度，吹折江头树。
淼淼暗无边，行人在何处。
好乘浮云骢，佳期兰渚东。
鸳鸯绿蒲上，翡翠锦屏中。
自怜十五馀，颜色桃花红。
那作商人妇，愁水复愁风。
+++李白
++++古朗月行
小时不识月，呼作白玉盘。
又疑瑶台镜，飞在白云端。
仙人垂两足，桂树作团团。
白兔捣药成，问言与谁餐。
蟾蜍蚀圆影，大明夜已残。
羿昔落九乌，天人清且安。
阴精此沦惑，去去不足观。
忧来其如何，凄怆摧心肝。
+++李白
++++上之回
三十六离宫，楼台与天通。
阁道步行月，美人愁烟空。
恩疏宠不及，桃李伤春风。
淫乐意何极，金舆向回中。
万乘出黄道，千旗扬彩虹。
前军细柳北，后骑甘泉东。
岂问渭川老，宁邀襄野童。
但慕瑶池宴，归来乐未穷。
+++李白
++++独不见
白马谁家子，黄龙边塞儿。
天山三丈雪，岂是远行时。
春蕙忽秋草，莎鸡鸣西池。
风摧寒棕响，月入霜闺悲。
忆与君别年，种桃齐蛾眉。
桃今百馀尺，花落成枯枝。
终然独不见，流泪空自知。
+++李白
++++白纻辞三首
扬清歌，发皓齿，北方佳人东邻子。
且吟白纻停绿水，长袖拂面为君起。
寒云夜卷霜海空，胡风吹天飘塞鸿。
玉颜满堂乐未终，馆娃日落歌吹濛。
月寒江清夜沉沉，美人一笑千黄金。
垂罗舞縠扬哀音，郢中白雪且莫吟，子夜吴歌动君心。
动君心，冀君赏。
愿作天池双鸳鸯，一朝飞去青云上。
吴刀剪彩缝舞衣，明妆丽服夺春晖。
扬眉转袖若雪飞，倾城独立世所稀。
激楚结风醉忘归，高堂月落烛已微，玉钗挂缨君莫违。
+++李白
++++鸣雁行
胡雁鸣，辞燕山，昨发委羽朝度关。
一一衔芦枝，南飞散落天地间，连行接翼往复还。
客居烟波寄湘吴，凌霜触雪毛体枯。
畏逢矰缴惊相呼，闻弦虚坠良可吁。
君更弹射何为乎。
+++李白
++++妾薄命
汉帝宠阿娇，贮之黄金屋。
咳唾落九天，随风生珠玉。
宠极爱还歇，妒深情却疏。
长门一步地，不肯暂回车。
雨落不上天，水覆难再收。
君情与妾意，各自东西流。
昔日芙蓉花，今成断根草。
以色事他人，能得几时好。
+++李白
++++幽州胡马客歌
幽州胡马客，绿眼虎皮冠。
笑拂两只箭，万人不可干。
弯弓若转月，白雁落云端。
双双掉鞭行，游猎向楼兰。
出门不顾后，报国死何难。
天骄五单于，狼戾好凶残。
牛马散北海，割鲜若虎餐。
虽居燕支山，不道朔雪寒。
妇女马上笑，颜如赪玉盘。
翻飞射鸟兽，花月醉雕鞍。
旄头四光芒，争战若蜂攒。
白刃洒赤血，流沙为之丹。
名将古谁是，疲兵良可叹。
何时天狼灭，父子得闲安。

++上卷一百六十四
  
+++李白
++++门有车马客行
门有车马宾，金鞍曜朱轮。
谓从丹霄落，乃是故乡亲。
呼儿扫中堂，坐客论悲辛。
对酒两不饮，停觞泪盈巾。
叹我万里游，飘飘三十春。
空谈帝王略，紫绶不挂身。
雄剑藏玉匣，阴符生素尘。
廓落无所合，流离湘水滨。
借问宗党间，多为泉下人。
生苦百战役，死托万鬼邻。
北风扬胡沙，埋翳周与秦。
大运且如此，苍穹宁匪仁。
恻怆竟何道，存亡任大钧。
+++李白
++++君子有所思行
紫阁连终南，青冥天倪色。
凭崖望咸阳，宫阙罗北极。
万井惊画出，九衢如弦直。
渭水银河清，横天流不息。
朝野盛文物，衣冠何翕赩。
厩马散连山，军容威绝域。
伊皋运元化，卫霍输筋力。
歌钟乐未休，荣去老还逼。
圆光过满缺，太阳移中昃。
不散东海金，何争西飞匿。
无作牛山悲，恻怆泪沾臆。
+++李白
++++东海有勇妇
（代关中有贤女）
梁山感杞妻，恸哭为之倾。
金石忽暂开，都由激深情。
东海有勇妇，何惭苏子卿。
学剑越处子，超然若流星。
损躯报夫仇，万死不顾生。
白刃耀素雪，苍天感精诚。
十步两躩跃，三呼一交兵。
斩首掉国门，蹴踏五藏行。
豁此伉俪愤，粲然大义明。
北海李使君，飞章奏天庭。
舍罪警风俗，流芳播沧瀛。
名在列女籍，竹帛已光荣。
淳于免诏狱，汉主为缇萦。
津妾一棹歌，脱父于严刑。
十子若不肖，不如一女英。
豫让斩空衣，有心竟无成。
要离杀庆忌，壮夫所素轻。
妻子亦何辜，焚之买虚声。
岂如东海妇，事立独扬名。
+++李白
++++黄葛篇
黄葛生洛溪，黄花自绵幂。
青烟蔓长条，缭绕几百尺。
闺人费素手，采缉作絺绤。
缝为绝国衣，远寄日南客。
苍梧大火落，暑服莫轻掷。
此物虽过时，是妾手中迹。
+++李白
++++白马篇
龙马花雪毛，金鞍五陵豪。
秋霜切玉剑，落日明珠袍。
斗鸡事万乘，轩盖一何高。
弓摧南山虎，手接太行猱。
酒后竞风采，三杯弄宝刀。
杀人如剪草，剧孟同游遨。
发愤去函谷，从军向临洮。
叱咤万战场，匈奴尽奔逃。
归来使酒气，未肯拜萧曹。
羞入原宪室，荒淫隐蓬蒿。
+++李白
++++凤吹笙曲
（一作凤笙篇送别）
仙人十五爱吹笙，学得昆丘彩凤鸣。
始闻炼气餐金液，复道朝天赴玉京。
玉京迢迢几千里，凤笙去去无穷已。
欲叹离声发绛唇，更嗟别调流纤指。
此时惜别讵堪闻，此地相看未忍分。
重吟真曲和清吹，却奏仙歌响绿云。
绿云紫气向函关，访道应寻缑氏山。
莫学吹笙王子晋，一遇浮丘断不还。

+++李白
++++怨歌行
（长安见内人出嫁，友人令余代为之）
十五入汉宫，花颜笑春红。
君王选玉色，侍寝金屏中。
荐枕娇夕月，卷衣恋春风。
宁知赵飞燕，夺宠恨无穷。
沉忧能伤人，绿鬓成霜蓬。
一朝不得意，世事徒为空。
鹔鹴换美酒，舞衣罢雕龙。
寒苦不忍言，为君奏丝桐。
肠断弦亦绝，悲心夜忡忡。
+++李白
++++塞下曲六首
五月天山雪，无花只有寒。
笛中闻折柳，春色未曾看。
晓战随金鼓，宵眠抱玉鞍。
愿将腰下剑，直为斩楼兰。
天兵下北荒，胡马欲南饮。
横戈从百战，直为衔恩甚。
握雪海上餐，拂沙陇头寝。
何当破月氏，然后方高枕。
骏马似风飙，鸣鞭出渭桥。
弯弓辞汉月，插羽破天骄。
阵解星芒尽，营空海雾消。
功成画麟阁，独有霍嫖姚。
白马黄金塞，云砂绕梦思。
那堪愁苦节，远忆边城儿。
萤飞秋窗满，月度霜闺迟。
摧残梧桐叶，萧飒沙棠枝。
无时独不见，流泪空自知。
塞虏乘秋下，天兵出汉家。
将军分虎竹，战士卧龙沙。
边月随弓影，胡霜拂剑花。
玉关殊未入，少妇莫长嗟。
烽火动沙漠，连照甘泉云。
汉皇按剑起，还召李将军。
兵气天上合，鼓声陇底闻。
横行负勇气，一战净妖氛。
+++李白
++++来日大难
来日一身，携粮负薪。
道长食尽，苦口焦唇。
今日醉饱，乐过千春。
仙人相存，诱我远学。
海凌三山，陆憩五岳。
乘龙天飞，目瞻两角。
授以仙药，金丹满握。
蟪蛄蒙恩，深愧短促。
思填东海，强衔一木。
道重天地，轩师广成。
蝉翼九五，以求长生。
下士大笑，如苍蝇声。
+++李白
++++塞上曲
大汉无中策，匈奴犯渭桥。
五原秋草绿，胡马一何骄。
命将征西极，横行阴山侧。
燕支落汉家，妇女无华色。
转战渡黄河，休兵乐事多。
萧条清万里，瀚海寂无波。
+++李白
++++玉阶怨
玉阶生白露，夜久侵罗袜。
却下水晶帘，玲珑望秋月。
+++李白
++++襄阳曲四首
襄阳行乐处，歌舞白铜鞮。
江城回渌水，花月使人迷。
山公醉酒时，酩酊高阳下。
头上白接䍦，倒著还骑马。
岘山临汉江，水绿沙如雪。
上有堕泪碑，青苔久磨灭。
且醉习家池，莫看堕泪碑。
山公欲上马，笑杀襄阳儿。
+++李白
++++大堤曲
汉水临襄阳，花开大堤暖。
佳期大堤下，泪向南云满。
春风无复情，吹我梦魂散。
不见眼中人，天长音信断。
+++李白
++++宫中行乐词八首
小小生金屋，盈盈在紫微。
山花插宝髻，石竹绣罗衣。
每出深宫里，常随步辇归。
只愁歌舞散，化作彩云飞。
柳色黄金嫩，梨花白雪香。
玉楼巢翡翠，金殿锁鸳鸯。
选妓随雕辇，征歌出洞房。
宫中谁第一，飞燕在昭阳。
卢橘为秦树，蒲萄出汉宫。
烟花宜落日，丝管醉春风。
笛奏龙吟水，箫鸣凤下空。
君王多乐事，还与万方同。
玉树春归日，金宫乐事多。
后庭朝未入，轻辇夜相过。
笑出花间语，娇来竹下歌。
莫教明月去，留著醉嫦娥。
绣户香风暖，纱窗曙色新。
宫花争笑日，池草暗生春。
绿树闻歌鸟，青楼见舞人。
昭阳桃李月，罗绮自相亲。
今日明光里，还须结伴游。
春风开紫殿，天乐下朱楼。
艳舞全知巧，娇歌半欲羞。
更怜花月夜，宫女笑藏钩。
寒雪梅中尽，春风柳上归。
宫莺娇欲醉，檐燕语还飞。
迟日明歌席，新花艳舞衣。
晚来移彩仗，行乐泥光辉。
水绿南薰殿，花红北阙楼。
莺歌闻太液，凤吹绕瀛洲。
素女鸣珠佩，天人弄彩球。
今朝风日好，宜入未央游。
+++李白
++++清平调词三首
云想衣裳花相容，春风拂槛露华浓。
若非群玉山头见，会向瑶台月下逢。
一枝秾艳露凝香，云雨巫山枉断肠。
借问汉宫谁得似，可怜飞燕倚新妆。
名花倾国两相欢，长得君王带笑看。
解释春风无限恨，沉香亭北倚阑干。
+++李白
++++入朝曲
（一作鼓吹入朝曲）
金陵控海浦，渌水带吴京。
铙歌列骑吹，飒沓引公卿。
槌钟速严妆，伐鼓启重城。
天子凭玉几，剑履若云行。
日出照万户，簪裾烂明星。
朝罢沐浴闲，遨游阆风亭。
济济双阙下，欢娱乐恩荣。
+++李白
++++秦女休行
（魏协律都尉左延年所作，今拟之）
西门秦氏女，秀色如琼花。
手挥白杨刀，清昼杀雠家。
罗袖洒赤血，英气凌紫霞。
直上西山去，关吏相邀遮。
婿为燕国王，身被诏狱加。
犯刑若履虎，不畏落爪牙。
素颈未及断，摧眉伏泥沙。
金鸡忽放赦，大辟得宽赊。
何惭聂政姊，万古共惊嗟。
+++李白
++++秦女卷衣
天子居未央，妾侍卷衣裳。
顾无紫宫宠，敢拂黄金床。
水至亦不去，熊来尚可当。
微身奉日月，飘若萤之光。
愿君采葑菲，无以下体妨。
+++李白
++++东武吟
好古笑流俗，素闻贤达风。
方希佐明主，长揖辞成功。
白日在高天，回光烛微躬。
恭承凤凰诏，欻起云萝中。
清切紫霄迥，优游丹禁通。
君王赐颜色，声价凌烟虹。
乘舆拥翠盖，扈从金城东。
宝马丽绝景，锦衣入新丰。
依岩望松雪，对酒鸣丝桐。
因学扬子云，献赋甘泉宫。
天书美片善，清芬播无穷。
归来入咸阳，谈笑皆王公。
一朝去金马，飘落成飞蓬。
宾客日疏散，玉樽亦已空。
才力犹可倚，不惭世上雄。
闲作东武吟，曲尽情未终。
书此谢知己，吾寻黄绮翁。
+++李白
++++邯郸才人嫁为厮养卒妇
妾本崇台女，扬蛾入丹阙。
自倚颜如花，宁知有凋歇。
一辞玉阶下，去若朝云没。
每忆邯郸城，深宫梦秋月。
君王不可见，惆怅至明发。
+++李白
++++出自蓟北门行
虏阵横北荒，胡星耀精芒。
羽书速惊电，烽火昼连光。
虎竹救边急，戎车森已行。
明主不安席，按剑心飞扬。
推毂出猛将，连旗登战场。
兵威冲绝幕，杀气凌穹苍。
列卒赤山下，开营紫塞傍。
孟冬风沙紧，旌旗飒凋伤。
画角悲海月，征衣卷天霜。
挥刃斩楼兰，弯弓射贤王。
单于一平荡，种落自奔亡。
收功报天子，行歌归咸阳。
+++李白
++++洛阳陌
白玉谁家郎，回车渡天津。
看花东陌上，惊动洛阳人。
+++李白
++++北上行
北上何所苦，北上缘太行。
磴道盘且峻，巉岩凌穹苍。
马足蹶侧石，车轮摧高冈。
沙尘接幽州，烽火连朔方。
杀气毒剑戟，严风裂衣裳。
奔鲸夹黄河，凿齿屯洛阳。
前行无归日，返顾思旧乡。
惨戚冰雪里，悲号绝中肠。
尺布不掩体，皮肤剧枯桑。
汲水涧谷阻，采薪陇坂长。
猛虎又掉尾，磨牙皓秋霜。
草木不可餐，饥饮零露浆。
叹此北上苦，停骖为之伤。
何日王道平，开颜睹天光。
+++李白
++++短歌行
白日何短短，百年苦易满。
苍穹浩茫茫，万劫太极长。
麻姑垂两鬓，一半已成霜。
天公见玉女，大笑亿千场。
吾欲揽六龙，回车挂扶桑。
北斗酌美酒，劝龙各一觞。
富贵非所愿，与人驻颜光。
+++李白
++++空城雀
嗷嗷空城雀，身计何戚促。
本与鹪鹩群，不随凤凰族。
提携四黄口，饮乳未尝足。
食君糠秕馀，尝恐乌鸢逐。
耻涉太行险，羞营覆车粟。
天命有定端，守分绝所欲。

++上卷一百六十五
  
+++李白
++++发白马
将军发白马，旌节度黄河。
箫鼓聒川岳，沧溟涌涛波。
武安有振瓦，易水无寒歌。
铁骑若雪山，饮流涸滹沱。
扬兵猎月窟，转战略朝那。
倚剑登燕然，边烽列嵯峨。
萧条万里外，耕作五原多。
一扫清大漠，包虎戢金戈。
+++李白
++++陌上桑
美女渭桥东，春还事蚕作。
五马如飞龙，青丝结金络。
不知谁家子，调笑来相谑。
妾本秦罗敷，玉颜艳名都。
绿条映素手，采桑向城隅。
使君且不顾，况复论秋胡。
寒螀爱碧草，鸣凤栖青梧。
托心自有处，但怪傍人愚。
徒令白日暮，高驾空踟蹰。
+++李白
++++枯鱼过河泣
白龙改常服，偶被豫且制。
谁使尔为鱼，徒劳诉天帝。
作书报鲸鲵，勿恃风涛势。
涛落归泥沙，翻遭蝼蚁噬。
万乘慎出入，柏人以为识。
+++李白
++++丁督护歌
云阳上征去，两岸饶商贾。
吴牛喘月时，拖船一何苦。
水浊不可饮，壶浆半成土。
一唱督护歌，心摧泪如雨。
万人凿盘石，无由达江浒。
君看石芒砀，掩泪悲千古。
+++李白
++++相逢行
朝骑五花马，谒帝出银台。
秀色谁家子，云车珠箔开。
金鞭遥指点，玉勒近迟回。
夹毂相借问，疑从天上来。
蹙入青绮门，当歌共衔杯。
衔杯映歌扇，似月云中见。
相见不得亲，不如不相见。
相见情已深，未语可知心。
胡为守空闺，孤眠愁锦衾。
锦衾与罗帏，缠绵会有时。
春风正澹荡，暮雨来何迟。
愿因三青鸟，更报长相思。
光景不待人，须臾发成丝。
当年失行乐，老去徒伤悲。
持此道密意，毋令旷佳期。
+++李白
++++千里思
李陵没胡沙，苏武还汉家。
迢迢五原关，朔雪乱边花。
一去隔绝国，思归但长嗟。
鸿雁向西北，因书报天涯。
+++李白
++++树中草
鸟衔野田草，误入枯桑里。
客土植危根，逢春犹不死。
草木虽无情，因依尚可生。
如何同枝叶，各自有枯荣。
+++李白
++++君马黄
君马黄，我马白。
马色虽不同，人心本无隔。
共作游冶盘，双行洛阳陌。
长剑既照曜，高冠何赩赫。
各有千金裘，俱为五侯客。
猛虎落陷阱，壮夫时屈厄。
相知在急难，独好亦何益。
+++李白
++++拟古
融融白玉辉，映我青蛾眉。
宝镜似空水，落花如风吹。
出门望帝子，荡漾不可期。
安得黄鹤羽，一报佳人知。
+++李白
++++折杨柳
垂杨拂绿水，摇艳东风年。
花明玉关雪，叶暖金窗烟。
美人结长想，对此心凄然。
攀条折春色，远寄龙庭前。
+++李白
++++少年子
青云年少子，挟弹章台左。
鞍马四边开，突如流星过。
金丸落飞鸟，夜入琼楼卧。
夷齐是何人，独守西山饿。
+++李白
++++紫骝马
紫骝行且嘶，双翻碧玉蹄。
临流不肯渡，似惜锦障泥。
白雪关山远，黄云海戍迷。
挥鞭万里去，安得念春闺。
+++李白
++++少年行二首
击筑饮美酒，剑歌易水湄。
经过燕太子，结托并州儿。
少年负壮气，奋烈自有时。
因击鲁勾践，争博勿相欺。
五陵年少金市东，银鞍白马度春风。
落花踏尽游何处，笑入胡姬酒肆中。
+++李白
++++白鼻騧
银鞍白鼻騧，绿地障泥锦。
细雨春风花落时，挥鞭直就胡姬饮。

+++李白
++++豫章行
胡风吹代马，北拥鲁阳关。
吴兵照海雪，西讨何时还。
半渡上辽津，黄云惨无颜。
老母与子别，呼天野草间。
白马绕旌旗，悲鸣相追攀。
白杨秋月苦，早落豫章山。
本为休明人，斩虏素不闲。
岂惜战斗死，为君扫凶顽。
精感石没羽，岂云惮险艰。
楼船若鲸飞，波荡落星湾。
此曲不可奏，三军鬓成斑。
+++李白
++++沐浴子
沐芳莫弹冠，浴兰莫振衣。
处世忌太洁，至人贵藏晖。
沧浪有钓叟，吾与尔同归。
+++李白
++++高句骊
金花折风帽，白马小迟回。
翩翩舞广袖，似鸟海东来。
+++李白
++++舍利弗
金绳界宝地，珍木荫瑶池。
云间妙音奏，天际法蠡吹。
+++李白
++++静夜思
床前看月光，疑是地上霜。
举头望山月，低头思故乡。
+++李白
++++渌水曲
渌水明秋月，南湖采白蘋。
荷花娇欲语，愁杀荡舟人。
+++李白
++++凤凰曲
嬴女吹玉箫，吟弄天上春。
青鸾不独去，更有携手人。
影灭彩云断，遗声落西秦。
+++李白
++++凤台曲
尝闻秦帝女，传得凤凰声。
是日逢仙子，当时别有情。
人吹彩箫去，天借绿云迎。
曲在身不返，空馀弄玉名。
+++李白
++++从军行
从军玉门道，逐虏金微山。
笛奏梅花曲，刀开明月环。
鼓声鸣海上，兵气拥云间。
愿斩单于首，长驱静铁关。
+++李白
++++秋思
春阳如昨日，碧树鸣黄鹂。
芜然蕙草暮，飒尔凉风吹。
天秋木叶下，月冷莎鸡悲。
坐愁群芳歇，白露凋华滋。
+++李白
++++春思
燕草如碧丝，秦桑低绿枝。
当君怀归日，是妾断肠时。
春风不相识，何事入罗帏。
+++李白
++++秋思
燕支黄叶落，妾望自登台。
海上碧云断，单于秋色来。
胡兵沙塞合，汉使玉关回。
征客无归日，空悲蕙草摧。
+++李白
++++子夜吴歌 春歌
（一作子夜四时歌）
秦地罗敷女，采桑绿水边。
素手青条上，红妆白日鲜。
蚕饥妾欲去，五马莫留连。
+++李白
++++子夜吴歌 夏歌
镜湖三百里，菡萏发荷花。
五月西施采，人看隘若耶。
回舟不待月，归去越王家。
+++李白
++++子夜吴歌 秋歌
长安一片月，万户捣衣声。
秋风吹不尽，总是玉关情。
何日平胡虏，良人罢远征。
+++李白
++++子夜吴歌 冬歌
明朝驿使发，一夜絮征袍。
素手抽针冷，那堪把剪刀。
裁缝寄远道，几日到临洮。
+++李白
++++对酒行
松子栖金华，安期入蓬海。
此人古之仙，羽化竟何在。
浮生速流电，倏忽变光彩。
天地无凋换，容颜有迁改。
对酒不肯饮，含情欲谁待。
+++李白
++++估客行
海客乘天风，将船远行役。
譬如云中鸟，一去无踪迹。
+++李白
++++捣衣篇
闺里佳人年十馀，颦蛾对影恨离居。
忽逢江上春归燕，衔得云中尺素书。
玉手开缄长叹息，狂夫犹戍交河北。
万里交河水北流，愿为双燕泛中洲。
君边云拥青丝骑，妾处苔生红粉楼。
楼上春风日将歇，谁能揽镜看愁发。
晓吹员管随落花，夜捣戎衣向明月。
明月高高刻漏长，真珠帘箔掩兰堂。
横垂宝幄同心结，半拂琼筵苏合香。
琼筵宝幄连枝锦，灯烛荧荧照孤寝。
有便凭将金剪刀，为君留下相思枕。
摘尽庭兰不见君，红巾拭泪生氤氲，明年若更征边塞，愿作阳台一段云。
+++李白
++++少年行
（此诗严粲云是伪作）
君不见淮南少年游侠客，白日球猎夜拥掷。
呼卢百万终不惜，报仇千里如咫尺。
少年游侠好经过，浑身装束皆绮罗。
蕙兰相随喧妓女，风光去处满笙歌。
骄矜自言不可有，侠士堂中养来久。
好鞍好马乞与人，十千五千旋沽酒。
赤心用尽为知己，黄金不惜栽桃李。
桃李栽来几度春，一回花落一回新。
府县尽为门下客，王侯皆是平交人。
男儿百年且乐命，何须徇书受贫病。
男儿百年且荣身，何须徇节甘风尘。
衣冠半是征战士，穷儒浪作林泉民。
遮莫枝根长百丈，不如当代多还往。
遮莫姻亲连帝城，不如当身自簪缨。
看取富贵眼前者，何用悠悠身后名。

+++李白
++++长歌行
桃李待日开，荣华照当年。
东风动百物，草木尽欲言。
枯枝无丑叶，涸水吐清泉。
大力运天地，羲和无停鞭。
功名不早著，竹帛将何宣。
桃李务青春，谁能贯白日。
富贵与神仙，蹉跎成两失。
金石犹销铄，风霜无久质。
畏落日月后，强欢歌与酒。
秋霜不惜人，倏忽侵蒲柳。
+++李白
++++长相思
（下篇一作寄远）
日色已尽花含烟，月明欲素愁不眠。
赵瑟初停凤凰柱，蜀琴欲奏鸳鸯弦。
此曲有意无人传，愿随春风寄燕然，忆君迢迢隔青天。
昔日横波目，今成流泪泉。
不信妾肠断，归来看取明镜前。
美人在时花满堂，美人去后空馀床。
床中绣被卷不寝，至今三载犹闻香。
香亦竟不灭，人亦竟不来。
相思黄叶落，白露点青苔。
+++李白
++++猛虎行
（此诗萧士赟云是伪作）
朝作猛虎行，暮作猛虎吟。
肠断非关陇头水，泪下不为雍门琴。
旌旗缤纷两河道，战鼓惊山欲颠倒。
秦人半作燕地囚，胡马翻衔洛阳草。
一输一失关下兵，朝降夕叛幽蓟城。
巨鳌未斩海水动，鱼龙奔走安得宁。
颇似楚汉时，翻覆无定止，朝过博浪沙，暮入淮阴市。
张良未遇韩信贫，刘项存亡在两臣。
暂到下邳受兵略，来投漂母作主人。
贤哲栖栖古如此，今时亦弃青云士。
有策不敢犯龙鳞，窜身南国避胡尘。
宝书玉剑挂高阁，金鞍骏马散故人。
昨日方为宣城客，掣铃交通二千石。
有时六博快壮心，绕床三匝呼一掷。
楚人每道张旭奇，心藏风云世莫知。
三吴邦伯皆顾盼，四海雄侠两追随。
萧曹曾作沛中吏，攀龙附凤当有时。
溧阳酒楼三月春，杨花茫茫愁杀人。
胡雏绿眼吹玉笛，吴歌白纻飞梁尘。
丈夫相见且为乐，槌牛挝鼓会众宾。
我从此去钓东海，得鱼笑寄情相亲。

+++李白
++++去妇词
（一作顾况诗）
古来有弃妇，弃妇有归处。
今日妾辞君，辞君遣何去。
本家零落尽，恸哭来时路。
忆昔未嫁君，闻君却周旋。
绮罗锦绣段，有赠黄金千。
十五许嫁君，二十移所天。
自从结发日未几，离君缅山川。
家家尽欢喜，孤妾长自怜。
幽闺多怨思，盛色无十年。
相思若循环，枕席生流泉。
流泉咽不扫，独梦关山道。
及此见君归，君归妾已老。
物情恶衰贱，新宠方妍好。
掩泪出故房，伤心剧秋草。
自妾为君妻，君东妾在西。
罗帏到晓恨，玉貌一生啼。
自从离别久，不觉尘埃厚。
尝嫌玳瑁孤，犹羡鸳鸯偶。
岁华逐霜霰，贱妾何能久。
寒沼落芙蓉，秋风散杨柳。
以比憔悴颜，空持旧物还。
馀生欲何寄，谁肯相牵攀。
君恩既断绝，相见何年月。
悔倾连理杯，虚作同心结。
女萝附青松，贵欲相依投。
浮萍失绿水，教作若为流。
不叹君弃妾，自叹妾缘业。
忆昔初嫁君，小姑才倚床。
今日妾辞君，小姑如妾长。
回头语小姑，莫嫁如兄夫。


++上卷一百六十六
  
+++李白
++++襄阳歌
落日欲没岘山西，倒著接蓠花下迷。
襄阳小儿齐拍手，拦街争唱白铜鞮。
傍人借问笑何事，笑杀山翁醉似泥。
鸬鹚杓，鹦鹉杯。
百年三万六千日，一日须倾三百杯。
遥看汉水鸭头绿，恰似葡萄初酦醅。
此江若变作春酒，垒麹便筑糟丘台。
千金骏马换小妾，笑坐雕鞍歌落梅。
车傍侧挂一壶酒，凤笙龙管行相催。
咸阳市中叹黄犬，何如月下倾金罍。
君不见晋朝羊公一片石，龟头剥落生莓苔。
泪亦不能为之堕，心亦不能为之哀。
清风朗月不用一钱买，玉山自倒非人推。
舒州杓，力士铛，李白与尔同死生。
襄王云雨今安在，江水东流猿夜声。
+++李白
++++南都行
南都信佳丽，武阙横西关。
白水真人居，万商罗鄽闤。
高楼对紫陌，甲第连青山。
此地多英豪，邈然不可攀。
陶朱与五羖，名播天壤间。
丽华秀玉色，汉女娇朱颜。
清歌遏流云，艳舞有馀闲。
遨游盛宛洛，冠盖随风还。
走马红阳城，呼鹰白河湾。
谁识卧龙客，长吟愁鬓斑。
+++李白
++++江上吟
木兰之枻沙棠舟，玉箫金管坐两头。
美酒尊中置千斛，载妓随波任去留。
仙人有待乘黄鹤，海客无心随白鸥。
屈平词赋悬日月，楚王台榭空山丘。
兴酣落笔摇五岳，诗成笑傲凌沧洲。
功名富贵若长在，汉水亦应西北流。
+++李白
++++侍从宜春苑奉诏赋龙池柳色初青听新莺百啭歌
东风已绿瀛洲草，紫殿红楼觉春好。
池南柳色半青青，萦烟袅娜拂绮城。
垂丝百尺挂雕楹，上有好鸟相和鸣，间关早得春风情。
春风卷入碧云去，千门万户皆春声。
是时君王在镐京，五云垂晖耀紫清。
仗出金宫随日转，天回玉辇绕花行。
始向蓬莱看舞鹤，还过茝石听新莺。
新莺飞绕上林苑，愿入箫韶杂凤笙。
+++李白
++++玉壶吟
烈士击玉壶，壮心惜暮年。
三杯拂剑舞秋月，忽然高咏涕泗涟。
凤凰初下紫泥诏，谒帝称觞登御筵。
揄扬九重万乘主，谑浪赤墀青琐贤。
朝天数换飞龙马，敕赐珊瑚白玉鞭。
世人不识东方朔，大隐金门是谪仙。
西施宜笑复宜颦，丑女效之徒累身。
君王虽爱蛾眉好，无奈宫中妒杀人。

+++李白
++++豳歌行，上新平长史兄粲
豳谷稍稍振庭柯，泾水浩浩扬湍波。
哀鸿酸嘶暮声急，愁云苍惨寒气多。
忆昨去家此为客，荷花初红柳条碧。
中宵出饮三百杯，明朝归揖二千石。
宁知流寓变光辉，胡霜萧飒绕客衣。
寒灰寂寞凭谁暖，落叶飘扬何处归。
吾兄行乐穷曛旭，满堂有美颜如玉。
赵女长歌入彩云，燕姬醉舞娇红烛。
狐裘兽炭酌流霞，壮士悲吟宁见嗟。
前荣后枯相翻覆，何惜馀光及棣华。
+++李白
++++西岳云台歌，送丹丘子
西岳峥嵘何壮哉，黄河如丝天际来。
黄河万里触山动，盘涡毂转秦地雷。
荣光休气纷五彩，千年一清圣人在。
巨灵咆哮擘两山，洪波喷箭射东海。
三峰却立如欲摧，翠崖丹谷高掌开。
白帝金精运元气，石作莲花云作台。
云台阁道连窈冥，中有不死丹丘生。
明星玉女备洒扫，麻姑搔背指爪轻。
我皇手把天地户，丹丘谈天与天语。
九重出入生光辉，东来蓬莱复西归。
玉浆倘惠故人饮，骑二茅龙上天飞。

+++李白
++++元丹丘歌
元丹丘，爱神仙。
朝饮颍川之清流，暮还嵩岑之紫烟，三十六峰长周旋。
长周旋，蹑星虹，身骑飞龙耳生风，横河跨海与天通，我知尔游心无穷。
+++李白
++++扶风豪士歌
洛阳三月飞胡沙，洛阳城中人怨嗟。
天津流水波赤血，白骨相撑如乱麻。
我亦东奔向吴国，浮云四塞道路赊。
东方日出啼早鸦，城门人开扫落花。
梧桐杨柳拂金井，来醉扶风豪士家。
扶风豪士天下奇，意气相倾山可移。
作人不倚将军势，饮酒岂顾尚书期。
雕盘绮食会众客，吴歌赵舞香风吹。
原尝春陵六国时，开心写意君所知。
堂中各有三千士，明日报恩知是谁。
抚长剑，一扬眉，清水白石何离离。
脱吾帽，向君笑。
饮君酒，为君吟。
张良未逐赤松去，桥边黄石知我心。
+++李白
++++同族弟金城尉叔卿烛照山水壁画歌
高堂粉壁图蓬瀛，烛前一见沧洲清。
洪波汹涌山峥嵘，皎若丹丘隔海望赤城。
光中乍喜岚气灭，谓逢山阴晴后雪。
回溪碧流寂无喧，又如秦人月下窥花源。
了然不觉清心魂，只将叠嶂鸣秋猿。
与君对此欢未歇，放歌行吟达明发。
却顾海客扬云帆，便欲因之向溟渤。
+++李白
++++白毫子歌
淮南小山白毫子，乃在淮南小山里。
夜卧松下云，朝餐石中髓。
小山连绵向江开，碧峰巉岩绿水回。
余配白毫子，独酌流霞杯。
拂花弄琴坐青苔，绿萝树下春风来。
南窗萧飒松声起，凭崖一听清心耳。
可得见，未得亲。
八公携手五云去，空馀桂树愁杀人。
+++李白
++++梁园吟
我浮黄云去京阙，挂席欲进波连山。
天长水阔厌远涉，访古始及平台间。
平台为客忧思多，对酒遂作梁园歌。
却忆蓬池阮公咏，因吟渌水扬洪波。
洪波浩荡迷旧国，路远西归安可得。
生达命岂暇愁，且饮美酒登高楼。
平头奴子摇大扇，五月不热疑清秋。
玉盘杨梅为君设，吴盐如花皎白雪。
持盐把酒但饮之，莫学夷齐事高洁。
昔人豪贵信陵君，今人耕种信陵坟。
荒城虚照碧山月，古木尽入苍梧云。
梁王宫阙今安在，枚马先归不相待。
舞影歌声散绿池，空馀汴水东流海。
沉吟此事泪满衣，黄金买醉未能归。
连呼五白行六博，分曹赌酒酣驰辉。
歌且谣，意方远。
东山高卧时起来，欲济苍生未应晚。
+++李白
++++鸣皋歌，送岑征君
（时梁园三尺雪，在清泠池作）
若有人兮思鸣皋，阻积雪兮心烦劳。
洪河凌竞不可以径度，冰龙鳞兮难容舠。
邈仙山之峻极兮，闻天籁之嘈嘈。
霜崖缟皓以合沓兮，若长风扇海涌沧溟之波涛。
玄猿绿罴，舔舕崟岌。
危柯振石，骇胆栗魄，群呼而相号。
峰峥嵘以路绝，挂星辰于岩嶅。
送君之归兮，动鸣皋之新作。
交鼓吹兮弹丝，觞清泠之池阁。
君不行兮何待，若反顾之黄鹤。
扫梁园之群英，振大雅于东洛。
巾征轩兮历阻折，寻幽居兮越巘崿。
盘白石兮坐素月，琴松风兮寂万壑。
望不见兮心氛氲，萝冥冥兮霰纷纷。
水横洞以下渌，波小声而上闻。
虎啸谷而生风，龙藏溪而吐云。
寡鹤清唳，饥鼯颦呻。
魂独处此幽默兮，愀空山而愁人。
鸡聚族以争食，凤孤飞而无邻。
蝘蜓嘲龙，鱼目混珍。
嫫母衣锦，西施负薪。
若使巢由桎梏于轩冕兮，亦奚异乎夔龙蹩躠于风尘。
哭何苦而救楚，笑何夸而却秦。
吾诚不能学二子沽名矫节以耀世兮，固将弃天地而遗身。
白鸥兮飞来，长与君兮相亲。
+++李白
++++鸣皋歌奉饯从翁清归五崖山居
（河南府陆浑县有鸣皋山）
忆昨鸣皋梦里还，手弄素月清潭间。
觉时枕席非碧山，侧身西望阻秦关。
麒麟阁上春还早，著书却忆伊阳好。
青松来风吹古道，绿萝飞花覆烟草。
我家仙翁爱清真，才雄草圣凌古人，欲卧鸣皋绝世尘。
鸣皋微茫在何处，五崖峡水横樵路。
身披翠云裘，袖拂紫烟去。
去时应过嵩少间，相思为折三花树。
+++李白
++++劳劳亭歌
（在江宁县南十五里古送别之所，一名临沧观）
金陵劳劳送客堂，蔓草离离生道傍。
情不尽东流水，此地悲风愁白杨。
我乘素舸同康乐，朗咏清川飞夜霜。
昔闻牛渚吟五章，今来何谢袁家郎。
苦竹寒声动秋月，独宿空帘归梦长。

+++李白
++++横江词六首
人道横江好，侬道横江恶。
一风三日吹倒山，白浪高于瓦官阁。

海潮南去过浔阳，牛渚由来险马当。
横江欲渡风波恶，一水牵愁万里长。
横江西望阻西秦，汉水东连扬子津。
白浪如山那可渡，狂风愁杀峭帆人。
海神来过恶风回，浪打天门石壁开。
浙江八月何如此，涛似连山喷雪来。
横江馆前津吏迎，向余东指海云生。
郎今欲渡缘何事，如此风波不可行。
月晕天风雾不开，海鲸东蹙百川回。
惊波一起三山动，公无渡河归去来。
+++李白
++++金陵城西楼月下吟
金陵夜寂凉风发，独上高楼望吴越。
白云映水摇空城，白露垂珠滴秋月。
月下沉吟久不归，古来相接眼中稀。
解道澄江净如练，令人长忆谢玄晖。
+++李白
++++东山吟
携妓东土山，怅然悲谢安。
我妓今朝如花月，他妓古坟荒草寒。
白鸡梦后三百岁，洒酒浇君同所欢。
酣来自作青海舞，秋风吹落紫绮冠。
彼亦一时，此亦一时，浩浩洪流之咏何必奇。

+++李白
++++僧伽歌
真僧法号号僧伽，有时与我论三车。
问言诵咒几千遍，口道恒河沙复沙。
此僧本住南天竺，为法头陀来此国。
戒得长天秋月明，心如世上青莲色。
意清净，貌棱棱。
亦不减，亦不增。
瓶里千年铁柱骨，手中万岁胡孙藤。
嗟予落魄江淮久，罕遇真僧说空有。
一言散尽波罗夷，再礼浑除犯轻垢。

+++李白
++++白云歌，送刘十六归山
楚山秦山皆白云，白云处处长随君。
长随君，君入楚山里，云亦随君渡湘水。
湘水上，女萝衣，白云堪卧君早归。
+++李白
++++金陵歌，送别范宣
石头巉岩如虎踞，凌波欲过沧江去。
钟山龙盘走势来，秀色横分历阳树。
四十馀帝三百秋，功名事迹随东流。
白马小儿谁家子，泰清之岁来关囚。
金陵昔时何壮哉，席卷英豪天下来。
冠盖散为烟雾尽，金舆玉座成寒灰。
扣剑悲吟空咄嗟，梁陈白骨乱如麻。
天子龙沉景阳井，谁歌玉树后庭花。
此地伤心不能道，目下离离长春草。
送尔长江万里心，他年来访南山老。
+++李白
++++笑歌行
（以下二首，苏轼云是伪作）
笑矣乎，笑矣乎。
君不见曲如钩，古人知尔封公侯。
君不见直如弦，古人知尔死道边。
张仪所以只掉三寸舌，苏秦所以不垦二顷田。
笑矣乎，笑矣乎。
君不见沧浪老人歌一曲，还道沧浪濯吾足。
平生不解谋此身，虚作离骚遣人读。
笑矣乎，笑矣乎。
赵有豫让楚屈平，卖身买得千年名。
巢由洗耳有何益，夷齐饿死终无成。
君爱身后名，我爱眼前酒。
饮酒眼前乐，虚名何处有。
男儿穷通当有时，曲腰向君君不知。
猛虎不看几上肉，洪炉不铸囊中锥。
笑矣乎，笑矣乎。
宁武子，朱买臣，扣角行歌背负薪。
今日逢君君不识，岂得不如佯狂人。
+++李白
++++悲歌行
悲来乎，悲来乎。
有酒且莫斟，听我一曲悲来吟。
悲来不吟还不笑，天下无人知我心。
君有数斗酒，我有三尺琴。
琴鸣酒乐两相得，一杯不啻千钧金。
悲来乎，悲来乎。
天虽长，地虽久，金玉满堂应不守。
富贵百年能几何，死生一度人皆有。
孤猿坐啼坟上月，且须一尽杯中酒。
悲来乎，悲来乎。
凤凰不至河无图，微子去之箕子奴。
汉帝不忆李将军，楚王放却屈大夫。
悲来乎，悲来乎。
秦家李斯早追悔，虚名拨向身之外。
范子何曾爱五湖，功成名遂身自退。
剑是一夫用，书能知姓名。
惠施不肯干万乘，卜式未必穷一经。
还须黑头取方伯，莫谩白首为儒生。

++上卷一百六十七
  
+++李白
++++秋浦歌十七首
秋浦长似秋，萧条使人愁。
客愁不可度，行上东大楼。
正西望长安，下见江水流。
寄言向江水，汝意忆侬不。
遥传一掬泪，为我达扬州。
秋浦猿夜愁，黄山堪白头。
清溪非陇水，翻作断肠流。
欲去不得去，薄游成久游。
何年是归日，雨泪下孤舟。
秋浦锦驼鸟，人间天上稀。
山鸡羞渌水，不敢照毛衣。
两鬓入秋浦，一朝飒已衰。
猿声催白发，长短尽成丝。
秋浦多白猿，超腾若飞雪。
牵引条上儿，饮弄水中月。
愁作秋浦客，强看秋浦花。
山川如剡县，风日似长沙。
醉上山公马，寒歌甯戚牛。
空吟白石烂，泪满黑貂裘。
秋浦千重岭，水车岭最奇。
天倾欲堕石，水拂寄生枝。
江祖一片石，青天扫画屏。
题诗留万古，绿字锦苔生。
千千石楠树，万万女贞林。
山山白鹭满，涧涧白猿吟。
君莫向秋浦，猿声碎客心。
逻人横鸟道，江祖出鱼梁。
水急客舟疾，山花拂面香。
水如一匹练，此地即平天。
耐可乘明月，看花上酒船。
渌水净素月，月明白鹭飞。
郎听采菱女，一道夜歌归。
炉火照天地，红星乱紫烟。
赧郎明月夜，歌曲动寒川。
白发三千丈，缘愁似个长。
不知明镜里，何处得秋霜。
秋浦田舍翁，采鱼水中宿。
妻子张白鹇，结罝映深竹。
桃波一步地，了了语声闻。
暗与山僧别，低头礼白云。
+++李白
++++当涂赵炎少府粉图山水歌
峨眉高出西极天，罗浮直与南溟连。
名公绎思挥彩笔，驱山走海置眼前。
满堂空翠如可扫，赤城霞气苍梧烟。
洞庭潇湘意渺绵，三江七泽情洄沿。
惊涛汹涌向何处，孤舟一去迷归年。
征帆不动亦不旋，飘如随风落天边。
心摇目断兴难尽，几时可到三山巅。
西峰峥嵘喷流泉，横石蹙水波潺湲。
东崖合沓蔽轻雾，深林杂树空芊绵。
此中冥昧失昼夜，隐几寂听无鸣蝉。
长松之下列羽客，对坐不语南昌仙。
南昌仙人赵夫子，妙年历落青云士。
讼庭无事罗众宾，杳然如在丹青里。
五色粉图安足珍，真仙可以全吾身。
若待功成拂衣去，武陵桃花笑杀人。
+++李白
++++永王东巡歌十一首
永王正月东出师，天子遥分龙虎旗。
楼船一举风波静，江汉翻为雁鹜池。
三川北虏乱如麻，四海南奔似永嘉。
但用东山谢安石，为君谈笑静胡沙。
雷鼓嘈嘈喧武昌，云旗猎猎过寻阳。
秋毫不犯三吴悦，春日遥看五色光。
龙蟠虎踞帝王州，帝子金陵访古丘。
春风试暖昭阳殿，明月还过鳷鹊楼。
二帝巡游俱未回，五陵松柏使人哀。
诸侯不救河南地，更喜贤王远道来。
丹阳北固是吴关，画出楼台云水间。
千岩烽火连沧海，两岸旌旗绕碧山。
王出三山按五湖，楼船跨海次陪都。
战舰森森罗虎士，征帆一一引龙驹。
长风挂席势难回，海动山倾古月摧。
君看帝子浮江日，何似龙骧出峡来。
祖龙浮海不成桥，汉武寻阳空射蛟。
我王楼舰轻秦汉，却似文皇欲渡辽。
帝宠贤王入楚关，扫清江汉始应还。
初从云梦开朱邸，更取金陵作小山。
试借君王玉马鞭，指挥戎虏坐琼筵。
南风一扫胡尘静，西入长安到日边。
+++李白
++++上皇西巡南京歌十首
胡尘轻拂建章台，圣主西巡蜀道来。
剑壁门高五千尺，石为楼阁九天开。
九天开出一成都，万户千门入画图。
草树云山如锦绣，秦川得及此间无。
华阳春树号新丰，行入新都若旧宫。
柳色未饶秦地绿，花光不减上阳红。
谁道君王行路难，六龙西幸万人欢。
地转锦江成渭水，天回玉垒作长安。
万国同风共一时，锦江何谢曲江池。
石镜更明天上月，后宫亲得照蛾眉。
濯锦清江万里流，云帆龙舸下扬州。
北地虽夸上林苑，南京还有散花楼。
锦水东流绕锦城，星桥北挂象天星。
四海此中朝圣主，峨眉山下列仙庭。
秦开蜀道置金牛，汉水元通星汉流。
天子一行遗圣迹，锦城长作帝王州。
水绿天青不起尘，风光和暖胜三秦。
万国烟花随玉辇，西来添作锦江春。
剑阁重关蜀北门，上皇归马若云屯。
少帝长安开紫极，双悬日月照乾坤。
+++李白
++++峨眉山月歌
峨眉山月半轮秋，影入平羌江水流。
夜发清溪向三峡，思君不见下渝州。
+++李白
++++峨眉山月歌，送蜀僧晏入中京
我在巴东三峡时，西看明月忆峨眉。
月出峨眉照沧海，与人万里长相随。
黄鹤楼前月华白，此中忽见峨眉客。
峨眉山月还送君，风吹西到长安陌。
长安大道横九天，峨眉山月照秦川。
黄金狮子乘高座，白玉麈尾谈重玄。
我似浮云殢吴越，君逢圣主游丹阙。
一振高名满帝都，归时还弄峨眉月。

+++李白
++++赤壁歌送别
二龙争战决雌雄，赤壁楼船扫地空。
烈火张天照云海，周瑜于此破曹公。
君去沧江望澄碧，鲸鲵唐突留馀迹。
一一书来报故人，我欲因之壮心魄。
+++李白
++++江夏行
忆昔娇小姿，春心亦自持。
为言嫁夫婿，得免长相思。
谁知嫁商贾，令人却愁苦。
自从为夫妻，何曾在乡土。
去年下扬州，相送黄鹤楼。
眼看帆去远，心逐江水流。
只言期一载，谁谓历三秋。
使妾肠欲断，恨君情悠悠。
东家西舍同时发，北去南来不逾月。
未知行李游何方，作个音书能断绝。
适来往南浦，欲问西江船。
正见当垆女，红妆二八年。
一种为人妻，独自多悲凄。
对镜便垂泪，逢人只欲啼。
不如轻薄儿，旦暮长相随。
悔作商人妇，青春长别离。
如今正好同欢乐，君去容华谁得知。

+++李白
++++怀仙歌
一鹤东飞过沧海，放心散漫知何在。
仙人浩歌望我来，应攀玉树长相待。
尧舜之事不足惊，自馀嚣嚣直可轻。
巨鳌莫戴三山去，我欲蓬莱顶上行。
+++李白
++++玉真仙人词
玉真之仙人，时往太华峰。
清晨鸣天鼓，飙欻腾双龙。
弄电不辍手，行云本无踪。
几时入少室，王母应相逢。
+++李白
++++清溪行
（一作宣州清溪）
清溪清我心，水色异诸水。
借问新安江，见底何如此。
人行明镜中，鸟度屏风里。
向晚猩猩啼，空悲远游子。
+++李白
++++酬殷明佐见赠五云裘歌
我吟谢脁诗上语，朔风飒飒吹飞雨。
谢脁已没青山空，后来继之有殷公。
粉图珍裘五云色，晔如晴天散彩虹。
文章彪炳光陆离，应是素娥玉女之所为。
轻如松花落金粉，浓似苔锦含碧滋。
远山积翠横海岛，残霞飞丹映江草。
凝毫采掇花露容，几年功成夺天造。
故人赠我我不违，著令山水含清晖。
顿惊谢康乐，诗兴生我衣。
襟前林壑敛暝色，袖上云霞收夕霏。
群仙长叹惊此物，千崖万岭相萦郁。
身骑白鹿行飘飖，手翳紫芝笑披拂。
相如不足跨鹔鹴，王恭鹤氅安可方。
瑶台雪花数千点，片片吹落春风香。
为君持此凌苍苍，上朝三十六玉皇。
下窥夫子不可及，矫首相思空断肠。
+++李白
++++临路歌
大鹏飞兮振八裔，中天摧兮力不济。
馀风激兮万世，游扶桑兮挂石袂。
后人得之传此，仲尼亡兮谁为出涕。
+++李白
++++古意
君为女萝草，妾作兔丝花。
轻条不自引，为逐春风斜。
百丈托远松，缠绵成一家。
谁言会面易，各在青山崖。
女萝发馨香，兔丝断人肠。
枝枝相纠结，叶叶竞飘扬。
生子不知根，因谁共芬芳。
中巢双翡翠，上宿紫鸳鸯。
若识二草心，海潮亦可量。
+++李白
++++山鹧鸪词
苦竹岭头秋月辉，苦竹南枝鹧鸪飞。
嫁得燕山胡雁婿，欲衔我向雁门归。
山鸡翟雉来相劝，南禽多被北禽欺。
紫塞严霜如剑戟，苍梧欲巢难背违。
我今誓死不能去，哀鸣惊叫泪沾衣。

+++李白
++++历阳壮士勤将军名思齐歌
太古历阳郡，化为洪川在。
江山犹郁盘，龙虎秘光彩。
蓄泄数千载，风云何霮䨴。
特生勤将军，神力百夫倍。
+++李白
++++草书歌行
少年上人号怀素，草书天下称独步。
墨池飞出北溟鱼，笔锋杀尽中山兔。
八月九月天气凉，酒徒词客满高堂。
笺麻素绢排数厢，宣州石砚墨色光。
吾师醉后倚绳床，须臾扫尽数千张。
飘风骤雨惊飒飒，落花飞雪何茫茫。
起来向壁不停手，一行数字大如斗。
怳怳如闻神鬼惊，时时只见龙蛇走。
左盘右蹙如惊电，状同楚汉相攻战。
湖南七郡凡几家，家家屏障书题遍。
王逸少，张伯英，古来几许浪得名。
张颠老死不足数，我师此义不师古。
古来万事贵天生，何必要公孙大娘浑脱舞。
+++李白
++++和卢侍御通塘曲
君夸通塘好，通塘胜耶溪。
通塘在何处，远在寻阳西。
青萝袅袅挂烟树，白鹇处处聚沙堤。
石门中断平湖出，百丈金潭照云日。
何处沧浪垂钓翁，鼓棹渔歌趣非一。
相逢不相识，出没绕通塘。
浦边清水明素足，别有浣沙吴女郎。
行尽绿潭潭转幽，疑是武陵春碧流。
秦人鸡犬桃花里，将比通塘渠见羞。
通塘不忍别，十去九迟回。
偶逢佳境心已醉，忽有一鸟从天来。
月出青山送行子，四边苦竹秋声起。
长吟白雪望星河，双垂两足扬素波。
梁鸿德耀会稽日，宁知此中乐事多。

++上卷一百六十八
  
+++李白
++++赠孟浩然
吾爱孟夫子，风流天下闻。
红颜弃轩冕，白首卧松云。
醉月频中圣，迷花不事君。
高山安可仰，徒此揖清芬。
+++李白
++++赠从兄襄阳少府皓
结发未识事，所交尽豪雄。
却秦不受赏，击晋宁为功。
小节岂足言，退耕舂陵东。
归来无产业，生事如转蓬。
一朝乌裘敝，百镒黄金空。
弹剑徒激昂，出门悲路穷。
吾兄青云士，然诺闻诸公。
所以陈片言，片言贵情通。
棣华倘不接，甘与秋草同。
+++李白
++++淮海对雪赠傅霭
（一作淮南对雪赠孟浩然）
朔雪落吴天，从风渡溟渤。
海树成阳春，江沙浩明月。
兴从剡溪起，思绕梁园发。
寄君郢中歌，曲罢心断绝。
+++李白
++++赠徐安宜
白田见楚老，歌咏徐安宜。
制锦不择地，操刀良在兹。
清风动百里，惠化闻京师。
浮人若云归，耕种满郊岐。
川光净麦陇，日色明桑枝。
讼息但长啸，宾来或解颐。
青橙拂户牖，白水流园池。
游子滞安邑，怀恩未忍辞。
翳君树桃李，岁晚托深期。
+++李白
++++赠任城卢主簿
海鸟知天风，窜身鲁门东。
临觞不能饮，矫翼思凌空。
钟鼓不为乐，烟霜谁与同。
归飞未忍去，流泪谢鸳鸿。
+++李白
++++早秋赠裴十七仲堪
远海动风色，吹愁落天涯。
南星变大火，热气馀丹霞。
光景不可回，六龙转天车。
荆人泣美玉，鲁叟悲匏瓜。
功业若梦里，抚琴发长嗟。
裴生信英迈，屈起多才华。
历抵海岱豪，结交鲁朱家。
复携两少女，艳色惊荷葩。
双歌入青云，但惜白日斜。
穷溟出宝贝，大泽饶龙蛇。
明主倘见收，烟霞路非赊。
时命若不会，归应炼丹砂。
+++李白
++++赠范金卿二首
君子枉清盼，不知东走迷。
离家来几月，络纬鸣中闺。
桃李君不言，攀花愿成蹊。
那能吐芳信，惠好相招携。
我有结绿珍，久藏浊水泥。
时人弃此物，乃与燕珉齐。
摭拭欲赠之，申眉路无梯。
辽东惭白豕，楚客羞山鸡。
徒有献芹心，终流泣玉啼。
只应自索漠，留舌示山妻。
范宰不买名，弦歌对前楹。
为邦默自化，日觉冰壶清。
百里鸡犬静，千庐机杼鸣。
浮人少荡析，爱客多逢迎。
游子睹嘉政，因之听颂声。
+++李白
++++赠瑕丘王少府
皎皎鸾凤姿，飘飘神仙气。
梅生亦何事，来作南昌尉。
清风佐鸣琴，寂寞道为贵。
一见过所闻，操持难与群。
毫挥鲁邑讼，目送瀛洲云。
我隐屠钓下，尔当玉石分。
无由接高论，空此仰清芬。
+++李白
++++东鲁见狄博通
去年别我向何处，有人传道游江东。
谓言挂席度沧海，却来应是无长风。
+++李白
++++见京兆韦参军量移东阳二首
潮水还归海，流人却到吴。
相逢问愁苦，泪尽日南珠。
闻说金华渡，东连五百滩。
全胜若耶好，莫道此行难。
猿啸千溪合，松风五月寒。
他年一携手，摇艇入新安。
+++李白
++++赠丹阳横山周处士惟长
周子横山隐，开门临城隅。
连峰入户牖，胜概凌方壶。
时作白纻词，放歌丹阳湖。
水色傲溟渤，川光秀菰蒲。
当其得意时，心与天壤俱。
闲云随舒卷，安识身有无。
抱石耻献玉，沉泉笑探珠。
羽化如可作，相携上清都。
+++李白
++++玉真公主别馆苦雨，赠卫尉张卿二首
秋坐金张馆，繁阴昼不开。
空烟迷雨色，萧飒望中来。
翳翳昏垫苦，沉沉忧恨催。
清秋何以慰，白酒盈吾杯。
吟咏思管乐，此人已成灰。
独酌聊自勉，谁贵经纶才。
弹剑谢公子，无鱼良可哀。
苦雨思白日，浮云何由卷。
稷契和天人，阴阳乃骄蹇。
秋霖剧倒井，昏雾横绝巘。
欲往咫尺途，遂成山川限。
潈潈奔溜闻，浩浩惊波转。
泥沙塞中途，牛马不可辨。
饥从漂母食，闲缀羽陵简。
园家逢秋蔬，藜藿不满眼。
蟏蛸结思幽，蟋蟀伤褊浅。
厨灶无青烟，刀机生绿藓。
投箸解鹔鹴，换酒醉北堂。
丹徒布衣者，慷慨未可量。
何时黄金盘，一斛荐槟榔。
功成拂衣去，摇曳沧洲傍。
+++李白
++++赠韦秘书子春二首
谷口郑子真，躬耕在岩石。
高名动京师，天下皆籍籍。
斯人竟不起，云卧从所适。
苟无济代心，独善亦何益。
惟君家世者，偃息逢休明。
谈天信浩荡，说剑纷纵横。
谢公不徒然，起来为苍生。
秘书何寂寂，无乃羁豪英。
且复归碧山，安能恋金阙。
旧宅樵渔地，蓬蒿已应没。
却顾女几峰，胡颜见云月。
徒为风尘苦，一官已白须。
气同万里合，访我来琼都。
披云睹青天，扪虱话良图。
留侯将绮里，出处未云殊。
终与安社稷，功成去五湖。
+++李白
++++赠韦侍御黄裳二首
太华生长松，亭亭凌霜雪。
天与百尺高，岂为微飙折。
桃李卖阳艳，路人行且迷。
春光扫地尽，碧叶成黄泥。
愿君学长松，慎勿作桃李。
受屈不改心，然后知君子。
见君乘骢马，知上太山道。
此地果摧轮，全身以为宝。
我如丰年玉，弃置秋田草。
但勖冰壶心，无为叹衰老。
+++李白
++++赠薛校书
我有吴越曲，无人知此音。
姑苏成蔓草，麋鹿空悲吟。
未夸观涛作，空郁钓鳌心。
举手谢东海，虚行归故林。
+++李白
++++赠何七判官昌浩
有时忽惆怅，匡坐至夜分。
平明空啸咤，思欲解世纷。
心随长风去，吹散万里云。
羞作济南生，九十诵古文。
不然拂剑起，沙漠收奇勋。
老死阡陌间，何因扬清芬。
夫子今管乐，英才冠三军。
终与同出处，岂将沮溺群。
+++李白
++++读诸葛武侯传，书怀赠长安崔少府叔封昆季
汉道昔云季，群雄方战争。
霸图各未立，割据资豪英。
赤伏起颓运，卧龙得孔明。
当其南阳时，陇亩躬自耕。
鱼水三顾合，风云四海生。
武侯立岷蜀，壮志吞咸京。
何人先见许，但有崔州平。
余亦草间人，颇怀拯物情。
晚途值子玉，华发同衰荣。
托意在经济，结交为弟兄。
毋令管与鲍，千载独知名。
+++李白
++++赠郭将军
将军少年出武威，入掌银台护紫微。
平明拂剑朝天去，薄暮垂鞭醉酒归。
爱子临风吹玉笛，美人向月舞罗衣。
畴昔雄豪如梦里，相逢且欲醉春晖。
+++李白
++++驾去温泉后赠杨山人
少年落魄楚汉间，风尘萧瑟多苦颜。
自言管葛竟谁许，长吁莫错还闭关。
一朝君王垂拂拭，剖心输丹雪胸臆，
忽蒙白日回景光，直上青云生羽翼，幸陪鸾辇出鸿都，身骑飞龙天马驹。
王公大人借颜色，金璋紫绶来相趋。
当时结交何纷纷，片言道合惟有君。
待吾尽节报明主，然后相携卧白云。

+++李白
++++温泉侍从归逢故人
汉帝长杨苑，夸胡羽猎归。
子云叨侍从，献赋有光辉。
激赏摇天笔，承恩赐御衣。
逢君奏明主，他日共翻飞。
+++李白
++++赠裴十四
朝见裴叔则，朗如行玉山，黄河落天走东海，万里写入胸怀间。
身骑白鼋不敢度，金高南山买君顾。
裴回六合无相知，飘若浮云且西去。
+++李白
++++赠崔侍郎
黄河二尺鲤，本在孟津居。
点额不成龙，归来伴凡鱼。
故人东海客，一见借吹嘘。
风涛倘相见，更欲凌昆墟。
+++李白
++++述德兼陈情上哥舒大夫
天为国家孕英才，森森矛戟拥灵台。
浩荡深谋喷江海，纵横逸气走风雷。
丈夫立身有如此，一呼三军皆披靡。
卫青谩作大将军，白起真成一竖子。
+++李白
++++雪谗诗赠友人
嗟予沉迷，猖獗已久。
五十知非，古人尝有。
立言补过，庶存不朽。
包荒匿瑕，蓄此顽丑。
月出致讥，贻愧皓首。
感悟遂晚，事往日迁。
白璧何辜，青蝇屡前。
群轻折轴，下沉黄泉。
众毛飞骨，上凌青天。
萋斐暗成，贝锦粲然。
泥沙聚埃，珠玉不鲜。
洪焰烁山，发自纤烟。
苍波荡日，起于微涓。
交乱四国，播于八埏。
拾尘掇蜂，疑圣猜贤。
哀哉悲夫，谁察予之贞坚。
彼妇人之猖狂，不如鹊之强强。
彼妇人之淫昏，不如鹑之奔奔。
坦荡君子，无悦簧言。
擢发续罪，罪乃孔多。
倾海流恶，恶无以过。
生实难，逢此织罗。
积毁销金，沉忧作歌。
天未丧文，其如余何。
妲己灭纣，褒女惑周。
天维荡覆，职此之由。
汉祖吕氏，食其在傍。
秦皇太后，毐亦淫荒。
螮蝀作昏，遂掩太阳。
万乘尚尔，匹夫何伤。
辞殚意穷，心切理直。
如或妄谈，昊天是殛。
子野善听，离娄至明。
神靡遁响，鬼无逃形。
不我遐弃，庶昭忠诚。
+++李白
++++赠参寥子
白鹤飞天书，南荆访高士。
五云在岘山，果得参寥子。
肮脏辞故园，昂藏入君门。
天子分玉帛，百官接话言。
毫墨时洒落，探玄有奇作。
著论穷天人，千春秘麟阁。
长揖不受官，拂衣归林峦。
余亦去金马，藤萝同所欢。
相思在何处，桂树青云端。
+++李白
++++赠饶阳张司户燧
朝饮苍梧泉，夕栖碧海烟。
宁知鸾凤意，远托椅桐前。
慕蔺岂曩古，攀嵇是当年。
愧非黄石老，安识子房贤。
功业嗟落日，容华弃徂川。
一语已道意，三山期著鞭。
蹉跎人间世，寥落壶中天。
独见游物祖，探元穷化先。
何当共携手，相与排冥筌。
+++李白
++++赠清漳明府侄聿
我李百万叶，柯条布中州。
天开青云器，日为苍生忧。
小邑且割鸡，大刀伫烹牛。
雷声动四境，惠与清漳流。
弦歌咏唐尧，脱落隐簪组。
心和得天真，风俗犹太古。
牛羊散阡陌，夜寝不扃户。
问此何以然，贤人宰吾土。
举邑树桃李，垂阴亦流芬。
河堤绕绿水，桑柘连青云。
赵女不冶容，提笼昼成群。
缲丝鸣机杼，百里声相闻。
讼息鸟下阶，高卧披道帙。
蒲鞭挂檐枝，示耻无扑抶。
琴清月当户，人寂风入室。
长啸一无言，陶然上皇逸。
白玉壶冰水，壶中见底清。
清光洞毫发，皎洁照群情。
赵北美佳政，燕南播高名。
过客览行谣，因之诵德声。
+++李白
++++赠临洺县令皓弟
（时被讼停官）
陶令去彭泽，茫然太古心。
大音自成曲，但奏无弦琴。
钓水路非远，连鳌意何深。
终期龙伯国，与尔相招寻。
+++李白
++++赠郭季鹰
河东郭有道，于世若浮云。
盛德无我位，清光独映君。
耻将鸡并食，长与凤为群。
一击九千仞，相期凌紫氛。
+++李白
++++邺中赠王大
（一作邺中王大劝入高凤石门山幽居）
一身竟无托，远与孤蓬征。
千里失所依，复将落叶并。
中途偶良朋，问我将何行。
欲献济时策，此心谁见明。
君王制六合，海塞无交兵。
壮士伏草间，沉忧乱纵横。
飘飘不得意，昨发南都城。
紫燕枥下嘶，青萍匣中鸣。
投躯寄天下，长啸寻豪英。
耻学琅琊人，龙蟠事躬耕。
富贵吾自取，建功及春荣。
我愿执尔手，尔方达我情。
相知同一己，岂惟弟与兄。
抱子弄白云，琴歌发清声。
临别意难尽，各希存令名。
+++李白
++++赠华州王司士
淮水不绝涛澜高，盛德未泯生英髦。
知君先负庙堂器，今日还须赠宝刀。
+++李白
++++赠卢征君昆弟
明主访贤逸，云泉今已空。
二卢竟不起，万乘高其风。
河上喜相得，壶中趣每同。
沧州即此地，观化游无穷。
水落海上清，鳌背睹方蓬。
与君弄倒景，携手凌星虹。
+++李白
++++赠新平少年
韩信在淮阴，少年相欺凌。
屈体若无骨，壮心有所凭。
一遭龙颜君，啸咤从此兴。
千金答漂母，万古共嗟称。
而我竟何为，寒苦坐相仍。
长风入短袂，两手如怀冰。
故友不相恤，新交宁见矜。
摧残槛中虎，羁绁鞲上鹰。
何时腾风云，搏击申所能。
+++李白
++++赠崔侍郎
长剑一杯酒，男儿方寸心。
洛阳因剧孟，托宿话胸襟。
但仰山岳秀，不知江海深。
长安复携手，再顾重千金。
君乃輶轩佐，予叨翰墨林。
高风摧秀木，虚弹落惊禽。
不取回舟兴，而来命驾寻。
扶摇应借力，桃李愿成阴。
笑吐张仪舌，愁为庄舄吟。
谁怜明月夜，肠断听秋砧。
+++李白
++++走笔赠独孤驸马
都尉朝天跃马归，香风吹人花乱飞。
银鞍紫鞚照云日，左顾右盼生光辉。
是时仆在金门里，待诏公车谒天子。
长揖蒙垂国士恩，壮心剖出酬知己。
一别蹉跎朝市间，青云之交不可攀。
倘其公子重回顾，何必侯嬴长抱关。
+++李白
++++赠嵩山焦炼师
二室凌青天，三花含紫烟。
中有蓬海客，宛疑麻姑仙。
道在喧莫染，迹高想已绵。
时餐金鹅蕊，屡读青苔篇。
八极恣游憩，九垓长周旋。
下瓢酌颍水，舞鹤来伊川。
还归空山上，独拂秋霞眠。
萝月挂朝镜，松风鸣夜弦。
潜光隐嵩岳，炼魄栖云幄。
霓裳何飘飖，凤吹转绵邈。
愿同西王母，下顾东方朔。
紫书倘可传，铭骨誓相学。
+++李白
++++口号赠征君鸿
（此公时被征）
陶令辞彭泽，梁鸿入会稽。
我寻高士传，君与古人齐。
云卧留丹壑，天书降紫泥。
不知杨伯起，早晚向关西。
+++李白
++++上李邕
（此首萧士赟云是伪作）
大鹏一日同风起，抟摇直上九万里。
假令风歇时下来，犹能簸却沧溟水。
世人见我恒殊调，闻余大言皆冷笑。
宣父犹能畏后生，丈夫未可轻年少。
+++李白
++++赠张公洲革处士
列子居郑圃，不将众庶分。
革侯遁南浦，常恐楚人闻。
抱瓮灌秋蔬，心闲游天云。
每将瓜田叟，耕种汉水濆。
时登张公洲，入兽不乱群。
井无桔槔事，门绝刺绣文。
长揖二千石，远辞百里君。
斯为真隐者，吾党慕清芬。

++上卷一百六十九
  
+++李白
++++秋日炼药院镊白发，赠元六兄林宗
木落识岁秋，瓶冰知天寒。
桂枝日已绿，拂雪凌云端。
弱龄接光景，矫翼攀鸿鸾。
投分三十载，荣枯同所欢。
长吁望青云，镊白坐相看。
秋颜入晓镜，壮发凋危冠。
穷与鲍生贾，饥从漂母餐。
时来极天人，道在岂吟叹。
乐毅方适赵，苏秦初说韩。
卷舒固在我，何事空摧残。
+++李白
++++书情题蔡舍人雄
尝高谢太傅，携妓东山门。
楚舞醉碧云，吴歌断清猿。
暂因苍生起，谈笑安黎元。
余亦爱此人，丹霄冀飞翻。
遭逢圣明主，敢进兴亡言。
白璧竟何辜，青蝇遂成冤。
一朝去京国，十载客梁园。
猛犬吠九关，杀人愤精魂。
皇穹雪冤枉，白日开氛昏。
泰阶得夔龙，桃李满中原。
倒海索明月，凌山采芳荪。
愧无横草功，虚负雨露恩。
迹谢云台阁，心随天马辕。
夫子王佐才，而今复谁论。
层飙振六翮，不日思腾骞。
我纵五湖棹，烟涛恣崩奔。
梦钓子陵湍，英风缅犹存。
彼希客星隐，弱植不足援。
千里一回首，万里一长歌。
黄鹤不复来，清风愁奈何。
舟浮潇湘月，山倒洞庭波。
投汨笑古人，临濠得天和。
闲时田亩中，搔背牧鸡鹅。
别离解相访，应在武陵多。
+++李白
++++忆襄阳旧游，赠马少府巨
昔为大堤客，曾上山公楼。
开窗碧嶂满，拂镜沧江流。
高冠佩雄剑，长揖韩荆州。
此地别夫子，今来思旧游。
朱颜君未老，白发我先秋。
壮志恐蹉跎，功名若云浮。
归心结远梦，落日悬春愁。
空思羊叔子，堕泪岘山头。
+++李白
++++对雪献从兄虞城宰
昨夜梁园里，弟寒兄不知。
庭前看玉树，肠断忆连枝。
+++李白
++++访道安陵遇盖还为余造真箓，临别留赠
清水见白石，仙人识青童。
安陵盖夫子，十岁与天通。
悬河与微言，谈论安可穷。
能令二千石，抚背惊神聪。
挥毫赠新诗，高价掩山东。
至今平原客，感激慕清风。
学道北海仙，传书蕊珠宫。
丹田了玉阙，白日思云空。
为我草真箓，天人惭妙工。
七元洞豁落，八角辉星虹。
三灾荡璇玑，蛟龙翼微躬。
举手谢天地，虚无齐始终。
黄金满高堂，答荷难克充。
下笑世上士，沉魂北罗酆。
昔日万乘坟，今成一科蓬。
赠言若可重，实此轻华嵩。
+++李白
++++赠崔郎中宗之
（时谪官金陵）
胡雁拂海翼，翱翔鸣素秋。
惊云辞沙朔，飘荡迷河洲。
有如飞蓬人，去逐万里游。
登高望浮云，仿佛如旧丘。
日从海傍没，水向天边流。
长啸倚孤剑，目极心悠悠。
岁晏归去来，富贵安可求。
仲尼七十说，历聘莫见收。
鲁连逃千金，珪组岂可酬。
时哉苟不会，草木为我俦。
希君同携手，长往南山幽。
+++李白
++++赠崔咨议
绿骥本天马，素非伏枥驹。
长嘶向清风，倏忽凌九区。
何言西北至，却走东南隅。
世道有翻覆，前期难豫图。
希君一翦拂，犹可骋中衢。
+++李白
++++赠升州王使君忠臣
六代帝王国，三吴佳丽城。
贤人当重寄，天子借高名。
巨海一边静，长江万里清。
应须救赵策，未肯弃侯嬴。
+++李白
++++赠别从甥高五
鱼目高泰山，不如一玙璠。
贤甥即明月，声价动天门。
能成吾宅相，不减魏阳元。
自顾寡筹略，功名安所存。
五木思一掷，如绳系穷猿。
枥中骏马空，堂上醉人喧。
黄金久已罄，为报故交恩。
闻君陇西行，使我惊心魂。
与尔共飘飖，云天各飞翻。
江水流或卷，此心难具论。
贫家羞好客，语拙觉辞繁。
三朝空错莫，对饭却惭冤。
自笑我非夫，生事多契阔。
蓄积万古愤，向谁得开豁。
天地一浮云，此身乃毫末。
忽见无端倪，太虚可包括。
去去何足道，临歧空复愁。
肝胆不楚越，山河亦衾裯。
云龙若相从，明主会见收。
成功解相访，溪水桃花流。
+++李白
++++赠裴司马
翡翠黄金缕，绣成歌舞衣。
若无云间月，谁可比光辉。
秀色一如此，多为众女讥。
君恩移昔爱，失宠秋风归。
愁苦不窥邻，泣上流黄机。
天寒素手冷，夜长烛复微。
十日不满匹，鬓蓬乱若丝。
犹是可怜人，容华世中稀。
向君发皓齿，顾我莫相违。
+++李白
++++叙旧赠江阳宰陆调
泰伯让天下，仲雍扬波涛。
清风荡万古，迹与星辰高。
开吴食东溟，陆氏世英髦。
多君秉古节，岳立冠人曹。
风流少年时，京洛事游遨。
腰间延陵剑，玉带明珠袍。
我昔斗鸡徒，连延五陵豪。
邀遮相组织，呵吓来煎熬。
君开万丛人，鞍马皆辟易。
告急清宪台，脱余北门厄。
间宰江阳邑，翦棘树兰芳。
城门何肃穆，五月飞秋霜。
好鸟集珍木，高才列华堂。
时从府中归，丝管俨成行。
但苦隔远道，无由共衔觞。
江北荷花开，江南杨梅熟。
正好饮酒时，怀贤在心目。
挂席拾海月，乘风下长川。
多沽新丰醁，满载剡溪船。
中途不遇人，直到尔门前。
大笑同一醉，取乐平生年。
+++李白
++++赠从孙义兴宰铭
天子思茂宰，天枝得英才。
朗然清秋月，独出映吴台。
落笔生绮绣，操刀振风雷。
蠖屈虽百里，鹏鶱望三台。
退食无外事，琴堂向山开。
绿水寂以闲，白云有时来。
河阳富奇藻，彭泽纵名杯。
所恨不见之，犹如仰昭回。
元恶昔滔天，疲人散幽草。
惊川无活鳞，举邑罕遗老。
誓雪会稽耻，将奔宛陵道。
亚相素所重，投刃应桑林。
独坐伤激扬，神融一开襟。
弦歌欣再理，和乐醉人心。
蠹政除害马，倾巢有归禽。
壶浆候君来，聚舞共讴吟。
农人弃蓑笠，蚕女堕缨簪。
欢笑相拜贺，则知惠爱深。
历职吾所闻，称贤尔为最。
化洽一邦上，名驰三江外。
峻节贯云霄，通方堪远大。
能文变风俗，好客留轩盖。
他日一来游，因之严光濑。
+++李白
++++草创大还，赠柳官迪
天地为橐籥，周流行太易。
造化合元符，交媾腾精魄。
自然成妙用，孰知其指的。
罗络四季间，绵微无一隙。
日月更出没，双光岂云只。
姹女乘河车，黄金充辕轭。
执枢相管辖，摧伏伤羽翮。
朱鸟张炎威，白虎守本宅。
相煎成苦老，消铄凝津液。
仿佛明窗尘，死灰同至寂。
捣冶入赤色，十二周律历。
赫然称大还，与道本无隔。
白日可抚弄，清都在咫尺。
北酆落死名，南斗上生籍。
抑予是何者，身在方士格。
才术信纵横，世途自轻掷。
吾求仙弃俗，君晓损胜益。
不向金阙游，思为玉皇客。
鸾车速风电，龙骑无鞭策。
一举上九天，相携同所适。
+++李白
++++赠崔司户文昆季
双珠出海底，俱是连城珍。
明月两特达，馀辉傍照人。
英声振名都，高价动殊邻。
岂伊箕山故，特以风期亲。
惟昔不自媒，担簦西入秦。
攀龙九天上，忝列岁星臣。
布衣侍丹墀，密勿草丝纶。
才微惠渥重，谗巧生缁磷。
一去已十载，今来复盈旬。
清霜入晓鬓，白露生衣巾。
侧见绿水亭，开门列华茵。
千金散义士，四坐无凡宾。
欲折月中桂，持为寒者薪。
路傍已窃笑，天路将何因。
垂恩倘丘山，报德有微身。
+++李白
++++赠溧阳宋少府陟
李斯未相秦，且逐东门兔。
宋玉事襄王，能为高唐赋。
常闻绿水曲，忽此相逢遇。
扫洒青天开，豁然披云雾。
葳蕤紫鸾鸟，巢在昆山树。
惊风西北吹，飞落南溟去。
早怀经济策，特受龙颜顾。
白玉栖青蝇，君臣忽行路。
人生感分义，贵欲呈丹素。
何日清中原，相期廓天步。
+++李白
++++戏赠郑溧阳
陶令日日醉，不知五柳春。
素琴本无弦，漉酒用葛巾。
清风北窗下，自谓羲皇人。
何时到栗里，一见平生亲。
+++李白
++++赠僧崖公
昔在朗陵东，学禅白眉空。
大地了镜彻，回旋寄轮风。
揽彼造化力，持为我神通。
晚谒泰山君，亲见日没云。
中夜卧山月，拂衣逃人群。
授余金仙道，旷劫未始闻。
冥机发天光，独朗谢垢氛。
虚舟不系物，观化游江濆。
江濆遇同声，道崖乃僧英。
说法动海岳，游方化公卿。
手秉玉麈尾，如登白楼亭。
微言注百川，亹亹信可听。
一风鼓群有，万籁各自鸣。
启闭八窗牖，托宿掣电霆。
自言历天台，搏壁蹑翠屏。
凌兢石桥去，恍惚入青冥。
昔往今来归，绝景无不经。
何日更携手，乘杯向蓬瀛。
+++李白
++++游溧阳北湖亭望瓦屋山怀古赠同旅
（一作赠孟浩然）
朝登北湖亭，遥望瓦屋山。
天清白露下，始觉秋风还。
游子托主人，仰观眉睫间。
目色送飞鸿，邈然不可攀。
长吁相劝勉，何事来吴关。
闻有贞义女，振穷溧水湾。
清光了在眼，白日如披颜。
高坟五六墩，崒兀栖猛虎。
遗迹翳九泉，芳名动千古。
子胥昔乞食，此女倾壶浆。
运开展宿愤，入楚鞭平王。
凛冽天地间，闻名若怀霜。
壮夫或未达，十步九太行。
与君拂衣去，万里同翱翔。
+++李白
++++醉后赠从甥高镇
马上相逢揖马鞭，客中相见客中怜。
欲邀击筑悲歌饮，正值倾家无酒钱。
江东风光不借人，枉杀落花空自春。
黄金逐手快意尽，昨日破产今朝贫。
丈夫何事空啸傲，不如烧却头上巾。
君为进士不得进，我被秋霜生旅鬓。
时清不及英豪人，三尺童儿重廉蔺。
匣中盘剑装䱜鱼，闲在腰间未用渠。
且将换酒与君醉，醉归托宿吴专诸。
+++李白
++++赠秋浦柳少府
秋浦旧萧索，公庭人吏稀。
因君树桃李，此地忽芳菲。
摇笔望白云，开帘当翠微。
时来引山月，纵酒酣清晖。
而我爱夫子，淹留未忍归。
+++李白
++++赠崔秋浦三首
吾爱崔秋浦，宛然陶令风。
门前五杨柳，井上二梧桐。
山鸟下厅事，檐花落酒中。
怀君未忍去，惆怅意无穷。
崔令学陶令，北窗常昼眠。
抱琴时弄月，取意任无弦。
见客但倾酒，为官不爱钱。
东皋春事起，种黍早归田。
河阳花作县，秋浦玉为人。
地逐名贤好，风随惠化春。
水从天汉落，山逼画屏新。
应念金门客，投沙吊楚臣。
+++李白
++++望九华赠青阳韦仲堪
昔在九江上，遥望九华峰。
天河挂绿水，秀出九芙蓉。
我欲一挥手，谁人可相从。
君为东道主，于此卧云松。

++上卷一百七十
  
+++李白
++++赠王判官，时余归隐，居庐山屏风叠
昔别黄鹤楼，蹉跎淮海秋。
俱飘零落叶，各散洞庭流。
中年不相见，蹭蹬游吴越。
何处我思君，天台绿萝月。
会稽风月好，却绕剡溪回。
云山海上出，人物镜中来。
一度浙江北，十年醉楚台。
荆门倒屈宋，梁苑倾邹枚。
苦笑我夸诞，知音安在哉。
大盗割鸿沟，如风扫秋叶。
吾非济代人，且隐屏风叠。
中夜天中望，忆君思见君。
明朝拂衣去，永与海鸥群。
+++李白
++++在水军宴赠幕府诸侍御
月化五白龙，翻飞凌九天。
胡沙惊北海，电扫洛阳川。
虏箭雨宫阙，皇舆成播迁。
英王受庙略，秉钺清南边。
云旗卷海雪，金戟罗江烟。
聚散百万人，弛张在一贤。
霜台降群彦，水国奉戎旃。
绣服开宴语，天人借楼船。
如登黄金台，遥谒紫霞仙。
卷身编蓬下，冥机四十年。
宁知草间人，腰下有龙泉。
浮云在一决，誓欲清幽燕。
愿与四座公，静谈金匮篇。
齐心戴朝恩，不惜微躯捐。
所冀旄头灭，功成追鲁连。
+++李白
++++赠武十七谔
马如一匹练，明日过吴门。
乃是要离客，西来欲报恩。
笑开燕匕首，拂拭竟无言。
狄犬吠清洛，天津成塞垣。
爱子隔东鲁，空悲断肠猿。
林回弃白璧，千里阻同奔。
君为我致之，轻赍涉淮原。
精诚合天道，不愧远游魂。
+++李白
++++赠闾丘宿松
阮籍为太守，乘驴上东平。
剖竹十日间，一朝风化清。
偶来拂衣去，谁测主人情。
夫子理宿松，浮云知古城。
扫地物莽然，秋来百草生。
飞鸟还旧巢，迁人返躬耕。
何惭宓子贱，不减陶渊明。
吾知千载后，却掩二贤名。
+++李白
++++狱中上崔相涣
胡马渡洛水，血流征战场。
千门闭秋景，万姓危朝霜。
贤相燮元气，再欣海县康。
台庭有夔龙，列宿粲成行。
羽翼三元圣，发辉两太阳。
应念覆盆下，雪泣拜天光。
+++李白
++++中丞宋公以吴兵三千赴河南军次寻阳…囚参谋幕府因赠之
独坐清天下，专征出海隅。
九江皆渡虎，三郡尽还珠。
组练明秋浦，楼船入郢都。
风高初选将，月满欲平胡。
杀气横千里，军声动九区。
白猿惭剑术，黄石借兵符。
戎虏行当翦，鲸鲵立可诛。
自怜非剧孟，何以佐良图。
+++李白
++++流夜郎赠辛判官
昔在长安醉花柳，五侯七贵同杯酒。
气岸遥凌豪士前，风流肯落他人后。
夫子红颜我少年，章台走马著金鞭。
文章献纳麒麟殿，歌舞淹留玳瑁筵。
与君自谓长如此，宁知草动风尘起。
函谷忽惊胡马来，秦宫桃李向明开。
我愁远谪夜郎去，何日金鸡放赦回。
+++李白
++++赠刘都使
东平刘公幹，南国秀馀芳。
一鸣即朱绂，五十佩银章。
饮冰事戎幕，衣锦华水乡。
铜官几万人，诤讼清玉堂。
吐言贵珠玉，落笔回风霜。
而我谢明主，衔哀投夜郎。
归家酒债多，门客粲成行。
高谈满四座，一日倾千觞。
所求竟无绪，裘马欲摧藏。
若不顾，明发钓沧浪。
+++李白
++++赠常侍御
安石在东山，无心济天下。
一起振横流，功成复潇洒。
大贤有卷舒，季叶轻风雅。
匡复属何人，君为知音者。
传闻武安将，气振长平瓦。
燕赵期洗清，周秦保宗社。
登朝若有言，为访南迁贾。
+++李白
++++赠易秀才
少年解长剑，投赠即分离。
何不断犀象，精光暗往时。
蹉跎君自惜，窜逐我因谁。
地远虞翻老，秋深宋玉悲。
空摧芳桂色，不屈古松姿。
感激平生意，劳歌寄此辞。
+++李白
++++经乱离后天恩流夜郎忆旧游书怀赠江夏韦太守良宰
天上白玉京，十二楼五城。
仙人抚我顶，结发受长生。
误逐世间乐，颇穷理乱情。
九十六圣君，浮云挂空名。
天地赌一掷，未能忘战争。
试涉霸王略，将期轩冕荣。
时命乃大谬，弃之海上行。
学剑翻自哂，为文竟何成。
剑非万人敌，文窃四海声。
儿戏不足道，五噫出西京。
临当欲去时，慷慨泪沾缨。
叹君倜傥才，标举冠群英。
开筵引祖帐，慰此远徂征。
鞍马若浮云，送余骠骑亭。
歌钟不尽意，白日落昆明。
十月到幽州，戈鋋若罗星。
君王弃北海，扫地借长鲸。
呼吸走百川，燕然可摧倾。
心知不得语，却欲栖蓬瀛。
弯弧惧天狼，挟矢不敢张。
揽涕黄金台，呼天哭昭王。
无人贵骏骨，騄耳空腾骧。
乐毅倘再生，于今亦奔亡。
蹉跎不得意，驱马还贵乡。
逢君听弦歌，肃穆坐华堂。
百里独太古，陶然卧羲皇。
征乐昌乐馆，开筵列壶觞。
贤豪间青娥，对烛俨成行。
醉舞纷绮席，清歌绕飞梁。
欢娱未终朝，秩满归咸阳。
祖道拥万人，供帐遥相望。
一别隔千里，荣枯异炎凉。
炎凉几度改，九土中横溃。
汉甲连胡兵，沙尘暗云海。
草木摇杀气，星辰无光彩。
白骨成丘山，苍生竟何罪。
函关壮帝居，国命悬哥舒。
长戟三十万，开门纳凶渠。
公卿如犬羊，忠谠醢与菹。
二圣出游豫，两京遂丘墟。
帝子许专征，秉旄控强楚。
节制非桓文，军师拥熊虎。
人心失去就，贼势腾风雨。
惟君固房陵，诚节冠终古。
仆卧香炉顶，餐霞漱瑶泉。
门开九江转，枕下五湖连。
半夜水军来，浔阳满旌旃。
空名适自误，迫胁上楼船。
徒赐五百金，弃之若浮烟。
辞官不受赏，翻谪夜郎天。
夜郎万里道，西上令人老。
扫荡六合清，仍为负霜草。
日月无偏照，何由诉苍昊。
良牧称神明，深仁恤交道。
一忝青云客，三登黄鹤楼。
顾惭祢处士，虚对鹦鹉洲。
樊山霸气尽，寥落天地秋。
江带峨眉雪，川横三峡流。
万舸此中来，连帆过扬州。
送此万里目，旷然散我愁。
纱窗倚天开，水树绿如发。
窥日畏衔山，促酒喜得月。
吴娃与越艳，窈窕夸铅红。
呼来上云梯，含笑出帘栊。
对客小垂手，罗衣舞春风。
宾跪请休息，主人情未极。
览君荆山作，江鲍堪动色。
清水出芙蓉，天然去雕饰。
逸兴横素襟，无时不招寻。
朱门拥虎士，列戟何森森。
剪凿竹石开，萦流涨清深。
登台坐水阁，吐论多英音。
片辞贵白璧，一诺轻黄金。
谓我不愧君，青鸟明丹心。
五色云间鹊，飞鸣天上来。
传闻赦书至，却放夜郎回。
暖气变寒谷，炎烟生死灰。
君登凤池去，忽弃贾生才。
桀犬尚吠尧，匈奴笑千秋。
中夜四五叹，常为大国忧。
旌旆夹两山，黄河当中流。
连鸡不得进，饮马空夷犹。
安得羿善射，一箭落旄头。
+++李白
++++江夏使君叔席上赠史郎中
凤凰丹禁里，衔出紫泥书。
昔放三湘去，今还万死馀。
仙郎久为别，客舍问何如。
涸辙思流水，浮云失旧居。
多惭华省贵，不以逐臣疏。
复如竹林下，叨陪芳宴初。
希君生羽翼，一化北溟鱼。
+++李白
++++博平郑太守自庐山千里相寻入江夏北市门见访…立马赠别
大梁贵公子，气盖苍梧云。
若无三千客，谁道信陵君。
救赵复存魏，英威天下闻。
邯郸能屈节，访博从毛薛。
夷门得隐沦，而与侯生亲。
仍要鼓刀者，乃是袖槌人。
好士不尽心，何能保其身。
多君重然诺，意气遥相托。
五马入市门，金鞍照城郭。
都忘虎竹贵，且与荷衣乐。
去去桃花源，何时见归轩。
相思无终极，肠断朗江猿。
+++李白
++++江上赠窦长史
汉求季布鲁朱家，楚逐伍胥去章华。
万里南迁夜郎国，三年归及长风沙。
闻道青云贵公子，锦帆游戏西江水。
人疑天上坐楼船，水净霞明两重绮。
相约相期何太深，棹歌摇艇月中寻。
不同珠履三千客，别欲论交一片心。
+++李白
++++赠王汉阳
天落白玉棺，王乔辞叶县。
一去未千年，汉阳复相见。
犹乘飞凫舄，尚识仙人面。
鬓发何青青，童颜皎如练。
吾曾弄海水，清浅嗟三变。
果惬麻姑言，时光速流电。
与君数杯酒，可以穷欢宴。
白云归去来，何事坐交战。
+++李白
++++赠汉阳辅录事二首
闻君罢官意，我抱汉川湄。
借问久疏索，何如听讼时。
天清江月白，心静海鸥知。
应念投沙客，空馀吊屈悲。
鹦鹉洲横汉阳渡，水引寒烟没江树。
南浦登楼不见君，君今罢官在何处。
汉口双鱼白锦鳞，令传尺素报情人。
其中字数无多少，只是相思秋复春。
+++李白
++++江夏赠韦南陵冰
胡骄马惊沙尘起，胡雏饮马天津水。
君为张掖近酒泉，我窜三色九千里。
天地再新法令宽，夜郎迁客带霜寒。
西忆故人不可见，东风吹梦到长安。
宁期此地忽相遇，惊喜茫如堕烟雾。
玉箫金管喧四筵，苦心不得申长句。
昨日绣衣倾绿尊，病如桃李竟何言。
昔骑天子大宛马，今乘款段诸侯门。
赖遇南平豁方寸，复兼夫子持清论。
有似山开万里云，四望青天解人闷。
闷还心闷，苦辛长苦辛。
愁来饮酒二千石，寒灰重暖生阳春。
山公醉后能骑马，别是风流贤主人。
头陀云月多僧气，山水何曾称人意。
不然鸣笳按鼓戏沧流，呼取江南女儿歌棹讴。
我且为君槌碎黄鹤楼，君亦为吾倒却鹦鹉洲。
赤壁争雄如梦里，且须歌舞宽离忧。
+++李白
++++赠卢司户
秋色无远近，出门尽寒山。
白云遥相识，待我苍梧间。
借问卢耽鹤，西飞几岁还。
+++李白
++++赠从弟南平太守之遥二首
少年不得意，落魄无安居。
愿随任公子，欲钓吞舟鱼。
常时饮酒逐风景，壮心遂与功名疏。
兰生谷底人不锄，云在高山空卷舒。
汉家天子驰驷马，赤军蜀道迎相如。
天门九重谒圣人，龙颜一解四海春。
彤庭左右呼万岁，拜贺明主收沉沦。
翰林秉笔回英眄，麟阁峥嵘谁可见。
承恩初入银台门，著书独在金銮殿。
龙钩雕镫白玉鞍，象床绮席黄金盘。
当时笑我微贱者，却来请谒为交欢。
一朝谢病游江海，畴昔相知几人在。
前门长揖后门关，今日结交明日改。
爱君山岳心不移，随君云雾迷所为。
梦得池塘生春草，使我长价登楼诗。
别后遥传临海作，可见羊何共和之。

东平与南平，今古两步兵。
素心爱美酒，不是顾专城。
谪官桃源去，寻花几处行。
秦人如旧识，出户笑相迎。
+++李白
++++赠潘侍御论钱少阳
绣衣柱史何昂藏，铁冠白笔横秋霜。
三军论事多引纳，阶前虎士罗干将。
虽无二十五老者，且有一翁钱少阳。
眉如松雪齐四皓，调笑可以安储皇。
君能礼此最下士，九州拭目瞻清光。

+++李白
++++赠柳圆
竹实满秋浦，凤来何苦饥。
还同月下鹊，三绕未安枝。
夫子即琼树，倾柯拂羽仪。
怀君恋明德，归去日相思。
+++李白
++++流夜郎半道承恩放还，兼欣克复之美书怀示息秀才
黄口为人罗，白龙乃鱼服。
得罪岂怨天，以愚陷网目。
鲸鲵未翦灭，豺狼屡翻履。
悲作楚地囚，何日秦庭哭。
遭逢二明主，前后两迁逐。
去国愁夜郎，投身窜荒谷。
半道雪屯蒙，旷如鸟出笼。
遥欣克复美，光武安可同。
天子巡剑阁，储皇守扶风。
扬袂正北辰，开襟揽群雄。
胡兵出月窟，雷破关之东。
左扫因右拂，旋收洛阳宫。
回舆入咸京，席卷六合通。
叱咤开帝业，手成天地功。
大驾还长安，两日忽再中。
一朝让宝位，剑玺传无穷。
愧无秋毫力，谁念矍铄翁。
弋者何所慕，高飞仰冥鸿。
弃剑学丹砂，临炉双玉童。
寄言息夫子，岁晚陟方蓬。
+++李白
++++赠张相镐二首
（时逃难在宿松山作。萧士赟云下八首伪）
神器难窃弄，天狼窥紫宸。
六龙迁白日，四海暗胡尘。
昊穹降元宰，君子方经纶。
澹然养浩气，欻起持大钧。
秀骨象山岳，英谋合鬼神。
佐汉解鸿门，生唐为后身。
拥旄秉金钺，伐鼓乘朱轮。
虎将如雷霆，总戎向东巡。
诸侯拜马首，猛士骑鲸鳞。
泽被鱼鸟悦，令行草木春。
圣智不失时，建功及良辰。
丑虏安足纪，可贻帼与巾。
倒泻溟海珠，尽为入幕珍。
冯异献赤伏，邓生倏来臻。
庶同昆阳举，再睹汉仪新。
昔为管将鲍，中奔吴隔秦。
一生欲报主，百代思荣亲。
其事竟不就，哀哉难重陈。
卧病宿松山，苍茫空四邻。
风云激壮志，枯槁惊常伦。
闻君自天来，目张气益振。
亚夫得剧孟，敌国空无人。
扪虱对桓公，愿得论悲辛。
大块方噫气，何辞鼓青蘋。
斯言倘不合，归老汉江滨。
本家陇西人，先为汉边将。
功略盖天地，名飞青云上。
苦战竟不侯，富年颇惆怅。
世传崆峒勇，气激金风壮。
英烈遗厥孙，百代神犹王。
十五观奇书，作赋凌相如。
龙颜惠殊宠，麟阁凭天居。
晚途未云已，蹭蹬遭谗毁。
想像晋末时，崩腾胡尘起。
衣冠陷锋镝，戎虏盈朝市。
石勒窥神州，刘聪劫天子。
抚剑夜吟啸，雄心日千里。
誓欲斩鲸鲵，澄清洛阳水。
六合洒霖雨，万物无凋枯。
我挥一杯水，自笑何区区。
因人耻成事，贵欲决良图。
灭虏不言功，飘然陟蓬壶。
惟有安期舄，留之沧海隅。
+++李白
++++闻谢杨儿吟猛虎词，因此有赠
同州隔秋浦，闻吟猛虎词。
晨朝来借问，知是谢杨儿。
+++李白
++++宿清溪主人
夜到清溪宿，主人碧岩里。
檐楹挂星斗，枕席响风水。
月落西山时，啾啾夜猿起。
+++李白
++++系寻阳，上崔相涣三首
邯郸四十万，同日陷长平。
能回造化笔，或冀一人生。
毛遂不堕井，曾参宁杀人。
虚言误公子，投杼惑慈亲。
白璧双明月，方知一玉真。
虚传一片雨，枉作阳台神。
纵为梦里相随去，不是襄王倾国人。

+++李白
++++巴陵赠贾舍人
贾生西望忆京华，湘浦南迁莫怨嗟。
圣主恩深汉文帝，怜君不遣到长沙。

++上卷一百七十一
  
+++李白
++++赠别舍人弟台卿之江南
去国客行远，还山秋梦长。
梧桐落金井，一叶飞银床。
觉罢揽明镜，鬓毛飒已霜。
良图委蔓草，古貌成枯桑。
欲道心下事，时人疑夜光。
因为洞庭叶，飘落之潇湘。
令弟经济士，谪居我何伤。
潜虬隐尺水，著论谈兴亡。
客遇王子乔，口传不死方。
入洞过天地，登真朝玉皇。
吾将抚尔背，挥手遂翱翔。
。
+++李白
++++醉后赠王历阳
（历阳，和州也）
书秃千兔毫，诗裁两牛腰。
笔踪起龙虎，舞袖拂云霄。
双歌二胡姬，更奏远清朝。
举酒挑朔雪，从君不相饶。
+++李白
++++赠历阳褚司马
（时此公为稚子舞，故作是诗）
北堂千万寿，侍奉有光辉。
先同稚子舞，更著老莱衣。
因为小儿啼，醉倒月下归。
间无此乐，此乐世中稀。
+++李白
++++对雪醉后赠王历阳
有身莫犯飞龙鳞，有手莫辫猛虎须。
君看昔日汝南市，白头仙人隐玉壶。
子猷闻风动窗竹，相邀共醉杯中绿。
历阳何异山阴时，白雪飞花乱人目。
君家有酒我何愁，客多乐酣秉烛游。
谢尚自能鸲鹆舞，相如免脱鹔鹴裘。
清晨鼓棹过江去，千里相思明月楼。
+++李白
++++赠宣城宇文太守兼呈崔侍御
白若白鹭鲜，清如清唳蝉。
受气有本性，不为外物迁。
饮水箕山上，食雪首阳颠。
回车避朝歌，掩口去盗泉。
岧峣广成子，倜傥鲁仲连。
卓绝二公外，丹心无间然。
昔攀六龙飞，今作百炼铅。
怀恩欲报主，投佩向北燕。
弯弓绿弦开，满月不惮坚。
闲骑骏马猎，一射两虎穿。
回旋若流光，转背落双鸢。
胡虏三叹息，兼知五兵权。
枪枪突云将，却掩我之妍。
多逢剿绝儿，先著祖生鞭。
据鞍空矍铄，壮志竟谁宣。
蹉跎复来归，忧恨坐相煎。
无风难破浪，失计长江边。
危苦惜颓光，金波忽三圆。
时游敬亭上，闲听松风眠。
或弄宛溪月，虚舟信洄沿。
颜公二十万，尽付酒家钱。
兴发每取之，聊向醉中仙。
过此无一事，静谈秋水篇。
君从九卿来，水国有丰年。
鱼盐满市井，布帛如云烟。
下马不作威，冰壶照清川。
霜眉邑中叟，皆美太守贤。
时时慰风俗，往往出东田。
竹马数小儿，拜迎白鹿前。
含笑问使君，日晚可回旋。
遂归池上酌，掩抑清风弦。
曾标横浮云，下抚谢脁肩。
楼高碧海出，树古青萝悬。
光禄紫霞杯，伊昔忝相传。
良图扫沙漠，别梦绕旌旃。
富贵日成疏，愿言杳无缘。
登龙有直道，倚玉阻芳筵。
敢献绕朝策，思同郭泰船。
何言一水浅，似隔九重天。
崔生何傲岸，纵酒复谈玄。
身为名公子，英才苦迍邅。
鸣凤托高梧，凌风何翩翩。
安知慕群客，弹剑拂秋莲。
+++李白
++++赠宣城赵太守悦
赵得宝符盛，山河功业存。
三千堂上客，出入拥平原。
六国扬清风，英声何喧喧。
大贤茂远业，虎竹光南藩。
错落千丈松，虬龙盘古根。
枝下无俗草，所植唯兰荪。
忆在南阳时，始承国士恩。
公为柱下史，脱绣归田园。
伊昔簪白笔，幽都逐游魂。
持斧冠三军，霜清天北门。
差池宰两邑，鹗立重飞翻。
焚香入兰台，起草多芳言。
夔龙一顾重，矫翼凌翔鹓。
赤县扬雷声，强项闻至尊。
惊飙颓秀木，迹屈道弥敦。
出牧历三郡，所居猛兽奔。
迁人同卫鹤，谬上懿公轩。
自笑东郭履，侧惭狐白温。
闲吟步竹石，精义忘朝昏。
憔悴成丑士，风云何足论。
猕猴骑土牛，羸马夹双辕。
愿借羲皇景，为人照覆盆。
溟海不振荡，何由纵鹏鲲。
所期玄津白，倜傥假腾鶱。
+++李白
++++赠从弟宣州长史昭
淮南望江南，千里碧山对。
我行倦过之，半落青天外。
宗英佐雄郡，水陆相控带。
长川豁中流，千里泻吴会。
君心亦如此，包纳无小大。
摇笔起风霜，推诚结仁爱。
讼庭垂桃李，宾馆罗轩盖。
何意苍梧云，飘然忽相会。
才将圣不偶，命与时俱背。
独立山海间，空老圣明代。
知音不易得，抚剑增感慨。
当结九万期，中途莫先退。
+++李白
++++于五松山赠南陵常赞府
为草当作兰，为木当作松。
兰秋香风远，松寒不改容。
松兰相因依，萧艾徒丰茸。
鸡与鸡并食，鸾与鸾同枝。
拣珠去沙砾，但有珠相随。
远客投名贤，真堪写怀抱。
若惜方寸心，待谁可倾倒。
虞卿弃赵相，便与魏齐行。
海上五百人，同日死田横。
当时不好贤，岂传千古名。
愿君同心人，于我少留情。
寂寂还寂寂，出门迷所适。
长铗归来乎，秋风思归客。
+++李白
++++自梁园至敬亭山见会公谈陵阳山水兼期同游因有此赠
我随秋风来，瑶草恐衰歇。
中途寡名山，安得弄云月。
渡江如昨日，黄叶向人飞。
敬亭惬素尚，弭棹流清辉。
冰谷明且秀，陵峦抱江城。
粲粲吴与史，衣冠耀天京。
水国饶英奇，潜光卧幽草。
会公真名僧，所在即为宝。
开堂振白拂，高论横青云。
雪山扫粉壁，墨客多新文。
为余话幽栖，且述陵阳美。
天开白龙潭，月映清秋水。
黄山望石柱，突兀谁开张。
黄鹤久不来，子安在苍茫。
东南焉可穷，山鸟飞绝处。
稠叠千万峰，相连入云去。
闻此期振策，归来空闭关。
相思如明月，可望不可攀。
何当移白足，早晚凌苍山。
且寄一书札，令予解愁颜。
+++李白
++++赠友人三首
兰生不当户，别是闲庭草。
夙被霜露欺，红荣已先老。
谬接瑶华枝，结根君王池。
顾无馨香美，叨沐清风吹。
馀芳若可佩，卒岁长相随。
袖中赵匕首，买自徐夫人。
玉匣闭霜雪，经燕复历秦。
其事竟不捷，沦落归沙尘。
持此愿投赠，与君同急难。
荆卿一去后，壮士多摧残。
长号易水上，为我扬波澜。
凿井当及泉，张帆当济川。
廉夫唯重义，骏马不劳鞭。
人生贵相知，何必金与钱。
慢世薄功业，非无胸中画。
谑浪万古贤，以为儿童剧。
立产如广费，匡君怀长策。
但苦山北寒，谁知道南宅。
岁酒上逐风，霜鬓两边白。
蜀主思孔明，晋家望安石。
时人列五鼎，谈笑期一掷。
虎伏被胡尘，渔歌游海滨。
弊裘耻妻嫂，长剑托交亲。
夫子秉家义，群公难与邻。
莫持西江水，空许东溟臣。
他日青云去，黄金报主人。
+++李白
++++陈情赠友人
延陵有宝剑，价重千黄金。
观风历上国，暗许故人深。
归来挂坟松，万古知其心。
懦夫感达节，壮士激青衿。
鲍生荐夷吾，一举置齐相。
斯人无良朋，岂有青云望。
临财不苟取，推分固辞让。
后世称其贤，英风邈难尚。
论交但若此，友道孰云丧。
多君骋逸藻，掩映当时人。
舒文振颓波，秉德冠彝伦。
卜居乃此地，共井为比邻。
清琴弄云月，美酒娱冬春。
薄德中见捐，忽之如遗尘。
英豪未豹变，自古多艰辛。
他人纵以疏，君意宜独亲。
奈何成离居，相去复几许。
飘风吹云霓，蔽目不得语。
投珠冀相报，按剑恐相距。
所思采芳兰，欲赠隔荆渚。
沉忧心若醉，积恨泪如雨。
愿假东壁辉，馀光照贫女。
+++李白
++++赠从弟冽
楚人不识凤，重价求山鸡。
献主昔云是，今来方觉迷。
自居漆园北，久别咸阳西。
风飘落日去，节变流莺啼。
桃李寒未开，幽关岂来蹊。
逢君发花萼，若与青云齐。
及此桑叶绿，春蚕起中闺。
日出布谷鸣，田家拥锄犁。
顾余乏尺土，东作谁相携。
傅说降霖雨，公输造云梯。
羌戎事未息，君子悲涂泥。
报国有长策，成功羞执珪。
无由谒明主，杖策还蓬藜。
他年尔相访，知我在磻溪。
+++李白
++++赠闾丘处士
贤人有素业，乃在沙塘陂。
竹影扫秋月，荷衣落古池。
闲读山海经，散帙卧遥帷。
且耽田家乐，遂旷林中期。
野酌劝芳酒，园蔬烹露葵。
如能树桃李，为我结茅茨。
+++李白
++++赠钱征君少阳
（一作送赵云卿）
白玉一杯酒，绿杨三月时。
春风馀几日，两鬓各成丝。
秉烛唯须饮，投竿也未迟。
如逢渭川猎，犹可帝王师。
+++李白
++++赠宣州灵源寺仲濬公
敬亭白云气，秀色连苍梧。
下映双溪水，如天落镜湖。
此中积龙象，独许濬公殊。
风韵逸江左，文章动海隅。
观心同水月，解领得明珠。
今日逢支遁，高谈出有无。
+++李白
++++赠僧朝美
水客凌洪波，长鲸涌溟海。
百川随龙舟，嘘吸竟安在。
中有不死者，探得明月珠。
高价倾宇宙，馀辉照江湖。
苞卷金缕褐，萧然若空无。
谁人识此宝，窃笑有狂夫。
了心何言说，各勉黄金躯。
+++李白
++++赠僧行融
梁有汤惠休，常从鲍照游。
峨眉史怀一，独映陈公出。
卓绝二道人，结交凤与麟。
行融亦俊发，吾知有英骨。
海若不隐珠，骊龙吐明月。
大海乘虚舟，随波任安流。
赋诗旃檀阁，纵酒鹦鹉洲。
待我适东越，相携上白楼。
+++李白
++++赠黄山胡公求白鹇
请以双白璧，买君双白鹇。
白鹇白如锦，白雪耻容颜。
照影玉潭里，刷毛琪树间。
夜栖寒月静，朝步落花闲。
我愿得此鸟，玩之坐碧山。
胡公能辍赠，笼寄野人还。
+++李白
++++登敬亭山南望怀古，赠窦主簿
敬亭一回首，目尽天南端。
仙者五六人，常闻此游盘。
溪流琴高水，石耸麻姑坛。
白龙降陵阳，黄鹤呼子安。
羽化骑日月，云行翼鸳鸾。
下视宇宙间，四溟皆波澜。
汰绝目下事，从之复何难。
百岁落半途，前期浩漫漫。
强食不成味，清晨起长叹。
愿随子明去，炼火烧金丹。
+++李白
++++经乱后将避地剡中，留赠崔宣城
双鹅飞洛阳，五马渡江徼。
何意上东门，胡雏更长啸。
中原走豺虎，烈火焚宗庙。
太白昼经天，颓阳掩馀照。
王城皆荡覆，世路成奔峭。
四海望长安，颦眉寡西笑。
苍生疑落叶，白骨空相吊。
连兵似雪山，破敌谁能料。
我垂北溟翼，且学南山豹。
崔子贤主人，欢娱每相召。
胡床紫玉笛，却坐青云叫。
杨花满州城，置酒同临眺。
忽思剡溪去，水石远清妙。
雪尽天地明，风开湖山貌。
闷为洛生咏，醉发吴越调。
赤霞动金光，日足森海峤。
独散万古意，闲垂一溪钓。
猿近天上啼，人移月边棹。
无以墨绶苦，来求丹砂要。
华发长折腰，将贻陶公诮。
+++李白
++++献从叔当涂宰阳冰
金镜霾六国，亡新乱天经。
焉知高光起，自有羽翼生。
萧曹安𡸣屼，耿贾摧欃枪。
吾家有季父，杰出圣代英。
虽无三台位，不借四豪名。
激昂风云气，终协龙虎精。
弱冠燕赵来，贤彦多逢迎。
鲁连善谈笑，季布折公卿。
遥知礼数绝，常恐不合并。
惕想结宵梦，素心久已冥。
顾惭青云器，谬奉玉樽倾。
山阳五百年，绿竹忽再荣。
高歌振林木，大笑喧雷霆。
落笔洒篆文，崩云使人惊。
吐辞又炳焕，五色罗华星。
秀句满江国，高才掞天庭。
宰邑艰难时，浮云空古城。
居人若薙草，扫地无纤茎。
惠泽及飞走，农夫尽归耕。
广汉水万里，长流玉琴声。
雅颂播吴越，还如泰阶平。
小子别金陵，来时白下亭。
群凤怜客鸟，差池相哀鸣。
各拔五色毛，意重泰山轻。
赠微所费广，斗水浇长鲸。
弹剑歌苦寒，严风起前楹。
月衔天门晓，霜落牛渚清。
长叹即归路，临川空屏营。
+++李白
++++书怀赠南陵常赞府
岁星入汉年，方朔见明主。
调笑当时人，中天谢云雨。
一去麒麟阁，遂将朝市乖。
故交不过门，秋草日上阶。
当时何特达，独与我心谐。
置酒凌歊台，欢娱未曾歇。
歌动白纻山，舞回天门月。
问我心中事，为君前致辞。
君看我才能，何似鲁仲尼。
大圣犹不遇，小儒安足悲。
云南五月中，频丧渡泸师。
毒草杀汉马，张兵夺云旗。
至今西二河，流血拥僵尸。
将无七擒略，鲁女惜园葵。
咸阳天下枢，累岁人不足。
虽有数斗玉，不如一盘粟。
赖得契宰衡，持钧慰风俗。
自顾无所用，辞家方来归。
霜惊壮士发，泪满逐臣衣。
以此不安席，蹉跎身世违。
终当灭卫谤，不受鲁人讥。
+++李白
++++赠汪伦
（白游泾县桃花潭，村人汪伦常酝美酒以待白）
李白乘舟将欲行，忽闻岸上踏歌声。
桃花潭水深千尺，不及汪伦送我情。

++上卷一百七十二
  
+++李白
++++安陆白兆山桃花岩寄刘侍御绾
（作春归桃花岩贻许侍御）
云卧三十年，好闲复爱仙。
蓬壶虽冥绝，鸾鹤心悠然。
归来桃花岩，得憩云窗眠。
对岭人共语，饮潭猿相连。
时升翠微上，邈若罗浮巅。
两岑抱东壑，一嶂横西天。
树杂日易隐，崖倾月难圆。
芳草换野色，飞萝摇春烟。
入远构石室，选幽开上田。
独此林下意，杳无区中缘。
永辞霜台客，千载方来旋。
+++李白
++++淮南卧病书怀，寄蜀中赵征君蕤
吴会一浮云，飘如远行客。
功业莫从就，岁光屡奔迫。
良图俄弃捐，衰疾乃绵剧。
琴藏虚匣，长剑挂空壁。
楚冠怀钟仪，越吟比庄舄。
国门遥天外，乡路远山隔。
朝忆相如台，夜梦子云宅。
旅情初结缉，秋气方寂历。
风入松下清，露出草间白。
故人不可见，幽梦谁与适。
寄书西飞鸿，赠尔慰离析。
+++李白
++++寄弄月溪吴山人
尝闻庞德公，家住洞湖水。
终身栖鹿门，不入襄阳市。
夫君弄明月，灭景清淮里。
高踪邈难追，可与古人比。
清扬杳莫睹，白云空望美。
待我辞人间，携手访松子。
+++李白
++++秋山寄卫尉张卿及王征君
何以折相赠，白花青桂枝。
月华若夜雪，见此令人思。
虽然剡溪兴，不异山阴时。
明发怀二子，空吟招隐诗。
+++李白
++++望终南山，寄紫阁隐者
出门见南山，引领意无限。
秀色难为名，苍翠日在眼。
有时白云起，天际自舒卷。
心中与之然，托兴每不浅。
何当造幽人，灭迹栖绝巘。
+++李白
++++夕霁杜陵登楼，寄韦繇
浮阳灭霁景，万物生秋容。
登楼送远目，伏槛观群峰。
原野旷超缅，关河纷杂重。
清晖映竹日，翠色明云松。
蹈海寄遐想，还山迷旧踪。
徒然迫晚暮，未果谐心胸。
结桂空伫立，折麻恨莫从。
思君达永夜，长乐闻疏钟。
+++李白
++++秋夜宿龙门香山寺奉寄王方城十七丈奉国莹上…幼成令问
朝发汝海东，暮栖龙门中。
水寒夕波急，木落秋山空。
望极九霄迥，赏幽万壑通。
目皓沙上月，心清松下风。
玉斗横网户，银河耿花宫。
兴在趣方逸，欢馀情未终。
凤驾忆王子，虎溪怀远公。
桂枝坐萧瑟，棣华不复同。
流恨寄伊水，盈盈焉可穷。
+++李白
++++春日独坐，寄郑明府
燕麦青青游子悲，河堤弱柳郁金枝。
长条一拂春风去，尽日飘扬无定时。
我在河南别离久，那堪坐此对窗牖。
情人道来竟不来，何人共醉新丰酒。
+++李白
++++寄淮南友人
红颜悲旧国，青岁歇芳洲。
不待金门诏，空持宝剑游。
海云迷驿道，江月隐乡楼。
复作淮南客，因逢桂树留。
+++李白
++++沙丘城下寄杜甫
我来竟何事，高卧沙丘城。
城边有古树，日夕连秋声。
鲁酒不可醉，齐歌空复情。
思君若汶水，浩荡寄南征。
+++李白
++++闻丹丘子于城北营石门幽居中有高凤遗迹仆离群…以寄之
春华沧江月，秋色碧海云。
离居盈寒暑，对此长思君。
思君楚水南，望君淮山北。
梦魂虽飞来，会面不可得。
畴昔在嵩阳，同衾卧羲皇。
绿萝笑簪绂，丹壑贱岩廊。
晚途各分析，乘兴任所适。
仆在雁门关，君为峨眉客。
心悬万里外，影滞两乡隔。
长剑复归来，相逢洛阳陌。
陌上何喧喧，都令心意烦。
迷津觉路失，托势随风翻。
以兹谢朝列，长啸归故园。
故园恣闲逸，求古散缥帙。
久欲入名山，婚娶殊未毕。
生信多故，世事岂惟一。
念此忧如焚，怅然若有失。
闻君卧石门，宿昔契弥敦。
方从桂树隐，不羡桃花源。
高风起遐旷，幽人迹复存。
松风清瑶瑟，溪月湛芳樽。
安居偶佳赏，丹心期此论。
+++李白
++++淮阴书怀，寄王宗成
（一作王宗城）
沙墩至梁苑，二十五长亭。
大舶夹双橹，中流鹅鹳鸣。
云天扫空碧，川岳涵馀清。
飞凫从西来，适与佳兴并。
眷言王乔舄，婉娈故人情。
复此亲懿会，而增交道荣。
沿洄且不定，飘忽怅徂征。
暝投淮阴宿，欣得漂母迎。
斗酒烹黄鸡，一餐感素诚。
予为楚壮士，不是鲁诸生。
有德必报之，千金耻为轻。
缅书羁孤意，远寄棹歌声。
+++李白
++++闻王昌龄左迁龙标，遥有此寄
杨花落尽子规啼，闻道龙标过五溪。
我寄愁心与明月，随风直到夜郎西。
+++李白
++++寄王屋山人孟大融
我昔东海上，劳山餐紫霞。
亲见安期公，食枣大如瓜。
中年谒汉主，不惬还归家。
朱颜谢春辉，白发见生涯。
所期就金液，飞步登云车。
愿随夫子天坛上，闲与仙人扫落花。

+++李白
++++忆旧游，寄谯郡元参军
忆昔洛阳董糟丘，为余天津桥南造酒楼。
黄金白璧买歌笑，一醉累月轻王侯。
海内贤豪青云客，就中与君心莫逆。
迥山转海不作难，倾情倒意无所惜。
我向淮南攀桂枝，君留洛北愁梦思。
不忍别，还相随。
相随迢迢访仙城，三十六曲水回萦。
一溪初入千花明，万壑度尽松风声。
银鞍金络倒平地，汉东太守来相迎。
紫阳之真人，邀我吹玉笙。
餐霞楼上动仙乐，嘈然宛似鸾凤鸣。
袖长管催欲轻举，汉中太守醉起舞。
手持锦袍覆我身，我醉横眠枕其股。
当筵意气凌九霄，星离雨散不终朝，分飞楚关山水遥。
余既还山寻故巢，君亦归家渡渭桥。
君家严君勇貔虎，作尹并州遏戎虏。
五月相呼度太行，摧轮不道羊肠苦。
行来北凉岁月深，感君贵义轻黄金。
琼杯绮食青玉案，使我醉饱无归心。
时时出向城西曲，晋祠流水如碧玉。
浮舟弄水箫鼓鸣，微波龙鳞莎草绿。
兴来携妓恣经过，其若杨花似雪何。
红妆欲醉宜斜日，百尺清潭写翠娥。
翠娥婵娟初月辉，美人更唱舞罗衣。
清风吹歌入空去，歌曲自绕行云飞。
此时行乐难再遇，西游因献长杨赋。
北阙青云不可期，东山白首还归去。
渭桥南头一遇君，酂台之北又离群。
问余别恨知多少，落花春暮争纷纷。
言亦不可尽，情亦不可极。
呼儿长跪缄此辞，寄君千里遥相忆。
+++李白
++++月夜江行，寄崔员外宗之
飘飘江风起，萧飒海树秋。
登舻美清夜，挂席移轻舟。
月随碧山转，水合青天流。
杳如星河上，但觉云林幽。
归路方浩浩，徂川去悠悠。
徒悲蕙草歇，复听菱歌愁。
岸曲迷后浦，沙明瞰前洲。
怀君不可见，望远增离忧。
+++李白
++++宿白鹭洲，寄杨江宁
朝别朱雀门，暮栖白鹭洲。
波光摇海月，星影入城楼。
望美金陵宰，如思琼树忧。
徒令魂入梦，翻觉夜成秋。
绿水解人意，为余西北流。
因声玉琴里，荡漾寄君愁。
+++李白
++++新林浦阻风，寄友人
潮水定可信，天风难与期。
清晨西北转，薄暮东南吹。
以此难挂席，佳期益相思。
海月破圆影，菰蒋生绿池。
昨日北湖梅，开花已满枝。
今朝东门柳，夹道垂青丝。
岁物忽如此，我来定几时。
纷纷江上雪，草草客中悲。
明发新林浦，空吟谢脁诗。
+++李白
++++寄韦南陵冰，余江上乘兴访之遇寻颜尚书笑有此赠
南船正东风，北船来自缓。
江上相逢借问君，语笑未了风吹断。
闻君携伎访情人，应为尚书不顾身。
堂上三千珠履客，瓮中百斛金陵春。
恨我阻此乐，淹留楚江滨。
月色醉远客，山花开欲然。
春风狂杀人，一日剧三年。
乘兴嫌太迟，焚却子猷船。
梦见五柳枝，已堪挂马鞭。
何日到彭泽，长歌陶令前。
+++李白
++++题情深树，寄象公
肠断枝上猿，泪添山下樽。
白云见我去，亦为我飞翻。
+++李白
++++北山独酌，寄韦六
巢父将许由，未闻买山隐。
道存迹自高，何惮去人近。
纷吾下兹岭，地闲喧亦泯。
门横群岫开，水凿众泉引。
屏高而在云，窦深莫能准。
川光昼昏凝，林气夕凄紧。
于焉摘朱果，兼得养玄牝。
坐月观宝书，拂霜弄瑶轸。
倾壶事幽酌，顾影还独尽。
念君风尘游，傲尔令自哂。
+++李白
++++寄当涂赵少府炎
晚登高楼望，木落双江清。
寒山饶积翠，秀色连州城。
目送楚云尽，心悲胡雁声。
相思不可见，回首故人情。
+++李白
++++寄东鲁二稚子
（在金陵作）
吴地桑叶绿，吴蚕已三眠。
我家寄东鲁，谁种龟阴田。
春事已不及，江行复茫然。
南风吹归心，飞堕酒楼前。
楼东一株桃，枝叶拂青烟。
此树我所种，别来向三年。
桃今与楼齐，我行尚未旋。
娇女字平阳，折花倚桃边。
折花不见我，泪下如流泉。
小儿名伯禽，与姊亦齐肩。
双行桃树下，抚背复谁怜。
念此失次第，肝肠日忧煎。
裂素写远意，因之汶阳川。
+++李白
++++独酌清溪江石上，寄权昭夷
我携一樽酒，独上江祖石。
自从天地开，更长几千尺。
举杯向天笑，天回日西照。
永愿坐此石，长垂严陵钓。
寄谢山中人，可与尔同调。
+++李白
++++禅房怀友人岑伦
婵娟罗浮月，摇艳桂水云。
美人竟独往，而我安得群。
一朝语笑隔，万里欢情分。
沉吟彩霞没，梦寐群芳歇。
归鸿渡三湘，游子在百粤。
边尘染衣剑，白日凋华发。
春风变楚关，秋声落吴山。
草木结悲绪，风沙凄苦颜。
朅来已永久，颓思如循环。
飘飘限江裔，想像空留滞。
离忧每醉心，别泪徒盈袂。
坐愁青天末，出望黄云蔽。
目极何悠悠，梅花南岭头。
空长灭征鸟，水阔无还舟。
宝剑终难托，金囊非易求。
归来倘有问，桂树山之幽。

++上卷一百七十三
  
+++李白
++++庐山谣，寄卢侍御虚舟
我本楚狂人，凤歌笑孔丘。
手持绿玉杖，朝别黄鹤楼。
五岳寻仙不辞远，一生好入名山游。
庐山秀出南斗傍，屏风九叠云锦张，影落明湖青黛光。
金阙前开二峰长，银河倒挂三石梁。
香炉瀑布遥相望，回崖沓嶂凌苍苍。
翠影红霞映朝日，鸟飞不到吴天长。
登高壮观天地间，大江茫茫去不还。
黄云万里动风色，白波九道流雪山。
好为庐山谣，兴因庐山发。
闲窥石镜清我心，谢公行处苍苔没。
早服还丹无世情，琴心三叠道初成。
遥见仙人彩云里，手把芙蓉朝玉京。
先期汗漫九垓上，愿接卢敖游太清。

+++李白
++++下寻阳城泛彭蠡，寄黄判官
浪动灌婴井，寻阳江上风。
开帆入天镜，直向彭湖东。
落景转疏雨，晴云散远空。
名山发佳兴，清赏亦何穷。
石镜挂遥月，香炉灭彩虹。
相思俱对此，举目与君同。
+++李白
++++书情寄从弟邠州长史昭
自笑客行久，我行定几时。
绿杨已可折，攀取最长枝。
翩翩弄春色，延伫寄相思。
谁言贵此物，意愿重琼蕤。
昨梦见惠连，朝吟谢公诗。
东风引碧草，不觉生华池。
临玩忽云夕，杜鹃夜鸣悲。
怀君芳岁歇，庭树落红滋。
+++李白
++++寄王汉阳
南湖秋月白，王宰夜相邀。
锦帐郎官醉，罗衣舞女娇。
笛声喧沔鄂，歌曲上云霄。
别后空愁我，相思一水遥。
+++李白
++++春日归山，寄孟浩然
朱绂遗尘境，青山谒梵筵。
金绳开觉路，宝筏度迷川。
岭树攒飞栱，岩花覆谷泉。
塔形标海月，楼势出江烟。
香气三天下，钟声万壑连。
荷秋珠已满，松密盖初圆。
鸟聚疑闻法，龙参若护禅。
愧非流水韵，叨入伯牙弦。
+++李白
++++流夜郎永华寺，寄寻阳群官
朝别凌烟楼，贤豪满行舟。
暝投永华寺，宾散予独醉。
愿结九江流，添成万行泪。
写意寄庐岳，何当来此地。
天命有所悬，安得苦愁思。
+++李白
++++流夜郎至西塞驿，寄裴隐
扬帆借天风，水驿苦不缓。
平明及西塞，已先投沙伴。
回峦引群峰，横蹙楚山断。
砯冲万壑会，震沓百川满。
龙怪潜溟波，俟时救炎旱。
我行望雷雨，安得沾枯散。
鸟去天路长，人愁春光短。
空将泽畔吟，寄尔江南管。
+++李白
++++自汉阳病酒归，寄王明府
去岁左迁夜郎道，琉璃砚水长枯槁。
今年敕放巫山阳，蛟龙笔翰生辉光。
圣主还听子虚赋，相如却与论文章。
愿扫鹦鹉洲，与君醉百场。
啸起白云飞七泽，歌吟渌水动三湘。
莫惜连船沽美酒，千金一掷买春芳。
+++李白
++++望汉阳柳色，寄王宰
汉阳江上柳，望客引东枝。
树树花如雪，纷纷乱若丝。
春风传我意，草木别前知。
寄谢弦歌宰，西来定未迟。
+++李白
++++江夏寄汉阳辅录事
谁道此水广，狭如一匹练。
江夏黄鹤楼，青山汉阳县。
大语犹可闻，故人难可见。
君草陈琳檄，我书鲁连箭。
报国有壮心，龙颜不回眷。
西飞精卫鸟，东海何由填。
鼓角徒悲鸣，楼船习征战。
抽剑步霜月，夜行空庭遍。
长呼结浮云，埋没顾荣扇。
他日观军容，投壶接高宴。
+++李白
++++早春寄王汉阳
闻道春还未相识，走傍寒梅访消息。
昨夜东风入武阳，陌头杨柳黄金色。
碧水浩浩云茫茫，美人不来空断肠。
预拂青山一片石，与君连日醉壶觞。
+++李白
++++江上寄巴东故人
汉水波浪远，巫山云雨飞。
东风吹客梦，西落此中时。
觉后思白帝，佳人与我违。
瞿塘饶贾客，音信莫令稀。
+++李白
++++江上寄元六林宗
霜落江始寒，枫叶绿未脱。
客行悲清秋，永路苦不达。
沧波眇川汜，白日隐天末。
停棹依林峦，惊猿相叫聒。
夜分河汉转，起视溟涨阔。
凉风何萧萧，流水鸣活活。
浦沙净如洗，海月明可掇。
兰交空怀思，琼树讵解渴。
勖哉沧洲心，岁晚庶不夺。
幽赏颇自得，兴远与谁豁。
+++李白
++++寄从弟宣州长史昭
尔佐宣州郡，守官清且闲。
常夸云月好，邀我敬亭山。
五落洞庭叶，三江游未还。
相思不可见，叹息损朱颜。
+++李白
++++泾溪东亭寄郑少府谔
我游东亭不见君，沙上行将白鹭群。
白鹭行时散飞去，又如雪点青山云。
欲往泾溪不辞远，龙门蹙波虎眼转。
杜鹃花开春已阑，归向陵阳钓鱼晚。
+++李白
++++宣州九日闻崔四侍御与宇文太守游敬亭…寄崔侍御二首
九日茱萸熟，插鬓伤早白。
登高望山海，满目悲古昔。
远访投沙人，因为逃名客。
故交竟谁在，独有崔亭伯。
重阳不相知，载酒任所适。
手持一枝菊，调笑二千石。
日暮岸帻归，传呼隘阡陌。
彤襜双白鹿，宾从何辉赫。
夫子在其间，遂成云霄隔。
良辰与美景，两地方虚掷。
晚从南峰归，萝月下水壁。
却登郡楼望，松色寒转碧。
咫尺不可亲，弃我如遗舄。
九卿天上落，五马道傍来。
列戟朱门晓，褰帏碧嶂开。
登高望远海，召客得英才。
紫绶欢情洽，黄花逸兴催。
山从图上见，溪即镜中回。
遥羡重阳作，应过戏马台。
+++李白
++++寄崔侍御
宛溪霜夜听猿愁，去国长为不系舟。
独怜一雁飞南海，却羡双溪解北流。
高人屡解陈蕃榻，过客难登谢脁楼。
此处别离同落叶，朝朝分散敬亭秋。
+++李白
++++泾溪南蓝山下有落星潭可以卜筑余泊舟石上寄何判官昌浩
蓝岑竦天壁，突兀如鲸额。
奔蹙横澄潭，势吞落星石。
沙带秋月明，水摇寒山碧。
佳境宜缓棹，清辉能留客。
恨君阻欢游，使我自惊惕。
所期俱卜筑，结茅炼金液。
+++李白
++++早过漆林渡，寄万巨
西经大蓝山，南来漆林渡。
水色倒空青，林烟横积素。
漏流昔吞翕，沓浪竞奔注。
潭落天上星，龙开水中雾。
峣岩注公栅，突兀陈焦墓。
岭峭纷上干，川明屡回顾。
因思万夫子，解渴同琼树。
何日睹清光，相欢咏佳句。
+++李白
++++游敬亭寄崔侍御
（一本作登古城望府中寄崔侍御）
我家敬亭下，辄继谢公作。
相去数百年，风期宛如昨。
登高素秋月，下望青山郭。
俯视鸳鹭群，饮啄自鸣跃。
夫子虽蹭蹬，瑶台雪中鹤。
独立窥浮云，其心在寥廓。
时来顾我笑，一饭葵与藿。
世路如秋风，相逢尽萧索。
腰间玉具剑，意许无遗诺。
壮士不可轻，相期在云阁。
+++李白
++++三山望金陵，寄殷淑
三山怀谢脁，水澹望长安。
芜没河阳县，秋江正北看。
卢龙霜气冷，鳷鹊月光寒。
耿耿忆琼树，天涯寄一欢。
+++李白
++++自金陵溯流过白璧山玩月达天门，寄句容王主簿
沧江溯流归，白璧见秋月。
秋月照白璧，皓如山阴雪。
幽人停宵征，贾客忘早发。
进帆天门山，回首牛渚没。
川长信风来，日出宿雾歇。
故人在咫尺，新赏成胡越。
寄君青兰花，惠好庶不绝。
+++李白
++++寄上吴王三首
淮王爱八公，携手绿云中。
小子忝枝叶，亦攀丹桂丛。
谬以词赋重，而将枚马同。
何日背淮水，东之观土风。
坐啸庐江静，闲闻进玉觞。
去时无一物，东壁挂胡床。
英明庐江守，声誉广平籍。
洒扫黄金台，招邀青云客。
客曾与天通，出入清禁中。
襄王怜宋玉，愿入兰台宫。

++上卷一百七十四
  
+++李白
++++秋日鲁郡尧祠亭上宴别杜补阙、范侍御
我觉秋兴逸，谁云秋兴悲。
山将落日去，水与晴空宜。
鲁酒白玉壶，送行驻金羁。
歇鞍憩古木，解带挂横枝。
歌鼓川上亭，曲度神飙吹。
云归碧海夕，雁没青天时。
相失各万里，茫然空尔思。
+++李白
++++别鲁颂
谁道泰山高，下却鲁连节。
谁云秦军众，摧却鲁连舌。
独立天地间，清风洒兰雪。
夫子还倜傥，攻文继前烈。
错落石上松，无为秋霜折。
赠言镂宝刀，千岁庶不灭。
+++李白
++++别中都明府兄
吾兄诗酒继陶君，试宰中都天下闻。
东楼喜奉连枝会，南陌愁为落叶分。
城隅渌水明秋日，海上青山隔暮云。
取醉不辞留夜月，雁行中断惜离群。
+++李白
++++梦游天姥吟留别
（一作别东鲁诸公）
海客谈瀛洲，烟涛微茫信难求。
越人语天姥，云霓明灭或可睹。
天姥连天向天横，势拔五岳掩赤城。
天台四万八千丈，对此欲倒东南倾。
我欲因之梦吴越，一夜飞度镜湖月。
湖月照我影，送我至剡溪。
谢公宿处今尚在，渌水荡漾清猿啼。
脚著谢公屐，身登青云梯。
半壁见海日，空中闻天鸡。
千岩万转路不定，迷花倚石忽已暝。
熊咆龙吟殷岩泉，栗深林兮惊层巅。
云青青兮欲雨，水澹澹兮生烟。
列缺霹雳，丘峦崩摧。
洞天石扇，訇然中开。
青冥浩荡不见底，日月照耀金银台。
霓为衣兮风为马，云之君兮纷纷而来下。
虎鼓瑟兮鸾回车，仙之人兮列如麻。
忽魂悸以魄动，怳惊起而长嗟。
惟觉时之枕席，失向来之烟霞。
世间行乐亦如此，古来万事东流水。
别君去时何时还，且放白鹿青崖间，须行即骑访名山。
安能摧眉折腰事权贵，使我不得开心颜。

+++李白
++++留别曹南群官之江南
我昔钓白龙，放龙溪水傍。
道成本欲去，挥手凌苍苍。
时来不关人，谈笑游轩皇。
献纳少成事，归休辞建章。
十年罢西笑，览镜如秋霜。
闭剑琉璃匣，炼丹紫翠房。
身佩豁落图，腰垂虎鞶囊。
仙人驾彩凤，志在穷遐荒。
恋子四五人，裴回未翱翔。
东流送白日，骤歌兰蕙芳。
仙宫两无从，人间久摧藏。
范蠡说句践，屈平去怀王。
飘飘紫霞心，流浪忆江乡。
愁为万里别，复此一衔觞。
淮水帝王州，金陵绕丹阳。
楼台照海色，衣马摇川光。
及此北望君，相思泪成行。
朝云落梦渚，瑶草空高堂。
帝子隔洞庭，青枫满潇湘。
怀君路绵邈，览古情凄凉。
登岳眺百川，杳然万恨长。
恋峨眉去，弄景偶骑羊。
+++李白
++++留别于十一兄逖、裴十三游塞垣
太公渭川水，李斯上蔡门。
钓周猎秦安黎元，小鱼㕙兔何足言。
天张云卷有时节，吾徒莫叹羝触藩。
于公白首大梁野，使人怅望何可论。
既知朱亥为壮士，且愿束心秋毫里。
秦赵虎争血中原，当去抱关救公子。
裴生览千古，龙鸾炳文章。
悲吟雨雪动林木，放书辍剑思高堂。
劝尔一杯酒，拂尔裘上霜。
尔为我楚舞，吾为尔楚歌。
且探虎穴向沙漠，鸣鞭走马凌黄河。
耻作易水别，临岐泪滂沱。
+++李白
++++留别王司马嵩
鲁连卖谈笑，岂是顾千金。
陶朱虽相越，本有五湖心。
余亦南阳子，时为梁甫吟。
苍山容偃蹇，白日惜颓侵。
愿一佐明主，功成还旧林。
西来何所为，孤剑托知音。
鸟爱碧山远，鱼游沧海深。
呼鹰过上蔡，卖畚向嵩岑。
他日闲相访，丘中有素琴。
+++李白
++++夜别张五
吾多张公子，别酌酣高堂。
听歌舞银烛，把酒轻罗裳。
横笛弄秋月，琵琶弹陌桑。
龙泉解锦带，为尔倾千觞。
+++李白
++++魏郡别苏明府因北游
魏都接燕赵，美女夸芙蓉。
淇水流碧玉，舟车日奔冲。
青楼夹两岸，万室喧歌钟。
天下称豪贵，游此每相逢。
洛阳苏季子，剑戟森词锋。
六印虽未佩，轩车若飞龙。
黄金数百镒，白璧有几双。
散尽空掉臂，高歌赋还邛。
落魄乃如此，何人不相从。
远别隔两河，云山杳千重。
何时更杯酒，再得论心胸。
+++李白
++++留别西河刘少府
秋发已种种，所为竟无成。
闲倾鲁壶酒，笑对刘公荣。
谓我是方朔，人间落岁星。
白衣千万乘，何事去天庭。
君亦不得意，高歌羡鸿冥。
世人若醯鸡，安可识梅生。
虽为刀笔吏，缅怀在赤城。
余亦如流萍，随波乐休明。
自有两少妾，双骑骏马行。
东山春酒绿，归隐谢浮名。
+++李白
++++颍阳别元丹丘之淮阳
吾将元夫子，异姓为天伦。
本无轩裳契，素以烟霞亲。
尝恨迫世网，铭意俱未伸。
松柏虽寒苦，羞逐桃李春。
悠悠市朝间，玉颜日缁磷。
所失重山岳，所得轻埃尘。
精魄渐芜秽，衰老相凭因。
我有锦囊诀，可以持君身。
当餐黄金药，去为紫阳宾。
万事难并立，百年犹崇晨。
别尔东南去，悠悠多悲辛。
前志庶不易，远途期所遵。
已矣归去来，白云飞天津。
+++李白
++++留别广陵诸公
（一作留别邯郸故人）
忆昔作少年，结交赵与燕。
金羁络骏马，锦带横龙泉。
寸心无疑事，所向非徒然。
晚节觉此疏，猎精草太玄。
空名束壮士，薄俗弃高贤。
中回圣明顾，挥翰凌云烟。
骑虎不敢下，攀龙忽堕天。
还家守清真，孤洁励秋蝉。
炼丹费火石，采药穷山川。
卧海不关人，租税辽东田。
乘兴忽复起，棹歌溪中船。
临醉谢葛强，山公欲倒鞭。
狂歌自此别，垂钓沧浪前。
+++李白
++++广陵赠别
玉瓶沽美酒，数里送君还。
系马垂杨下，衔杯大道间。
天边看渌水，海上见青山。
兴罢各分袂，何须醉别颜。
+++李白
++++感时留别从兄徐王延年、从弟延陵
天籁何参差，噫然大块吹。
玄元包橐籥，紫气何逶迤。
七叶运皇化，千龄光本支。
仙风生指树，大雅歌螽斯。
诸王若鸾虬，肃穆列藩维。
哲兄锡茅土，圣代罗荣滋。
九卿领徐方，七步继陈思。
伊昔全盛日，雄豪动京师。
冠剑朝凤阙，楼船侍龙池。
鼓钟出朱邸，金翠照丹墀。
君王一顾盼，选色献蛾眉。
列戟十八年，未曾辄迁移。
大臣小喑呜，谪窜天南垂。
长沙不足舞，贝锦且成诗。
佐郡浙江西，病闲绝驱驰。
阶轩日苔藓，鸟雀噪檐帷。
时乘平肩舆，出入畏人知。
北宅聊偃憩，欢愉恤茕嫠。
羞言梁苑地，烜赫耀旌旗。
兄弟八九人，吴秦各分离。
大贤达机兆，岂独虑安危。
小子谢麟阁，雁行忝肩随。
令弟字延陵，凤毛出天姿。
清英神仙骨，芬馥茝兰蕤。
梦得春草句，将非惠连谁。
深心紫河车，与我特相宜。
金膏犹罔象，玉液尚磷缁。
伏枕寄宾馆，宛同清漳湄。
药物多见馈，珍羞亦兼之。
谁道溟渤深，犹言浅恩慈。
鸣蝉游子意，促织念归期。
骄阳何太赫，海水烁龙龟。
百川尽凋枯，舟楫阁中逵。
策马摇凉月，通宵出郊圻。
泣别目眷眷，伤心步迟迟。
愿言保明德，王室伫清夷。
掺袂何所道，援毫投此辞。
+++李白
++++别储邕之剡中
借问剡中道，东南指越乡。
舟从广陵去，水入会稽长。
竹色溪下绿，荷花镜里香。
辞君向天姥，拂石卧秋霜。
+++李白
++++留别金陵诸公
海水昔飞动，三龙纷战争。
钟山危波澜，倾侧骇奔鲸。
黄旗一扫荡，割壤开吴京。
六代更霸王，遗迹见都城。
至今秦淮间，礼乐秀群英。
地扇邹鲁学，诗腾颜谢名。
五月金陵西，祖余白下亭。
欲寻庐峰顶，先绕汉水行。
香炉紫烟灭，瀑布落太清。
若攀星辰去，挥手缅含情。
+++李白
++++口号
（一作口号留别金陵诸公）
食出野田美，酒临远水倾。
东流若未尽，应见别离情。
+++李白
++++金陵酒肆留别
风吹柳花满店香，吴姬压酒唤客尝。
金陵子弟来相送，欲行不行各尽觞。
请君试问东流水，别意与之谁短长。
+++李白
++++金陵白下亭留别
驿亭三杨树，正当白下门。
吴烟暝长条，汉水啮古根。
向来送行处，回首阻笑言。
别后若见之，为余一攀翻。
+++李白
++++别东林寺僧
东林送客处，月出白猿啼。
笑别庐山远，何烦过虎溪。
+++李白
++++窜夜郎，于乌江留别宗十六璟
君家全盛日，台鼎何陆离。
斩鳌翼娲皇，炼石补天维。
一回日月顾，三入凤凰池。
失势青门傍，种瓜复几时。
犹会众宾客，三千光路歧。
皇恩雪愤懑，松柏含荣滋。
我非东床人，令姊忝齐眉。
浪迹未出世，空名动京师。
适遭云罗解，翻谪夜郎悲。
拙妻莫邪剑，及此二龙随。
惭君湍波苦，千里远从之。
白帝晓猿断，黄牛过客迟。
遥瞻明月峡，西去益相思。
+++李白
++++留别龚处士
龚子栖闲地，都无人世喧。
柳深陶令宅，竹暗辟疆园。
我去黄牛峡，遥愁白帝猿。
赠君卷葹草，心断竟何言。
+++李白
++++赠别郑判官
窜逐勿复哀，惭君问寒灰。
浮云本无意，吹落章华台。
远别泪空尽，长愁心已摧。
二年吟泽畔，憔悴几时回。
+++李白
++++黄鹤楼送孟浩然之广陵
故人西辞黄鹤楼，烟花三月下扬州。
孤帆远影碧山尽，唯见长江天际流。
+++李白
++++将游衡岳，过汉阳双松亭，留别族弟浮屠谈皓
秦欺赵氏璧，却入邯郸宫。
本是楚家玉，还来荆山中。
丹彩泻沧溟，精辉凌白虹。
青蝇一相点，流落此时同。
卓绝道门秀，谈玄乃支公。
延萝结幽居，剪竹绕芳丛。
凉花拂户牖，天籁鸣虚空。
忆我初来时，蒲萄开景风。
今兹大火落，秋叶黄梧桐。
水色梦沅湘，长沙去何穷。
寄书访衡峤，但与南飞鸿。
+++李白
++++留别贾舍人至二首
大梁白云起，飘飖来南洲。
裴回苍梧野，十见罗浮秋。
鳌抃山海倾，四溟扬洪流。
意欲托孤凤，从之摩天游。
凤苦道路难，翱翔还昆丘。
不肯衔我去，哀鸣惭不周。
远客谢主人，明珠难暗投。
拂拭倚天剑，西登岳阳楼。
长啸万里风，扫清胸中忧。
谁念刘越石，化为绕指柔。
秋风吹胡霜，凋此檐下芳。
折芳怨岁晚，离别凄以伤。
谬攀青琐贤，延我于北堂。
君为长沙客，我独之夜郎。
劝此一杯酒，岂惟道路长。
割珠两分赠，寸心贵不忘。
何必儿女仁，相看泪成行。
+++李白
++++渡荆门送别
流远荆门外，来从楚国游。
山随平野尽，江入大荒流。
月下飞天镜，云生结海楼。
仍连故乡水，万里送行舟。
+++李白
++++闻李太尉大举秦兵百万出征东南懦夫请缨…崔侍御十九韵
秦出天下兵，蹴踏燕赵倾。
黄河饮马竭，赤羽连天明。
太尉杖旄钺，云旗绕彭城。
三军受号令，千里肃雷霆。
函谷绝飞鸟，武关拥连营。
意在斩巨鳌，何论鲙长鲸。
恨无左车略，多愧鲁连生。
拂剑照严霜，雕戈鬘胡缨。
愿雪会稽耻，将期报恩荣。
半道谢病还，无因东南征。
亚夫未见顾，剧孟阻先行。
天夺壮士心，长吁别吴京。
金陵遇太守，倒屣相逢迎。
群公咸祖饯，四座罗朝英。
初发临沧观，醉栖征虏亭。
旧国见秋月，长江流寒声。
帝车信回转，河汉复纵横。
孤凤向西海，飞鸿辞北溟。
因之出寥廓，挥手谢公卿。
+++李白
++++别韦少府
西出苍龙门，南登白鹿原。
欲寻商山皓，犹恋汉皇恩。
水国远行迈，仙经深讨论。
洗心向溪月，清耳敬亭猿。
筑室在人境，闭门无世喧。
多君枉高驾，赠我以微言。
交乃意气合，道因风雅存。
别离有相思，瑶瑟与金樽。
+++李白
++++南陵别儿童入京
白酒新熟山中归，黄鸡啄黍秋正肥。
呼童烹鸡酌白酒，儿女嬉笑牵人衣。
高歌取醉欲自慰，起舞落日争光辉。
游说万乘苦不早，著鞭跨马涉远道。
会稽愚妇轻买臣，余亦辞家西入秦。
仰天大笑出门去，我辈岂是蓬蒿人。
+++李白
++++别山僧
何处名僧到水西，乘舟弄月宿泾溪。
平明别我上山去，手携金策踏云梯。
腾身转觉三天近，举足回看万岭低。
谑浪肯居支遁下，风流还与远公齐。
此度别离何日见，相思一夜暝猿啼。

+++李白
++++赠别王山人归布山
王子析道论，微言破秋毫。
还归布山隐，兴入天云高。
尔去安可迟，瑶草恐衰歇。
我心亦怀归，屡梦松上月。
傲然遂独往，长啸开岩扉。
林壑久已芜，石道生蔷薇。
愿言弄笙鹤，岁晚来相依。
+++李白
++++江夏别宋之悌
楚水清若空，遥将碧海通。
分千里外，兴在一杯中。
谷鸟吟晴日，江猿啸晚风。
平生不下泪，于此泣无穷。

++上卷一百七十五
  
+++李白
++++南阳送客
斗酒勿为薄，寸心贵不忘。
坐惜故人去，偏令游子伤。
离颜怨芳草，春思结垂杨。
挥手再三别，临岐空断肠。
+++李白
++++送张舍人之江东
张翰江东去，正值秋风时。
天清一雁远，海阔孤帆迟。
白日行欲暮，沧波杳难期。
吴洲如见月，千里幸相思。
+++李白
++++送王屋山人魏万还王屋
仙人东方生，浩荡弄云海。
沛然乘天游，独往失所在。
魏侯继大名，本家聊摄城。
卷舒入元化，迹与古贤并。
十三弄文史，挥笔如振绮。
辩折田巴生，心齐鲁连子。
西涉清洛源，颇惊人世喧。
采秀卧王屋，因窥洞天门。
朅来游嵩峰，羽客何双双。
朝携月光子，暮宿玉女窗。
鬼谷上窈窕，龙潭下奔潈。
东浮汴河水，访我三千里。
逸兴满吴云，飘飖浙江汜。
挥手杭越间，樟亭望潮还。
涛卷海门石，云横天际山。
白马走素车，雷奔骇心颜。
遥闻会稽美，且度耶溪水。
万壑与千岩，峥嵘镜湖里。
秀色不可名，清辉满江城。
游月边去，舟在空中行。
此中久延伫，入剡寻王许。
笑读曹娥碑，沉吟黄绢语。
天台连四明，日入向国清。
五峰转月色，百里行松声。
灵溪咨沿越，华顶殊超忽。
石梁横青天，侧足履半月。
忽然思永嘉，不惮海路赊。
挂席历海峤，回瞻赤城霞。
赤城渐微没，孤屿前峣兀。
水续万古流，亭空千霜月。
缙云川谷难，石门最可观。
瀑布挂北斗，莫穷此水端。
喷壁洒素雪，空濛生昼寒。
却思恶溪去，宁惧恶溪恶。
咆哮七十滩，水石相喷薄。
路创李北海，岩开谢康乐。
松风和猿声，搜索连洞壑。
径出梅花桥，双溪纳归潮。
落帆金华岸，赤松若可招。
沈约八咏楼，城西孤岧峣。
岧峣四荒外，旷望群川会。
云卷天地开，波连浙西大。
乱流新安口，北指严光濑。
钓台碧云中，邈与苍岭对。
稍稍来吴都，裴回上姑苏。
烟绵横九疑，漭荡见五湖。
目极心更远，悲歌但长吁。
回桡楚江滨，挥策扬子津。
身著日本裘，昂藏出风尘。
五月造我语，知非儓儗人。
相逢乐无限，水石日在眼。
徒干五诸侯，不致百金产。
吾友扬子云，弦歌播清芬。
虽为江宁宰，好与山公群。
乘兴但一行，且知我爱君。
君来几何时，仙台应有期。
东窗绿玉树，定长三五枝。
至今天坛人，当笑尔归迟。
我苦惜远别，茫然使心悲。
黄河若不断，白首长相思。
+++李白
++++送当涂赵少府赴长芦
我来扬都市，送客回轻舠。
因夸楚太子，便睹广陵涛。
仙尉赵家玉，英风凌四豪。
维舟至长芦，目送烟云高。
摇扇对酒楼，持袂把蟹螯。
前途倘相思，登岳一长谣。
+++李白
++++送友人寻越中山水
闻道稽山去，偏宜谢客才。
千岩泉洒落，万壑树萦回。
东海横秦望，西陵绕越台。
湖清霜镜晓，涛白雪山来。
八月枚乘笔，三吴张翰杯。
此中多逸兴，早晚向天台。
+++李白
++++送族弟凝之滁求婚崔氏
与尔情不浅，忘筌已得鱼。
玉台挂宝镜，持此意何如。
坦腹东床下，由来志气疏。
遥知向前路，掷果定盈车。
+++李白
++++送友人游梅湖
送君游梅湖，应见梅花发。
有使寄我来，无令红芳歇。
暂行新林浦，定醉金陵月。
莫惜一雁书，音尘坐胡越。
+++李白
++++送崔十二游天竺寺
还闻天竺寺，梦想怀东越。
每年海树霜，桂子落秋月。
送君游此地，已属流芳歇。
待我来岁行，相随浮溟渤。
+++李白
++++送杨山人归天台
客有思天台，东行路超忽。
涛落浙江秋，沙明浦阳月。
今游方厌楚，昨梦先归越。
且尽秉烛欢，无辞凌晨发。
我家小阮贤，剖竹赤城边。
诗人多见重，官烛未曾然。
兴引登山屐，情催泛海船。
石桥如可度，携手弄云烟。
+++李白
++++送温处士归黄山白鹅峰旧居
黄山四千仞，三十二莲峰。
丹崖夹石柱，菡萏金芙蓉。
伊昔升绝顶，下窥天目松。
仙人炼玉处，羽化留馀踪。
亦闻温伯雪，独往今相逢。
采秀辞五岳，攀岩历万重。
归休白鹅岭，渴饮丹砂井。
凤吹我时来，云车尔当整。
去去陵阳东，行行芳桂丛。
回溪十六度，碧嶂尽晴空。
他日还相访，乘桥蹑彩虹。
+++李白
++++送方士赵叟之东平
长桑晓洞视，五藏无全牛。
赵叟得秘诀，还从方士游。
西过获麟台，为我吊孔丘。
念别复怀古，潸然空泪流。
+++李白
++++送韩准、裴政、孔巢父还山
猎客张兔罝，不能挂龙虎。
所以青云人，高歌在岩户。
韩生信英彦，裴子含清真。
孔侯复秀出，俱与云霞亲。
峻节凌远松，同衾卧盘石。
斧冰嗽寒泉，三子同二屐。
时时或乘兴，往往云无心。
出山揖牧伯，长啸轻衣簪。
昨宵梦里还，云弄竹溪月。
今晨鲁东门，帐饮与君别。
雪崖滑去马，萝径迷归人。
相思若烟草，历乱无冬春。
+++李白
++++送杨少府赴选
大国置衡镜，准平天地心。
群贤无邪人，朗鉴穷情深。
吾君咏南风，衮冕弹鸣琴。
时泰多美士，京国会缨簪。
山苗落涧底，幽松出高岑。
夫子有盛才，主司得球琳。
流水非郑曲，前行遇知音。
衣工剪绮绣，一误伤千金。
何惜刀尺馀，不裁寒女衾。
我非弹冠者，感别但开襟。
空谷无白驹，贤人岂悲吟。
大道安弃物，时来或招寻。
尔见山吏部，当应无陆沉。
+++李白
++++对雪奉饯任城六父秩满归京
龙虎谢鞭策，鹓鸾不司晨。
君看海上鹤，何似笼中鹑。
独用天地心，浮云乃吾身。
虽将簪组狎，若与烟霞亲。
季父有英风，白眉超常伦。
一官即梦寐，脱屣归西秦。
窦公敞华筵，墨客尽来臻。
燕歌落胡雁，郢曲回阳春。
征马百度嘶，游车动行尘。
踌躇未忍去，恋此四座人。
饯离驻高驾，惜别空殷勤。
何时竹林下，更与步兵邻。
+++李白
++++鲁郡尧祠送吴五之琅琊
尧没三千岁，青松古庙存。
送行奠桂酒，拜舞清心魂。
日色促归人，连歌倒芳樽。
马嘶俱醉起，分手更何言。
+++李白
++++鲁郡尧祠送窦明府薄华还西京
（时久病初起作）
朝策犁眉騧，举鞭力不堪。
强扶愁疾向何处，角巾微服尧祠南。
长杨扫地不见日，石门喷作金沙潭。
笑夸故人指绝境，山光水色青于蓝。
庙中往往来击鼓，尧本无心尔何苦。
门前长跪双石人，有女如花日歌舞。
银鞍绣毂往复回，簸林蹶石鸣风雷。
远烟空翠时明灭，白鸥历乱长飞雪。
红泥亭子赤阑干，碧流环转青锦湍。
深沉百丈洞海底，那知不有蛟龙蟠。
君不见绿珠潭水流东海，绿珠红粉沉光彩。
绿珠楼下花满园，今日曾无一枝在。
昨夜秋声阊阖来，洞庭木落骚人哀。
遂将三五少年辈，登高远望形神开。
生前一笑轻九鼎，魏武何悲铜雀台。
我歌白云倚窗牖，尔闻其声但挥手。
长风吹月度海来，遥劝仙人一杯酒。
酒中乐酣宵向分，举觞酹尧尧可闻。
何不令皋繇拥篲横八极，直上青天挥浮云。
高阳小饮真琐琐，山公酩酊何如我。
竹林七子去道赊，兰亭雄笔安足夸。
尧祠笑杀五湖水，至今憔悴空荷花。
尔向西秦我东越，暂向瀛洲访金阙。
蓝田太白若可期，为余扫洒石上月。

+++李白
++++金乡送韦八之西京
客自长安来，还归长安去。
狂风吹我心，西挂咸阳树。
此情不可道，此别何时遇。
望望不见君，连山起烟雾。
+++李白
++++送薛九被谗去鲁
宋人不辨玉，鲁贱东家丘。
我笑薛夫子，胡为两地游。
黄金消众口，白璧竟难投。
梧桐生蒺藜，绿竹乏佳实。
凤凰宿谁家，遂与群鸡匹。
田家养老马，穷士归其门。
蛾眉笑躃者，宾客去平原。
却斩美人首，三千还骏奔。
毛公一挺剑，楚赵两相存。
孟尝习狡兔，三窟赖冯谖。
信陵夺兵符，为用侯生言。
春申一何愚，刎首为李园。
贤哉四公子，抚掌黄泉里。
借问笑何人，笑人不好士。
尔去且勿喧，桃李竟何言。
沙丘无漂母，谁肯饭王孙。
+++李白
++++单父东楼秋夜送族弟沈之秦
（时凝弟在席）
尔从咸阳来，问我何劳苦。
沐猴而冠不足言，身骑土牛滞东鲁。
沈弟欲行凝弟留，孤飞一雁秦云秋。
坐来黄叶落四五，北斗已挂西城楼。
丝桐感人弦亦绝，满堂送君皆惜别。
卷帘见月清兴来，疑是山阴夜中雪。
明日斗酒别，惆怅清路尘。
遥望长安日，不见长安人。
长安宫阙九天上，此地曾经为近臣。
一朝复一朝，发白心不改。
屈原憔悴滞江潭，亭伯流离放辽海。
折翮翻飞随转蓬，闻弦坠虚下霜空。
圣朝久弃青云士，他日谁怜张长公。

+++李白
++++送族弟凝至晏堌
（单父三十里）
雪满原野白，戎装出盘游。
挥鞭布猎骑，四顾登高丘。
兔起马足间，苍鹰下平畴。
喧呼相驰逐，取乐销人忧。
舍此戒禽荒，微声列齐讴。
鸣鸡发晏堌，别雁惊涞沟。
西行有东音，寄与长河流。
+++李白
++++鲁城北郭曲腰桑下送张子还嵩阳
送别枯桑下，凋叶落半空。
我行懵道远，尔独知天风。
谁念张仲蔚，还依蒿与蓬。
何时一杯酒，更与李膺同。

++上卷一百七十六
  
+++李白
++++送鲁郡刘长史迁弘农长史
鲁国一杯水，难容横海鳞。
仲尼且不敬，况乃寻常人。
白玉换斗粟，黄金买尺薪。
闭门木叶下，始觉秋非春。
闻君向西迁，地即鼎湖邻。
宝镜匣苍藓，丹经埋素尘。
轩后上天时，攀龙遗小臣。
及此留惠爱，庶几风化淳。
鲁缟如白烟，五缣不成束。
临行赠贫交，一尺重山岳。
相国齐晏子，赠行不及言。
托阴当树李，忘忧当树萱。
他日见张禄，绨袍怀旧恩。
+++李白
++++送族弟单父主簿凝摄宋城主簿至郭南月桥却回…留饮赠之
吾家青萍剑，操割有馀闲。
往来纠二邑，此去何时还。
鞍马月桥南，光辉歧路间。
贤豪相追饯，却到栖霞山。
群花散芳园，斗酒开离颜。
乐酣相顾起，征马无由攀。
+++李白
++++鲁郡东石门送杜二甫
醉别复几日，登临遍池台。
何时石门路，重有金樽开。
秋波落泗水，海色明徂徕。
飞蓬各自远，且尽手中杯。
+++李白
++++鲁郡尧祠送张十四游河北
猛虎伏尺草，虽藏难蔽身。
有如张公子，肮脏在风尘。
岂无横腰剑，屈彼淮阴人。
击筑向北燕，燕歌易水滨。
归来泰山上，当与尔为邻。
+++李白
++++杭州送裴大泽赴庐州长史
西江天柱远，东越海门深。
去割慈亲恋，行忧报国心。
好风吹落日，流水引长吟。
五月披裘者，应知不取金。
+++李白
++++灞陵行送别
送君灞陵亭，灞水流浩浩。
上有无花之古树，下有伤心之春草。
我向秦人问路歧，云是王粲南登之古道。
道连绵走西京，紫阙落日浮云生。
正当今夕断肠处，黄鹂愁绝不忍听。
+++李白
++++送贺监归四明应制
久辞荣禄遂初衣，曾向长生说息机。
真诀自从茅氏得，恩波宁阻洞庭归。
瑶台含雾星辰满，仙峤浮空岛屿微。
借问欲栖珠树鹤，何年却向帝城飞。
+++李白
++++送窦司马贬宜春
天马白银鞍，亲承明主欢。
斗鸡金宫里，射雁碧云端。
堂上罗中贵，歌钟清夜阑。
何言谪南国，拂剑坐长叹。
赵璧为谁点，隋珠枉被弹。
圣朝多雨露，莫厌此行难。
+++李白
++++送羽林陶将军
将军出使拥楼船，江上旌旗拂紫烟。
万里横戈探虎穴，三杯拔剑舞龙泉。
莫道词人无胆气，临行将赠绕朝鞭。
+++李白
++++送程、刘二侍郎兼独孤判官赴安西幕府
安西幕府多材雄，喧喧惟道三数公。
绣衣貂裘明积雪，飞书走檄如飘风。
朝辞明主出紫宫，银鞍送别金城空。
天外飞霜下葱海，火旗云马生光彩。
胡塞清尘几日归，汉家草绿遥相待。

+++李白
++++送侄良携二妓赴会稽，戏有此赠
携妓东山去，春光半道催。
遥看若桃李，双入镜中开。
+++李白
++++送贺宾客归越
镜湖流水漾清波，狂客归舟逸兴多。
山阴道士如相见，应写黄庭换白鹅。
+++李白
++++送张遥之寿阳幕府
寿阳信天险，天险横荆关。
苻坚百万众，遥阻八公山。
不假筑长城，大贤在其间。
战夫若熊虎，破敌有馀闲。
张子勇且英，少轻卫霍孱。
投躯紫髯将，千里望风颜。
勖尔效才略，功成衣锦还。
+++李白
++++送裴十八图南归嵩山二首
何处可为别，长安青绮门。
胡姬招素手，延客醉金樽。
临当上马时，我独与君言。
风吹芳兰折，日没鸟雀喧。
举手指飞鸿，此情难具论。
同归无早晚，颍水有清源。
君思颍水绿，忽复归嵩岑。
归时莫洗耳，为我洗其心。
洗心得真情，洗耳徒买名。
谢公终一起，相与济苍生。
+++李白
++++同王昌龄送族弟襄归桂阳二首
秦地见碧草，楚谣对清樽。
把酒尔何思，鹧鸪啼南园。
余欲罗浮隐，犹怀明主恩。
踌躇紫宫恋，孤负沧洲言。
终然无心云，海上同飞翻。
相期乃不浅，幽桂有芳根。
尔家何在潇湘川，青莎白石长沙边。
昨梦江花照江日，几枝正发东窗前。
觉来欲往心悠然，魂随越鸟飞南天。
秦云连山海相接，桂水横烟不可涉。
送君此去令人愁，风帆茫茫隔河洲。
春潭琼草绿可折，西寄长安明月楼。
+++李白
++++送外甥郑灌从军三首
六博争雄好彩来，金盘一掷万人开。
丈夫赌命报天子，当斩胡头衣锦回。
丈八蛇予出陇西，弯弧拂箭白猿啼。
破胡必用龙韬策，积甲应将熊耳齐。
月蚀西方破敌时，及瓜归日未应迟。
斩胡血变黄河水，枭首当悬白鹊旗。
+++李白
++++送于十八应四子举落第还嵩山
吾祖吹橐籥，天人信森罗。
归根复太素，群动熙元和。
炎炎四真人，摛辩若涛波。
交流无时寂，杨墨日成科。
夫子闻洛诵，夸才才固多。
为金好踊跃，久客方蹉跎。
道可束卖之，五宝溢山河。
劝君还嵩丘，开酌盼庭柯。
三花如未落，乘兴一来过。
+++李白
++++送别
寻阳五溪水，沿洄直入巫山里。
胜境由来人共传，君到南中自称美。
送君别有八月秋，飒飒芦花复益愁。
云帆望远不相见，日暮长江空自流。
+++李白
++++送族弟绾从军安西
汉家兵马乘北风，鼓行而西破犬戎。
尔随汉将出门去，剪虏若草收奇功。
君王按剑望边色，旄头已落胡天空。
匈奴系颈数应尽，明年应入蒲萄宫。
+++李白
++++送梁公昌从信安北征
入幕推英选，捐书事远戎。
高谈百战术，郁作万夫雄。
起舞莲花剑，行歌明月弓。
将飞天地阵，兵出塞垣通。
祖席留丹景，征麾拂彩虹。
旋应献凯入，麟阁伫深功。
+++李白
++++送白利从金吾董将军西征
西羌延国讨，白起佐军威。
剑决浮云气，弓弯明月辉。
马行边草绿，旌卷曙霜飞。
抗手凛相顾，寒风生铁衣。
+++李白
++++送张秀才从军
六驳食猛虎，耻从驽马群。
一朝长鸣去，矫若龙行云。
壮士怀远略，志存解世纷。
周粟犹不顾，齐珪安肯分。
抱剑辞高堂，将投崔冠军。
长策扫河洛，宁亲归汝坟。
当令千古后，麟阁著奇勋。
+++李白
++++送崔度还吴
（度，故人礼部员外国辅之子）
幽燕沙雪地，万里尽黄云。
朝吹归秋雁，南飞日几群。
中有孤凤雏，哀鸣九天闻。
我乃重此鸟，彩章五色分。
胡为杂凡禽，雏鹜轻贱君。
举手捧尔足，疾心若火焚。
拂羽泪满面，送之吴江濆。
去影忽不见，踌躇日将曛。
+++李白
++++送祝八之江东，赋得浣纱石
西施越溪女，明艳光云海。
未入吴王宫殿时，浣纱古石今犹在。
桃李新开映古查，菖蒲犹短出平沙。
昔时红粉照流水，今日青苔覆落花。
君去西秦适东越，碧山青江几超忽。
若到天涯思故人，浣纱石上窥明月。
+++李白
++++送侯十一
朱亥已击晋，侯嬴尚隐身。
时无魏公子，岂贵抱关人。
余亦不火食，游梁同在陈。
空馀湛卢剑，赠尔托交亲。
+++李白
++++鲁中送二从弟赴举之西京
（一作送族弟锽）
鲁客向西笑，君门若梦中。
霜凋逐臣发，日忆明光宫。
复羡二龙去，才华冠世雄。
平衢骋高足，逸翰凌长风。
舞袖拂秋月，歌筵闻早鸿。
送君日千里，良会何由同。
+++李白
++++奉饯高尊师如贵道士传道箓毕归北海
道隐不可见，灵书藏洞天。
吾师四万劫，历世递相传。
别杖留青竹，行歌蹑紫烟。
离心无远近，长在玉京悬。
+++李白
++++金陵送张十一再游东吴
张翰黄花句，风流五百年。
谁人今继作，夫子世称贤。
再动游吴棹，还浮入海船。
春光白门柳，霞色赤城天。
去国难为别，思归各未旋。
空馀贾生泪，相顾共凄然。
+++李白
++++送纪秀才游越
海水不满眼，观涛难称心。
即知蓬莱石，却是巨鳌簪。
送尔游华顶，令余发舄吟。
仙人居射的，道士住山阴。
禹穴寻溪入，云门隔岭深。
绿萝秋月夜，相忆在鸣琴。
+++李白
++++送长沙陈太守二首
长沙陈太守，逸气凌青松。
英主赐五马，本是天池龙。
湘水回九曲，衡山望五峰。
荣君按节去，不及远相从。
七郡长沙国，南连湘水滨。
定王垂舞袖，地窄不回身。
莫小二千石，当安远俗人。
洞庭乡路远，遥羡锦衣春。
+++李白
++++送杨燕之东鲁
关西杨伯起，汉日旧称贤。
四代三公族，清风播人天。
夫子华阴居，开门对玉莲。
何事历衡霍，云帆今始还。
君坐稍解颜，为君歌此篇。
我固侯门士，谬登圣主筵。
一辞金华殿，蹭蹬长江边。
二子鲁门东，别来已经年。
因君此中去，不觉泪如泉。
+++李白
++++送蔡山人
我本不弃世，世人自弃我。
一乘无倪舟，八极纵远舵。
燕客期跃马，唐生安敢讥。
采珠勿惊龙，大道可暗归。
故山有松月，迟尔玩清晖。
+++李白
++++送萧三十一之鲁中，兼问稚子伯禽
六月南风吹白沙，吴牛喘月气成霞。
水国郁蒸不可处，时炎道远无行车。
夫子如何涉江路，云帆袅袅金陵去。
高堂倚门望伯鱼，鲁中正是趋庭处。
我家寄在沙丘傍，三年不归空断肠。
君行既识伯禽子，应驾小车骑白羊。
+++李白
++++送杨山人归嵩山
我有万古宅，嵩阳玉女峰。
长留一片月，挂在东溪松。
尔去掇仙草，菖蒲花紫茸。
岁晚或相访，青天骑白龙。
+++李白
++++送殷淑三首
海水不可解，连江夜为潮。
俄然浦屿阔，岸去酒船遥。
惜别耐取醉，鸣榔且长谣。
天明尔当去，应便有风飘。
白鹭洲前月，天明送客回。
青龙山后日，早出海云来。
流水无情去，征帆逐吹开。
相看不忍别，更进手中杯。
痛饮龙筇下，灯青月复寒。
醉歌惊白鹭，半夜起沙滩。
+++李白
++++送岑征君归鸣皋山
岑公相门子，雅望归安石。
奕世皆夔龙，中台竟三拆。
至人达机兆，高揖九州伯。
奈何天地间，而作隐沦客。
贵道能全真，潜辉卧幽邻。
探元入窅默，观化游无垠。
光武有天下，严陵为故人。
虽登洛阳殿，不屈巢由身。
余亦谢明主，今称偃蹇臣。
登高览万古，思与广成邻。
蹈海宁受赏，还山非问津。
西来一摇扇，共拂元规尘。
+++李白
++++送范山人归泰山
鲁客抱白鹤，别余往泰山。
初行若片云，杳在青崖间。
高高至天门，日观近可攀。
云山望不及，此去何时还。

++上卷一百七十七
  
+++李白
++++送韩侍御之广德
昔日绣衣何足荣，今宵贳酒与君倾。
暂就东山赊月色，酣歌一夜送泉明。
+++李白
++++送通禅师还南陵隐静寺
我闻隐静寺，山水多奇踪。
岩种朗公橘，门深杯渡松。
道人制猛虎，振锡还孤峰。
他日南陵下，相期谷口逢。
+++李白
++++送友人
青山横北郭，白水绕东城。
此地一为别，孤蓬万里征。
浮云游子意，落日故人情。
挥手自兹去，萧萧班马鸣。
+++李白
++++送别
斗酒渭城边，垆头醉不眠。
梨花千树雪，杨叶万条烟。
惜别倾壶醑，临分赠马鞭。
看君颍上去，新月到应圆。
+++李白
++++江上送女道士褚三清游南岳
吴江女道士，头戴莲花巾。
霓衣不湿雨，特异阳台云。
足下远游履，凌波生素尘。
寻仙向南岳，应见魏夫人。
+++李白
++++送友人入蜀
见说蚕丛路，崎岖不易行。
山从人面起，云傍马头生。
芳树笼秦栈，春流绕蜀城。
升沉应已定，不必问君平。
+++李白
++++送李青归南叶阳川
伯阳仙家子，容色如青春。
日月秘灵洞，云霞辞世人。
化心养精魄，隐几窅天真。
莫作千年别，归来城郭新。
+++李白
++++送舍弟
吾家白额驹，远别临东道。
他日相思一梦君，应得池塘生春草。

+++李白
++++送别得书字
水色南天远，舟行若在虚。
迁人发佳兴，吾子访闲居。
日落看归鸟，潭澄羡跃鱼。
圣朝思贾谊，应降紫泥书。
+++李白
++++送麹十少府
试发清秋兴，因为吴会吟。
碧云敛海色，流水折江心。
我有延陵剑，君无陆贾金。
艰难此为别，惆怅一何深。
+++李白
++++送张秀才谒高中丞
秦帝沦玉镜，留侯降氛氲。
感激黄石老，经过沧海君。
壮士挥金槌，报仇六国闻。
智勇冠终古，萧陈难与群。
两龙争斗时，天地动风云。
酒酣舞长剑，仓卒解汉纷。
宇宙初倒悬，鸿沟势将分。
英谋信奇绝，夫子扬清芬。
胡月入紫微，三光乱天文。
高公镇淮海，谈笑却妖氛。
采尔幕中画，戡难光殊勋。
我无燕霜感，玉石俱烧焚。
但洒一行泪，临歧竟何云。
+++李白
++++寻阳送弟昌峒鄱阳司马作
桑落洲渚连，沧江无云烟。
寻阳非剡水，忽见子猷船。
飘然欲相近，来迟杳若仙。
乘海上月，帆落湖中天。
一睹无二诺，朝欢更胜昨。
尔则吾惠连，吾非尔康乐。
朱绂白银章，上官佐鄱阳。
松门拂中道，石镜回清光。
摇扇及于越，水亭风气凉。
与尔期此亭，期在秋月满。
时过或未来，两乡心已断。
吴山对楚岸，彭蠡当中州。
相思定如此，有穷尽年愁。
+++李白
++++饯校书叔云
少年费白日，歌笑矜朱颜。
不知忽已老，喜见春风还。
惜别且为欢，裴回桃李间。
看花饮美酒，听鸟临晴山。
向晚竹林寂，无人空闭关。
+++李白
++++送王孝廉觐省
彭蠡将天合，姑苏在日边。
宁亲候海色，欲动孝廉船。
窈窕晴江转，参差远岫连。
相思无昼夜，东泣似长川。
+++李白
++++同吴王送杜秀芝赴举入京
秀才何翩翩，王许回也贤。
暂别庐江守，将游京兆天。
秋山宜落日，秀水出寒烟。
欲折一枝桂，还来雁沼前。
+++李白
++++洞庭醉后送绛州吕使君果流澧州
昔别若梦中，天涯忽相逢。
洞庭破秋月，纵酒开愁容。
赠剑刻玉字，延平两蛟龙。
送君不尽意，书及雁回峰。
+++李白
++++与诸公送陈郎将归衡阳
衡山苍苍入紫冥，下看南极老人星。
回飙吹散五峰雪，往往飞花落洞庭。
气清岳秀有如此，郎将一家拖金紫。
门前食客乱浮云，世人皆比孟尝君。
江上送行无白璧，临歧惆怅若为分。

+++李白
++++送赵判官赴黔府中丞叔幕
廓落青云心，交结黄金尽。
富贵翻相忘，令人忽自哂。
蹭蹬鬓毛斑，盛时难再还。
巨源咄石生，何事马蹄间。
绿萝长不厌，却欲还东山。
君为鲁曾子，拜揖高堂里。
叔继赵平原，偏承明主恩。
风霜推独坐，旌节镇雄藩。
虎士秉金钺，蛾眉开玉樽。
才高幕下去，义重林中言。
水宿五溪月，霜啼三峡猿。
东风春草绿，江上候归轩。
+++李白
++++送陆判官往琵琶峡
水国秋风夜，殊非远别时。
长安如梦里，何日是归期。
+++李白
++++送梁四归东平
玉壶挈美酒，送别强为欢。
大火南星月，长郊北路难。
殷王期负鼎，汶水起垂竿。
莫学东山卧，参差老谢安。
+++李白
++++江夏送友人
雪点翠云裘，送君黄鹤楼。
黄鹤振玉羽，西飞帝王州。
凤无琅玕实，何以赠远游。
裴回相顾影，泪下汉江流。
+++李白
++++送郄昂谪巴中
瑶草寒不死，移植沧江滨。
东风洒雨露，会入天地春。
予若洞庭叶，随波送逐臣。
思归未可得，书此谢情人。
+++李白
++++江夏送张丞
欲别心不忍，临行情更亲。
酒倾无限月，客醉几重春。
藉草依流水，攀花赠远人。
送君从此去，回首泣迷津。
+++李白
++++赋得白鹭鸶，送宋少府入三峡
白鹭拳一足，月明秋水寒。
惊远飞去，直向使君滩。
+++李白
++++送二季之江东
初发强中作，题诗与惠连。
多惭一日长，不及二龙贤。
西塞当中路，南风欲进船。
云峰出远海，帆影挂清川。
禹穴藏书地，匡山种杏田。
此行俱有适，迟尔早归旋。
+++李白
++++江西送友人之罗浮
桂水分五岭，衡山朝九疑。
乡关渺安西，流浪将何之。
素色愁明湖，秋渚晦寒姿。
畴昔紫芳意，已过黄发期。
君王纵疏散，云壑借巢夷。
尔去之罗浮，我还憩峨眉。
中阔道万里，霞月遥相思。
如寻楚狂子，琼树有芳枝。
+++李白
++++宣州谢脁楼饯别校书叔云
（一作倍侍御叔华登楼歌）
弃我去者昨日之日不可留，乱我心者今日之日多烦忧。
长风万里送秋雁，对此可以酣高楼。
蓬莱文章建安骨，中间小谢又清发。
俱怀逸兴壮思飞，欲上青天览日月。
抽刀断水水更流，举怀销愁愁更愁。
生在世不称意，明朝散发弄扁舟。

+++李白
++++宣城送刘副使入秦
君即刘越石，雄豪冠当时。
凄清横吹曲，慷慨扶风词。
虎啸俟腾跃，鸡鸣遭乱离。
千金市骏马，万里逐王师。
结交楼烦将，侍从羽林儿。
统兵捍吴越，豺虎不敢窥。
大勋竟莫叙，已过秋风吹。
秉钺有季公，凛然负英姿。
寄深且戎幕，望重必台司。
感激一然诺，纵横两无疑。
伏奏归北阙，鸣驺忽西驰。
列将咸出祖，英僚惜分离。
斗酒满四筵，歌啸宛溪湄。
君携东山妓，我咏北门诗。
贵贱交不易，恐伤中园葵。
昔赠紫骝驹，今倾白玉卮。
同欢万斛酒，未足解相思。
此别又千里，秦吴渺天涯。
月明关山苦，水剧陇头悲。
借问几时还，春风入黄池。
无令长相忆，折断绿杨枝。
+++李白
++++泾川送族弟錞
泾川三百里，若耶羞见之。
锦石照碧山，两边白鹭鸶。
佳境千万曲，客行无歇时。
上有琴高水，下有陵阳祠。
仙人不见我，明月空相知。
问我何事来，卢敖结幽期。
蓬山振雄笔，绣服挥清词。
江湖发秀色，草木含荣滋。
置酒送惠连，吾家称白眉。
愧无海峤作，敢阙河梁诗。
见尔复几朝，俄然告将离。
中流漾彩鹢，列岸丛金羁。
叹息苍梧凤，分栖琼树枝。
清晨各飞去，飘落天南垂。
望极落日尽，秋深暝猿悲。
寄情与流水，但有长相思。
+++李白
++++五松山送殷淑
秀色发江左，风流奈若何。
仲文了不还，独立扬清波。
载酒五松山，颓然白云歌。
中天度落月，万里遥相过。
抚酒惜此月，流光畏蹉跎。
明日别离去，连峰郁嵯峨。
+++李白
++++送崔氏昆季之金陵
（一作秋夜崔八丈水亭送别）
放歌倚东楼，行子期晓发。
秋风渡江来，吹落山上月。
主人出美酒，灭烛延清光。
二崔向金陵，安得不尽觞。
水客弄归棹，云帆卷轻霜。
扁舟敬亭下，五两先飘扬。
峡石入水花，碧流日更长。
思君无岁月，西笑阻河梁。
+++李白
++++登黄山凌歊台送族弟溧阳尉济充泛舟赴华阴
（得齐字）
鸾乃凤之族，翱翔紫云霓。
文章辉五色，双在琼树栖。
一朝各飞去，凤与鸾俱啼。
炎赫五月中，朱曦烁河堤。
尔从泛舟役，使我心魂凄。
秦地无碧草，南云喧鼓鼙。
君王减玉膳，早起思鸣鸡。
漕引救关辅，疲人免涂泥。
宰相作霖雨，农夫得耕犁。
静者伏草间，群才满金闺。
空手无壮士，穷居使人低。
送君登黄山，长啸倚天梯。
小舟若凫雁，大舟若鲸鲵。
开帆散长风，舒卷与云齐。
日入牛渚晦，苍然夕烟迷。
相思定何许，杳在洛阳西。
+++李白
++++送储邕之武昌
黄鹤西楼月，长江万里情。
春风三十度，空忆武昌城。
送尔难为别，衔杯惜未倾。
湖连张乐地，山逐泛舟行。
诺为楚人重，诗传谢脁清。
沧浪吾有曲，寄入棹歌声。

++上卷一百七十八
  
+++李白
++++酬谈少府
一尉居倏忽，梅生有仙骨。
三事或可羞，匈奴哂千秋。
壮心屈黄绶，浪迹寄沧洲。
昨观荆岘作，如从云汉游。
老夫当暮矣，蹀足惧骅骝。
+++李白
++++酬宇文少府见赠桃竹书筒
桃竹书筒绮绣文，良工巧妙称绝群。
灵心圆映三江月，彩质叠成五色云。
中藏宝诀峨眉去，千里提携长忆君。
+++李白
++++五月东鲁行，答汶上君
（一作翁）
五月梅始黄，蚕凋桑柘空。
鲁人重织作，机杼鸣帘栊。
顾余不及仕，学剑来山东。
举鞭访前途，获笑汶上翁。
下愚忽壮士，未足论穷通。
我以一箭书，能取聊城功。
终然不受赏，羞与时人同。
西归去直道，落日昏阴虹。
此去尔勿言，甘心为转蓬。
+++李白
++++早秋单父南楼酬窦公衡
白露见日灭，红颜随霜凋。
别君若俯仰，春芳辞秋条。
泰山嵯峨夏云在，疑是白波涨东海。
散为飞雨川上来，遥帷却卷清浮埃。
君独坐青轩下，此时结念同所怀。
我闭南楼看道书，幽帘清寂在仙居。
曾无好事来相访，赖尔高文一起予。

+++李白
++++山中问答
问余何意栖碧山，笑而不答心自闲。
桃花流水窅然去，别有天地非人间。
+++李白
++++答友人赠乌纱帽
领得乌纱帽，全胜白接䍦。
山人不照镜，稚子道相宜。
+++李白
++++酬张司马赠墨
上党碧松烟，夷陵丹砂末。
兰麝凝珍墨，精光乃堪掇。
黄头奴子双鸦鬟，锦囊养之怀袖间。
今日赠予兰亭去，兴来洒笔会稽山。

+++李白
++++答湖州迦叶司马问白是何人
青莲居士谪仙人，酒肆藏名三十春。
湖州司马何须问，金粟如来是后身。
+++李白
++++答长安崔少府叔封游终南翠微寺太宗皇帝金沙泉见寄
河伯见海若，傲然夸秋水。
小物昧远图，宁知通方士。
多君紫霄意，独往苍山里。
地古寒云深，岩高长风起。
初登翠微岭，复憩金沙泉。
践苔朝霜滑，弄波夕月圆。
饮彼石下流，结萝宿溪烟。
鼎湖梦渌水，龙驾空茫然。
早行子午关，却登山路远。
拂琴听霜猿，灭烛乃星饭。
人烟无明异，鸟道绝往返。
攀崖倒青天，下视白日晚。
既过石门隐，还唱石潭歌。
涉雪搴紫芳，濯缨想清波。
此人不可见，此地君自过。
为余谢风泉，其如幽意何。
+++李白
++++酬崔五郎中
朔云横高天，万里起秋色。
壮士心飞扬，落日空叹息。
长啸出原野，凛然寒风生。
幸遭圣明时，功业犹未成。
奈何怀良图，郁悒独愁坐。
杖策寻英豪，立谈乃知我。
崔公生民秀，缅邈青云姿。
制作参造化，托讽含神祇。
海岳尚可倾，吐诺终不移。
是时霜飙寒，逸兴临华池。
起舞拂长剑，四座皆扬眉。
因得穷欢情，赠我以新诗。
又结汗漫期，九垓远相待。
举身憩蓬壶，濯足弄沧海。
从此凌倒景，一去无时还。
朝游明光宫，暮入阊阖关。
但得长把袂，何必嵩丘山。
+++李白
++++以诗代书答元丹丘
青鸟海上来，今朝发何处。
口衔云锦字，与我忽飞去。
鸟去凌紫烟，书留绮窗前。
开缄方一笑，乃是故人传。
故人深相勖，忆我劳心曲。
离居在咸阳，三见秦草绿。
置书双袂间，引领不暂闲。
长望杳难见，浮云横远山。
+++李白
++++金门答苏秀才
君还石门日，朱火始改木。
春草如有情，山中尚含绿。
折芳愧遥忆，永路当日勖。
远见故人心，平生以此足。
巨海纳百川，麟阁多才贤。
献书入金阙，酌醴奉琼筵。
屡忝白云唱，恭闻黄竹篇。
恩光照拙薄，云汉希腾迁。
铭鼎倘云遂，扁舟方渺然。
我留在金门，君去卧丹壑。
未果三山期，遥欣一丘乐。
玄珠寄象罔，赤水非寥廓。
愿狎东海鸥，共营西山药。
栖岩君寂灭，处世余龙蠖。
良辰不同赏，永日应闲居。
鸟吟檐间树，花落窗下书。
缘溪见绿筱，隔岫窥红蕖。
采薇行笑歌，眷我情何已。
月出石镜间，松鸣风琴里。
得心自虚妙，外物空颓靡。
身世如两忘，从君老烟水。
+++李白
++++酬坊州王司马与阎正字对雪见赠
游子东南来，自宛适京国。
飘然无心云，倏忽复西北。
访戴昔未偶，寻嵇此相得。
愁颜发新欢，终宴叙前识。
阎公汉庭旧，沈郁富才力。
价重铜龙楼，声高重门侧。
宁期此相遇，华馆陪游息。
积雪明远峰，寒城锁春色。
主人苍生望，假我青云翼。
风水如见资，投竿佐皇极。
+++李白
++++酬中都小吏携斗酒双鱼于逆旅见赠
鲁酒若琥珀，汶鱼紫锦鳞。
山东豪吏有俊气，手携此物赠远人。
意气相倾两相顾，斗酒双鱼表情素。
双鳃呀呷鳍鬣张，蹳剌银盘欲飞去。
呼儿拂几霜刃挥，红肌花落白雪霏。
为君下箸一餐饱，醉著金鞍上马归。
+++李白
++++酬张卿夜宿南陵见赠
月出鲁城东，明如天上雪。
鲁女惊莎鸡，鸣机应秋节。
当君相思夜，火落金风高。
河汉挂户牖，欲济无轻舠。
我昔辞林丘，云龙忽相见。
客星动太微，朝去洛阳殿。
尔来得茂彦，七叶仕汉馀。
身为下邳客，家有圯桥书。
傅说未梦时，终当起岩野。
万古骑辰星，光辉照天下。
与君各未遇，长策委蒿莱。
宝刀隐玉匣，锈涩空莓苔。
遂令世上愚，轻我土与灰。
一朝攀龙去，蛙黾安在哉。
故山定有酒，与尔倾金罍。
+++李白
++++酬岑勋见寻就元丹丘对酒相待，以诗见招
黄鹤东南来，寄书写心曲。
倚松开其缄，忆我肠断续。
不以千里遥，命驾来相招。
中逢元丹丘，登岭宴碧霄。
对酒忽思我，长啸临清飙。
蹇予未相知，茫茫绿云垂。
俄然素书及，解此长渴饥。
策马望山月，途穷造阶墀。
喜兹一会面，若睹琼树枝。
忆君我远来，我欢方速至。
开颜酌美酒，乐极忽成醉。
我情既不浅，君意方亦深。
相知两相得，一顾轻千金。
且向山客笑，与君论素心。
+++李白
++++答从弟幼成过西园见赠
一身自潇洒，万物何嚣喧。
拙薄谢明时，栖闲归故园。
二季过旧壑，四邻驰华轩。
衣剑照松宇，宾徒光石门。
山童荐珍果，野老开芳樽。
上陈樵渔事，下叙农圃言。
昨来荷花满，今见兰苕繁。
一笑复一歌，不知夕景昏。
醉罢同所乐，此情难具论。
+++李白
++++酬王补阙惠翼庄庙宋丞泚赠别
学道三千春，自言羲和人。
轩盖宛若梦，云松长相亲。
偶将二公合，复与三山邻。
喜结海上契，自为天外宾。
鸾翮我先铩，龙性君莫驯。
朴散不尚古，时讹皆失真。
勿踏荒溪坡，朅来浩然津。
薜带何辞楚，桃源堪避秦。
世迫且离别，心在期隐沦。
酬赠非炯诫，永言铭佩绅。
+++李白
++++酬裴侍御对雨感时见赠
雨色秋来寒，风严清江爽。
孤高绣衣人，潇洒青霞赏。
平生多感激，忠义非外奖。
祸连积怨生，事及徂川往。
楚邦有壮士，鄢郢翻扫荡。
申包哭秦庭，泣血将安仰。
鞭尸辱已及，堂上罗宿莽。
颇似今之人，蟊贼陷忠谠。
渺然一水隔，何由税归鞅。
日夕听猿怨，怀贤盈梦想。
+++李白
++++酬崔侍御
（一本此下有成甫二字）
严陵不从万乘游，归卧空山钓碧流。
自是客星辞帝座，元非太白醉扬州。
+++李白
++++玩月金陵城西孙楚酒楼达曙歌吹日晚乘醉…访崔四侍御
昨玩西城月，青天垂玉钩。
朝沽金陵酒，歌吹孙楚楼。
忽忆绣衣人，乘船往石头。
草裹乌纱巾，倒被紫绮裘。
两岸拍手笑，疑是王子猷。
酒客十数公，崩腾醉中流。
谑浪棹海客，喧呼傲阳侯。
半道逢吴姬，卷帘出揶揄。
我忆君到此，不知狂与羞。
一月一见君，三杯便回桡。
舍舟共连袂，行上南渡桥。
兴发歌绿水，秦客为之摇。
鸡鸣复相招，清宴逸云霄。
赠我数百字，字字凌风飙。
系之衣裘上，相忆每长谣。
+++李白
++++江上答崔宣城
太华三芙蓉，明星玉女峰。
寻仙下西岳，陶令忽相逢。
问我将何事，湍波历几重。
貂裘非季子，鹤氅似王恭。
谬忝燕台召，而陪郭隗踪。
水流知入海，云去或从龙。
树绕芦洲月，山鸣鹊镇钟。
还期如可访，台岭荫长松。
+++李白
++++答族侄僧中孚赠玉泉仙人掌茶
常闻玉泉山，山洞多乳窟。
仙鼠如白鸦，倒悬清溪月。
茗生此中石，玉泉流不歇。
根柯洒芳津，采服润肌骨。
丛老卷绿叶，枝枝相接连。
曝成仙人掌，似拍洪崖肩。
举世未见之，其名定谁传。
宗英乃禅伯，投赠有佳篇。
清镜烛无盐，顾惭西子妍。
朝坐有馀兴，长吟播诸天。
+++李白
++++酬裴侍御留岫师弹琴见寄
君同鲍明远，邀彼休上人。
鼓琴乱白雪，秋变江上春。
瑶草绿未衰，攀翻寄情亲。
相思两不见，流泪空盈巾。
+++李白
++++张相公出镇荆州寻除太子詹事余时流夜郎…诗余答以此诗
张衡殊不乐，应有四愁诗。
惭君锦绣段，赠我慰相思。
鸿鹄复矫翼，凤凰忆故池。
荣乐一如此，商山老紫芝。
+++李白
++++醉后答丁十八以诗讥余捶碎黄鹤楼
（此诗杨慎云是伪作）
黄鹤高楼已捶碎，黄鹤仙人无所依。
黄鹤上天诉玉帝，却放黄鹤江南归。
神明太守再雕饰，新图粉壁还芳菲。
一州笑我为狂客，少年往往来相讥。
君平帘下谁家子，云是辽东丁令威。
作诗调我惊逸兴，白云绕笔窗前飞。
待取明朝酒醒罢，与君烂漫寻春晖。
+++李白
++++答裴侍御先行至石头驿以书见招，期月满泛洞庭
君至石头驿，寄书黄鹤楼。
开缄识远意，速此南行舟。
风水无定准，湍波或滞留。
忆昨新月生，西檐若琼钩。
今来何所似，破镜悬清秋。
恨不三五明，平湖泛澄流。
此欢竟莫遂，狂杀王子猷。
巴陵定遥远，持赠解人忧。
+++李白
++++答高山人兼呈权、顾二侯
虹霓掩天光，哲后起康济。
应运生夔龙，开元扫氛翳。
太微廓金镜，端拱清遐裔。
轻尘集嵩岳，虚点盛明意。
谬挥紫泥诏，献纳青云际。
谗惑英主心，恩疏佞臣计。
彷徨庭阙下，叹息光阴逝。
未作仲宣诗，先流贾生涕。
挂帆秋江上，不为云罗制。
山海向东倾，百川无尽势。
我于鸱夷子，相去千馀岁。
运阔英达稀，同风遥执袂。
登舻望远水，忽见沧浪枻。
高士何处来，虚舟渺安系。
衣貌本淳古，文章多佳丽。
延引故乡人，风义未沦替。
顾侯达语默，权子识通蔽。
曾是无心云，俱为此留滞。
双萍易飘转，独鹤思凌历。
明晨去潇湘，共谒苍梧帝。
+++李白
++++答杜秀才五松见赠
（五松山在南陵铜坑西五六里）
昔献长杨赋，天开云雨欢。
当时待诏承明里，皆道扬雄才可观。
敕赐飞龙二天马，黄金络头白玉鞍。
浮云蔽日去不返，总为秋风摧紫兰。
角巾东出商山道，采秀行歌咏芝草。
路逢园绮笑向人，两君解来一何好。
闻道金陵龙虎盘，还同谢脁望长安。
千峰夹水向秋浦，五松名山当夏寒。
铜井炎炉歊九天，赫如铸鼎荆山前。
陶公矍铄呵赤电，回禄睢盱扬紫烟。
此中岂是久留处，便欲烧丹从列仙。
爱听松风且高卧，飕飕吹尽炎氛过。
登崖独立望九州，阳春欲奏谁相和。
闻君往年游锦城，章仇尚书倒屣迎。
飞笺络绎奏明主，天书降问回恩荣。
肮脏不能就珪组，至今空扬高蹈名。
夫子工文绝世奇，五松新作天下推。
吾非谢尚邀彦伯，异代风流各一时，一时相逢乐在今。
袖拂白云开素琴，弹为三峡流泉音。
从兹一别武陵去，去后桃花春水深。
+++李白
++++至陵阳山登天柱石，酬韩侍御见招隐黄山
韩众骑白鹿，西往华山中。
玉女千馀人，相随在云空。
见我传秘诀，精诚与天通。
何意到陵阳，游目送飞鸿。
天子昔避狄，与君亦乘骢。
拥兵五陵下，长策遏胡戎。
时泰解绣衣，脱身若飞蓬。
鸾凤翻羽翼，啄粟坐樊笼。
海鹤一笑之，思归向辽东。
黄山过石柱，巘崿上攒丛。
因巢翠玉树，忽见浮丘公。
又引王子乔，吹笙舞松风。
朗咏紫霞篇，请开蕊珠宫。
步纲绕碧落，倚树招青童。
何日可携手，遗形入无穷。
+++李白
++++酬崔十五见招
尔有鸟迹书，相招琴溪饮。
手迹尺素中，如天落云锦。
读罢向空笑，疑君在我前。
长吟字不灭，怀袖且三年。
+++李白
++++答王十二寒夜独酌有怀
（此诗萧士赟云是伪作）
昨夜吴中雪，子猷佳兴发。
万里浮云卷碧山，青天中道流孤月。
孤月沧浪河汉清，北斗错落长庚明。
怀余对酒夜霜白，玉床金井水峥嵘。
生飘忽百年内，且须酣畅万古情。
君不能狸膏金距学斗鸡，坐令鼻息吹虹霓。
君不能学哥舒横行青海夜带刀，西屠石堡取紫袍。
吟诗作赋北窗里，万言不直一杯水。
世人闻此皆掉头，有如东风射马耳。
鱼目亦笑我，请与明月同。
骅骝拳跼不能食，蹇驴得志鸣春风。
折杨皇华合流俗，晋君听琴枉清角。
巴人谁肯和阳春。
楚地由来贱奇璞。
黄金散尽交不成，白首为儒身被轻。
一谈一笑失颜色，苍蝇贝锦喧谤声。
曾参岂是杀人者，谗言三及慈母惊。
与君论心握君手，荣辱于余亦何有。
孔圣犹闻伤凤麟，董龙更是何鸡狗。
一生傲岸苦不谐，恩疏媒劳志多乖。
严陵高揖汉天子，何必长剑拄颐事玉阶。
达亦不足贵，穷亦不足悲。
韩信羞将绛灌比，祢衡耻逐屠沽儿。
君不见李北海，英风豪气今何在。
君不见裴尚书，土坟三尺蒿棘居。
少年早欲五湖去，见此弥将钟鼎疏。

++上卷一百七十九
  
+++李白
++++游南阳白水登石激作
朝涉白水源，暂与人俗疏。
岛屿佳境色，江天涵清虚。
目送去海云，心闲游川鱼。
长歌尽落日，乘月归田庐。
+++李白
++++游南阳清泠泉
惜彼落日暮，爱此寒泉清。
西辉逐流水，荡漾游子情。
空歌望云月，曲尽长松声。
+++李白
++++寻鲁城北范居士失道落苍耳中见范置酒摘苍耳作
雁度秋色远，日静无云时。
客心不自得，浩漫将何之。
忽忆范野人，闲园养幽姿。
茫然起逸兴，但恐行来迟。
城壕失往路，马首迷荒陂。
不惜翠云裘，遂为苍耳欺。
入门且一笑，把臂君为谁。
酒客爱秋蔬，山盘荐霜梨。
他筵不下箸，此席忘朝饥。
酸枣垂北郭，寒瓜蔓东篱。
还倾四五酌，自咏猛虎词。
近作十日欢，远为千载期。
风流自簸荡，谑浪偏相宜。
酣来上马去，却笑高阳池。
+++李白
++++东鲁门泛舟二首
日落沙明天倒开，波摇石动水萦回。
轻舟泛月寻溪转，疑是山阴雪后来。
水作青龙盘石堤，桃花夹岸鲁门西。
若教月下乘舟去，何啻风流到剡溪。
+++李白
++++秋猎孟诸夜归，置酒单父东楼观妓
倾晖速短炬，走海无停川。
冀餐圆丘草，欲以还颓年。
此事不可得，微生若浮烟。
骏发跨名驹，雕弓控鸣弦。
鹰豪鲁草白，狐兔多肥鲜。
邀遮相驰逐，遂出城东田。
一扫四野空，喧呼鞍马前。
归来献所获，炮炙宜霜天。
出舞两美人，飘飖若云仙。
留欢不知疲，清晓方来旋。
+++李白
++++游泰山六首
（天宝元年四月从故御道上泰山）
四月上泰山，石屏御道开。
六龙过万壑，涧谷随萦回。
马迹绕碧峰，于今满青苔。
飞流洒绝巘，水急松声哀。
北眺崿嶂奇，倾崖向东摧。
洞门闭石扇，地底兴云雷。
登高望蓬瀛，想象金银台。
天门一长啸，万里清风来。
玉女四五人，飘飖下九垓。
含笑引素手，遗我流霞杯。
稽首再拜之，自愧非仙才。
旷然小宇宙，弃世何悠哉。
清晓骑白鹿，直上天门山。
山际逢羽人，方瞳好容颜。
扪萝欲就语，却掩青云关。
遗我鸟迹书，飘然落岩间。
其字乃上古，读之了不闲。
感此三叹息，从师方未还。
平明登日观，举手开云关。
精神四飞扬，如出天地间。
黄河从西来，窈窕入远山。
凭崖揽八极，目尽长空闲。
偶然值青童，绿发双云鬟。
笑我晚学仙，蹉跎凋朱颜。
踌躇忽不见，浩荡难追攀。
清斋三千日，裂素写道经。
吟诵有所得，众神卫我形。
云行信长风，飒若羽翼生。
攀崖上日观，伏槛窥东暝。
海色动远山，天鸡已先鸣。
银台出倒景，白浪翻长鲸。
安得不死药，高飞向蓬瀛。
日观东北倾，两崖夹双石。
海水落眼前，天光遥空碧。
千峰争攒聚，万壑绝凌历。
缅彼鹤上仙，去无云中迹。
长松入云汉，远望不盈尺。
山花异人间，五月雪中白。
终当遇安期，于此炼玉液。
朝饮王母池，暝投天门关。
独抱绿绮琴，夜行青山间。
山明月露白，夜静松风歇。
仙人游碧峰，处处笙歌发。
寂静娱清晖，玉真连翠微。
想像鸾凤舞，飘飖龙虎衣。
扪天摘匏瓜，恍惚不忆归。
举手弄清浅，误攀织女机。
明晨坐相失，但见五云飞。
+++李白
++++秋夜与刘砀山泛宴喜亭池
明宰试舟楫，张灯宴华池。
文招梁苑客，歌动郢中儿。
月色望不尽，空天交相宜。
令人欲泛海，只待长风吹。
+++李白
++++携妓登梁王栖霞山孟氏桃园中
碧草已满地，柳与梅争春。
谢公自有东山妓，金屏笑坐如花人。
今日非昨日，明日还复来。
白发对绿酒，强歌心已摧。
君不见梁王池上月，昔照梁王樽酒中。
梁王已去明月在，黄鹂愁醉啼春风。
分明感激眼前事，莫惜醉卧桃园东。
+++李白
++++与从侄杭州刺史良游天竺寺
挂席凌蓬丘，观涛憩樟楼。
三山动逸兴，五马同遨游。
天竺森在眼，松风飒惊秋。
览云测变化，弄水穷清幽。
叠嶂隔遥海，当轩写归流。
诗成傲云月，佳趣满吴洲。
+++李白
++++同友人舟行游台越作
楚臣伤江枫，谢客拾海月。
怀沙去潇湘，挂席泛溟渤。
蹇予访前迹，独往造穷发。
不可攀，去若浮云没。
愿言弄倒景，从此炼真骨。
华顶窥绝溟，蓬壶望超忽。
不知青春度，但怪绿芳歇。
空持钓鳌心，从此谢魏阙。
+++李白
++++下终南山过斛斯山人宿置酒
暮从碧山下，山月随人归。
却顾所来径，苍苍横翠微。
相携及田家，童稚开荆扉。
绿竹入幽径，青萝拂行衣。
欢言得所憩，美酒聊共挥。
长歌吟松风，曲尽河星稀。
我醉君复乐，陶然共忘机。
+++李白
++++朝下过卢郎中叙旧游
君登金华省，我入银台门。
幸遇圣明主，俱承云雨恩。
复此休浣时，闲为畴昔言。
却话山海事，宛然林壑存。
明湖思晓月，叠嶂忆清猿。
何由返初服，田野醉芳樽。
+++李白
++++侍从游宿温泉宫作
羽林十二将，罗列应星文。
霜仗悬秋月，霓旌卷夜云。
严更千户肃，清乐九天闻。
日出瞻佳气，葱葱绕圣君。
+++李白
++++邯郸南亭观妓
歌鼓燕赵儿，魏姝弄鸣丝。
粉色艳日彩，舞袖拂花枝。
把酒顾美人，请歌邯郸词。
清筝何缭绕，度曲绿云垂。
平原君安在，科斗生古池。
座客三千人，于今知有谁。
我辈不作乐，但为后代悲。
+++李白
++++春日游罗敷潭
行歌入谷口，路尽无人跻。
攀崖度绝壑，弄水寻回溪。
云从石上起，客到花间迷。
淹留未尽兴，日落群峰西。
+++李白
++++春陪商州裴使君游石娥溪
（时欲东归遂有此赠）
裴公有仙标，拔俗数千丈。
澹荡沧洲云，飘飖紫霞想。
剖竹商洛间，政成心已闲。
萧条出世表，冥寂闭玄关。
我来属芳节，解榻时相悦。
褰帷对云峰，扬袂指松雪。
暂出东城边，遂游西岩前。
横天耸翠壁，喷壑鸣红泉。
寻幽殊未歇，爱此春光发。
溪傍饶名花，石上有好月。
命驾归去来，露华生翠苔。
淹留惜将晚，复听清猿哀。
清猿断人肠，游子思故乡。
明发首东路，此欢焉可忘。
+++李白
++++陪从祖济南太守泛鹊山湖三首
初谓鹊山近，宁知湖水遥。
此行殊访戴，自可缓归桡。
湖阔数千里，湖光摇碧山。
湖西正有月，独送李膺还。
水入北湖去，舟从南浦回。
遥看鹊山转，却似送人来。
+++李白
++++春日陪杨江宁及诸官宴北湖感古作
昔闻颜光禄，攀龙宴京湖。
楼船入天镜，帐殿开云衢。
君王歌大风，如乐丰沛都。
延年献佳作，邈与诗人俱。
我来不及此，独立钟山孤。
杨宰穆清风，芳声腾海隅。
英僚满四座，粲若琼林敷。
鹢首弄倒景，蛾眉缀明珠。
新弦采梨园，古舞娇吴歈。
曲度绕云汉，听者皆欢娱。
鸡栖何嘈嘈，沿月沸笙竽。
之帝宫苑，今乃人樵苏。
感此劝一觞，愿君覆瓢壶。
荣盛当作乐，无令后贤吁。
+++李白
++++宴郑参卿山池
尔恐碧草晚，我畏朱颜移。
愁看杨花飞，置酒正相宜。
歌声送落日，舞影回清池。
今夕不尽杯，留欢更邀谁。
+++李白
++++游谢氏山亭
沦老卧江海，再欢天地清。
病闲久寂寞，岁物徒芬荣。
借君西池游，聊以散我情。
扫雪松下去，扪萝石道行。
谢公池塘上，春草飒已生。
花枝拂人来，山鸟向我鸣。
田家有美酒，落日与之倾。
醉罢弄归月，遥欣稚子迎。
+++李白
++++把酒问月
（故人贾淳令予问之）
青天有月来几时，我今停杯一问之。
攀明月不可得，月行却与人相随。
皎如飞镜临丹阙，绿烟灭尽清辉发。
但见宵从海上来，宁知晓向云间没。
白兔捣药秋复春，嫦娥孤栖与谁邻。
今人不见古时月，今月曾经照古人。
古人今人若流水，共看明月皆如此。
唯愿当歌对酒时，月光长照金樽里。

+++李白
++++同族侄评事黯游昌禅师山池二首
远公爱康乐，为我开禅关。
萧然松石下，何异清凉山。
花将色不染，水与心俱闲。
一坐度小劫，观空天地间。
客来花雨际，秋水落金池。
片石寒青锦，疏杨挂绿丝。
高僧拂玉柄，童子献霜梨。
惜去爱佳景，烟萝欲暝时。
+++李白
++++金陵凤凰台置酒
置酒延落景，金陵凤凰台。
长波写万古，心与云俱开。
借问往昔时，凤凰为谁来。
凤凰去已久，正当今日回。
明君越羲轩，天老坐三台。
豪士无所用，弹弦醉金罍。
东风吹山花，安可不尽杯。
六帝没幽草，深宫冥绿苔。
置酒勿复道，歌钟但相催。
+++李白
++++秋浦清溪雪夜对酒，客有唱山鹧鸪者
披君貂襜褕，对君白玉壶。
雪花酒上灭，顿觉夜寒无。
客有桂阳至，能吟山鹧鸪。
清风动窗竹，越鸟起相呼。
持此足为乐，何烦笙与竽。
+++李白
++++与周刚清溪玉镜潭宴别
（潭在秋浦桃树陂下余新名此潭）
康乐上官去，永嘉游石门。
江亭有孤屿，千载迹犹存。
我来游秋浦，三入桃陂源。
千峰照积雪，万壑尽啼猿。
兴与谢公合，文因周子论。
扫崖去落叶，席月开清樽。
溪当大楼南，溪水正南奔。
回作玉镜潭，澄明洗心魂。
此中得佳境，可以绝嚣喧。
清夜方归来，酣歌出平原。
别后经此地，为余谢兰荪。
+++李白
++++游秋浦白笴陂二首
何处夜行好，月明白笴陂。
山光摇积雪，猿影挂寒枝。
但恐佳景晚，小令归棹移。
来有清兴，及此有相思。
白笴夜长啸，爽然溪谷寒。
鱼龙动陂水，处处生波澜。
天借一明月，飞来碧云端。
故乡不可见，肠断正西看。
+++李白
++++宴陶家亭子
曲巷幽人宅，高门大士家。
池开照胆镜，林吐破颜花。
绿水藏春日，青轩秘晚霞。
若闻弦管妙，金谷不能夸。
+++李白
++++在水军宴韦司马楼船观妓
摇曳帆在空，清流顺归风。
诗因鼓吹发，酒为剑歌雄。
对舞青楼妓，双鬟白玉童。
行云且莫去，留醉楚王宫。
+++李白
++++流夜郎至江夏，陪长史叔及薛明府宴兴德寺南阁
绀殿横江上，青山落镜中。
岸回沙不尽，日映水成空。
天乐流香阁，莲舟飏晚风。
恭陪竹林宴，留醉与陶公。
+++李白
++++泛沔州城南郎官湖
张公多逸兴，共泛沔城隅。
当时秋月好，不减武昌都。
四座醉清光，为欢古来无。
郎官爱此水，因号郎官湖。
风流若未减，名与此山俱。
+++李白
++++陪侍郎叔游洞庭醉后三首
今日竹林宴，我家贤侍郎。
三杯容小阮，醉后发清狂。
船上齐桡乐，湖心泛月归。
白鸥闲不去，争拂酒筵飞。
刬却君山好，平铺湘水流。
巴陵无限酒，醉杀洞庭秋。
+++李白
++++夜泛洞庭，寻裴侍御清酌
日晚湘水绿，孤舟无端倪。
明湖涨秋月，独泛巴陵西。
过憩裴逸人，岩居陵丹梯。
抱琴出深竹，为我弹鹍鸡。
曲尽酒亦倾，北窗醉如泥。
生且行乐，何必组与珪。
+++李白
++++陪族叔刑部侍郎晔及中书贾舍人至游洞庭五首
洞庭西望楚江分，水尽南天不见云。
日落长沙秋色远，不知何处吊湘君。
南湖秋水夜无烟，耐可乘流直上天。
且就洞庭赊月色，将船买酒白云边。
洛阳才子谪湘川，元礼同舟月下仙。
记得长安还欲笑，不知何处是西天。
洞庭湖西秋月辉，潇湘江北早鸿飞。
醉客满船歌白苎，不知霜露入秋衣。
帝子潇湘去不还，空馀秋草洞庭间。
淡扫明湖开玉镜，丹青画出是君山。
+++李白
++++楚江黄龙矶南宴杨执戟治楼
五月入五洲，碧山对青楼。
故人杨执戟，春赏楚江流。
一见醉漂月，三杯歌棹讴。
桂枝攀不尽，他日更相求。
+++李白
++++铜官山醉后绝句
我爱铜官乐，千年未拟还。
要须回舞袖，拂尽五松山。
+++李白
++++与南陵常赞府游五松山
（山在南陵铜井西五里有古精舍）
安石泛溟渤，独啸长风还。
逸韵动海上，高情出人间。
灵异可并迹，澹然与世闲。
我来五松下，置酒穷跻攀。
征古绝遗老，因名五松山。
五松何清幽，胜境美沃州。
萧飒鸣洞壑，终年风雨秋。
响入百泉去，听如三峡流。
剪竹扫天花，且从傲吏游。
龙堂若可憩，吾欲归精修。
+++李白
++++宣城青溪
（一作入清溪山）
青溪胜桐庐，水木有佳色。
山貌日高古，石容天倾侧。
彩鸟昔未名，白猿初相识。
不见同怀人，对之空叹息。
+++李白
++++与谢良辅游泾川陵岩寺
乘君素舸泛泾西，宛似云门对若溪。
且从康乐寻山水，何必东游入会稽。
+++李白
++++游水西简郑明府
天宫水西寺，云锦照东郭。
清湍鸣回溪，绿水绕飞阁。
凉风日潇洒，幽客时憩泊。
五月思貂裘，谓言秋霜落。
石萝引古蔓，岸笋开新箨。
吟玩空复情，相思尔佳作。
郑公诗人秀，逸韵宏寥廓。
何当一来游，惬我雪山诺。
+++李白
++++九日登山
渊明归去来，不与世相逐。
为无杯中物，遂偶本州牧。
因招白衣人，笑酌黄花菊。
我来不得意，虚过重阳时。
题舆何俊发，遂结城南期。
筑土按响山，俯临宛水湄。
胡人叫玉笛，越女弹霜丝。
自作英王胄，斯乐不可窥。
赤鲤涌琴高，白龟道冯夷。
灵仙如仿佛，奠酹遥相知。
古来登高人，今复几人在。
沧洲违宿诺，明日犹可待。
连山似惊波，合沓出溟海。
扬袂挥四座，酩酊安所知。
齐歌送清扬，起舞乱参差。
宾随落叶散，帽逐秋风吹。
别后登此台，愿言长相思。
+++李白
++++九日
今日云景好，水绿秋山明。
携壶酌流霞，搴菊泛寒荣。
地远松石古，风扬弦管清。
窥觞照欢颜，独笑还自倾。
落帽醉山月，空歌怀友生。
+++李白
++++九日龙山饮
九日龙山饮，黄花笑逐臣。
醉看风落帽，舞爱月留人。
+++李白
++++九月十日即事
昨日登高罢，今朝更举觞。
菊花何太苦，遭此两重阳。
+++李白
++++陪族叔当涂宰游化城寺升公清风亭
化城若化出，金榜天宫开。
疑是海上云，飞空结楼台。
升公湖上秀，粲然有辩才。
济人不利己，立俗无嫌猜。
了见水中月，青莲出尘埃。
闲居清风亭，左右清风来。
当暑阴广殿，太阳为裴回。
茗酌待幽客，珍盘荐凋梅。
飞文何洒落，万象为之摧。
季父拥鸣琴，德声布云雷。
虽游道林室，亦举陶潜杯。
清乐动诸天，长松自吟哀。
留欢若可尽，劫石乃成灰。

++上卷一百八十
  
+++李白
++++登锦城散花楼
日照锦城头，朝光散花楼。
金窗夹绣户，珠箔悬银钩。
飞梯绿云中，极目散我忧。
暮雨向三峡，春江绕双流。
今来一登望，如上九天游。
+++李白
++++登峨眉山
蜀国多仙山，峨眉邈难匹。
周流试登览，绝怪安可息。
青冥倚天开，彩错疑画出。
泠然紫霞赏，果得锦囊术。
云间吟琼箫，石上弄宝瑟。
平生有微尚，欢笑自此毕。
烟容如在颜，尘累忽相失。
倘逢骑羊子，携手凌白日。
+++李白
++++大庭库
朝登大庭库，云物何苍然。
莫辨陈郑火，空霾邹鲁烟。
我来寻梓慎，观化入寥天。
木朔气多，松风如五弦。
帝图终冥没，叹息满山川。
+++李白
++++登单父陶少府半月台
陶公有逸兴，不与常人俱。
筑台像半月，回向高城隅。
置酒望白云，商飙起寒梧。
秋山入远海，桑柘罗平芜。
水色渌且明，令人思镜湖。
终当过江去，爱此暂踟蹰。
+++李白
++++天台晓望
天台邻四明，华顶高百越。
门标赤城霞，楼栖沧岛月。
凭高登远览，直下见溟渤。
云垂大鹏翻，波动巨鳌没。
风潮争汹涌，神怪何翕忽。
观奇迹无倪，好道心不歇。
攀条摘朱实，服药炼金骨。
安得生羽毛，千春卧蓬阙。
+++李白
++++早望海霞边
四明三千里，朝起赤城霞。
日出红光散，分辉照雪崖。
一餐咽琼液，五内发金沙。
举手何所待，青龙白虎车。
+++李白
++++焦山望寥山
石壁望松寥，宛然在碧霄。
安得五彩虹，驾天作长桥。
仙人如爱我，举手来相招。
+++李白
++++杜陵绝句
南登杜陵上，北望五陵间。
秋水明落日，流光灭远山。
+++李白
++++登太白峰
西上太白峰，夕阳穷登攀。
太白与我语，为我开天关。
愿乘泠风去，直出浮云间。
举手可近月，前行若无山。
一别武功去，何时复见还。
+++李白
++++登邯郸洪波台，置酒观发兵
我把两赤羽，来游燕赵间。
天狼正可射，感激无时闲。
观兵洪波台，倚剑望玉关。
请缨不系越，且向燕然山。
风引龙虎旗，歌钟昔追攀。
击筑落高月，投壶破愁颜。
遥知百战胜，定扫鬼方还。
+++李白
++++登新平楼
去国登兹楼，怀归伤暮秋。
天长落日远，水净寒波流。
秦云起岭树，胡雁飞沙洲。
苍苍几万里，目极令人愁。
+++李白
++++谒老君庙
先君怀圣德，灵庙肃神心。
草合人踪断，尘浓鸟迹深。
流沙丹灶灭，关路紫烟沉。
独伤千载后，空馀松柏林。
+++李白
++++秋日登扬州西灵塔
宝塔凌苍苍，登攀览四荒。
顶高元气合，标出海云长。
万象分空界，三天接画梁。
水摇金刹影，日动火珠光。
鸟拂琼帘度，霞连绣栱张。
目随征路断，心逐去帆扬。
露浴梧楸白，霜催橘柚黄。
玉毫如可见，于此照迷方。
+++李白
++++登金陵冶城西北谢安墩
晋室昔横溃，永嘉遂南奔。
沙尘何茫茫，龙虎斗朝昏。
胡马风汉草，天骄蹙中原。
哲匠感颓运，云鹏忽飞翻。
组练照楚国，旌旗连海门。
西秦百万众，戈甲如云屯。
投鞭可填江，一扫不足论。
皇运有返正，丑虏无遗魂。
谈笑遏横流，苍生望斯存。
冶城访古迹，犹有谢安墩。
凭览周地险，高标绝人喧。
想像东山姿，缅怀右军言。
梧桐识嘉树，蕙草留芳根。
白鹭映春洲，青龙见朝暾。
地古云物在，台倾禾黍繁。
我来酌清波，于此树名园。
功成拂衣去，归入武陵源。
+++李白
++++登瓦官阁
晨登瓦官阁，极眺金陵城。
钟山对北户，淮水入南荣。
漫漫雨花落，嘈嘈天乐鸣。
两廊振法鼓，四角吟风筝。
杳出霄汉上，仰攀日月行。
山空霸气灭，地古寒阴生。
寥廓云海晚，苍茫宫观平。
门馀阊阖字，楼识凤凰名。
雷作百山动，神扶万栱倾。
灵光何足贵，长此镇吴京。
+++李白
++++登梅冈望金陵，赠族侄高座寺僧中孚
钟山抱金陵，霸气昔腾发。
天开帝王居，海色照宫阙。
群峰如逐鹿，奔走相驰突。
江水九道来，云端遥明没。
时迁大运去，龙虎势休歇。
我来属天清，登览穷楚越。
吾宗挺禅伯，特秀鸾凤骨。
众星罗青天，明者独有月。
冥居顺生理，草木不剪伐。
烟窗引蔷薇，石壁老野蕨。
吴风谢安屐，白足傲履袜。
几宿一下山，萧然忘干谒。
谈经演金偈，降鹤舞海雪。
时闻天香来，了与世事绝。
佳游不可得，春风惜远别。
赋诗留岩屏，千载庶不灭。
+++李白
++++登金陵凤凰台
凤凰台上凤凰游，凤去台空江自流。
吴宫花草埋幽径，晋代衣冠成古丘。
三山半落青天外，二水中分白鹭洲。
总为浮云能蔽日，长安不见使人愁。
+++李白
++++望庐山瀑布水二首
西登香炉峰，南见瀑布水。
挂流三百丈，喷壑数十里。
欻如飞电来，隐若白虹起。
初惊河汉落，半洒云天里。
仰观势转雄，壮哉造化功。
海风吹不断，江月照还空。
空中乱潈射，左右洗青壁。
飞珠散轻霞，流沫沸穹石。
而我乐名山，对之心益闲。
无论漱琼液，还得洗尘颜。
且谐宿所好，永愿辞人间。
日照香炉生紫烟，遥看瀑布挂前川。
飞流直下三千尺，疑是银河落九天。
+++李白
++++登庐山五老峰
庐山东南五老峰，青天削出金芙蓉。
九江秀色可揽结，吾将此地巢云松。
+++李白
++++江上望皖公山
奇峰出奇云，秀木含秀气。
清宴皖公山，巉绝称人意。
独游沧江上，终日淡无味。
但爱兹岭高，何由讨灵异。
默然遥相许，欲往心莫遂。
待吾还丹成，投迹归此地。
+++李白
++++望黄鹤楼
东望黄鹤山，雄雄半空出。
四面生白云，中峰倚红日。
岩峦行穹跨，峰嶂亦冥密。
颇闻列仙人，于此学飞术。
一朝向蓬海，千载空石室。
金灶生烟埃，玉潭秘清谧。
地古遗草木，庭寒老芝朮。
蹇予羡攀跻，因欲保闲逸。
观奇遍诸岳，兹岭不可匹。
结心寄青松，永悟客情毕。
+++李白
++++鹦鹉洲
鹦鹉来过吴江水，江上洲传鹦鹉名。
鹦鹉西飞陇山去，芳洲之树何青青。
烟开兰叶香风暖，岸夹桃花锦浪生。
迁客此时徒极目，长洲孤月向谁明。
+++李白
++++九日登巴陵，置酒望洞庭水军
（时贼逼华容县）
九日天气清，登高无秋云。
造化辟川岳，了然楚汉分。
长风鼓横波，合沓蹙龙文。
忆昔传游豫，楼船壮横汾。
今兹讨鲸鲵，旌旆何缤纷。
白羽落酒樽，洞庭罗三军。
黄花不掇手，战鼓遥相闻。
剑舞转颓阳，当时日停曛。
酣歌激壮士，可以摧妖氛。
龌龊东篱下，渊明不足群。
+++李白
++++秋登巴陵望洞庭
清晨登巴陵，周览无不极。
明湖映天光，彻底见秋色。
秋色何苍然，际海俱澄鲜。
山青灭远树，水绿无寒烟。
来帆出江中，去鸟向日边。
风清长沙浦，山空云梦田。
瞻光惜颓发，阅水悲徂年。
北渚既荡漾，东流自潺湲。
郢人唱白雪，越女歌采莲。
听此更肠断，凭崖泪如泉。
+++李白
++++与夏十二登岳阳楼
楼观岳阳尽，川迥洞庭开。
雁引愁心去，山衔好月来。
云间连下榻，天上接行杯。
醉后凉风起，吹人舞袖回。
+++李白
++++登巴陵开元寺西阁，赠衡岳僧方外
衡岳有阐士，五峰秀真骨。
见君万里心，海水照秋月。
大臣南溟去，问道皆请谒。
洒以甘露言，清凉润肌发。
明湖落天镜，香阁凌银阙。
登眺餐惠风，新花期启发。
+++李白
++++与贾至舍人于龙兴寺剪落梧桐枝望灉湖
剪落青梧枝，灉湖坐可窥。
雨洗秋山净，林光澹碧滋。
水闲明镜转，云绕画屏移。
千古风流事，名贤共此时。
+++李白
++++挂席江上待月有怀
待月月未出，望江江自流。
倏忽城西郭，青天悬玉钩。
素华虽可揽，清景不可游。
耿耿金波里，空瞻鳷鹊楼。
+++李白
++++金陵望汉江
汉江回万里，派作九龙盘。
横溃豁中国，崔嵬飞迅湍。
六帝沦亡后，三吴不足观。
我君混区宇，垂拱众流安。
今日任公子，沧浪罢钓竿。
+++李白
++++秋登宣城谢脁北楼
江城如画里，山晓望晴空。
两水夹明镜，双桥落彩虹。
人烟寒橘柚，秋色老梧桐。
谁念北楼上，临风怀谢公。
+++李白
++++望天门山
天门中断楚江开，碧水东流至北回。
两岸青山相对出，孤帆一片日边来。
+++李白
++++望木瓜山
早起见日出，暮见栖鸟还。
客心自酸楚，况对木瓜山。
+++李白
++++登敬亭北二小山，余时送客，逢崔侍御，并登此地
送客谢亭北，逢君纵酒还。
屈盘戏白马，大笑上青山。
回鞭指长安，西日落秦关。
帝乡三千里，杳在碧云间。
+++李白
++++过崔八丈水亭
高阁横秀气，清幽并在君。
檐飞宛溪水，窗落敬亭云。
猿啸风中断，渔歌月里闻。
闲随白鸥去，沙上自为群。
+++李白
++++登广武古战场怀古
秦鹿奔野草，逐之若飞蓬。
项王气盖世，紫电明双瞳。
呼吸八千人，横行起江东。
赤精斩白帝，叱咤入关中。
两龙不并跃，五纬与天同。
楚灭无英图，汉兴有成功。
按剑清八极，归酣歌大风。
伊昔临广武，连兵决雌雄。
分我一杯羹，太皇乃汝翁。
战争有古迹，壁垒颓层穹。
猛虎啸洞壑，饥鹰鸣秋空。
翔云列晓阵，杀气赫长虹。
拨乱属豪圣，俗儒安可通。
沉湎呼竖子，狂言非至公。
抚掌黄河曲，嗤嗤阮嗣宗。

++上卷一百八十一
  
+++李白
++++安州应城玉女汤作
（《荆州记》云有玉女乘车投此泉）
神女殁幽境，汤池流大川。
阴阳结炎炭，造化开灵泉。
地底烁朱火，沙傍歊素烟。
沸珠跃明月，皎镜函空天。
气浮兰芳满，色涨桃花然。
精览万殊入，潜行七泽连。
愈疾功莫尚，变盈道乃全。
濯濯气清泚，晞发弄潺湲。
散下楚王国，分浇宋玉田。
可以奉巡幸，奈何隔穷偏。
独随朝宗水，赴海输微涓。
+++李白
++++之广陵宿常二南郭幽居
绿水接柴门，有如桃花源。
忘忧或假草，满院罗丛萱。
暝色湖上来，微雨飞南轩。
故人宿茅宇，夕鸟栖杨园。
还惜诗酒别，深为江海言。
明朝广陵道，独忆此倾樽。
+++李白
++++夜下征虏亭
船下广陵去，月明征虏亭。
山花如绣颊，江火似流萤。
+++李白
++++下途归石门旧居
吴山高，越水清，握手无言伤别情。
将欲辞君挂帆去，离魂不散烟郊树。
此心郁怅谁能论，有愧叨承国士恩。
云物共倾三月酒，岁时同饯五侯门。
羡君素书尝满案，含丹照白霞色烂。
余尝学道穷冥筌，梦中往往游仙山。
何当脱屣谢时去，壶中别有日月天。
俯仰人间易凋朽，钟峰五云在轩牖。
惜别愁窥玉女窗，归来笑把洪崖手。
隐居寺，隐居山，陶公炼液栖其间。
灵神闭气昔登攀，恬然但觉心绪闲。
数人不知几甲子，昨夜犹带冰霜颜。
我离虽则岁物改，如今了然失所在。
别君莫道不尽欢，悬知乐客遥相待。
石门流水遍桃花，我亦曾到秦人家。
不知何处得鸡豕，就中仍见繁桑麻。
翛然远与世事间，装鸾驾鹤又复远。
何必长从七贵游，劳生徒聚万金产。
挹君去，长相思，云游雨散从此辞。
欲知怅别心易苦，向暮春风杨柳丝。

+++李白
++++客中行
兰陵美酒郁金香，玉碗盛来琥珀光。
但使主人能醉客，不知何处是他乡。
+++李白
++++太原早秋
岁落众芳歇，时当大火流。
霜威出塞早，云色渡河秋。
梦绕边城月，心飞故国楼。
思归若汾水，无日不悠悠。
+++李白
++++奔亡道中五首
苏武天山上，田横海岛边。
万重关塞断，何日是归年。
亭伯去安在，李陵降未归。
愁容变海色，短服改胡衣。
谈笑三军却，交游七贵疏。
仍留一只箭，未射鲁连书。
函谷如玉关，几时可生还。
洛阳为易水，嵩岳是燕山。
俗变羌胡语，人多沙塞颜。
申包惟恸哭，七日鬓毛斑。
淼淼望湖水，青青芦叶齐。
归心落何处，日没大江西。
歇马傍春草，欲行远道迷。
谁忍子规鸟，连声向我啼。
+++李白
++++郢门秋怀
郢门一为客，巴月三成弦。
朔风正摇落，行子愁归旋。
杳杳山外日，茫茫江上天。
迷洞庭水，雁度潇湘烟。
清旷谐宿好，缁磷及此年。
百龄何荡漾，万化相推迁。
空谒苍梧帝，徒寻溟海仙。
已闻蓬海浅，岂见三桃圆。
倚剑增浩叹，扪襟还自怜。
终当游五湖，濯足沧浪泉。
+++李白
++++至鸭栏驿上白马矶，赠裴侍御
侧叠万古石，横为白马矶。
乱流若电转，举棹扬珠辉。
临驿卷缇幕，升常接绣衣。
情亲不避马，为我解霜威。
+++李白
++++荆门浮舟望蜀江
春水月峡来，浮舟望安极。
正是桃花流，依然锦江色。
江色绿且明，茫茫与天平。
逶迤巴山尽，摇曳楚云行。
雪照聚沙雁，花飞出谷莺。
芳洲却已转，碧树森森迎。
流目浦烟夕，扬帆海月生。
江陵识遥火，应到渚宫城。
+++李白
++++上三峡
巫山夹青天，巴水流若兹。
巴水忽可尽，青天无到时。
三朝上黄牛，三暮行太迟。
三朝又三暮，不觉鬓成丝。
+++李白
++++自巴东舟行经瞿唐峡，登巫山最高峰，晚还题壁
江行几千里，海月十五圆。
始经瞿塘峡，遂步巫山巅。
巫山高不穷，巴国尽所历。
日边攀垂萝，霞外倚穹石。
飞步凌绝顶，极目无纤烟。
却顾失丹壑，仰观临青天。
青天若可扪，银汉去安在。
望云知苍梧，记水辨瀛海。
周游孤光晚，历览幽意多。
积雪照空谷，悲风鸣森柯。
归途行欲曛，佳趣尚未歇。
江寒早啼猿，松暝已吐月。
月色何悠悠，清猿响啾啾。
辞山不忍听，挥策还孤舟。
+++李白
++++早发白帝城
（一作白帝下江陵）
朝辞白帝彩云间，千里江陵一日还。
两岸猿声啼不尽，轻舟已过万重山。
+++李白
++++秋下荆门
霜落荆门江树空，布帆无恙挂秋风。
此行不为鲈鱼鲙，自爱名山入剡中。
+++李白
++++江行寄远
刳木出吴楚，危槎百馀尺。
疾风吹片帆，日暮千里隔。
别时酒犹在，已为异乡客。
思君不可得，愁见江水碧。
+++李白
++++宿五松山下荀媪家
我宿五松下，寂寥无所欢。
田家秋作苦，邻女夜舂寒。
跪进雕胡饭，月光明素盘。
令人惭漂母，三谢不能餐。
+++李白
++++下泾县陵阳溪至涩滩
涩滩鸣嘈嘈，两山足猿猱。
白波若卷雪，侧足不容舠。
渔子与舟人，撑折万张篙。
+++李白
++++下陵阳沿高溪三门六剌滩
三门横峻滩，六剌走波澜。
石惊虎伏起，水状龙萦盘。
何惭七里濑，使我欲垂竿。
+++李白
++++夜泊黄山，闻殷十四吴吟
昨夜谁为吴会吟，风生万壑振空林。
龙惊不敢水中卧，猿啸时闻岩下音。
我宿黄山碧溪月，听之却罢松间琴。
朝来果是沧洲逸，酤酒醍盘饭霜栗。
半酣更发江海声，客愁顿向杯中失。

+++李白
++++宿鰕湖
鸡鸣发黄山，暝投鰕湖宿。
白雨映寒山，森森似银竹。
提携采铅客，结荷水边沐。
半夜四天开，星河烂人目。
明晨大楼去，冈陇多屈伏。
当与持斧翁，前溪伐云木。
+++李白
++++西施
西施越溪女，出自苎萝山。
秀色掩今古，荷花羞玉颜。
浣纱弄碧水，自与清波闲。
皓齿信难开，沉吟碧云间。
勾践徵绝艳，扬蛾入吴关。
提携馆娃宫，杳渺讵可攀。
一破夫差国，千秋竟不还。
+++李白
++++王右军
右军本清真，潇洒出风尘。
山阴过羽客，爱此好鹅宾。
扫素写道经，笔精妙入神。
书罢笼鹅去，何曾别主人。
+++李白
++++上元夫人
上元谁夫人，偏得王母娇。
嵯峨三角髻，馀发散垂腰。
裘披青毛锦，身著赤霜袍。
手提嬴女儿，闲与凤吹箫。
眉语两自笑，忽然随风飘。
+++李白
++++苏台览古
旧苑荒台杨柳新，菱歌清唱不胜春。
只今惟有西江月，曾照吴王宫里人。
+++李白
++++越中览古
越王勾践破吴归，义士还乡尽锦衣。
宫女如花满春殿，只今惟有鹧鸪飞。
+++李白
++++商山四皓
白发四老人，昂藏南山侧。
偃卧松雪间，冥翳不可识。
云窗拂青霭，石壁横翠色。
龙虎方战争，于焉自休息。
秦人失金镜，汉祖升紫极。
阴虹浊太阳，前星遂沦匿。
一行佐明圣，倏起生羽翼。
功成身不居，舒卷在胸臆。
窅冥合元化，茫昧信难测。
飞声塞天衢，万古仰遗则。
+++李白
++++过四皓墓
我行至商洛，幽独访神仙。
园绮复安在，云萝尚宛然。
荒凉千古迹，芜没四坟连。
伊昔炼金鼎，何年闭玉泉。
陇寒惟有月，松古渐无烟。
木魅风号去，山精雨啸旋。
紫芝高咏罢，青史旧名传。
今日并如此，哀哉信可怜。
+++李白
++++岘山怀古
访古登岘首，凭高眺襄中。
天清远峰出，水落寒沙空。
弄珠见游女，醉酒怀山公。
感叹发秋兴，长松鸣夜风。
+++李白
++++苏武
苏武在匈奴，十年持汉节。
白雁上林飞，空传一书札。
牧羊边地苦，落日归心绝。
渴饮月窟冰，饥餐天上雪。
东还沙塞远，北怆河梁别。
泣把李陵衣，相看泪成血。
+++李白
++++经下邳圯桥怀张子房
子房未虎啸，破产不为家。
沧海得壮士，椎秦博浪沙。
报韩虽不成，天地皆振动。
潜匿游下邳，岂曰非智勇。
我来圯桥上，怀古钦英风。
惟见碧流水，曾无黄石公。
叹息此人去，萧条徐泗空。
+++李白
++++金陵三首
晋家南渡日，此地旧长安。
地即帝王宅，山为龙虎盘。
金陵空壮观，天堑净波澜。
醉客回桡去，吴歌且自欢。
地拥金陵势，城回江水流。
当时百万户，夹道起朱楼。
亡国生春草，离宫没古丘。
空馀后湖月，波上对江州。
六代兴亡国，三杯为尔歌。
苑方秦地少，山似洛阳多。
古殿吴花草，深宫晋绮罗。
并随人事灭，东逝与沧波。
+++李白
++++秋夜板桥浦泛月独酌怀谢脁
天上何所有，迢迢白玉绳。
斜低建章阙，耿耿对金陵。
汉水旧如练，霜江夜清澄。
长川泻落月，洲渚晓寒凝。
独酌板桥浦，古人谁可征。
玄晖难再得，洒酒气填膺。
+++李白
++++入彭蠡经松门观石镜，缅怀谢康乐题诗书游览之志
谢公之彭蠡，因此游松门。
余方窥石镜，兼得穷江源。
将欲继风雅，岂徒清心魂。
前赏逾所见，后来道空存。
况属临泛美，而无洲渚喧。
漾水向东去，漳流直南奔。
空濛三川夕，回合千里昏。
青桂隐遥月，绿枫鸣愁猿。
水碧或可采，金精秘莫论。
吾将学仙去，冀与琴高言。
+++李白
++++庐江主人妇
孔雀东飞何处栖，庐江小吏仲卿妻。
为客裁缝君自见，城乌独宿夜空啼。
+++李白
++++陪宋中丞武昌夜饮怀古
清景南楼夜，风流在武昌。
庾公爱秋月，乘兴坐胡床。
龙笛吟寒水，天河落晓霜。
我心还不浅，怀古醉馀觞。
+++李白
++++望鹦鹉洲怀祢衡
魏帝营八极，蚁观一祢衡。
黄祖斗筲人，杀之受恶名。
吴江赋鹦鹉，落笔超群英。
锵锵振金玉，句句欲飞鸣。
鸷鹗啄孤凤，千春伤我情。
五岳起方寸，隐然讵可平。
才高竟何施，寡识冒天刑。
至今芳洲上，兰蕙不忍生。
+++李白
++++宿巫山下
昨夜巫山下，猿声梦里长。
桃花飞绿水，三月下瞿塘。
雨色风吹去，南行拂楚王。
高丘怀宋玉，访古一沾裳。
+++李白
++++金陵白杨十字巷
白杨十字巷，北夹湖沟道。
不见吴时人，空生唐年草。
天地有反覆，宫城尽倾倒。
六帝馀古丘，樵苏泣遗老。
+++李白
++++谢公亭
（盖谢脁、范云之所游）
谢公离别处，风景每生愁。
客散青天月，山空碧水流。
池花春映日，窗竹夜鸣秋。
今古一相接，长歌怀旧游。
+++李白
++++纪南陵题五松山
圣达有去就，潜光愚其德。
鱼与龙同池，龙去鱼不测。
当时版筑辈，岂知傅说情。
一朝和殷羹，光气为列星。
伊尹生空桑，捐庖佐皇极。
桐宫放太甲，摄政无愧色。
三年帝道明，委质终辅翼。
旷哉至人心，万古可为则。
时命或大缪，仲尼将奈何。
鸾凤忽覆巢，麒麟不来过。
龟山蔽鲁国，有斧且无柯。
归来归去来，宵济越洪波。
+++李白
++++夜泊牛渚怀古
（此地即谢尚闻袁宠咏史处）
牛渚西江夜，青天无片云。
登舟望秋月，空忆谢将军。
余亦能高咏，斯人不可闻。
明朝挂帆席，枫叶落纷纷。
+++李白
++++姑孰十咏（一作李赤诗） 姑孰溪
爱此溪水闲，乘流兴无极。
漾楫怕鸥惊，垂竿待鱼食。
波翻晓霞影，岸叠春山色。
何处浣纱人，红颜未相识。
+++李白
++++姑孰十咏 丹阳湖
湖与元气连，风波浩难止。
天外贾客归，云间片帆起。
龟游莲叶上，鸟宿芦花里。
少女棹归舟，歌声逐流水。
+++李白
++++姑孰十咏 谢公宅
青山日将暝，寂寞谢公宅。
竹里无人声，池中虚月白。
荒庭衰草遍，废井苍苔积。
惟有清风闲，时时起泉石。
+++李白
++++姑孰十咏 陵歊台
旷望登古台，台高极人目。
叠嶂列远空，杂花间平陆。
闲云入窗牖，野翠生松竹。
欲览碑上文，苔侵岂堪读。
+++李白
++++姑孰十咏 桓公井
桓公名已古，废井曾未竭。
石甃冷苍苔，寒泉湛孤月。
秋来桐暂落，春至桃还发。
路远人罕窥，谁能见清彻。
+++李白
++++姑孰十咏 慈姥竹
野竹攒石生，含烟映江岛。
翠色落波深，虚声带寒早。
龙吟曾未听，凤曲吹应好。
不学蒲柳凋，贞心尝自保。
+++李白
++++姑孰十咏 望夫山
颙望临碧空，怨情感离别。
江草不知愁，岩花但争发。
云山万重隔，音信千里绝。
春去秋复来，相思几时歇。
+++李白
++++姑孰十咏 牛渚矶
绝壁临巨川，连峰势相向。
乱石流洑间，回波自成浪。
但惊群木秀，莫测精灵状。
更听猿夜啼，忧心醉江上。
+++李白
++++姑孰十咏 灵墟山
丁令辞世人，拂衣向仙路。
伏炼九丹成，方随五云去。
松萝蔽幽洞，桃杏深隐处。
不知曾化鹤，辽海归几度。
+++李白
++++姑孰十咏 天门山
迥出江山上，双峰自相对。
岸映松色寒，石分浪花碎。
参差远天际，缥缈晴霞外。
落日舟去遥，回首沉青霭。

++上卷一百八十二
  
+++李白
++++与元丹丘方城寺谈玄作
茫茫大梦中，惟我独先觉。
腾转风火来，假合作容貌。
灭除昏疑尽，领略入精要。
澄虑观此身，因得通寂照。
郎悟前后际，始知金仙妙。
幸逢禅居人，酌玉坐相召。
彼我俱若丧，云山岂殊调。
清风生虚空，明月见谈笑。
怡然青莲宫，永愿恣游眺。
+++李白
++++寻高凤石门山中元丹丘
寻幽无前期，乘兴不觉远。
苍崖渺难涉，白日忽欲晚。
未穷三四山，已历千万转。
寂寂闻猿愁，行行见云收。
高松来好月，空谷宜清秋。
溪深古雪在，石断寒泉流。
峰峦秀中天，登眺不可尽。
丹丘遥相呼，顾我忽而哂。
遂造穷谷间，始知静者闲。
留欢达永夜，清晓方言还。
+++李白
++++安州般若寺水阁纳凉，喜遇薛员外乂
翛然金园赏，远近含晴光。
楼台成海气，草木皆天香。
忽逢青云士，共解丹霞裳。
水退池上热，风生松下凉。
吞讨破万象，搴窥临众芳。
而我遗有漏，与君用无方。
心垢都已灭，永言题禅房。
+++李白
++++鲁中都东楼醉起作
昨日东楼醉，还应倒接䍦。
阿谁扶上马，不省下楼时。
+++李白
++++对酒醉题屈突明府厅
陶令八十日，长歌归去来。
故人建昌宰，借问几时回。
风落吴江雪，纷纷入酒杯。
山翁今已醉，舞袖为君开。
+++李白
++++月下独酌四首
花间一壶酒，独酌无相亲。
举杯邀明月，对影成三人。
月既不解饮，影徒随我身。
暂伴月将影，行乐须及春。
我歌月裴回，我舞影零乱。
醒时同交欢，醉后各分散。
永结无情游，相期邈云汉。
天若不爱酒，酒星不在天。
地若不爱酒，地应无酒泉。
天地既爱酒，爱酒不愧天。
已闻清比圣，复道浊如贤。
贤圣既已饮，何必求神仙。
三杯通大道，一斗合自然。
但得酒中趣，勿为醒者传。
三月咸阳城，千花昼如锦。
谁能春独愁，对此径须饮。
穷通与修短，造化夙所禀。
一樽齐死生，万事固难审。
醉后失天地，兀然就孤枕。
不知有吾身，此乐最为甚。
穷愁千万端，美酒三百杯。
愁多酒虽少，酒倾愁不来。
所以知酒圣，酒酣心自开。
辞粟卧首阳，屡空饥颜回。
当代不乐饮，虚名安用哉。
蟹螯即金液，糟丘是蓬莱。
且须饮美酒，乘月醉高台。
+++李白
++++春归终南山松龛旧隐
我来南山阳，事事不异昔。
却寻溪中水，还望岩下石。
蔷薇缘东窗，女萝绕北壁。
别来能几日，草木长数尺。
且复命酒樽，独酌陶永夕。
+++李白
++++冬夜醉宿龙门，觉起言志
醉来脱宝剑，旅憩高堂眠。
中夜忽惊觉，起立明灯前。
开轩聊直望，晓雪河冰壮。
哀哀歌苦寒，郁郁独惆怅。
傅说版筑臣，李斯鹰犬人。
欻起匡社稷，宁复长艰辛。
而我胡为者，叹息龙门下。
富贵未可期，殷忧向谁写。
去去泪满襟，举声梁甫吟。
青云当自致，何必求知音。
+++李白
++++寻山僧不遇作
石径入丹壑，松门闭青苔。
闲阶有鸟迹，禅室无人开。
窥窗见白拂，挂壁生尘埃。
使我空叹息，欲去仍裴回。
香云遍山起，花雨从天来。
已有空乐好，况闻青猿哀。
了然绝世事，此地方悠哉。
+++李白
++++过汪氏别业二首
游山谁可游，子明与浮丘。
叠岭碍河汉，连峰横斗牛。
汪生面北阜，池馆清且幽。
我来感意气，捶炰列珍羞。
扫石待归月，开池涨寒流。
酒酣益爽气，为乐不知秋。
畴昔未识君，知君好贤才。
随山起馆宇，凿石营池台。
星火五月中，景风从南来。
数枝石榴发，一丈荷花开。
恨不当此时，相过醉金罍。
我行值木落，月苦清猿哀。
永夜达五更，吴歈送琼杯。
酒酣欲起舞，四座歌相催。
日出远海明，轩车且裴回。
更游龙潭去，枕石拂莓苔。
+++李白
++++待酒不至
玉壶系青丝，沽酒来何迟。
山花向我笑，正好衔杯时。
晚酌东窗下，流莺复在兹。
春风与醉客，今日乃相宜。
+++李白
++++独酌
春草如有意，罗生玉堂阴。
东风吹愁来，白发坐相侵。
独酌劝孤影，闲歌面芳林。
长松尔何知，萧瑟为谁吟。
手舞石上月，膝横花间琴。
过此一壶外，悠悠非我心。
+++李白
++++友人会宿
涤荡千古愁，留连百壶饮。
良宵宜清谈，皓月未能寝。
醉来卧空山，天地即衾枕。
+++李白
++++春日独酌二首
东风扇淑气，水木荣春晖。
白日照绿草，落花散且飞。
孤云还空山，众鸟各已归。
彼物皆有托，吾生独无依。
对此石上月，长醉歌芳菲。
我有紫霞想，缅怀沧洲间。
思对一壶酒，澹然万事闲。
横琴倚高松，把酒望远山。
长空去鸟没，落日孤云还。
但恐光景晚，宿昔成秋颜。
+++李白
++++金陵江上遇蓬池隐者
（时于落星石上以紫绮裘换酒为欢）
心爱名山游，身随名山远。
罗浮麻姑台，此去或未返。
遇君蓬池隐，就我石上饭。
空言不成欢，强笑惜日晚。
绿水向雁门，黄云蔽龙山。
叹息两客鸟，裴回吴越间。
共语一执手，留连夜将久。
解我紫绮裘，且换金陵酒。
酒来笑复歌，兴酣乐事多。
水影弄月色，清光奈愁何。
明晨挂帆席，离恨满沧波。
+++李白
++++月夜听卢子顺弹琴
闲坐夜明月，幽人弹素琴。
忽闻悲风调，宛若寒松吟。
白雪乱纤手，绿水清虚心。
钟期久已没，世上无知音。
+++李白
++++清溪半夜闻笛
羌笛梅花引，吴溪陇水情。
寒山秋浦月，肠断玉关声。
+++李白
++++日夕山中忽然有怀
久卧青山云，遂为青山客。
山深云更好，赏弄终日夕。
月衔楼间峰，泉漱阶下石。
素心自此得，真趣非外惜。
鼯啼桂方秋，风灭籁归寂。
缅思洪崖术，欲往沧海隔。
云车来何迟，抚几空叹息。
+++李白
++++夏日山中
懒摇白羽扇，裸体青林中。
脱巾挂石壁，露顶洒松风。
+++李白
++++山中与幽人对酌
两人对酌山花开，一杯一杯复一杯。
我醉欲眠卿且去，明朝有意抱琴来。
+++李白
++++春日醉起言志
处世若大梦，胡为劳其生。
所以终日醉，颓然卧前楹。
觉来盼庭前，一鸟花间鸣。
借问此何时，春风语流莺。
感之欲叹息，对酒还自倾。
浩歌待明月，曲尽已忘情。
+++李白
++++庐山东林寺夜怀
我寻青莲宇，独往谢城阙。
霜清东林钟，水白虎溪月。
天香生虚空，天乐鸣不歇。
宴坐寂不动，大千入毫发。
湛然冥真心，旷劫断出没。
+++李白
++++寻雍尊师隐居
群峭碧摩天，逍遥不记年。
拨云寻古道，倚石听流泉。
花暖青牛卧，松高白鹤眠。
语来江色暮，独自下寒烟。
+++李白
++++与史郎中钦听黄鹤楼上吹笛
一为迁客去长沙，西望长安不见家。
黄鹤楼中吹玉笛，江城五月落梅花。
+++李白
++++对酒
劝君莫拒杯，春风笑人来。
桃李如旧识，倾花向我开。
流莺啼碧树，明月窥金罍。
昨日朱颜子，今日白发催。
棘生石虎殿，鹿走姑苏台。
自古帝王宅，城阙闭黄埃。
君若不饮酒，昔人安在哉。
+++李白
++++醉题王汉阳厅
我似鹧鸪鸟，南迁懒北飞。
时寻汉阳令，取醉月中归。
+++李白
++++嘲王历阳不肯饮酒
地白风色寒，雪花大如手。
笑杀陶渊明，不饮杯中酒。
浪抚一张琴，虚栽五株柳。
空负头上巾，吾于尔何有。
+++李白
++++独坐敬亭山
众鸟高飞尽，孤云独去闲。
相看两不厌，只有敬亭山。
+++李白
++++自遣
对酒不觉暝，落花盈我衣。
醉起步溪月，鸟还人亦稀。
+++李白
++++访戴天山道士不遇
犬吠水声中，桃花带雨浓。
树深时见鹿，溪午不闻钟。
野竹分青霭，飞泉挂碧峰。
无人知所去，愁倚两三松。
+++李白
++++秋日与张少府、楚城韦公藏书高斋作
日下空庭暮，城荒古迹馀。
地形连海尽，天影落江虚。
旧赏人虽隔，新知乐未疏。
彩云思作赋，丹壁间藏书。
楂拥随流叶，萍开出水鱼。
夕来秋兴满，回首意何如。
+++李白
++++秋夜独坐怀故山
小隐慕安石，远游学屈平。
天书访江海，云卧起咸京。
入侍瑶池宴，出陪玉辇行。
夸胡新赋作，谏猎短书成。
但奉紫霄顾，非邀青史名。
庄周空说剑，墨翟耻论兵。
拙薄遂疏绝，归闲事耦耕。
顾无苍生望，空爱紫芝荣。
寥落暝霞色，微茫旧壑情。
秋山绿萝月，今夕为谁明。
+++李白
++++忆崔郎中宗之游南阳遗吾孔子琴，抚之潸然感旧
昔在南阳城，唯餐独山蕨。
忆与崔宗之，白水弄素月。
时过菊潭上，纵酒无休歇。
泛此黄金花，颓然清歌发。
一朝摧玉树，生死殊飘忽。
留我孔子琴，琴存人已殁。
谁传广陵散，但哭邙山骨。
泉户何时明，长扫狐兔窟。
+++李白
++++忆东山二首
不向东山久，蔷薇几度花。
白云还自散，明月落谁家。
我今携谢妓，长啸绝人群。
欲报东山客，开关扫白云。
+++李白
++++望月有怀
清泉映疏松，不知几千古。
寒月摇清波，流光入窗户。
对此空长吟，思君意何深。
无因见安道，兴尽愁人心。
+++李白
++++对酒忆贺监二首
四明有狂客，风流贺季真。
长安一相见，呼我谪仙人。
昔好杯中物，翻为松下尘。
金龟换酒处，却忆泪沾巾。
狂客归四明，山阴道士迎。
敕赐镜湖水，为君台沼荣。
人亡馀故宅，空有荷花生。
念此杳如梦，凄然伤我情。
+++李白
++++重忆一首
欲向江东去，定将谁举杯。
稽山无贺老，却棹酒船回。
+++李白
++++春滞沅湘有怀山中
沅湘春色还，风暖烟草绿。
之伤心人，于此肠断续。
予非怀沙客，但美采菱曲。
所愿归东山，寸心于此足。
+++李白
++++落日忆山中
雨后烟景绿，晴天散馀霞。
东风随春归，发我枝上花。
花落时欲暮，见此令人嗟。
愿游名山去，学道飞丹砂。
+++李白
++++忆秋浦桃花旧游，时窜夜郎
桃花春水生，白石今出没。
摇荡女萝枝，半摇青天月。
不知旧行径，初拳几枝蕨。
三载夜郎还，于兹炼金骨。

++上卷一百八十三
  
+++李白
++++越中秋怀
越水绕碧山，周回数千里。
乃是天镜中，分明画相似。
爱此从冥搜，永怀临湍游。
一为沧波客，十见红蕖秋。
观涛壮天险，望海令人愁。
路遐迫西照，岁晚悲东流。
何必探禹穴，逝将归蓬丘。
不然五湖上，亦可乘扁舟。
+++李白
++++效古二首
朝入天苑中，谒帝蓬莱宫。
青山映辇道，碧树摇苍空。
谬题金闺籍，得与银台通。
待诏奉明主，抽毫颂清风。
归时落日晚，躞蹀浮云骢。
马本无意，飞驰自豪雄。
入门紫鸳鸯，金井双梧桐。
清歌弦古曲，美酒沽新丰。
快意且为乐，列筵坐群公。
光景不可留，生世如转蓬。
早达胜晚遇，羞比垂钓翁。
自古有秀色，西施与东邻。
蛾眉不可妒，况乃效其颦。
所以尹婕妤，羞见邢夫人。
低头不出气，塞默少精神。
寄语无盐子，如君何足珍。
+++李白
++++拟古十二首
青天何历历，明星如白石。
黄姑与织女，相去不盈尺。
银河无鹊桥，非时将安适。
闺人理纨素，游子悲行役。
瓶冰知冬寒，霜露欺远客。
客似秋叶飞，飘飖不言归。
别后罗带长，愁宽去时衣。
乘月托宵梦，因之寄金徽。
高楼入青天，下有白玉堂。
明月看欲堕，当窗悬清光。
遥夜一美人，罗衣沾秋霜。
含情弄柔瑟，弹作陌上桑。
弦声何激烈，风卷绕飞梁。
行人皆踯躅，栖鸟起回翔。
但写妾意苦，莫辞此曲伤。
愿逢同心者，飞作紫鸳鸯。
长绳难系日，自古共悲辛。
黄金高北斗，不惜买阳春。
石火无留光，还如世中人。
即事已如梦，后来我谁身。
提壶莫辞贫，取酒会四邻。
仙人殊恍惚，未若醉中真。
清都绿玉树，灼烁瑶台春。
攀花弄秀色，远赠天仙人。
香风送紫蕊，直到扶桑津。
取掇世上艳，所贵心之珍。
相思传一笑，聊欲示情亲。
今日风日好，明日恐不如。
春风笑于人，何乃愁自居。
吹箫舞彩凤，酌醴鲙神鱼。
千金买一醉，取乐不求馀。
达士遗天地，东门有二疏。
愚夫同瓦石，有才知卷舒。
无事坐悲苦，块然涸辙鱼。
运速天地闭，胡风结飞霜。
百草死冬月，六龙颓西荒。
太白出东方，彗星扬精光。
鸳鸯非越鸟，何为眷南翔。
惟昔鹰将犬，今为侯与王。
得水成蛟龙，争池夺凤凰。
北斗不酌酒，南箕空簸扬。
世路今太行，回车竟何托。
万族皆凋枯，遂无少可乐。
旷野多白骨，幽魂共销铄。
荣贵当及时，春华宜照灼。
人非昆山玉，安得长璀错。
身没期不朽，荣名在麟阁。
月色不可扫，客愁不可道。
玉露生秋衣，流萤飞百草。
日月终销毁，天地同枯槁。
蟪蛄啼青松，安见此树老。
金丹宁误俗，昧者难精讨。
尔非千岁翁，多恨去世早。
饮酒入玉壶，藏身以为宝。
生者为过客，死者为归人。
天地一逆旅，同悲万古尘。
月兔空捣药，扶桑已成薪。
白骨寂无言，青松岂知春。
前后更叹息，浮荣安足珍。
仙人骑彩凤，昨下阆风岑。
海水三清浅，桃源一见寻。
遗我绿玉杯，兼之紫琼琴。
杯以倾美酒，琴以闲素心。
二物非世有，何论珠与金。
琴弹松里风，杯劝天上月。
风月长相知，世人何倏忽。
涉江弄秋水，爱此荷花鲜。
攀荷弄其珠，荡漾不成圆。
佳人彩云里，欲赠隔远天。
相思无由见，怅望凉风前。
去去复去去，辞君还忆君。
汉水既殊流，楚山亦此分。
人生难称意，岂得长为群。
越燕喜海日，燕鸿思朔云。
别久容华晚，琅玕不能饭。
日落知天昏，梦长觉道远。
望夫登高山，化石竟不返。
+++李白
++++感兴六首
瑶姬天帝女，精彩化朝云。
宛转入宵梦，无心向楚君。
锦衾抱秋月，绮席空兰芬。
茫昧竟谁测，虚传宋玉文。
洛浦有宓妃，飘飖雪争飞。
轻云拂素月，了可见清辉。
解珮欲西去，含情讵相违。
香尘动罗袜，绿水不沾衣。
陈王徒作赋，神女岂同归。
好色伤大雅，多为世所讥。
裂素持作书，将寄万里怀。
眷眷待远信，竟岁无人来。
征鸿务随阳，又不为我栖。
委之在深箧，蠹鱼坏其题。
何如投水中，流落他人开。
不惜他人开，但恐生是非。
十五游神仙，仙游未曾歇。
吹笙坐松风，泛瑟窥海月。
西山玉童子，使我炼金骨。
欲逐黄鹤飞，相呼向蓬阙。
西国有美女，结楼青云端。
蛾眉艳晓月，一笑倾城欢。
高节不可夺，炯心如凝丹。
常恐彩色晚，不为人所观。
安得配君子，共乘双飞鸾。
嘉谷隐丰草，草深苗且稀。
农夫既不异，孤穗将安归。
常恐委畴陇，忽与秋蓬飞。
乌得荐宗庙，为君生光辉。
+++李白
++++寓言三首
周公负斧扆，成王何夔夔。
武王昔不豫，剪爪投河湄。
贤圣遇谗慝，不免人君疑。
天风拔大木，禾黍咸伤萎。
管蔡扇苍蝇，公赋鸱鸮诗。
金縢若不启，忠信谁明之。
摇裔双彩凤，婉娈三青禽。
往还瑶台里，鸣舞玉山岑。
以欢秦娥意，复得王母心。
区区精卫鸟，衔木空哀吟。
长安春色归，先入青门道。
绿杨不自持，从风欲倾倒。
海燕还秦宫，双飞入帘栊。
相思不相见，托梦辽城东。
+++李白
++++秋夕旅怀
凉风度秋海，吹我乡思飞。
连山去无际，流水何时归。
目极浮云色，心断明月晖。
芳草歇柔艳，白露催寒衣。
梦长银汉落，觉罢天星稀。
含悲想旧国，泣下谁能挥。
+++李白
++++感遇四首
吾爱王子晋，得道伊洛滨。
金骨既不毁，玉颜长自春。
可怜浮丘公，猗靡与情亲。
举首白日间，分明谢时人。
二仙去已远，梦想空殷勤。
可叹东篱菊，茎疏叶且微。
虽言异兰蕙，亦自有芳菲。
未泛盈樽酒，徒沾清露辉。
当荣君不采，飘落欲何依。
昔余闻姮娥，窃药驻云发。
不自娇玉颜，方希炼金骨。
飞去身莫返，含笑坐明月。
紫宫夸蛾眉，随手会凋歇。
宋玉事楚王，立身本高洁。
巫山赋彩云，郢路歌白雪。
举国莫能和，巴人皆卷舌。
一感登徒言，恩情遂中绝。
+++李白
++++翰林读书言怀，呈集贤诸学士
晨趋紫禁中，夕待金门诏。
观书散遗帙，探古穷至妙。
片言苟会心，掩卷忽而笑。
青蝇易相点，白雪难同调。
本是疏散人，屡贻褊促诮。
云天属清朗，林壑忆游眺。
或时清风来，闲倚栏下啸。
严光桐庐溪，谢客临海峤。
功成谢人间，从此一投钓。
+++李白
++++寻阳紫极宫感秋作
何处闻秋声，翛翛北窗竹。
回薄万古心，揽之不盈掬。
静坐观众妙，浩然媚幽独。
白云南山来，就我檐下宿。
懒从唐生决，羞访季主卜。
四十九年非，一往不可复。
野情转萧洒，世道有翻覆。
陶令归去来，田家酒应熟。
+++李白
++++江上秋怀
餐霞卧旧壑，散发谢远游。
山蝉号枯桑，始复知天秋。
朔雁别海裔，越燕辞江楼。
飒飒风卷沙，茫茫雾萦洲。
黄云结暮色，白水扬寒流。
恻怆心自悲，潺湲泪难收。
蘅兰方萧瑟，长叹令人愁。
+++李白
++++秋夕书怀
（一作秋日南游书怀）
北风吹海雁，南渡落寒声。
感此潇湘客，凄其流浪情。
海怀结沧洲，霞想游赤城。
始探蓬壶事，旋觉天地轻。
澹然吟高秋，闲卧瞻太清。
萝月掩空幕，松霜结前楹。
灭见息群动，猎微穷至精。
桃花有源水，可以保吾生。
+++李白
++++避地司空原言怀
南风昔不竞，豪圣思经纶。
刘琨与祖逖，起舞鸡鸣晨。
虽有匡济心，终为乐祸人。
我则异于是，潜光皖水滨。
卜筑司空原，北将天柱邻。
雪霁万里月，云开九江春。
俟乎泰阶平，然后托微身。
倾家事金鼎，年貌可长新。
所愿得此道，终然保清真。
弄景奔日驭，攀星戏河津。
一随王乔去，长年玉天宾。
+++李白
++++上崔相百忧章
（时在浔阳狱）
共公赫怒，天维中摧。
鲲鲸喷荡，扬涛起雷。
鱼龙陷人，成此祸胎。
火焚昆山，玉石相硾。
仰希霖雨，洒宝炎煨。
箭发石开，戈挥日回。
邹衍恸哭，燕霜飒来，微诚不感。
犹絷夏台。
苍鹰搏攫，丹棘崔嵬。
豪圣凋枯，王风伤哀。
斯文未丧，东岳岂颓。
穆逃楚难，邹脱吴灾。
见机苦迟，二公所咍。
骥不骤进，麟何来哉。
星离一门，草掷二孩。
万愤结习，忧从中催。
金瑟玉壶，尽为愁媒。
举酒太息，泣血盈杯。
台星再朗，天网重恢。
屈法申恩，弃瑕取材。
冶长非罪，尼父无猜。
覆盆倘举，应照寒灰。
+++李白
++++万愤词投魏郎中
海水渤潏，人罹鲸鲵。
蓊胡沙而四塞，始滔天于燕齐。
何六龙之浩荡，迁白日于秦西。
九土星分，嗷嗷栖栖。
南冠君子，呼天而啼。
恋高堂而掩泣，泪血地而成泥。
狱户春而不草，独幽怨而沉迷。
兄九江兮弟三峡，悲羽化之难齐。
穆陵关北愁爱子，豫章天南隔老妻。
一门骨肉散百草，遇难不复相提携。
树榛拔桂，囚鸾宠鸡。
舜昔授禹，伯成耕犁。
德自此衰，吾将安栖。
好我者恤我，不好我者何忍临危而相挤。
子胥鸱夷，彭越醢醯。
自古豪烈，胡为此繄。
苍苍之天，高乎视低。
如其听卑，脱我牢狴。
傥辨美玉，君收白珪。
+++李白
++++荆州贼平，临洞庭言怀作
修蛇横洞庭，吞象临江岛。
积骨成巴陵，遗言闻楚老。
水穷三苗国，地窄三湘道。
岁晏天峥嵘，时危人枯槁。
思归阴丧乱，去国伤怀抱。
郢路方丘墟，章华亦倾倒。
风悲猿啸苦，木落鸿飞早。
日隐西赤沙，月明东城草。
关河望已绝，氛雾行当扫。
长叫天可闻，吾将问苍昊。
+++李白
++++览镜书怀
得道无古今，失道还衰老。
自笑镜中人，白发如霜草。
扪心空叹息，问影何枯槁。
桃李竟何言，终成南山皓。
+++李白
++++田园言怀
贾谊三年谪，班超万里侯。
何如牵白犊，饮水对清流。
+++李白
++++江南春怀
青春几何时，黄鸟鸣不歇。
天涯失乡路，江外老华发。
心飞秦塞云，影滞楚关月。
身世殊烂漫，田园久芜没。
岁晏何所从，长歌谢金阙。
+++李白
++++听蜀僧濬弹琴
蜀僧抱绿绮，西下峨眉峰。
为我一挥手，如听万壑松。
客心洗流水，馀响入霜钟。
不觉碧山暮，秋云暗几重。
+++李白
++++鲁东门观刈蒲
鲁国寒事早，初霜刈渚蒲。
挥镰若转月，拂水生连珠。
此草最可珍，何必贵龙须。
织作玉床席，欣承清夜娱。
罗衣能再拂，不畏素尘芜。
+++李白
++++咏邻女东窗海石榴
鲁女东窗下，海榴世所稀。
珊瑚映绿水，未足比光辉。
清香随风发，落日好鸟归。
愿为东南枝，低举拂罗衣。
无由共攀折，引领望金扉。
+++李白
++++南轩松
南轩有孤松，柯叶自绵幂。
清风无闲时，潇洒终日夕。
阴生古苔绿，色染秋烟碧。
何当凌云霄，直上数千尺。
+++李白
++++咏山樽二首
（前首题一作咏柳少府山瘿木樽）
蟠木不雕饰，且将斤斧疏。
樽成山岳势，材是栋梁馀。
外与金罍并，中涵玉醴虚。
惭君垂拂拭，遂忝玳筵居。
拥肿寒山木，嵌空成酒樽。
愧无江海量，偃蹇在君门。
+++李白
++++初出金门，寻王侍御不遇，咏壁上鹦鹉
落羽辞金殿，孤鸣咤绣衣。
能言终见弃，还向陇西飞。
+++李白
++++紫藤树
紫藤挂云木，花蔓宜阳春。
密叶隐歌鸟，香风留美人。
+++李白
++++观放白鹰二首
八月边风高，胡鹰白锦毛。
孤飞一片雪，百里见秋毫。
寒冬十二月，苍鹰八九毛。
寄言燕雀莫相啅，自有云霄万里高。

+++李白
++++观博平王志安少府山水粉图
粉壁为空天，丹青状江海。
游云不知归，日见白鸥在。
博平真人王志安，沉吟至此愿挂冠。
松溪石磴带秋色，愁客思归坐晓寒。

+++李白
++++题雍丘崔明府丹灶
美人为政本忘机，服药求仙事不违。
叶县已泥丹灶毕，瀛洲当伴赤松归。
先师有诀神将助，大圣无心火自飞。
九转但能生羽翼，双凫忽去定何依。
+++李白
++++观元丹丘坐巫山屏风
昔游三峡见巫山，见画巫山宛相似。
疑是天边十二峰，飞入君家彩屏里。
寒松萧瑟如有声，阳台微茫如有情。
锦衾瑶席何寂寂，楚王神女徒盈盈。
高咫尺，如千里，翠屏丹崖灿如绮。
苍苍远树围荆门，历历行舟泛巴水。
水石潺湲万壑分，烟光草色俱氛氲。
溪花笑日何年发，江客听猿几岁闻。
使人对此心缅邈，疑入嵩丘梦彩云。
+++李白
++++求崔山人百丈崖瀑布图
百丈素崖裂，四山丹壁开。
龙潭中喷射，昼夜生风雷。
但见瀑泉落，如潈云汉来。
闻君写真图，岛屿备萦回。
石黛刷幽草，曾青泽古苔。
幽缄倘相传，何必向天台。
+++李白
++++见野草中有曰白头翁者
醉入田家去，行歌荒野中。
如何青草里，亦有白头翁。
折取对明镜，宛将衰鬓同。
微芳似相诮，留恨向东风。
+++李白
++++流夜郎题葵叶
惭君能卫足，叹我远移根。
白日如分照，还归守故园。
+++李白
++++茔禅师房观山海图
真僧闭精宇，灭迹含达观。
列嶂图云山，攒峰入霄汉。
丹崖森在目，清昼疑卷幔。
蓬壶来轩窗，瀛海入几案。
烟涛争喷薄，岛屿相凌乱。
征帆飘空中，瀑水洒天半。
峥嵘若可陟，想像徒盈叹。
杳与真心冥，遂谐静者玩。
如登赤城里，揭步沧洲畔。
即事能娱人，从兹得消散。
+++李白
++++白鹭鹚
白鹭下秋水，孤飞如坠霜。
心闲且未去，独立沙洲傍。
+++李白
++++咏槿
园花笑芳年，池草艳春色。
犹不如槿花，婵娟玉阶侧。
芬荣何夭促，零落在瞬息。
岂若琼树枝，终岁长翕赩。
+++李白
++++咏桂
世人种桃李，皆在金张门。
攀折争捷径，及此春风暄。
一朝天霜下，荣耀难久存。
安知南山桂，绿叶垂芳根。
清阴亦可托，何惜树君园。
+++李白
++++白胡桃
红罗袖里分明见，白玉盘中看却无。
疑是老僧休念诵，腕前推下水晶珠。
+++李白
++++巫山枕障
巫山枕障画高丘，白帝城边树色秋。
朝云夜入无行处，巴水横天更不流。
+++李白
++++南奔书怀
（一作自丹阳南奔道中作。萧士赟云是伪作）
遥夜何漫漫，空歌白石烂。
甯戚未匡齐，陈平终佐汉。
欃枪扫河洛，直割鸿沟半。
历数方未迁，云雷屡多难。
天人秉旄钺，虎竹光藩翰。
侍笔黄金台，传觞青玉案。
不因秋风起，自有思归叹。
将动谗疑，王师忽离叛。
自来白沙上，鼓噪丹阳岸。
宾御如浮云，从风各消散。
舟中指可掬，城上骸争爨。
草草出近关，行行昧前算。
南奔剧星火，北寇无涯畔。
顾乏七宝鞭，留连道傍玩。
太白夜食昴，长虹日中贯。
秦赵兴天兵，茫茫九州乱。
感遇明主恩，颇高祖逖言。
过江誓流水，志在清中原。
拔剑击前柱，悲歌难重论。

++上卷一百八十四
  
+++李白
++++题随州紫阳先生壁
神农好长生，风俗久已成。
复闻紫阳客，早署丹台名。
喘息餐妙气，步虚吟真声。
道与古仙合，心将元化并。
楼疑出蓬海，鹤似飞玉京。
松雪窗外晓，池水阶下明。
忽耽笙歌乐，颇失轩冕情。
终愿惠金液，提携凌太清。
+++李白
++++题元丹丘山居
故人栖东山，自爱丘壑美。
青春卧空林，白日犹不起。
松风清襟袖，石潭洗心耳。
羡君无纷喧，高枕碧霞里。
+++李白
++++题元丹丘颍阳山居
仙游渡颍水，访隐同元君。
忽遗苍生望，独与洪崖群。
卜地初晦迹，兴言且成文。
却顾北山断，前瞻南岭分。
遥通汝海月，不隔嵩丘云。
之子合逸趣，而我钦清芬。
举迹倚松石，谈笑迷朝曛。
益愿狎青鸟，拂衣栖江濆。
+++李白
++++题瓜州新河，饯族叔舍人贲
齐公凿新河，万古流不绝。
丰功利生人，天地同朽灭。
两桥对双阁，芳树有行列。
爱此如甘棠，谁云敢攀折。
吴关倚此固，天险自兹设。
海水落斗门，湖平见沙汭。
我行送季父，弭棹徒流悦。
杨花满江来，疑是龙山雪。
惜此林下兴，怆为山阳别。
瞻望清路尘，归来空寂灭。
+++李白
++++洗脚亭
白道向姑熟，洪亭临道傍。
前有昔时井，下有五丈床。
樵女洗素足，行人歇金装。
西望白鹭洲，芦花似朝霜。
送君此时去，回首泪成行。
+++李白
++++劳劳亭
天下伤心处，劳劳送客亭。
春风知别苦，不遣柳条青。
+++李白
++++题金陵王处士水亭
（此亭盖齐朝南苑，又是陆机故宅）
王子耽玄言，贤豪多在门。
好鹅寻道士，爱竹啸名园。
树色老荒苑，池光荡华轩。
此堂见明月，更忆陆平原。
扫拭青玉簟，为余置金尊。
醉罢欲归去，花枝宿鸟喧。
何时复来此，再得洗嚣烦。
+++李白
++++题嵩山逸人元丹丘山居
家本紫云山，道风未沦落。
沉怀丹丘志，冲赏归寂寞。
朅来游闽荒，扪涉穷禹凿。
夤缘泛潮海，偃蹇陟庐霍。
凭雷蹑天窗，弄影憩霞阁。
且欣登眺美，颇惬隐沦诺。
三山旷幽期，四岳聊所托。
故人契嵩颍，高义炳丹雘。
灭迹遗纷嚣，终言本峰壑。
自矜林湍好，不羡朝市乐。
偶与真意并，顿觉世情薄。
尔能折芳桂，吾亦采兰若。
拙妻好乘鸾，娇女爱飞鹤。
提携访神仙，从此炼金药。
+++李白
++++题江夏修静寺
（此寺是李北海旧宅）
我家北海宅，作寺南江滨。
空庭无玉树，高殿坐幽人。
书带留青草，琴堂幂素尘。
平生种桃李，寂灭不成春。
+++李白
++++题宛溪馆
吾怜宛溪好，百尺照心明。
何谢新安水，千寻见底清。
白沙留月色，绿竹助秋声。
却笑严湍上，于今独擅名。
+++李白
++++题东谿公幽居
杜陵贤人清且廉，东谿卜筑岁将淹。
宅近青山同谢脁，门垂碧柳似陶潜。
好鸟迎春歌后院，飞花送酒舞前檐。
客到但知留一醉，盘中只有水晶盐。
+++李白
++++嘲鲁儒
鲁叟谈五经，白发死章句。
问以经济策，茫如坠烟雾。
足著远游履，首戴方山巾。
缓步从直道，未行先起尘。
秦家丞相府，不重褒衣人。
君非叔孙通，与我本殊伦。
时事且未达，归耕汶水滨。
+++李白
++++惧谗
二桃杀三士，讵假剑如霜。
众女妒蛾眉，双花竞春芳。
魏姝信郑袖，掩袂对怀王。
一惑巧言子，朱颜成死伤。
行将泣团扇，戚戚愁人肠。
+++李白
++++观猎
太守耀清威，乘闲弄晚晖。
江沙横猎骑，山火绕行围。
箭逐云鸿落，鹰随月兔飞。
不知白日暮，欢赏夜方归。
+++李白
++++观胡人吹笛
胡人吹玉笛，一半是秦声。
十月吴山晓，梅花落敬亭。
愁闻出塞曲，泪满逐臣缨。
却望长安道，空怀恋主情。
+++李白
++++军行
（一作从军行，一作行军）
骝马新跨白玉鞍，战罢沙场月色寒。
城头铁鼓声犹震，匣里金刀血未干。
+++李白
++++从军行
百战沙场碎铁衣，城南已合数重围。
突营射杀呼延将，独领残兵千骑归。
+++李白
++++平虏将军妻
平虏将军妇，入门二十年。
君心自有悦，妾宠岂能专。
出解床前帐，行吟道上篇。
不唾井，莫忘昔缠绵。
+++李白
++++春夜洛城闻笛
谁家玉笛暗飞声，散入春风满洛城。
此夜曲中闻折柳，何人不起故园情。
+++李白
++++嵩山采菖蒲者
神仙多古貌，双耳下垂肩。
嵩岳逢汉武，疑是九疑仙。
我来采菖蒲，服食可延年。
言终忽不见，灭影入云烟。
喻帝竟莫悟，终归茂陵田。
+++李白
++++金陵听韩侍御吹笛
韩公吹玉笛，倜傥流英音。
风吹绕钟山，万壑皆龙吟。
王子停凤管，师襄掩瑶琴。
馀韵度江去，天涯安可寻。
+++李白
++++流夜郎闻酺不预
北阙圣人歌太康，南冠君子窜遐荒。
汉酺闻奏钧天乐，愿得风吹到夜郎。
+++李白
++++放后遇恩不沾
天作云与雷，霈然德泽开。
东风日本至，白雉越裳来。
独弃长沙国，三年未许回。
何时入宣室，更问洛阳才。
+++李白
++++宣城见杜鹃花
（一作杜牧诗，题云《子规》）
蜀国曾闻子规鸟，宣城还见杜鹃花。
一叫一回肠一断，三春三月忆三巴。
+++李白
++++白田马上闻莺
黄鹂啄紫椹，五月鸣桑枝。
我行不记日，误作阳春时。
蚕老客未归，白田已缫丝。
驱马又前去，扪心空自悲。
+++李白
++++三五七言
秋风清，秋月明。
落叶聚还散，寒鸦栖复惊。
相思相见知何日，此时此夜难为情。
+++李白
++++杂诗
白日与明月，昼夜尚不闲。
况尔悠悠人，安得久世间。
传闻海水上，乃有蓬莱山。
玉树生绿叶，灵仙每登攀。
一食驻玄发，再食留红颜。
吾欲从此去，去之无时还。
+++李白
++++寄远十一首
三鸟别王母，衔书来见过。
肠断若剪弦，其如愁思何。
遥知玉窗里，纤手弄云和。
奏曲有深意，青松交女萝。
写水山井中，同泉岂殊波。
秦心与楚恨，皎皎为谁多。
青楼何所在，乃在碧云中。
宝镜挂秋水，罗衣轻春风。
新妆坐落日，怅望金屏空。
念此送短书，愿因双飞鸿。
本作一行书，殷勤道相忆。
一行复一行，满纸情何极。
瑶台有黄鹤，为报青楼人。
朱颜凋落尽，白发一何新。
自知未应还，离居经三春。
桃李今若为，当窗发光彩。
莫使香风飘，留与红芳待。
玉箸落春镜，坐愁湖阳水。
闻与阴丽华，风烟接邻里。
青春已复过，白日忽相催。
但恐荷花晚，令人意已摧。
相思不惜梦，日夜向阳台。
远忆巫山阳，花明绿江暖。
踌躇未得往，泪向南云满。
春风复无情，吹我梦魂断。
不见眼中人，天长音信短。
阳台隔楚水，春草生黄河。
相思无日夜，浩荡若流波。
流波向海去，欲见终无因。
遥将一点泪，远寄如花人。
妾在舂陵东，君居汉江岛。
一日望花光，往来成白道。
一为云雨别，此地生秋草。
秋草秋蛾飞，相思愁落晖。
何由一相见，灭烛解罗衣。
忆昨东园桃李红碧枝，与君此时初别离。
金瓶落井无消息，令人行叹复坐思。
坐思行叹成楚越，春风玉颜畏销歇。
碧窗纷纷下落花，青楼寂寂空明月。
两不见，但相思。
空留锦字表心素，至今缄愁不忍窥。
长短春草绿，缘阶如有情。
卷施心独苦，抽却死还生。
睹物知妾意，希君种后庭。
闲时当采掇，念此莫相轻。
鲁缟如玉霜，笔题月氏书。
寄书白鹦鹉，西海慰离居。
行数虽不多，字字有委曲。
天末如见之，开缄泪相续。
泪尽恨转深，千里同此心。
相思千万里，一书值千金。
爱君芙蓉婵娟之艳色，色可餐兮难再得。
怜君冰玉清迥之明心，情不极兮意已深。
朝共琅玕之绮食，夜同鸳鸯之锦衾。
恩情婉娈忽为别，使人莫错乱愁心。
乱愁心，涕如雪。
寒灯厌梦魂欲绝，觉来相思生白发。
盈盈汉水若可越，可惜凌波步罗袜。
美人美人兮归去来，莫作朝云暮雨兮飞阳台。
+++李白
++++长信宫
（一作长信怨）
月皎昭阳殿，霜清长信宫。
天行乘玉辇，飞燕与君同。
别有欢娱处，承恩乐未穷。
谁怜团扇妾，独坐怨秋风。
+++李白
++++长门怨二首
天回北斗挂西楼，金屋无人萤火流。
月光欲到长门殿，别作深宫一段愁。
桂殿长愁不记春，黄金四屋起秋尘。
夜悬明镜青天上，独照长门宫里人。
+++李白
++++春怨
白马金羁辽海东，罗帷绣被卧春风。
落月低轩窥烛尽，飞花入户笑床空。
+++李白
++++代赠远
妾本洛阳人，狂夫幽燕客。
渴饮易水波，由来多感激。
胡马西北驰，香騣摇绿丝。
鸣鞭从此去，逐虏荡边陲。
昔去有好言，不言久离别。
燕支多美女，走马轻风雪。
见此不记人，恩情云雨绝。
啼流玉箸尽，坐恨金闺切。
织锦作短书，肠随回文结。
相思欲有寄，恐君不见察。
焚之扬其灰，手迹自此灭。
+++李白
++++陌上赠美人
（一作小放歌行）
骏马骄行踏落花，垂鞭直拂五云车。
美人一笑褰珠箔，遥指红楼是妾家。
+++李白
++++闺情
流水去绝国，浮云辞故关。
水或恋前浦，云犹归旧山。
恨君流沙去，弃妾渔阳间。
玉箸夜垂流，双双落朱颜。
黄鸟坐相悲，绿杨谁更攀。
织锦心草草，挑灯泪斑斑。
窥镜不自识，况乃狂夫还。
+++李白
++++代别情人
清水本不动，桃花发岸傍。
桃花弄水色，波荡摇春光。
我悦子容艳，子倾我文章。
风吹绿琴去，曲度紫鸳鸯。
昔作一水鱼，今成两枝鸟。
哀哀长鸡鸣，夜夜达五晓。
起折相思树，归赠知寸心。
覆水不可收，行云难重寻。
天涯有度鸟，莫绝瑶华音。
+++李白
++++代秋情
几日相别离，门前生穞葵。
寒蝉聒梧桐，日夕长鸣悲。
白露湿萤火，清霜凌兔丝。
空掩紫罗袂，长啼无尽时。
+++李白
++++对酒
蒲萄酒，金叵罗，吴姬十五细马驮。
青黛画眉红锦靴，道字不正娇唱歌。
玳瑁筵中怀里醉，芙蓉帐底奈君何。
+++李白
++++怨情
新人如花虽可宠，故人似玉由来重。
花性飘扬不自持，玉心皎洁终不移。
故人昔新今尚故，还见新人有故时。
请看陈后黄金屋，寂寂珠帘生网丝。
+++李白
++++湖边采莲妇
小姑织白纻，未解将人语。
大嫂采芙蓉，溪湖千万重。
长兄行不在，莫使外人逢。
愿学秋胡妇，贞心比古松。
+++李白
++++怨情
美人卷珠帘，深坐颦蛾眉。
但见泪痕湿，不知心恨谁。
+++李白
++++代寄情，楚词体
君不来兮，徒蓄怨积思而孤吟。
云阳一去已远，隔巫山绿水之沉沉。
留馀香兮染绣被，夜欲寝兮愁人心。
朝驰余马于青楼，怳若空而夷犹。
浮云深兮不得语，却惆怅而怀忧。
使青鸟兮衔书，恨独宿兮伤离居。
何无情而雨绝，梦虽往而交疏。
横流涕而长嗟，折芳洲之瑶华。
送飞鸟以极目，怨夕阳之西斜。
愿为连根同死之秋草，不作飞空之落花。
+++李白
++++学古思边
衔悲上陇首，肠断不见君。
流水若有情，幽哀从此分。
苍茫愁边色，惆怅落日曛。
山外接远天，天际复有云。
白雁从中来，飞鸣苦难闻。
足系一书札，寄言难离群。
离群心断绝，十见花成雪。
胡地无春晖，征人行不归。
相思杳如梦，珠泪湿罗衣。
+++李白
++++思边
（一作春怨）
去年何时君别妾，南园绿草飞蝴蝶。
今岁何时妾忆君，西山白雪暗晴云。
玉关去此三千里，欲寄音书那可闻。
+++李白
++++口号吴王美人半醉
风动荷花水殿香，姑苏台上宴吴王。
西施醉舞娇无力，笑倚东窗白玉床。
+++李白
++++代美人愁镜二首
明明金鹊镜，了了玉台前。
拂拭交冰月，光辉何清圆。
红颜老昨日，白发多去年。
铅粉坐相误，照来空凄然。
美人赠此盘龙之宝镜，烛我金缕之罗衣。
时将红袖拂明月，为惜普照之馀晖。
影中金鹊飞不灭，台下青鸾思独绝。
稿砧一别若箭弦，去有日，来无年。
狂风吹却妾心断，玉箸并堕菱花前。

+++李白
++++赠段七娘
罗袜凌波生网尘，那能得计访情亲。
千杯绿酒何辞醉，一面红妆恼杀人。
+++李白
++++别内赴征三首
王命三征去未还，明朝离别出吴关。
白玉高楼看不见，相思须上望夫山。
出门妻子强牵衣，问我西行几日归。
归时倘佩黄金印，莫学苏秦不下机。
翡翠为楼金作梯，谁人独宿倚门啼。
夜坐寒灯连晓月，行行泪尽楚关西。
+++李白
++++秋浦寄内
我今寻阳去，辞家千里馀。
结荷倦水宿，却寄大雷书。
虽不同辛苦，怆离各自居。
我自入秋浦，三年北信疏。
红颜愁落尽，白发不能除。
有客自梁苑，手携五色鱼。
开鱼得锦字，归问我何如。
江山虽道阻，意合不为殊。
+++李白
++++自代内赠
宝刀截流水，无有断绝时。
妾意逐君行，缠绵亦如之。
别来门前草，秋巷春转碧。
扫尽更还生，萋萋满行迹。
鸣凤始相得，雄惊雌各飞。
游云落何山，一往不见归。
估客发大楼，知君在秋浦。
梁苑空锦衾，阳台梦行雨。
妾家三作相，失势去西秦。
犹有旧歌管，凄清闻四邻。
曲度入紫云，啼无眼中人。
妾似井底桃，开花向谁笑。
君如天上月，不肯一回照。
窥镜不自识，别多憔悴深。
安得秦吉了，为人道寸心。
+++李白
++++秋浦感主人归燕寄内
霜凋楚关木，始知杀气严。
寥寥金天廓，婉婉绿红潜。
胡燕别主人，双双语前檐。
三飞四回顾，欲去复相瞻。
岂不恋华屋，终然谢珠帘。
我不及此鸟，远行岁已淹。
寄书道中叹，泪下不能缄。
+++李白
++++送内寻庐山女道士李腾空二首
君寻腾空子，应到碧山家。
水舂云母碓，风扫石楠花。
若爱幽居好，相邀弄紫霞。
多君相门女，学道爱神仙。
素手掬青霭，罗衣曳紫烟。
一往屏风叠，乘鸾著玉鞭。
+++李白
++++赠内
三百六十日，日日醉如泥。
虽为李白妇，何异太常妻。
+++李白
++++在浔阳非所寄内
闻难知恸哭，行啼入府中。
多君同蔡琰，流泪请曹公。
知登吴章岭，昔与死无分。
崎岖行石道，外折入青云。
相见若悲叹，哀声那可闻。
+++李白
++++南流夜郎寄内
夜郎天外怨离居，明月楼中音信疏。
北雁春归看欲尽，南来不得豫章书。
+++李白
++++越女词五首
（越中书所见也）
长干吴儿女，眉目艳新月。
屐上足如霜，不著鸦头袜。
吴儿多白皙，好为荡舟剧。
卖眼掷春心，折花调行客。
耶溪采莲女，见客棹歌回。
笑入荷花去，佯羞不出来。
东阳素足女，会稽素舸郎。
相看月未堕，白地断肝肠。
镜湖水如月，耶溪女似雪。
新妆荡新波，光景两奇绝。
+++李白
++++浣纱石上女
玉面耶溪女，青娥红粉妆。
一双金齿屐，两足白如霜。
+++李白
++++示金陵子
（一作金陵子词）
金陵城东谁家子，窃听琴声碧窗里。
落花一片天上来，随人直渡西江水。
楚歌吴语娇不成，似能未能最有情。
谢公正要东山妓，携手林泉处处行。
+++李白
++++出妓金陵子呈卢六四首
安石东山三十春，傲然携妓出风尘。
楼中见我金陵子，何似阳台云雨人。
南国新丰酒，东山小妓歌。
对君君不乐，花月奈愁何。
东道烟霞主，西江诗酒筵。
相逢不觉醉，日堕历阳川。
小妓金陵歌楚声，家僮丹砂学凤鸣。
我亦为君饮清酒，君心不肯向人倾。
+++李白
++++巴女词
巴水急如箭，巴船去若飞。
十月三千里，郎行几岁归。
+++李白
++++哭晁卿衡
日本晁卿辞帝都，征帆一片绕蓬壶。
明月不归沉碧海，白云愁色满苍梧。
+++李白
++++自溧水道哭王炎三首
白杨双行行，白马悲路傍。
晨兴见晓月，更似发云阳。
溧水通吴关，逝川去未央。
故人万化尽，闭骨茅山冈。
天上坠玉棺，泉中掩龙章。
名飞日月上，义与风云翔。
逸气竟莫展，英图俄夭伤。
楚国一老人，来嗟龚胜亡。
有言不可道，雪泣忆兰芳。
王公希代宝，弃世一何早。
吊死不及哀，殡宫已秋草。
悲来欲脱剑，挂向何枝好。
哭向茅山虽未摧，一生泪尽丹阳道。

王家碧瑶树，一树忽先摧。
海内故人泣，天涯吊鹤来。
未成霖雨用，先失济川材。
一罢广陵散，鸣琴更不开。
+++李白
++++哭宣城善酿纪叟
纪叟黄泉里，还应酿老春。
夜台无晓日，沽酒与何人。
+++李白
++++宣城哭蒋征君华
敬亭埋玉树，知是蒋征君。
安得相如草，空馀封禅文。
池台空有月，词赋旧凌云。
独挂延陵剑，千秋在古坟。

++上卷一百八十五
  
+++李白
++++鞠歌行
（以下见《文苑英华》）
丽莫似汉宫妃，谦莫似黄家女。
黄女持谦齿发高，汉妃恃丽天庭去。
生容德不自保，圣人安用推天道。
君不见蔡泽嵌枯诡怪之形状，大言直取秦丞相。
又不见田千秋才智不出人，一朝富贵如有神。
二侯行事在方册，泣麟老人终困厄。
夜光抱恨良叹悲，日月逝矣吾何之。

+++李白
++++胡无人
十万羽林儿，临洮破郅支。
杀添胡地骨，降足汉营旗。
塞阔牛羊散，兵休帐幕移。
空馀陇头水，呜咽向人悲。
+++李白
++++月夜金陵怀古
苍苍金陵月，空悬帝王州。
天文列宿在，霸业大江流。
绿水绝驰道，青松摧古丘。
台倾鳷鹊观，宫没凤凰楼。
别殿悲清暑，芳园罢乐游。
一闻歌玉树，萧瑟后庭秋。
+++李白
++++冬日归旧山
未洗染尘缨，归来芳草平。
一条藤径绿，万点雪峰晴。
地冷叶先尽，谷寒云不行。
嫩篁侵舍密，古树倒江横。
白犬离村吠，苍苔壁上生。
穿厨孤雉过，临屋旧猿鸣。
木落禽巢在，篱疏兽路成。
拂床苍鼠走，倒箧素鱼惊。
洗砚修良策，敲松拟素贞。
此时重一去，去合到三清。
+++李白
++++望夫石
仿佛古容仪，含愁带曙辉。
露如今日泪，苔似昔年衣。
有恨同湘女，无言类楚妃。
寂然芳霭内，犹若待夫归。
+++李白
++++对雨
卷帘聊举目，露湿草绵芊。
岫藏云毳，空庭织碎烟。
水纹愁不起，风线重难牵。
尽日扶犁叟，往来江树前。
+++李白
++++晓晴
（一作晚晴）
野凉疏雨歇，春色遍萋萋。
鱼跃青池满，莺吟绿树低。
野花妆面湿，山草纽斜齐。
零落残云片，风吹挂竹谿。
+++李白
++++初月
玉蟾离海上，白露湿花时。
云畔风生爪，沙头水浸眉。
乐哉弦管客，愁杀战征儿。
因绝西园赏，临风一咏诗。
+++李白
++++雨后望月
四郊阴霭散，开户半蟾生。
万里舒霜合，一条江练横。
出时山眼白，高后海心明。
为惜如团扇，长吟到五更。
+++李白
++++赋得鹤，送史司马赴崔相公幕
峥嵘丞相府，清切凤凰池。
羡尔瑶台鹤，高栖琼树枝。
归飞晴日好，吟弄惠风吹。
正有乘轩乐，初当学舞时。
珍禽在罗网，微命若游丝。
愿托周周羽，相衔汉水湄。
+++李白
++++送客归吴
江村秋雨歇，酒尽一帆飞。
路历波涛去，家惟坐卧归。
岛花开灼灼，汀柳细依依。
别后无馀事，还应扫钓矶。
+++李白
++++送友生游峡中
风静杨柳垂，看花又别离。
几年同在此，今日各驱驰。
峡里闻猿叫，山头见月时。
殷勤一杯酒，珍重岁寒姿。
+++李白
++++送袁明府任长沙
别离杨柳青，樽酒表丹诚。
道携琴去，深山见峡迎。
暖风花绕树，秋雨草沿城。
自此长江内，无因夜犬惊。
+++李白
++++邹衍谷
燕谷无暖气，穷岩闭严阴。
邹子一吹律，能回天地心。
+++李白
++++杂言用投丹阳知己兼奉宣慰判官
（以下见《诗纪》）
客从昆仑来，遗我双玉璞。
云是古之得道者西王母食之馀，食之可以凌太虚。
受之颇谓绝今昔，求识江淮人犹乎比石。
如今虽在卞和手，□□正憔悴，了了知之亦何益。
恭闻士有调相如，始从镐京还，复欲镐京去。
能上秦王殿，何时回光一相眄。
欲投君，保君年，幸君持取无弃捐。
无弃捐，服之与君俱神仙。
+++李白
++++观鱼潭
观鱼碧潭上，木落潭水清。
日暮紫鳞跃，圆波处处生。
凉烟浮竹尽，秋月照沙明。
何必沧浪去，兹焉可濯缨。
+++李白
++++自广平乘醉走马六十里至邯郸，登城楼览古书怀
醉骑白花马，西走邯郸城。
扬鞭动柳色，写鞚春风生。
入郭登高楼，山川与云平。
深宫翳绿草，万事伤人情。
相如章华巅，猛气折秦嬴。
两虎不可斗，廉公终负荆。
提携袴中儿，杵臼及程婴。
立孤就白刃，必死耀丹诚。
平原三千客，谈笑尽豪英。
毛君能颖脱，二国且同盟。
皆为黄泉土，使我涕纵横。
磊磊石子冈，萧萧白杨声。
诸贤没此地，碑版有残铭。
太古共今时，由来互哀荣。
伤哉何足道，感激仰空名。
赵俗爱长剑，文儒少逢迎。
闲从博陵游，畅饮雪朝酲。
歌酣易水动，鼓震丛台倾。
日落把烛归，凌晨向燕京。
方陈五饵策，一使胡尘清。
+++李白
++++宣州长史弟昭赠余琴谿中双舞鹤诗以见志
令弟佐宣城，赠余琴谿鹤。
谓言天涯雪，忽向窗前落。
白玉为毛衣，黄金不肯博。
背风振六翮，对舞临山阁。
顾我如有情，长鸣似相托。
何当驾此物，与尔腾寥廓。
+++李白
++++题舒州司空山瀑布
断崖如削瓜，岚光破崖绿。
天河从中来，白云涨川谷。
玉案赤文字，世眼不可读。
摄身凌青霄，松风拂我足。
+++李白
++++金陵新亭
金陵风景好，豪士集新亭。
举目山河异，偏伤周顗情。
四坐楚囚悲，不忧社稷倾。
王公何慷慨，千载仰雄名。
+++李白
++++上清宝鼎诗
（前见《东观馀论》，后见《王直方诗话》）
我居清空表，君处红埃中。
仙人持玉尺，废君多少才。
玉尺不可尽，君才无时休。
咽服十二环，奄有仙人房。
暮骑紫麟去，海气侵肌凉。
赠我累累珠，靡靡明月光。
+++李白
++++题许宣平庵壁
（见《诗话类编》）
我吟传舍咏，来访真人居。
烟岭迷高迹，云林隔太虚。
窥庭但萧瑟，倚杖空踌躇。
应化辽天鹤，归当千岁馀。
+++李白
++++戏赠杜甫
（以下见《唐诗纪事》）
饭颗山头逢杜甫，顶戴笠子日卓午。
借问别来太瘦生，总为从前作诗苦。
+++李白
++++春感诗
茫茫南与北，道直事难谐。
榆荚钱生树，杨花玉糁街。
尘萦游子面，蝶弄美人钗。
却忆青山上，云门掩竹斋。
+++李白
++++白微时募县小吏入令卧内尝驱牛经堂下令妻怒…以诗谢云
素面倚栏钩，娇声出外头。
若非是织女，何得问牵牛。
+++李白
++++句
焰随红日去，烟逐暮云飞。（令一日赋山火诗云：“野火烧山后，人归火不归。”思轧不属，白从旁缀其下句，令惭止）
绿鬓随波散，红颜逐浪无。
因何逢伍相，应是想秋胡。（白从令观涨，有女子溺死江上，令赋诗云：二八谁家女，漂来倚岸芦。鸟窥眉上翠，鱼弄口旁珠。令复苦吟，白辄应声继之）
举袖露条脱，招我饭胡麻。（见《二老堂诗话》）

++上卷一百八十六
  
+++韦应物
++++拟古诗十二首
辞君远行迈，饮此长恨端。
已谓道里远，如何中险艰。
流水赴大壑，孤云还暮山。
无情尚有归，行子何独难。
驱车背乡园，朔风卷行迹。
严冬霜断肌，日入不遑息。
忧欢容发变，寒暑人事易。
中心君讵知，冰玉徒贞白。
黄鸟何关关，幽兰亦靡靡。
此时深闺妇，日照纱窗里。
娟娟双青娥，微微启玉齿。
自惜桃李年，误身游侠子。
无事久离别，不知今生死。
峨峨高山巅，浼浼青川流。
世人不自悟，驰谢如惊飍。
百金非所重，厚意良难得。
旨酒亲与朋，芳年乐京国。
京城繁华地，轩盖凌晨出。
垂杨十二衢，隐映金张室。
汉宫南北对，飞观齐白日。
游泳属芳时，平生自云毕。
绮楼何氛氲，朝日正杲杲。
四壁含清风，丹霞射其牖。
玉颜上哀啭，绝耳非世有。
但感离恨情，不知谁家妇。
孤云忽无色，边马为回首。
曲绝碧天高，馀声散秋草。
徘徊帷中意，独夜不堪守。
思逐朔风翔，一去千里道。
嘉树蔼初绿，靡芜叶幽芳。
君子不在赏，寄之云路长。
路长信难越，惜此芳时歇。
孤鸟去不还，缄情向天末。
月满秋夜长，惊鸟号北林。
天河横未落，斗柄当西南。
寒蛩悲洞房，好鸟无遗音。
商飙一夕至，独宿怀重衾。
旧交日千里，隔我浮与沉。
生岂草木，寒暑移此心。
酒星非所酌，月桂不为食。
虚薄空有名，为君长叹息。
兰蕙虽可怀，芳香与时息。
岂如凌霜叶，岁暮蔼颜色。
折柔将有赠，延意千里客。
草木知贱微，所贵寒不易。
神州高爽地，遐瞰靡不通。
寒月野无绿，寥寥天宇空。
阴阳不停驭，贞脆各有终。
汾沮何鄙俭，考槃何退穷。
反志解牵跼，无为尚劳躬。
美人夺南国，一笑开芙蓉。
清镜理容发，褰帘出深重。
艳曲呈皓齿，舞罗不堪风。
慊慊情有待，赠芳为我容。
可嗟青楼月，流影君帷中。
春至林木变，洞房夕含清。
单居谁能裁，好鸟对我鸣。
良人久燕赵，新爱移平生。
别时双鸳绮，留此千恨情。
碧草生旧迹，绿琴歇芳声。
思将魂梦欢，反侧寐不成。
揽衣迷所次，起望空前庭。
孤影中自恻，不知双涕零。
秋天无留景，万物藏光辉。
落叶随风起，愁人独何依。
华月屡圆缺，君还浩无期。
如何雨绝天，一去音问违。
有客天一方，寄我孤桐琴。
迢迢万里隔，托此传幽音。
冰霜中自结，龙凤相与吟。
弦以明直道，漆以固交深。
白日淇上没，空闺生远愁。
寸心不可限，淇水长悠悠。
芳树自妍芳，春禽自相求。
徘徊东西厢，孤妾谁与俦。
年华逐丝泪，一落俱不收。
+++韦应物
++++杂体五首
沉沉匣中镜，为此尘垢蚀。
辉光何所如，月在云中黑。
南金既雕错，鞶带共辉饰。
空存鉴物名，坐使妍蚩惑。
美人竭肝胆，思照冰玉色。
自非磨莹工，日日空叹息。
古宅集祆鸟，群号枯树枝。
黄昏窥人室，鬼物相与期。
居人不安寝，搏击思此时。
岂无鹰与鹯，饱肉不肯飞。
既乖逐鸟节，空养凌云姿。
孤负肉食恩，何异城上鸱。
春罗双鸳鸯，出自寒夜女。
心精烟雾色，指历千万绪。
长安贵豪家，妖艳不可数。
裁此百日功，唯将一朝舞。
舞罢复裁新，岂思劳者苦。
同声自相应，体质不必齐。
谁知贾人铎，能使大乐谐。
铿锵发宫徵，和乐变其哀。
神既昭享，凤鸟亦下来。
岂非至贱物，一奏升天阶。
物情苟有合，莫问玉与泥。
碌碌荆山璞，卞和献君门。
荆璞非有求，和氏非有恩。
所献知国宝，至公不待言。
是非吾欲默，此道今岂存。
+++韦应物
++++与友生野饮效陶体
携酒花林下，前有千载坟。
于时不共酌，奈此泉下人。
始自玩芳物，行当念徂春。
聊舒远世踪，坐望还山云。
且遂一欢笑，焉知贱与贫。
+++韦应物
++++效何水部二首
玉宇含清露，香笼散轻烟。
应当结沉抱，难从兹夕眠。
夕漏起遥恨，虫响乱秋阴。
反复相思字，中有故人心。
+++韦应物
++++效陶彭泽
霜露悴百草，时菊独妍华。
物性有如此，寒暑其奈何。
掇英泛浊醪，日入会田家。
尽醉茅檐下，一生岂在多。
+++韦应物
++++大梁亭会李四栖梧作
梁王昔爱才，千古化不泯。
至今蓬池上，远集八方宾。
车马平明合，城郭满埃尘。
逢君一相许，岂要平生亲。
入仕三十载，如何独未伸。
英声久籍籍，台阁多故人。
置酒发清弹，相与乐佳辰。
孤亭得长望，白日下广津。
富贵良可取，朅来西入秦。
秋风旦夕起，安得客梁陈。
+++韦应物
++++燕李录事
与君十五侍皇闱，晓拂炉烟上赤墀。
花开汉苑经过处，雪下骊山沐浴时。
近臣零落今犹在，仙驾飘飖不可期。
此日相逢思旧日，一杯成喜亦成悲。
+++韦应物
++++淮上喜会梁川故人
江汉曾为客，相逢每醉还。
浮云一别后，流水十年间。
欢笑情如旧，萧疏鬓已斑。
何因北归去，淮上对秋山。
+++韦应物
++++扬州偶会前洛阳卢耿主簿
（应物顷贰洛阳常有连骑之游）
楚塞故人稀，相逢本不期。
犹存袖里字，忽怪鬓中丝。
客舍盈樽酒，江行满箧诗。
更能连骑出，还似洛桥时。
+++韦应物
++++贾常侍林亭燕集
高贤侍天陛，迹显心独幽。
朱轩骛关右，池馆在东周。
缭绕接都城，氤氲望嵩丘。
群公尽词客，方驾永日游。
朝旦气候佳，逍遥写烦忧。
绿林蔼已布，华沼澹不流。
没露摘幽草，涉烟玩轻舟。
圆荷既出水，广厦可淹留。
放神遗所拘，觥罚屡见酬。
乐燕良未极，安知有沉浮。
醉罢各云散，何当复相求。
+++韦应物
++++月下会徐十一草堂
空斋无一事，岸帻故人期。
暂辍观书夜，还题玩月诗。
远钟高枕后，清露卷帘时。
暗觉新秋近，残河欲曙迟。
+++韦应物
++++移疾会诗客元生与释子法朗，因贻诸祠曹
对此嘉树林，独有戚戚颜。
抱瘵知旷职，淹旬非乐闲。
释子来问讯，诗人亦扣关。
道同意暂遣，客散疾徐还。
园径自幽静，玄蝉噪其间。
高窗瞰远郊，暮色起秋山。
英曹幸休暇，悢悢心所攀。
+++韦应物
++++慈恩伽蓝清会
素友俱薄世，屡招清景赏。
鸣钟悟音闻，宿昔心已往。
重门相洞达，高宇亦遐朗。
岚岭晓城分，清阴夏条长。
氲氛芳台馥，萧散竹池广。
平荷随波泛，回飙激林响。
蔬食遵道侣，泊怀遗滞想。
何彼尘昏人，区区在天壤。
+++韦应物
++++夜偶诗客操公作
尘襟一潇洒，清夜得禅公。
远自鹤林寺，了知人世空。
惊禽翻暗叶，流水注幽丛。
多谢非玄度，聊将诗兴同。
+++韦应物
++++与韩库部会王祠曹宅作
闲门荫堤柳，秋渠含夕清。
微风送荷气，坐客散尘缨。
守默共无吝，抱冲俱寡营。
良时颇高会，琴酌共开情。
+++韦应物
++++晦日处士叔园林燕集
遽看蓂叶尽，坐阙芳年赏。
赖此林下期，清风涤烦想。
始萌动新煦，佳禽发幽响。
岚岭对高斋，春流灌蔬壤。
樽酒遗形迹，道言屡开奖。
幸蒙终夕欢，聊用税归鞅。
+++韦应物
++++扈亭西陂燕赏
杲杲朝阳时，悠悠清陂望。
嘉树始氤氲，春游方浩荡。
况逢文翰侣，爱此孤舟漾。
绿野际遥波，横云分叠嶂。
公堂日为倦，幽襟自兹旷。
有酒今满盈，愿君尽弘量。
+++韦应物
++++西郊燕集
济济众君子，高宴及时光。
群山霭遐瞩，绿野布熙阳。
列坐遵曲岸，披襟袭兰芳。
野庖荐嘉鱼，激涧泛羽觞。
众鸟鸣茂林，绿草延高冈。
盛时易徂谢，浩思坐飘飏。
眷言同心友，兹游安可忘。
+++韦应物
++++春宵燕万年吉少府中孚南馆
始见斗柄回，复兹霜月霁。
河汉上纵横，春城夜迢递。
宾筵接时彦，乐燕凌芳岁。
稍爱清觞满，仰叹高文丽。
欲去返郊扉，端为一欢滞。
+++韦应物
++++滁州园池燕元氏亲属
日暮游清池，疏林罗高天。
馀绿飘霜露，夕气变风烟。
水门架危阁，竹亭列广筵。
一展私姻礼，屡叹芳樽前。
感往在兹会，伤离属颓年。
明晨复云去，且愿此流连。
+++韦应物
++++郡楼春燕
众乐杂军鞞，高楼邀上客。
思逐花光乱，赏馀山景夕。
为郡访凋瘵，守程难损益。
聊假一杯欢，暂忘终日迫。
+++韦应物
++++南塘泛舟会元六昆季
端居倦时燠，轻舟泛回塘。
微风飘襟散，横吹绕林长。
云澹水容夕，雨微荷气凉。
一写悁勤意，宁用诉华觞。
+++韦应物
++++郡斋雨中与诸文士燕集
兵卫森画戟，宴寝凝清香。
海上风雨至，逍遥池阁凉。
烦疴近消散，嘉宾复满堂。
自惭居处崇，未睹斯民康。
理会是非遣，性达形迹忘。
鲜肥属时禁，蔬果幸见尝。
俯饮一杯酒，仰聆金玉章。
神欢体自轻，意欲凌风翔。
吴中盛文史，群彦今汪洋。
方知大藩地，岂曰财赋疆。
+++韦应物
++++军中冬燕
沧海已云晏，皇恩犹念勤。
式燕遍恒秩，柔远及斯人。
兹邦实大藩，伐鼓军乐陈。
是时冬服成，戎士气益振。
虎竹谬朝寄，英贤降上宾。
旋罄周旋礼，愧无海陆珍。
庭中丸剑阑，堂上歌吹新。
光景不知晚，觥酌岂言频。
单醪昔所感，大醵况同忻。
顾谓军中士，仰答何由申。
+++韦应物
++++司空主簿琴席
烟华方散薄，蕙气犹含露。
澹景发清琴，幽期默玄悟。
流连白雪意，断续回风度。
掩抑虽已终，忡忡在幽素。
+++韦应物
++++与村老对饮
鬓眉雪色犹嗜酒，言辞淳朴古人风。
乡村年少生离乱，见话先朝如梦中。

++上卷一百八十七
  
+++韦应物
++++城中卧疾，知阎、薛二子屡从邑令饮，因以赠之
车马日萧萧，胡不枉我庐。
方来从令饮，卧病独何如。
秋风起汉皋，开户望平芜。
即此吝音素，焉知中密疏。
渴者不思火，寒者不求水。
生羁寓时，去就当如此。
犹希心异迹，眷眷存终始。
+++韦应物
++++听嘉陵江水声，寄深上人
凿崖泄奔湍，称古神禹迹。
夜喧山门店，独宿不安席。
水性自云静，石中本无声。
如何两相激，雷转空山惊。
贻之道门旧，了此物我情。
+++韦应物
++++高陵书情，寄三原卢少府
直方难为进，守此微贱班。
开卷不及顾，沉埋案牍间。
兵凶久相践，徭赋岂得闲。
促戚下可哀，宽政身致患。
日夕思自退，出门望故山。
君心倘如此，携手相与还。
+++韦应物
++++假中对雨，呈县中僚友
却足甘为笑，闲居梦杜陵。
残莺知夏浅，社雨报年登。
流麦非关忘，收书独不能。
自然忧旷职，缄此谢良朋。
+++韦应物
++++赠萧河南
厌剧辞京县，褒贤待诏书。
酂侯方继业，潘令且闲居。
霁后三川冷，秋深万木疏。
对琴无一事，新兴复何如。
+++韦应物
++++示从子河南尉班
拙直余恒守，公方尔所存。
同占朱鸟克，俱起小人言。
立政思悬棒，谋身类触藩。
不能林下去，只恋府廷恩。
+++韦应物
++++趋府候晓，呈两县僚友
趋府不遑安，中宵出户看。
满天星尚在，近壁烛仍残。
立马频惊曙，垂帘却避寒。
可怜同宦者，应悟下流难。
+++韦应物
++++赠李儋
丝桐本异质，音响合自然。
吾观造化意，二物相因缘。
误触龙凤啸，静闻寒夜泉。
心神自安宅，烦虑顿可捐。
何因知久要，丝白漆亦坚。
+++韦应物
++++赠卢嵩
百川注东海，东海无虚盈。
泥滓不能浊，澄波非益清。
恬然自安流，日照万里晴。
云物不隐象，三山共分明。
奈何疾风怒，忽若砥柱倾。
海水虽无心，洪涛亦相惊。
怒号在倏忽，谁识变化情。
+++韦应物
++++寄冯著
春雷起萌蛰，土壤日已疏。
胡能遭盛明，才俊伏里闾。
偃仰遂真性，所求惟斗储。
披衣出茅屋，盥漱临清渠。
吾道亦自适，退身保玄虚。
幸无职事牵，且览案上书。
亲友各驰骛，谁当访敝庐。
思君在何夕，明月照广除。
+++韦应物
++++早春对雪，寄前殿中元侍御
扫雪开幽径，端居望故人。
犹残腊月酒，更值早梅春。
几日东城陌，何时曲水滨。
闻闲且共赏，莫待绣衣新。
+++韦应物
++++赠王侍御
心同野鹤与尘远，诗似冰壶见底清。
府县同趋昨日事，升沉不改故人情。
上阳秋晚萧萧雨，洛水寒来夜夜声。
自叹犹为折腰吏，可怜骢马路傍行。
+++韦应物
++++将往江淮，寄李十九儋
燕燕东向来，文鹓亦西飞。
如何不相见，羽翼有高卑。
徘徊到河洛，华屋未及窥。
秋风飘我行，远与淮海期。
回首隔烟雾，遥遥两相思。
阳春自当返，短翮欲追随。
+++韦应物
++++自巩洛舟行入黄河即事，寄府县僚友
夹水苍山路向东，东南山豁大河通。
寒树依微远天外，夕阳明灭乱流中。
孤村几岁临伊岸，一雁初晴下朔风。
为报洛桥游宦侣，扁舟不系与心同。
+++韦应物
++++寄卢庾
悠悠远离别，分此欢会难。
如何两相近，反使心不安。
乱发思一栉，垢衣思一浣。
岂如望友生，对酒起长叹。
时节异京洛，孟冬天未寒。
广陵多车马，日夕自游盘。
独我何耿耿，非君谁为欢。
+++韦应物
++++发广陵留上家兄兼寄上长沙
将违安可怀，宿恋复一方。
家贫无旧业，薄宦各飘飏。
执板身有属，淹时心恐惶。
拜言不得留，声结泪满裳。
漾漾动行舫，亭亭远相望。
离晨苦须臾，独往道路长。
萧条风雨过，得此海气凉。
感秋意已违，况自结中肠。
推道固当遣，及情岂所忘。
何时共还归，举翼鸣春阳。
+++韦应物
++++初发扬子，寄元大校书
凄凄去亲爱，泛泛入烟雾。
归棹洛阳人，残钟广陵树。
今朝此为别，何处还相遇。
世事波上舟，沿洄安得住。
+++韦应物
++++淮上即事，寄广陵亲故
前舟已眇眇，欲渡谁相待。
秋山起暮钟，楚雨连沧海。
风波离思满，宿昔容鬓改。
独鸟下东南，广陵何处在。
+++韦应物
++++寄洪州幕府卢二十一侍御
（自南昌令拜，顷同官洛阳）
忽报南昌令，乘骢入郡城。
同时趋府客，此日望尘迎。
文苑台中妙，冰壶幕下清。
洛阳相去远，犹使故林荣。
+++韦应物
++++经少林精舍，寄都邑亲友
息驾依松岭，高阁一攀缘。
前瞻路已穷，既诣喜更延。
出巘听万籁，入林濯幽泉。
鸣钟生道心，暮磬空云烟。
独往虽暂适，多累终见牵。
方思结茅地，归息期暮年。
+++韦应物
++++同长源归南徐，寄子西、子烈、有道
东洛何萧条，相思邈遐路。
策驾复谁游，入门无与晤。
还因送归客，达此缄中素。
屡暌心所欢，岂得颜如故。
所欢不可暌，严霜晨凄凄。
如彼万里行，孤妾守空闺。
临觞一长叹，素欲何时谐。
+++韦应物
++++雪中闻李儋过门不访，聊以寄赠
度门能不访，冒雪屡西东。
已想人如玉，遥怜马似骢。
乍迷金谷路，稍变上阳宫。
还比相思意，纷纷正满空。
+++韦应物
++++同德精舍养疾，寄河南兵曹东厅掾
逍遥东城隅，双树寒葱茜。
广庭流华月，高阁凝馀霰。
杜门非养素，抱疾阻良宴。
孰谓无他人，思君岁云变。
官曹亮先忝，陈躅惭俊彦。
岂知晨与夜，相代不相见。
缄书问所如，酬藻当芬绚。
+++韦应物
++++同德寺雨后，寄元侍御、李博士
川上风雨来，须臾满城阙。
岧峣青莲界，萧条孤兴发。
前山遽已净，阴霭夜来歇。
乔木生夏凉，流云吐华月。
严城自有限，一水非难越。
相望曙河远，高斋坐超忽。
+++韦应物
++++同德阁期元侍御、李博士不至，各投赠二首
庭树忽已暗，故人那不来。
只因厌烦暑，永日坐霜台。
官荣多所系，闲居亦愆期。
高阁犹相望，青山欲暮时。
+++韦应物
++++使云阳寄府曹
夙驾祗府命，冒炎不遑息。
百里次云阳，闾阎问漂溺。
上天屡愆气，胡不均寸泽。
仰瞻乔树巅，见此洪流迹。
良苗免湮没，蔓草生宿昔。
颓墉满故墟，喜返将安宅。
周旋涉涂潦，侧峭缘沟脉。
仁贤忧斯民，贱子甘所役。
公堂众君子，言笑思与觌。
+++韦应物
++++过扶风精舍旧居，简朝宗、巨川兄弟
佛刹出高树，晨光闾井中。
年深念陈迹，迨此独忡忡。
零落逢故老，寂寥悲草虫。
旧宇多改构，幽篁延本丛。
栖止事如昨，芳时去已空。
佳人亦携手，再往今不同。
新文聊感旧，想子意无穷。
+++韦应物
++++赠令狐士曹
秋檐滴滴对床寝，山路迢迢联骑行。
到家俱及东篱菊，何事先归半日程。
+++韦应物
++++赠冯著
契阔仕两京，念子亦飘蓬。
方来属追往，十载事不同。
岁晏乃云至，微褐还未充。
惨凄游子情，风雪自关东。
华觞发欢颜，嘉藻播清风。
始此盈抱恨，旷然一夕中。
善蕴岂轻售，怀才希国工。
谁当念素士，零落岁华空。
+++韦应物
++++对雨寄韩库部协
飒至池馆凉，霭然和晓雾。
萧条集新荷，氤氲散高树。
闲居兴方澹，默想心已屡。
暂出仍湿衣，况君东城住。
+++韦应物
++++寄子西
夏景已难度，怀贤思方续。
乔树落疏阴，微风散烦燠。
伤离枉芳札，忻遂见心曲。
蓝上舍已成，田家雨新足。
托邻素多欲，残帙犹见束。
日夕上高斋，但望东原绿。
+++韦应物
++++县内闲居赠温公
满郭春风岚已昏，鸦栖散吏掩重门。
虽居世网常清净，夜对高僧无一言。
+++韦应物
++++对雪赠徐秀才
靡靡寒欲收，霭霭阴还结。
晨起望南端，千林散春雪。
妍光属瑶阶，乱绪陵新节。
无为掩扉卧，独守袁生辙。
+++韦应物
++++西郊游宴，寄赠邑僚李巽
升阳暧春物，置酒临芳席。
高宴阙英僚，众宾寡欢怿。
是时尚多垒，板筑兴颓壁。
羁旅念越疆，领徒方祗役。
如何嘉会日，当子忧勤夕。
西郊郁已茂，春岚重如积。
何当返徂雨，杂英纷可惜。
+++韦应物
++++对雨赠李主簿、高秀才
逦迤曙云薄，散漫东风来。
青山满春野，微雨洒轻埃。
吏局劳佳士，宾筵得上才。
终朝狎文墨，高兴共徘徊。
+++韦应物
++++休沐东还胄贵里示端
宦游三十载，田野久已疏。
休沐遂兹日，一来还故墟。
山明宿雨霁，风暖百卉舒。
泓泓野泉洁，熠熠林光初。
竹木稍摧翳，园场亦荒芜。
俯惊鬓已衰，周览昔所娱。
存没恻私怀，迁变伤里闾。
欲言少留心，中复畏简书。
世道良自退，荣名亦空虚。
与子终携手，岁晏当来居。
+++韦应物
++++朝请后还邑，寄诸友生
宰邑分甸服，夙驾朝上京。
是时当暮春，休沐集友生。
抗志青云表，俱践高世名。
樽酒且欢乐，文翰亦纵横。
良游昔所希，累宴夜复明。
晨露含瑶琴，夕风殒素英。
一旦遵归路，伏轼出京城。
谁言再念别，忽若千里行。
闲閤寡喧讼，端居结幽情。
况兹昼方永，展转何由平。
+++韦应物
++++沣上西斋寄诸友
（七月中善福之西斋作）
绝岸临西野，旷然尘事遥。
清川下逦迤，茅栋上岧峣。
玩月爱佳夕，望山属清朝。
俯砌视归翼，开襟纳远飙。
等陶辞小秩，效朱方负樵。
闲游忽无累，心迹随景超。
明世重才彦，雨露降丹霄。
群公正云集，独予忻寂寥。
+++韦应物
++++独游西斋，寄崔主簿
同心忽已别，昨事方成昔。
幽径还独寻，绿苔见行迹。
秋斋正萧散，烟水易昏夕。
忧来结几重，非君不可释。
+++韦应物
++++紫阁东林居士叔缄赐松英丸捧对忻喜…所当服辄献诗代启
碧涧苍松五粒稀，侵云采去露沾衣。
夜启群仙合灵药，朝思俗侣寄将归。
道场斋戒今初服，人事荤膻已觉非。
一望岚峰拜还使，腰间铜印与心违。
+++韦应物
++++秋集罢还途中作，谨献寿春公、黎公
束带自衡门，奉命宰王畿。
君侯枉高鉴，举善掩瑕疵。
斯民本已安，工拙两无施。
何以酬明德，岁晏不磷缁。
时节乃来集，欣怀方载驰。
平明大府开，一得拜光辉。
温如春风至，肃若严霜威。
群属所载瞻，而忘倦与饥。
公堂燕华筵，礼罢复言辞。
将从平门道，憩车沣水湄。
山川降嘉岁，草木蒙润滋。
孰云还本邑，怀恋独迟迟。
+++韦应物
++++闲居赠友
补吏多下迁，罢归聊自度。
园庐既芜没，烟景空澹泊。
闲居养痾瘵，守素甘葵藿。
颜鬓日衰耗，冠带亦寥落。
青苔已生路，绿筠始分箨。
夕气下遥阴，微风动疏薄。
草玄良见诮，杜门无请托。
非君好事者，谁来顾寂寞。
+++韦应物
++++四禅精舍登览悲旧，寄朝宗、巨川兄弟
萧散人事忧，迢递古原行。
春风日已暄，百草亦复生。
跻阁谒金像，攀云造禅扃。
新景林际曙，杂花川上明。
徂岁方缅邈，陈事尚纵横。
温泉有佳气，驰道指京城。
携手思故日，山河留恨情。
存者邈难见，去者已冥冥。
临风一长恸，谁畏行路惊。
+++韦应物
++++善福阁对雨，寄李儋幼遐
飞阁凌太虚，晨跻郁峥嵘。
惊飙触悬槛，白云冒层甍。
太阴布其地，密雨垂八纮。
仰观固不测，俯视但冥冥。
感此穷秋气，沈郁命友生。
及时未高步，羁旅游帝京。
圣朝无隐才，品物俱昭形。
国士秉绳墨，何以表坚贞。
寸心东北驰，思与一会并。
我车夙已驾，将逐晨风征。
郊途住成淹，默默阻中情。
+++韦应物
++++寺居独夜，寄崔主簿
幽人寂不寐，木叶纷纷落。
寒雨暗深更，流萤度高阁。
坐使青灯晓，还伤夏衣薄。
宁知岁方晏，离居更萧索。
+++韦应物
++++九日沣上作，寄崔主簿倬二李端系
凄凄感时节，望望临沣涘。
翠岭明华秋，高天澄遥滓。
川寒流愈迅，霜交物初委。
林叶索已空，晨禽迎飙起。
时菊乃盈泛，浊醪自为美。
良游虽可娱，殷念在之子。
人生不自省，营欲无终已。
孰能同一酌，陶然冥斯理。
+++韦应物
++++西郊养疾闻畅校书有新什见赠久伫不至先寄此诗
养病惬清夏，郊园敷卉木。
窗夕含涧凉，雨馀爱筠绿。
披怀始高咏，对琴转幽独。
仰子游群英，吐词如兰馥。
还闻枉嘉藻，伫望延昏旭。
唯见草青青，闭户沣水曲。
+++韦应物
++++沣上寄幼遐
寂寞到城阙，惆怅返柴荆。
端居无所为，念子远徂征。
夏昼人已息，我怀独未宁。
忽从东斋起，兀兀寻涧行。
罥挂丛榛密，披玩孤花明。
旷然西南望，一极山水情。
周览同游处，逾恨阻音形。
壮图非旦夕，君子勤令名。
勿复久留燕，蹉跎在北京。
+++韦应物
++++善福精舍示诸生
湛湛嘉树阴，清露夜景沉。
悄然群物寂，高阁似阴岑。
方以玄默处，岂为名迹侵。
法妙不知归，独此抱冲襟。
斋舍无馀物，陶器与单衾。
诸生时列坐，共爱风满林。
+++韦应物
++++晚出沣上，赠崔都水
临流一舒啸，望山意转延。
隔林分落景，馀霞明远川。
首起趣东作，已看耘夏田。
一从民里居，岁月再徂迁。
昧质得全性，世名良自牵。
行忻携手归，聊复饮酒眠。
+++韦应物
++++寓居沣上精舍，寄于、张二舍人
万木丛云出香阁，西连碧涧竹林园。
高斋犹宿远山曙，微霰下庭寒雀喧。
道心淡泊对流水，生事萧疏空掩门。
时忆故交那得见，晓排阊阖奉明恩。
+++韦应物
++++开元观怀旧寄李二、韩二、裴四兼呈崔郎中、严家令
宿昔清都燕，分散各西东。
车马行迹在，霜雪竹林空。
方轸故物念，谁复一樽同。
聊披道书暇，还此听松风。
+++韦应物
++++春日郊居寄万年吉少府中孚、三原少府伟、夏侯校书审
谷鸟时一啭，田园春雨馀。
光风动林早，高窗照日初。
独饮涧中水，吟咏老氏书。
城阙应多事，谁忆此闲居。
+++韦应物
++++沣上醉题寄涤武
芳园知夕燕，西郊已独还。
谁言不同赏，俱是醉花间。
+++韦应物
++++西郊期涤武不至，书示
山高鸣过雨，涧树落残花。
非关春不待，当由期自赊。
+++韦应物
++++沣上对月，寄孔谏议
思怀在云阙，泊素守中林。
出处虽殊迹，明月两知心。
+++韦应物
++++将往滁城恋新竹，简崔都水示端
停车欲去绕丛竹，偏爱新筠十数竿。
莫遣儿童触琼粉，留待幽人回日看。
+++韦应物
++++还阙首途，寄精舍亲友
休沐日云满，冲然将罢观。
严车候门侧，晨起正朝冠。
山泽含馀雨，川涧注惊湍。
揽辔遵东路，回首一长叹。
居人已不见，高阁在林端。
+++韦应物
++++秋夜南宫，寄沣上弟及诸生
暝色起烟阁，沉抱积离忧。
况兹风雨夜，萧条梧叶秋。
空宇感凉至，颓颜惊岁周。
日夕游阙下，山水忆同游。
+++韦应物
++++途中书情，寄沣上两弟，因送二甥却还
华簪岂足恋，幽林徒自违。
遥知别后意，寂寞掩郊扉。
回首昆池上，更羡尔同归。
+++韦应物
++++雪夜下朝，呈省中一绝
南望青山满禁闱，晓陪鸳鹭正差池。
共爱朝来何处雪，蓬莱宫里拂松枝。

++上卷一百八十八
  
+++韦应物
++++寄柳州韩司户郎中
达识与昧机，智殊迹同静。
于焉得携手，屡赏清夜景。
潇洒陪高咏，从容羡华省。
一逐风波迁，南登桂阳岭。
旧里门空掩，欢游事皆屏。
怅望城阙遥，幽居时序永。
春风吹百卉，和煦变闾井。
独闷终日眠，篇书不复省。
唯当望雨露，沾子荒遐境。
+++韦应物
++++寄令狐侍郎
三山有琼树，霜雪色逾新。
始自风尘交，中结绸缪姻。
西掖方掌诰，南宫复司春。
夕燕华池月，朝奉玉阶尘。
众宝归和氏，吹嘘多俊人。
群公共然诺，声问迈时伦。
孤鸿既高举，燕雀在荆榛。
翔集且不同，岂不欲殷勤。
一旦迁南郡，江湖渺无垠。
宠辱良未定，君子岂缁磷。
寒暑已推斥，别离生苦辛。
非将会面目，书札何由申。
+++韦应物
++++闲居寄端及重阳
山明野寺曙钟微，雪满幽林人迹稀。
闲居寥落生高兴，无事风尘独不归。
+++韦应物
++++园林晏起，寄昭应韩明府、卢主簿
田家已耕作，井屋起晨烟。
园林鸣好鸟，闲居犹独眠。
不觉朝已晏，起来望青天。
四体一舒散，情性亦忻然。
还复茅檐下，对酒思数贤。
束带理官府，简牍盈目前。
当念中林赏，览物遍山川。
上非遇明世，庶以道自全。
+++韦应物
++++寄大梁诸友
分竹守南谯，弭节过梁池。
雄都众君子，出饯拥河湄。
燕谑始云洽，方舟已解维。
一为风水便，但见山川驰。
昨日次睢阳，今夕宿符离。
云树怆重叠，烟波念还期。
相敦在勤事，海内方劳师。
+++韦应物
++++新秋夜寄诸弟
两地俱秋夕，相望共星河。
高梧一叶下，空斋归思多。
方用忧人瘼，况自抱微痾。
无将别来近，颜鬓已蹉跎。
+++韦应物
++++郊园闻蝉，寄诸弟
去岁郊园别，闻蝉在兰省。
今岁卧南谯，蝉鸣归路永。
夕响依山谷，馀悲散秋景。
缄书报此时，此心方耿耿。
+++韦应物
++++寄中书刘舍人
云霄路竟别，中年迹暂同。
比翼趋丹陛，连骑下南宫。
佳咏邀清月，幽赏滞芳丛。
迨予一出守，与子限西东。
晨露方怆怆，离抱更忡忡。
忽睹九天诏，秉纶归国工。
玉座浮香气，秋禁散凉风。
应向横门度，环珮杳玲珑。
光辉恨未瞩，归思坐难通。
苍苍松桂姿，想在掖垣中。
+++韦应物
++++郡斋感秋，寄诸弟
首夏辞旧国，穷秋卧滁城。
方如昨日别，忽觉徂岁惊。
高阁收烟雾，池水晚澄清。
户牖已凄爽，晨夜感深情。
昔游郎署间，是月天气晴。
授衣还西郊，晓露田中行。
采菊投酒中，昆弟自同倾。
簪组聊挂壁，焉知有世荣。
一旦居远郡，山川间音形。
大道庶无累，及兹念已盈。
+++韦应物
++++郡中对雨，赠元锡兼简杨凌
宿雨冒空山，空城响秋叶。
沉沉暮色至，凄凄凉气入。
萧条林表散，的砾荷上集。
夜雾著衣重，新苔侵履湿。
遇兹端忧日，赖与嘉宾接。
+++韦应物
++++冬至夜寄京师诸弟兼怀崔都水
理郡无异政，所忧在素餐。
徒令去京国，羁旅当岁寒。
子月生一气，阳景极南端。
已怀时节感，更抱别离酸。
私燕席云罢，还斋夜方阑。
邃幕沉空宇，孤灯照床单。
应同兹夕念，宁忘故岁欢。
川途恍悠邈，涕下一阑干。
+++韦应物
++++元日寄诸弟兼呈崔都水
一从守兹郡，两鬓生素发。
新正加我年，故岁去超忽。
淮滨益时候，了似仲秋月。
川谷风景温，城池草木发。
高斋属多暇，惆怅临芳物。
日月昧还期，念君何时歇。
+++韦应物
++++寄职方刘郎中
相闻二十载，不得展平生。
一夕南宫遇，聊用写中情。
端服光朝次，群烈慕英声。
归来坐粉闱，挥笔乃纵横。
始陪文翰游，欢燕难久并。
予因谬忝出，君为沉疾婴。
别离寒暑过，荏苒春草生。
故园兹日隔，新禽池上鸣。
郡中永无事，归思徒自盈。
+++韦应物
++++社日寄崔都水及诸弟群属
山郡多暇日，社时放吏归。
坐阁独成闷，行塘阅清辉。
春风动高柳，芳园掩夕扉。
遥思里中会，心绪怅微微。
+++韦应物
++++寒食日寄诸弟
禁火暧佳辰，念离独伤抱。
见此野田花，心思杜陵道。
联骑定何时，予今颜已老。
+++韦应物
++++三月三日寄诸弟兼怀崔都水
暮节看已谢，兹晨愈可惜。
风澹意伤春，池寒花敛夕。
对酒始依依，怀人还的的。
谁当曲水行，相思寻旧迹。
+++韦应物
++++赠李儋侍御
风光山郡少，来看广陵春。
残花犹待客，莫问意中人。
+++韦应物
++++寄杨协律
吏散门阁掩，鸟鸣山郡中。
远念长江别，俯觉座隅空。
舟泊南池雨，簟卷北楼风。
并罢芳樽燕，为怆昨时同。
+++韦应物
++++郡斋赠王卿
无术谬称简，素餐空自嗟。
秋斋雨成滞，山药寒始华。
濩落人皆笑，幽独岁逾赊。
唯君出尘意，赏爱似山家。
+++韦应物
++++简恒璨
室虚多凉气，天高属秋时。
空庭夜风雨，草木晓离披。
简书日云旷，文墨谁复持。
聊因遇澄静，一与道人期。
+++韦应物
++++闲居寄诸弟
秋草生庭白露时，故园诸弟益相思。
尽日高斋无一事，芭蕉叶上独题诗。
+++韦应物
++++登楼寄王卿
踏阁攀林恨不同，楚云沧海思无穷。
数家砧杵秋山下，一郡荆榛寒雨中。
+++韦应物
++++寄畅当
（闻以子弟被召从军）
寇贼起东山，英俊方未闲。
闻君新应募，籍籍动京关。
出身文翰场，高步不可攀。
青袍未及解，白羽插腰间。
昔为琼树枝，今有风霜颜。
秋郊细柳道，走马一夕还。
丈夫当为国，破敌如摧山。
何必事州府，坐使鬓毛斑。
+++韦应物
++++赠崔员外
一别十年事，相逢淮海滨。
还思洛阳日，更话府中人。
且对清觞满，宁知白发新。
匆匆何处去，车马冒风尘。
+++韦应物
++++寄李儋、元锡
去年花里逢君别，今日花开已一年。
世事茫茫难自料，春愁黯黯独成眠。
身多疾病思田里，邑有流亡愧俸钱。
闻道欲来相问讯，西楼望月几回圆。
+++韦应物
++++京师叛乱寄诸弟
弱冠遭世难，二纪犹未平。
羁离官远郡，虎豹满西京。
上怀犬马恋，下有骨肉情。
归去在何时，流泪忽沾缨。
忧来上北楼，左右但军营。
函谷行人绝，淮南春草生。
鸟鸣野田间，思忆故园行。
何当四海晏，甘与齐民耕。
+++韦应物
++++赠琮公
山僧一相访，吏案正盈前。
出处似殊致，喧静两皆禅。
暮春华池宴，清夜高斋眠。
此道本无得，宁复有忘筌。
+++韦应物
++++寄诸弟
岁暮兵戈乱京国，帛书间道访存亡。
还信忽从天上落，唯知彼此泪千行。
+++韦应物
++++寄恒璨
心绝去来缘，迹顺人间事。
独寻秋草径，夜宿寒山寺。
今日郡斋闲，思问楞伽字。
+++韦应物
++++简郡中诸生
守郡卧秋阁，四面尽荒山。
此时听夜雨，孤灯照窗间。
药园日芜没，书帷长自闲。
惟当上客至，论诗一解颜。
+++韦应物
++++寄全椒山中道士
今朝郡斋冷，忽念山中客。
涧底束荆薪，归来煮白石。
欲持一瓢酒，远慰风雨夕。
落叶满空山，何处寻行迹。
+++韦应物
++++寄释子良史酒
秋山僧冷病，聊寄三五杯。
应泻山瓢里，还寄此瓢来。
+++韦应物
++++重寄
复寄满瓢去，定见空瓢来。
若不打瓢破，终当费酒材。
+++韦应物
++++答释子良史送酒瓢
此瓢今已到，山瓢知已空。
且饮寒塘水，遥将回也同。
+++韦应物
++++简陟、巡、建二甥
（卢氏生）
忽羡后生连榻话，独依寒烛一斋空。
时流欢笑事从别，把酒吟诗待尔同。
+++韦应物
++++览褒子卧病一绝，聊以题示
（沈氏生全真）
念子抱沉疾，霜露变滁城。
独此高窗下，自然无世情。
+++韦应物
++++寄璨师
林院生夜色，西廊上纱灯。
时忆长松下，独坐一山僧。
+++韦应物
++++寄卢陟
柳叶遍寒塘，晓霜凝高阁。
累日此流连，别来成寂寞。
+++韦应物
++++途中寄杨邈、裴绪，示褒子
（永阳县馆中作）
上宰领淮右，下国属星驰。
雾野腾晓骑，霜竿裂冻旗。
萧萧陟连冈，莽莽望空陂。
风截雁嘹唳，云惨树参差。
高斋明月夜，中庭松桂姿。
当睽一酌恨，况此两旬期。
+++韦应物
++++宿永阳寄璨律师
遥知郡斋夜，冻雪封松竹。
时有山僧来，悬灯独自宿。
+++韦应物
++++雪行寄褒子
淅沥覆寒骑，飘飖暗川容。
行子郡城晓，披云看杉松。
+++韦应物
++++寄裴处士
春风驻游骑，晚景澹山晖。
一问清泠子，独掩荒园扉。
草木雨来长，里闾人到稀。
方从广陵宴，花落未言归。
+++韦应物
++++偶入西斋院示释子恒璨
僧斋地虽密，忘子迹要赊。
一来非问讯，自是看山花。
+++韦应物
++++示全真元常
（元常，赵氏生）
余辞郡符去，尔为外事牵。
宁知风雪夜，复此对床眠。
始话南池饮，更咏西楼篇。
无将一会易，岁月坐推迁。
+++韦应物
++++寄刘尊师
世间荏苒萦此身，长望碧山到无因。
白鹤徘徊看不去，遥知下有清都人。
+++韦应物
++++寄庐山棕衣居士
兀兀山行无处归，山中猛虎识棕衣。
俗客欲寻应不遇，云溪道士见犹稀。
+++韦应物
++++因省风俗，与从侄成绪游山水，中道先归寄示
累宵同燕酌，十舍携征骑。
始造双林寂，遐搜洞府秘。
群峰绕盘郁，悬泉仰特异。
阴壑云松埋，阳崖烟花媚。
每虑观省牵，中乖游践志。
我尚山水行，子归栖息地。
一操临流袂，上耸干云辔。
独往倦危途，怀冲寡幽致。
赖尔还都期，方将登楼迟。
+++韦应物
++++寒食寄京师诸弟
雨中禁火空斋冷，江上流莺独坐听。
把酒看花想诸弟，杜陵寒食草青青。
+++韦应物
++++岁日寄京师诸季端武等
献岁抱深恻，侨居念归缘。
常患亲爱离，始觉世务牵。
少事河阳府，晚守淮南壖。
平生几会散，已及蹉跎年。
昨日罢符竹，家贫遂留连。
部曲多已去，车马不复全。
闲将酒为偶，默以道自诠。
听松南岩寺，见月西涧泉。
为政无异术，当责岂望迁。
终理来时装，归凿杜陵田。
+++韦应物
++++简卢陟
可怜白雪曲，未遇知音人。
恓惶戎旅下，蹉跎淮海滨。
涧树含朝雨，山鸟哢馀春。
我有一瓢酒，可以慰风尘。
+++韦应物
++++西涧即事示卢陟
寝扉临碧涧，晨起澹忘情。
空林细雨至，圆文遍水生。
永日无馀事，山中伐木声。
子尘喧久，暂可散烦缨。
+++韦应物
++++登郡寄京师诸季、淮南子弟
始罢永阳守，复卧浔阳楼。
悬槛飘寒雨，危堞侵江流。
迨兹闻雁夜，重忆别离秋。
徒有盈樽酒，镇此百端忧。
+++韦应物
++++寄黄尊师
结茅种杏在云端，扫雪焚香宿石坛。
灵祇不许世人到，忽作雷风登岭难。
+++韦应物
++++寄黄、刘二尊师
庐山两道士，各在一峰居。
矫掌白云表，晞发阳和初。
清夜降真侣，焚香满空虚。
中有无为乐，自然与世疏。
道尊不可屈，符守岂暇馀。
高斋遥致敬，愿示一编书。
+++韦应物
++++秋夜寄丘二十二员外
怀君属秋夜，散步咏凉天。
山空松子落，幽人应未眠。
+++韦应物
++++赠丘员外二首
高词弃浮靡，贞行表乡闾。
未真南宫拜，聊偃东山居。
大藩本多事，日与文章疏。
每一睹之子，高咏遂起予。
宵昼方连燕，烦吝亦顿祛。
格言雅诲阙，善谑矜数馀。
久跼思游旷，穷惨遇阳舒。
虎丘惬登眺，吴门怅踌躇。
方此恋携手，岂云还旧墟。
告诸吴子弟，文学为何如。
迹与孤云远，心将野鹤俱。
那同石氏子，每到府门趋。
+++韦应物
++++赠李判官
良玉定为宝，长材世所稀。
佐幕方巡郡，奏命布恩威。
食蔬程独守，饮冰节靡违。
决狱兴邦颂，高文禀天机。
宾馆在林表，望山启西扉。
下有千亩田，泱漭吴土肥。
始耕已见获，袗絺今授衣。
政拙劳详省，淹留未得归。
虽惭且忻愿，日夕睹光辉。
+++韦应物
++++寄皎然上人
吴兴老释子，野雪盖精庐。
诗名徒自振，道心长晏如。
想兹栖禅夜，见月东峰初。
鸣钟惊岩壑，焚香满空虚。
叨慕端成旧，未识岂为疏。
愿以碧云思，方君怨别馀。
茂苑文华地，流水古僧居。
何当一游咏，倚阁吟踌躇。
+++韦应物
++++赠旧识
少年游太学，负气蔑诸生。
蹉跎三十载，今日海隅行。
+++韦应物
++++复理西斋，寄丘员外
前岁理西斋，得与君子同。
迨兹已一周，怅望临春风。
始自疏林竹，还复长榛丛。
端正良难久，芜秽易为功。
援斧开众郁，如师启群蒙。
庭宇还清旷，烦抱亦舒通。
海隅雨雪霁，春序风景融。
时物方如故，怀贤思无穷。
+++韦应物
++++和张舍人夜直中书，寄吏部刘员外
西垣草诏罢，南宫忆上才。
月临兰殿出，凉自凤池来。
松桂生丹禁，鸳鹭集云台。
托身各有所，相望徒徘徊。
+++韦应物
++++和李二主簿，寄淮上綦毋三
满城怜傲吏，终日赋新诗。
请报淮阴客，春帆浪作期。
+++韦应物
++++寄二严
（士良，婺牧。士元，郴牧）
丝竹久已懒，今日遇君忺。
打破蜘蛛千道网，总为鶺鴒两个严。


++上卷一百八十九
  
+++韦应物
++++李五席送李主簿归西台
请告严程尽，西归道路寒。
欲陪鹰隼集，犹恋鶺鴒单。
洛邑人全少，嵩高雪尚残。
满台谁不故，报我在微官。
+++韦应物
++++送崔押衙相州
（顷任内黄令）
礼乐儒家子，英豪燕赵风。
驱鸡尝理邑，走马却从戎。
白刃千夫辟，黄金四海同。
嫖姚恩顾下，诸将指挥中。
别路怜芳草，归心伴塞鸿。
邺城新骑满，魏帝旧台空。
望阙应怀恋，遭时贵立功。
万方如已静，何处欲输忠。
+++韦应物
++++送宣城路录事
江上宣城郡，孤舟远到时。
云林谢家宅，山水敬亭祠。
纲纪多闲日，观游得赋诗。
都门且尽醉，此别数年期。
+++韦应物
++++送李十四山东游
（一作山人东游）
圣朝有遗逸，披胆谒至尊。
岂是贸荣宠，誓将救元元。
权豪非所便，书奏寝禁门。
高歌长安酒，忠愤不可吞。
欻来客河洛，日与静者论。
济世翻小事，丹砂驻精魂。
东游无复系，梁楚多大蕃。
高论动侯伯，疏怀脱尘喧。
送君都门野，饮我林中樽。
立马望东道，白云满梁园。
踟蹰欲何赠，空是平生言。
+++韦应物
++++送李二归楚州
（时李季弟牧楚州，被讼赴急）
情人南楚别，复咏在原诗。
忽此嗟岐路，还令泣素丝。
风波朝夕远，音信往来迟。
好去扁舟客，青云何处期。
+++韦应物
++++送阎寀赴东川辟
冰炭俱可怀，孰云热与寒。
何如结发友，不得携手欢。
晨登严霜野，送子天一端。
只承简书命，俯仰豸角冠。
上陟白云峤，下冥玄壑湍。
离群自有托，历险得所安。
当念反穷巷，登朝成慨叹。
+++韦应物
++++送令狐岫宰恩阳
大雪天地闭，群山夜来晴。
居家犹苦寒，子有千里行。
行行安得辞，荷此蒲璧荣。
贤豪争追攀，饮饯出西京。
樽酒岂不欢，暮春自有程。
离人起视日，仆御促前征。
逶迟岁已穷，当造巴子城。
和风被草木，江水日夜清。
从来知善政，离别慰友生。
+++韦应物
++++送冯著受李广州署为录事
郁郁杨柳枝，萧萧征马悲。
送君灞陵岸，纠郡南海湄。
名在翰墨场，群公正追随。
如何从此去，千里万里期。
大海吞东南，横岭隔地维。
建邦临日域，温燠御四时。
百国共臻奏，珍奇献京师。
富豪虞兴戎，绳墨不易持。
州伯荷天宠，还当翊丹墀。
子为门下生，终始岂见遗。
所愿酌贪泉，心不为磷缁。
上将玩国士，下以报渴饥。
+++韦应物
++++送元仓曹归广陵
官闲得去住，告别恋音徽。
旧国应无业，他乡到是归。
楚山明月满，淮甸夜钟微。
何处孤舟泊，遥遥心曲违。
+++韦应物
++++送唐明府赴溧水
（三任县事）
三为百里宰，已过十馀年。
只叹官如旧，旋闻邑屡迁。
鱼盐滨海利，姜蔗傍湖田。
到此安氓俗，琴堂又晏然。
+++韦应物
++++喜于广陵拜觐家兄奉送发还池州
青青连枝树，苒苒久别离。
客游广陵中，俱到若有期。
俯仰叙存殁，哀肠发酸悲。
收情且为欢，累日不知饥。
夙驾多所迫，复当还归池。
长安三千里，岁晏独何为。
南出登阊门，惊飙左右吹。
所别谅非远，要令心不怡。
+++韦应物
++++送章八元秀才擢第往上都应制
决胜文场战已酣，行应辟命复才堪。
旅食不辞游阙下，春衣未换报江南。
天边宿鸟生归思，关外晴山满夕岚。
立马欲从何处别，都门杨柳正毵毵。
+++韦应物
++++送张侍御秘书江左觐省
莫叹都门路，归无驷马车。
绣衣犹在箧，芸阁已观书。
沃野收红稻，长江钓白鱼。
晨餐亦可荐，名利欲何如。
+++韦应物
++++赋得鼎门，送卢耿赴任
名因定鼎地，门对凿龙山。
水北楼台近，城南车马还。
稍开芳野静，欲掩暮钟闲。
去此无嗟屈，前贤尚抱关。
+++韦应物
++++赋得浮云起离色，送郑述诚
游子欲言去，浮云那得知。
偏能见行色，自是独伤离。
晚带城遥暗，秋生峰尚奇。
还因朔吹断，匹马与相随。
+++韦应物
++++饯雍聿之潞州谒李中丞
郁郁雨相遇，出门草青青。
酒酣拔剑舞，慷慨送子行。
驱马涉大河，日暮怀洛京。
前登太行路，志士亦未平。
薄游五府都，高步振英声。
才且贤，重士百金轻。
丝竹促飞觞，夜宴达晨星。
娱乐易淹暮，谅在执高情。
+++韦应物
++++上东门会送李幼举南游徐方
离弦既罢弹，樽酒亦已阑。
听我歌一曲，南徐在云端。
云端虽云邈，行路本非难。
诸侯皆爱才，公子远结欢。
济济都门宴，将去复盘桓。
令姿何昂昂，良马远游冠。
意气且为别，由来非所叹。
+++韦应物
++++送洛阳韩丞东游
仙鸟何飘飖，绿衣翠为襟。
顾我差池羽，咬咬怀好音。
徘徊洛阳中，游戏清川浔。
神交不在结，欢爱自中心。
驾言忽徂征，云路邈且深。
朝游尚同啄，夕息当异林。
出饯宿东郊，列筵属城阴。
举酒欲为乐，忧怀方沈沈。
+++韦应物
++++送郑长源
少年一相见，飞辔河洛间。
欢游不知罢，中路忽言还。
泠泠鹍弦哀，悄悄冬夜闲。
丈夫虽耿介，远别多苦颜。
君行拜高堂，速驾难久攀。
鸡鸣俦侣发，朔雪满河关。
须臾在今夕，樽酌且循环。
+++韦应物
++++送李儋
别离何从生，乃在亲爱中。
反念行路子，拂衣自西东。
日昃不留宴，严车出崇墉。
行游非所乐，端忧道未通。
春野百卉发，清川思无穷。
芳时坐离散，世事谁可同。
归当掩重关，默默想音容。
+++韦应物
++++赋得暮雨，送李胄
楚江微雨里，建业暮钟时。
漠漠帆来重，冥冥鸟去迟。
海门深不见，浦树远含滋。
相送情无限，沾襟比散丝。
+++韦应物
++++留别洛京亲友
握手出都门，驾言适京师。
岂不怀旧庐，惆怅与子辞。
丽日坐高阁，清觞宴华池。
昨游倏已过，后遇良未知。
念结路方永，岁阴野无晖。
单车我当前，暮雪子独归。
临流一相望，零泪忽沾衣。
+++韦应物
++++赋得沙际路，送从叔象
独树沙边人迹稀，欲行愁远暮钟时。
野泉几处侵应尽，不遇山僧知问谁。
+++韦应物
++++送榆次林明府
无嗟千里远，亦是宰王畿。
策马雨中去，逢人关外稀。
邑传榆石在，路绕晋山微。
别思方萧索，新秋一叶飞。
+++韦应物
++++杂言送黎六郎
（寿阳公之子）
冰壶见底未为清，少年如玉有诗名。
闻话嵩峰多野寺，不嫌黄绶向阳城。
朱门严训朝辞去，骑出东郊满飞絮。
河南庭下拜府君，阳城归路山氛氲。
山氛氲，长不见。
钓台水渌荷已生，少姨庙寒花始遍。
县闲吏傲与尘隔，移竹疏泉常岸帻。
莫言去作折腰官，岂似长安折腰客。
+++韦应物
++++天长寺上方别子西有道
假邑非拙素，况乃别伊人。
聊登释氏居，携手恋兹晨。
高旷出尘表，逍遥涤心神。
青山对芳苑，列树绕通津。
车马无时绝，行子倦风尘。
今当遵往路，伫立欲何申。
唯持贞白志，以慰心所亲。
+++韦应物
++++送黎六郎赴阳翟少府
试吏向嵩阳，春山踯躅芳。
腰垂新绶色，衣满旧芸香。
乔树别时绿，客程关外长。
只应传善政，日夕慰高堂。
+++韦应物
++++送别覃孝廉
思亲自当去，不第未蹉跎。
家住青山下，门前芳草多。
秭归通远徼，巫峡注惊波。
州举年年事，还期复几何。
+++韦应物
++++送开封卢少府
雄藩车马地，作尉有光辉。
满席宾常侍，阗街烛夜归。
关河征旆远，烟树夕阳微。
到处无留滞，梁园花欲稀。
+++韦应物
++++送槐广落第归扬州
下第常称屈，少年心独轻。
拜亲归海畔，似舅得诗名。
晚对青山别，遥寻芳草行。
还期应不远，寒露湿芜城。
+++韦应物
++++送汾城王主簿
少年初带印，汾上又经过。
芳草归时遍，情人故郡多。
禁钟春雨细，宫树野烟和。
相望东桥别，微风起夕波。
+++韦应物
++++送渑池崔主簿
邑带洛阳道，年年应此行。
当时匹马客，今日县人迎。
暮雨投关郡，春风别帝城。
东西殊不远，朝夕待佳声。
+++韦应物
++++送颜司议使蜀访图书
轺驾一封急，蜀门千岭曛。
讵分江转字，但见路缘云。
山馆夜听雨，秋猿独叫群。
无为久留滞，圣主待遗文。
+++韦应物
++++奉送从兄宰晋陵
东郊暮草歇，千里夏云生。
立马愁将夕，看山独送行。
依微吴苑树，迢递晋陵城。
慰此断行别，邑人多颂声。
+++韦应物
++++赠别河南李功曹
（宏辞登科拜官）
耿耿抱私戚，寥寥独掩扉。
临觞自不饮，况与故人违。
故人方琢磨，瑰朗代所稀。
宪礼更右职，文翰洒天机。
聿来自东山，群彦仰馀辉。
谈笑取高第，绾绶即言归。
洛都游燕地，千里及芳菲。
今朝章台别，杨柳亦依依。
云霞未改色，山川犹夕晖。
忽复不相见，心思乱霏霏。
+++韦应物
++++送五经赵随登科授广德尉
明经有清秩，当在石渠中。
独往宣城郡，高斋谒谢公。
寒原正芜漫，夕鸟自西东。
秋日不堪别，凄凄多朔风。
+++韦应物
++++宴别幼遐与君贶兄弟
乖阙意方弭，安知忽来翔。
累日重欢宴，一旦复离伤。
置酒慰兹夕，秉烛坐华堂。
契阔未及展，晨星出东方。
征人惨已辞，车马俨成装。
我怀自无欢，原野满春光。
群水含时泽，野雉鸣朝阳。
平生有壮志，不觉泪沾裳。
况自守空宇，日夕但彷徨。
+++韦应物
++++送宣州周录事
清时重儒士，纠郡属伊人。
薄游长安中，始得一交亲。
英豪若云集，饯别塞城闉。
高驾临长路，日夕起风尘。
方念清宵宴，已度芳林春。
从兹一分手，缅邈吴与秦。
但睹年运驶，安知后会因。
唯当存令德，可以解悁勤。
+++韦应物
++++谢栎阳令归西郊，赠别诸友生
结发仕州县，蹉跎在文墨。
徒有排云心，何由生羽翼。
幸遭明盛日，万物蒙生植。
独此抱微痾，颓然谢斯职。
世道方荏苒，郊园思偃息。
为欢日已延，君子情未极。
驰觞忽云晏，高论良难测。
游步清都宫，迎风嘉树侧。
晨起西郊道，原野分黍稷。
自乐陶唐人，服勤在微力。
伫君列丹陛，出处两为得。
+++韦应物
++++送端东行
世承清白遗，躬服古人言。
从官俱守道，归来共闭门。
驱车何处去，暮雪满平原。
+++韦应物
++++送姚孙还河中
上国旅游罢，故园生事微。
风尘满路起，行人何处归。
留思芳树饮，惜别暮春晖。
几日投关郡，河山对掩扉。
+++韦应物
++++始除尚书郎，别善福精舍
简略非世器，委身同草木。
逍遥精舍居，饮酒自为足。
累日曾一栉，对书常懒读。
社腊会高年，山川恣游瞩。
明世方选士，中朝悬美禄。
除书忽到门，冠带便拘束。
愧忝郎署迹，谬蒙君子录。
俯仰垂华缨，飘飖翔轻毂。
行将亲爱别，恋此西涧曲。
远峰明夕川，夏雨生众绿。
迅风飘野路，回首不遑宿。
明晨下烟阁，白云在幽谷。
+++韦应物
++++送常侍御却使西蕃
归奏圣朝行万里，却衔天诏报蕃臣。
本是诸生守文墨，今将匹马静烟尘。
旅宿关河逢暮雨，春耕亭障识遗民。
此去多应收故地，宁辞沙塞往来频。
+++韦应物
++++送郗詹事
圣朝列群彦，穆穆佐休明。
君子独知止，悬车守国程。
忠良信旧德，文学播英声。
既获天爵美，况将齿位并。
书奏蒙省察，命驾乃东征。
皇恩赐印绶，归为田里荣。
朝野同称叹，园绮郁齐名。
长衢轩盖集，饮饯出西京。
时属春阳节，草木已含英。
洛川当盛宴，斯焉为达生。
+++韦应物
++++送苏评事
季弟仕谯都，元兄坐兰省。
言访始忻忻，念离当耿耿。
嵯峨夏云起，迢递山川永。
登高望去尘，纷思终难整。
+++韦应物
++++送李侍御益赴幽州幕
二十挥篇翰，三十穷典坟。
辟书五府至，名为四海闻。
始从车骑幕，今赴嫖姚军。
契阔晚相遇，草戚遽离群。
悠悠行子远，眇眇川途分。
登高望燕代，日夕生夏云。
司徒拥精甲，誓将除国氛。
儒生幸持斧，可以佐功勋。
无言羽书急，坐阙相思文。
+++韦应物
++++自尚书郎出为滁州刺史
（留别朋友兼示诸弟）
少年不远仕，秉笏东西京。
中岁守淮郡，奉命乃征行。
素惭省阁姿，况忝符竹荣。
效愚方此始，顾私岂获并。
徘徊亲交恋，怆悢昆友情。
日暮风雪起，我去子还城。
登途建隼旟，勒驾望承明。
云台焕中天，龙阙郁上征。
晨兴奉早朝，玉露沾华缨。
一朝从此去，服膺理庶甿。
皇恩倘岁月，归服厕群英。
+++韦应物
++++送元锡、杨凌
荒林翳山郭，积水成秋晦。
端居意自违，况别亲与爱。
欢筵慊未足，离灯悄已对。
还当掩郡阁，伫君方此会。
+++韦应物
++++送杨氏女
永日方戚戚，出门复悠悠。
女子今有行，大江溯轻舟。
尔辈况无恃，抚念益慈柔。
幼为长所育，两别泣不休。
对此结中肠，义往难复留。
自小阙内训，事姑贻我忧。
赖兹托令门，仁恤庶无尤。
贫俭诚所尚，资从岂待周。
孝恭遵妇道，容止顺其猷。
别离在今晨，见尔当何秋。
居闲始自遣，临感忽难收。
归来视幼女，零泪缘缨流。
+++韦应物
++++送中弟
（一作送崔肃懿）
秋风入疏户，离人起晨朝。
山郡多风雨，西楼更萧条。
嗟予淮海老，送子关河遥。
同来不同去，沉忧宁复消。
+++韦应物
++++寄别李儋
首戴惠文冠，心有决胜筹。
翩翩四五骑，结束向并州。
名在相公幕，丘山恩未酬。
妻子不及顾，亲友安得留。
宿昔同文翰，交分共绸缪。
忽枉别离札，涕泪一交流。
远郡卧残疾，凉气满西楼。
想子临长路，时当淮海秋。
+++韦应物
++++送仓部萧员外院长存
襆被蹉跎老江国，情人邂逅此相逢。
不随鸳鹭朝天去，遥想蓬莱台阁重。
+++韦应物
++++送王校书
同宿高斋换时节，共看移石复栽杉。
送君江浦已惆怅，更上西楼看远帆。
+++韦应物
++++送丘员外还山
长栖白云表，暂访高斋宿。
还辞郡邑喧，归泛松江渌。
结茅隐苍岭，伐薪响深谷。
同是山中人，不知往来躅。
灵芝非庭草，辽鹤委池鹜。
终当署里门，一表高阳族。
+++韦应物
++++重送丘二十二还临平山居
岁中始再觏，方来又解携。
才留野艇语，已忆故山栖。
幽涧人夜汲，深林鸟长啼。
还持郡斋酒，慰子霜露凄。
+++韦应物
++++送郑端公弟移院常州
时瞻宪臣重，礼为内兄全。
公程傥见责，私爱信不愆。
况昔陪朝列，今兹俱海壖。
清觞方对酌，天书忽告迁。
岂徒咫尺地，使我心思绵。
应当自此始，归拜云台前。
+++韦应物
++++送房杭州
（孺复）
专城未四十，暂谪岂蹉跎。
风雨吴门夜，恻怆别情多。
+++韦应物
++++送陆侍御还越
居藩久不乐，遇子聊一欣。
英声颇籍甚，交辟乃时珍。
绣衣过旧里，骢马辉四邻。
敬恭尊郡守，笺简具州民。
谬忝诚所愧，思怀方见申。
置榻宿清夜，加笾宴良辰。
遵途还盛府，行舫绕长津。
自有贤方伯，得此文翰宾。
+++韦应物
++++听江笛送陆侍御
（同丘员外赋题）
远听江上笛，临觞一送君。
还愁独宿夜，更向郡斋闻。
+++韦应物
++++送丘员外归山居
郡阁始嘉宴，青山忆旧居。
为君量革履，且愿住蓝舆。
+++韦应物
++++送崔叔清游越
忘兹适越意，爱我郡斋幽。
野情岂好谒，诗兴一相留。
远水带寒树，阊门望去舟。
方伯怜文士，无为成滞游。
+++韦应物
++++送云阳邹儒立少府侍奉还京师
建中即藩守，天宝为侍臣。
历观两都士，多阅诸侯人。
邹生乃后来，英俊亦罕伦。
为文颇瑰丽，禀度自贞醇。
甲科推令名，延阁播芳尘。
再命趋王畿，请告奉慈亲。
一钟信荣禄，可以展欢欣。
昆弟俱时秀，长衢当自伸。
聊从郡阁暇，美此时景新。
方将极娱宴，已复及离晨。
省署惭再入，江海绵十春。
今日阊门路，握手子归秦。
+++韦应物
++++送豆卢策秀才
岁交冰未泮，地卑海气昏。
子有京师游，始发吴阊门。
新黄含远林，微绿生陈根。
诗人感时节，行道当忧烦。
古来濩落者，俱不事田园。
文如金石韵，岂乏知音言。
方辞郡斋榻，为酌离亭樽。
无为倦羁旅，一去高飞翻。
+++韦应物
++++送王卿
别酌春林啼鸟稀，双旌背日晚风吹。
却忆回来花已尽，东郊立马望城池。
+++韦应物
++++送刘评事
声华满京洛，藻翰发阳春。
未遂鹓鸿举，尚为江海宾。
吴中高宴罢，西上一游秦。
已想函关道，游子冒风尘。
笼禽羡归翼，远守怀交亲。
况复岁云暮，凛凛冰霜辰。
旭霁开郡阁，宠饯集文人。
洞庭摘朱实，松江献白鳞。
丈夫岂恨别，一酌且欢忻。
+++韦应物
++++送雷监赴阙庭
才大无不备，出入为时须。
雄藩精理行，秘府擢文儒。
诏书忽已至，焉得久踟蹰。
方舟趁朝谒，观者盈路衢。
广筵列众宾，送爵无停迂。
攀饯诚怆恨，贺荣且欢娱。
长陪柏梁宴，日向丹墀趋。
时方重右职，蹉跎独海隅。
+++韦应物
++++送秦系赴润州
近作新婚镊白髯，长怀旧卷映蓝衫。
更欲携君虎丘寺，不知方伯望征帆。
+++韦应物
++++送孙徵赴云中
黄骢少年舞双戟，目视旁人皆辟易。
百战曾夸陇上儿，一身复作云中客。
寒风动地气苍芒，横吹先悲出塞长。
敲石军中传夜火，斧冰河畔汲朝浆。
前锋直指阴山外，虏骑纷纷翦应碎。
匈奴破尽看君归，金印酬功如斗大。

++上卷一百九十
  
+++韦应物
++++期卢嵩，枉书称日暮无马不赴，以诗答
佳期不可失，终愿枉衡门。
南陌人犹度，西林日未昏。
庭前空倚杖，花里独留樽。
莫道无来驾，知君有短辕。
+++韦应物
++++任洛阳丞，答前长安田少府问
相逢且对酒，相问欲何如。
数岁犹卑吏，家人笑著书。
告归应未得，荣宦又知疏。
日日生春草，空令忆旧居。
+++韦应物
++++假中枉卢二十二书亦称卧疾兼讶李二久不访问…戏李二
微官何事劳趋走，服药闲眠养不才。
花里棋盘憎鸟污，枕边书卷讶风开。
故人问讯缘同病，芳月相思阻一杯。
应笑王戎成俗物，遥持麈尾独徘徊。
+++韦应物
++++酬卢嵩秋夜见寄五韵
乔木生夜凉，月华满前墀。
去君咫尺地，劳君千里思。
素秉栖遁志，况贻招隐诗。
坐见林木荣，愿赴沧洲期。
何能待岁晏，携手当此时。
+++韦应物
++++酬郑户曹骊山感怀
苍山何郁盘，飞阁凌上清。
先帝昔好道，下元朝百灵。
白云已萧条，麋鹿但纵横。
泉水今尚暖，旧林亦青青。
我念绮襦岁，扈从当太平。
小臣职前驱，驰道出灞亭。
翻翻日月旗，殷殷鼙鼓声。
万马自腾骧，八骏按辔行。
日出烟峤绿，氛氲丽层甍。
登临起遐想，沐浴欢圣情。
朝燕咏无事，时丰贺国祯。
日和弦管音，下使万室听。
海内凑朝贡，贤愚共欢荣。
合沓车马喧，西闻长安城。
事往世如寄，感深迹所经。
申章报兰藻，一望双涕零。
+++韦应物
++++答李浣三首
孤客逢春暮，缄情寄旧游。
海隅人使远，书到洛阳秋。
马卿犹有壁，渔父自无家。
想子今何处，扁舟隐荻花。
林中观易罢，溪上对鸥闲。
楚俗饶辞客，何人最往还。
+++韦应物
++++酬柳郎中春日归扬州南郭见别之作
广陵三月花正开，花里逢君醉一回。
南北相过殊不远，暮潮从去早潮来。
+++韦应物
++++酬豆卢仓曹题库壁见示
掾局劳才子，新诗动洛川。
运筹知决胜，聚米似论边。
宴罢常分骑，晨趋又比肩。
莫嗟年鬓改，郎署定推先。
+++韦应物
++++酬李儋
开门临广陌，旭旦车驾喧。
不见同心友，徘徊忧且烦。
都城二十里，居在艮与坤。
生所各务，乖阔累朝昏。
湛湛樽中酒，青青芳树园。
缄情未及发，先此枉玙璠。
迈世超高躅，寻流得真源。
明当策疲马，与子同笑言。
+++韦应物
++++酬元伟过洛阳夜燕
三载寄关东，所欢皆远违。
思怀方耿耿，忽得观容辉。
亲燕在良夜，欢携辟中闱。
问我犹杜门，不能奋高飞。
明灯照四隅，炎炭正可依。
清觞虽云酌，所愧乏珍肥。
晨装复当行，寥落星已稀。
何以慰心曲，伫子西还归。
+++韦应物
++++酬韩质舟行阻冻
晨坐枉嘉藻，持此慰寝兴。
中获辛苦奏，长河结阴冰。
皓曜群玉发，凄清孤景凝。
至柔反成坚，造化安可恒。
方舟未得行，凿饮空兢兢。
寒苦弥时节，待泮岂所能。
何必涉广川，荒衢且升腾。
殷勤宣中意，庶用达吾朋。
+++韦应物
++++李博士弟以余罢官居同德精舍共有伊陆名山…聊以为答
初夏息众缘，双林对禅客。
枉兹芳兰藻，促我幽人策。
冥搜企前哲，逸句陈往迹。
仿佛陆浑南，迢递千峰碧。
从来迟高驾，自顾无物役。
山水心所娱，如何更朝夕。
晨兴涉清洛，访子高阳宅。
莫言往来疏，驽马知阡陌。
+++韦应物
++++寄酬李博士永宁主簿叔厅见待
解鞍先几日，款曲见新诗。
定向公堂醉，遥怜独去时。
叶沾寒雨落，钟度远山迟。
晨策已云整，当同林下期。
+++韦应物
++++答令狐士曹、独孤兵曹联骑暮归望山见寄
共爱青山住近南，行牵吏役背双骖。
枉书独宿对流水，遥羡归时满夕岚。
+++韦应物
++++答李博士
休沐去人远，高斋出林杪。
晴山多碧峰，颢气疑秋晓。
端居喜良友，枉使千里路。
缄书当夏时，开缄时已度。
檐雏已飖飏，荷露方萧飒。
梦远竹窗幽，行稀兰径合。
旧居共南北，往来只如昨。
问君今为谁，日夕度清洛。
+++韦应物
++++答刘西曹
（时为京兆功曹）
公馆夜云寂，微凉群树秋。
西曹得时彦，华月共淹留。
长啸举清觞，志气谁与俦。
千龄事虽邈，俯念忽已周。
篇翰如云兴，京洛颇优游。
诠文不独古，理妙即同流。
浅劣见推许，恐为识者尤。
空惭文璧赠，日夕不能酬。
+++韦应物
++++答贡士黎逢
（时任京兆功曹）
茂等方上达，诸生安可希。
栖神澹物表，涣汗布令词。
如彼昆山玉，本自有光辉。
鄙人徒区区，称叹亦何为。
弥月旷不接，公门但驱驰。
兰章忽有赠，持用慰所思。
不见心尚密，况当相见时。
+++韦应物
++++答韩库部
（协）
良玉表贞度，丽藻颇为工。
名列金闺籍，心与素士同。
日晏下朝来，车马自生风。
清宵有佳兴，皓月直南宫。
矫翮方上征，顾我邈忡忡。
岂不愿攀举，执事府庭中。
智乖时亦蹇，才大命有通。
还当以道推，解组守蒿蓬。
+++韦应物
++++答崔主簿倬
朗月分林霭，遥管动离声。
故欢良已阻，空宇澹无情。
窈窕云雁没，苍茫河汉横。
兰章不可答，冲襟徒自盈。
+++韦应物
++++答徐秀才
铅钝谢贞器，时秀猥见称。
岂如白玉仙，方与紫霞升。
清诗舞艳雪，孤抱莹玄冰。
一枝非所贵，怀书思武陵。
+++韦应物
++++答东林道士
紫阁西边第几峰，茅斋夜雪虎行踪。
遥看黛色知何处，欲出山门寻暮钟。
+++韦应物
++++答长宁令杨辙
皓月升林表，公堂满清辉。
嘉宾自远至，觞饮夜何其。
宰邑视京县，归来无寸资。
瑰文溢众宝，雅正得吾师。
广川含澄澜，茂树擢华滋。
短才何足数，枉赠愧妍词。
欢盼良见属，素怀亦已披。
何意云栖翰，不嫌蓬艾卑。
但恐河汉没，回车首路岐。
+++韦应物
++++答冯鲁秀才
晨坐枉琼藻，知子返中林。
澹然山景晏，泉谷响幽禽。
仿佛谢尘迹，逍遥舒道心。
顾我腰间绶，端为华发侵。
簿书劳应对，篇翰旷不寻。
薄田失锄耨，生苗安可任。
徒令惭所问，想望东山岑。
+++韦应物
++++答崔主簿问，兼简温上人
缘情生众累，晚悟依道流。
诸境一已寂，了将身世浮。
闲居澹无味，忽复四时周。
靡靡芳草积，稍稍新篁抽。
即此抱馀素，块然诚寡俦。
自适一忻意，愧蒙君子忧。
+++韦应物
++++清都观答幼遐
逍遥仙家子，日夕朝玉皇。
兴高清露没，渴饮琼华浆。
解组一来款，披衣拂天香。
粲然顾我笑，绿简发新章。
泠泠如玉音，馥馥若兰芳。
浩意坐盈此，月华殊未央。
却念喧哗日，何由得清凉。
疏松抗高殿，密竹阴长廊。
荣名等粪土，携手随风翔。
+++韦应物
++++善福精舍答韩司录清都观会宴见忆
弱志厌众纷，抱素寄精庐。
皦皦仰时彦，闷闷独为愚。
之子亦辞秩，高踪罢驰驱。
忽因西飞禽，赠我以琼琚。
始表仙都集，复言欢乐殊。
生各有因，契阔不获俱。
一来田野中，日与人事疏。
水木澄秋景，逍遥清赏馀。
枉驾怀前诺，引领岂斯须。
无为便高翔，邈矣不可迂。
+++韦应物
++++答长安丞裴说
出身忝时士，于世本无机。
爰以林壑趣，遂成顽钝姿。
临流意已凄，采菊露未稀。
举头见秋山，万事都若遗。
独践幽人踪，邈将亲友违。
髦士佐京邑，怀念枉贞词。
久雨积幽抱，清樽宴良知。
从容操剧务，文翰方见推。
安能戢羽翼，顾此林栖时。
+++韦应物
++++奉酬处士叔见示
挂缨守贫贱，积雪卧郊园。
叔父亲降趾，壶觞携到门。
高斋乐宴罢，清夜道心存。
即此同疏氏，可以一忘言。
+++韦应物
++++答库部韩郎中
高士不羁世，颇将荣辱齐。
适委华冕去，欲还幽林栖。
虽怀承明恋，忻与物累暌。
逍遥观运流，谁复识端倪。
而我岂高致，偃息平门西。
愚者世所遗，沮溺共耕犁。
风雪积深夜，园田掩荒蹊。
幸蒙相思札，款曲期见携。
+++韦应物
++++答畅校书当
偶然弃官去，投迹在田中。
日出照茅屋，园林养愚蒙。
虽云无一资，樽酌会不空。
且忻百谷成，仰叹造化功。
出入与民伍，作事靡不同。
时伐南涧竹，夜还沣水东。
贫蹇自成退，岂为高人踪。
览君金玉篇，彩色发我容。
日月欲为报，方春已徂冬。
+++韦应物
++++答崔都水
深夜竹亭雪，孤灯案上书。
不遇无为化，谁复得闲居。
+++韦应物
++++酬令狐司录善福精舍见赠
野寺望山雪，空斋对竹林。
我以养愚地，生君道者心。
+++韦应物
++++沣上精舍答赵氏外生伉
远迹出尘表，寓身双树林。
如何小子伉，亦有超世心。
担书从我游，携手广川阴。
云开夏郊绿，景晏青山沉。
对榻遇清夜，献诗合雅音。
所推苟礼数，于性道岂深。
隐拙在冲默，经世昧古今。
无为率尔言，可以致华簪。
+++韦应物
++++答赵氏生伉
暂与云林别，忽陪鸳鹭翔。
看山不得去，知尔独相望。
+++韦应物
++++答端
郊园夏雨歇，闲院绿阴生。
职事方无效，幽赏独违情。
物色坐如见，离抱怅多盈。
况感夕凉气，闻此乱蝉鸣。
+++韦应物
++++答史馆张学士段柳庶子学士集贤院看花见寄兼呈柳学士
班杨秉文史，对院自为邻。
馀香掩阁去，迟日看花频。
似雪飘阊阖，从风点近臣。
南宫有芳树，不并禁垣春。
+++韦应物
++++答王郎中
卧阁枉芳藻，览旨怅秋晨。
守郡犹羁寓，无以慰嘉宾。
野旷归云尽，天清晓露新。
池荷凉已至，窗梧落渐频。
风物殊京国，邑里但荒榛。
赋繁属军兴，政拙愧斯人。
髦士久台阁，中路一漂沦。
归当列盛朝，岂念卧淮滨。
+++韦应物
++++答崔都水
亭亭心中人，迢迢居秦关。
常缄素札去，适枉华章还。
忆在沣郊时，携手望秋山。
久嫌官府劳，初喜罢秩闲。
终年不事业，寝食长慵顽。
不知为时来，名籍挂郎间。
摄衣辞田里，华簪耀颓颜。
卜居又依仁，日夕正追攀。
牧人本无术，命至苟复迁。
离念积岁序，归途眇山川。
郡斋有佳月，园林含清泉。
同心不在宴，樽酒徒盈前。
览君陈迹游，词意俱凄妍。
忽忽已终日，将酬不能宣。
氓税况重叠，公门极熬煎。
责逋甘首免，岁晏当归田。
勿厌守穷辙，慎为名所牵。
+++韦应物
++++答王卿送别
去马嘶春草，归人立夕阳。
元知数日别，要使两情伤。
+++韦应物
++++答裴丞说归京所献
执事颇勤久，行去亦伤乖。
家贫无僮仆，吏卒升寝斋。
衣服藏内箧，药草曝前阶。
谁复知次第，濩落且安排。
还期在岁晏，何以慰吾怀。
+++韦应物
++++答裴处士
遗民爱精舍，乘犊入青山。
来署高阳里，不遇白衣还。
礼贤方化俗，闻风自款关。
况子逸群士，栖息蓬蒿间。
+++韦应物
++++答杨奉礼
多病守山郡，自得接嘉宾。
不见三四日，旷若十馀旬。
临觞独无味，对榻已生尘。
一咏舟中作，洒雪忽惊新。
烟波见栖旅，景物具昭陈。
秋塘唯落叶，野寺不逢人。
白事廷吏简，闲居文墨亲。
高天池阁静，寒菊霜露频。
应当整孤棹，归来展殷勤。
+++韦应物
++++答端
坐忆故园人已老，宁知远郡雁还来。
长瞻西北是归路，独上城楼日几回。
+++韦应物
++++答僴奴、重阳二甥
（僴奴赵氏甥伉，重阳崔氏甥播）
弃职曾守拙，玩幽遂忘喧。
山涧依硗瘠，竹树荫清源。
贫居烟火湿，岁熟梨枣繁。
风雨飘茅屋，蒿草没瓜园。
群属相欢悦，不觉过朝昏。
有时看禾黍，落日上秋原。
饮酒任真性，挥笔肆狂言。
一朝忝兰省，三载居远藩。
复与诸弟子，篇翰每相敦。
西园休习射，南池对芳樽。
山药经雨碧，海榴凌霜翻。
念尔不同此，怅然复一论。
重阳守故家，僴子旅湘沅。
俱有缄中藻，恻恻动离魂。
不知何日见，衣上泪空存。
+++韦应物
++++答重阳
省札陈往事，怆忆数年中。
一身朝北阙，家累守田农。
望山亦临水，暇日每来同。
性情一疏散，园林多清风。
忽复隔淮海，梦想在沣东。
病来经时节，起见秋塘空。
城郭连榛岭，鸟雀噪沟丛。
坐使惊霜鬓，撩乱已如蓬。
+++韦应物
++++酬刘侍郎使君
（刘太真）
琼树凌霜雪，葱茜如芳春。
英贤虽出守，本自玉阶人。
宿昔陪郎署，出入仰清尘。
孰云俱列郡，比德岂为邻。
风雨飘海气，清凉悦心神。
重门深夏昼，赋诗延众宾。
方以岁月旧，每蒙君子亲。
继作郡斋什，远赠荆山珍。
高闲庶务理，游眺景物新。
朋友亦远集，燕酌在佳辰。
始唱已惭拙，将酬益难伸。
濡毫意黾勉，一用写悁勤。
+++韦应物
++++答令狐侍郎
（令狐峘）
一凶乃一吉，一是复一非。
孰能逃斯理，亮在识其微。
三黜故无愠，高贤当庶几。
但以亲交恋，音容邈难希。
况昔别离久，俱忻藩守归。
朝宴方陪厕，山川又乖违。
吴门冒海雾，峡路凌连矶。
同会在京国，相望涕沾衣。
明时重英才，当复列彤闱。
白玉虽尘垢，拂拭还光辉。
+++韦应物
++++酬张协律
昔人鬻舂地，今人复一贤。
属余藩守日，方君卧病年。
丽思阻文宴，芳踪阙宾筵。
经时岂不怀，欲往事屡牵。
公府适烦倦，开缄莹新篇。
非将握中宝，何以比其妍。
感兹栖寓词，想复痾瘵缠。
空宇风霜交，幽居情思绵。
当以贫非病，孰云白未玄。
邑中有其人，憔悴即我愆。
由来牧守重，英俊得荐延。
匪人等鸿毛，斯道何由宣。
遭时无早晚，蕴器俟良缘。
观文心未衰，勿药疾当痊。
晨期简牍罢，驰慰子忡然。
+++韦应物
++++答秦十四校书
（秦系）
知掩山扉三十秋，鱼须翠碧弃床头。
莫道谢公方在郡，五言今日为君休。
+++韦应物
++++答宾
斜月才鉴帷，凝霜偏冷枕。
持情须耿耿，故作单床寝。
+++韦应物
++++答郑骑曹青橘绝句
（一作故人重九日求橘书中戏赠）
怜君卧病思新橘，试摘犹酸亦未黄。
书后欲题三百颗，洞庭须待满林霜。
+++韦应物
++++奉和圣制重阳日赐宴
圣心忧万国，端居在穆清。
玄功致海晏，锡宴表文明。
恩属重阳节，雨应此时晴。
寒菊生池苑，高树出宫城。
捧藻千官处，垂戒百王程。
复睹开元日，臣愚献颂声。
+++韦应物
++++和吴舍人早春归沐西亭言志
晓漏戒中禁，清香肃朝衣。
一门双掌诰，伯侍仲言归。
亭高性情旷，职密交游稀。
赋诗乐无事，解带偃南扉。
阳春美时泽，旭霁望山晖。
幽禽响未转，东原绿犹微。
名虽列仙爵，心已遣尘机。
即事同岩隐，圣渥良难违。
+++韦应物
++++奉和张大夫戏示青山郎
天生逸世姿，竹马不曾骑。
览卷冰将释，援毫露欲垂。
金貂传几叶，玉树长新枝。
荣禄何妨早，甘罗亦小儿。
+++韦应物
++++答河南李士巽题香山寺
洛都游宦日，少年携手行。
投杯起芳席，总辔振华缨。
关塞有佳气，岩开伊水清。
攀林憩佛寺，登高望都城。
蹉跎二十载，世务各所营。
兹赏长在梦，故人安得并。
前岁守九江，恩诏赴咸京。
因途再登历，山河属晴明。
寂寞僧侣少，苍茫林木成。
墙宇或崩剥，不见旧题名。
旧游况存殁，独此泪交横。
交横谁与同，书壁贻友生。
今兹守吴郡，绵思方未平。
子复经陈迹，一感我深情。
远蒙恻怆篇，中有金玉声。
反覆终难答，金玉尚为轻。
+++韦应物
++++答故人见谕
素寡名利心，自非周圆器。
徒以岁月资，屡蒙藩条寄。
时风重书札，物情敦货遗。
机杼十缣单，慵疏百函愧。
常负交亲责，且为一官累。
况本濩落人，归无置锥地。
省己已知非，枉书见深致。
虽欲效区区，何由枉其志。
+++韦应物
++++酬阎员外陟
寒夜阻良觌，丛竹想幽居。
虎符予已误，金丹子何如。
宴集观农暇，笙歌听讼馀。
虽蒙一言教，自愧道情疏。
+++韦应物
++++酬秦征君、徐少府春日见寄
终日愧无政，与君聊散襟。
城根山半腹，亭影水中心。
朗咏竹窗静，野情花径深。
那能有馀兴，不作剡溪寻。
+++韦应物
++++冬夜宿司空曙野居，因寄酬赠
南北与山邻，蓬庵庇一身。
繁霜疑有雪，荒草似无人。
遂性在耕稼，所交唯贱贫。
何掾张椽傲，每重德璋亲。
+++韦应物
++++长安遇冯著
客从东方来，衣上灞陵雨。
问客何为来，采山因买斧。
冥冥花正开，飏飏燕新乳。
昨别今已春，鬓丝生几缕。
+++韦应物
++++将发楚州经宝应县访李二忽于州馆相遇月夜书事…李宝应
孤舟欲夜发，只为访情人。
此地忽相遇，留连意更新。
停杯嗟别久，对月言家贫。
一问临邛令，如何待上宾。
+++韦应物
++++广陵遇孟九云卿
雄藩本帝都，游士多俊贤。
夹河树郁郁，华馆千里连。
新知虽满堂，中意颇未宣。
忽逢翰林友，欢乐斗酒前。
高文激颓波，四海靡不传。
西施且一笑，众女安得妍。
明月满淮海，哀鸿逝长天。
所念京国远，我来君欲还。
+++韦应物
++++淮上遇洛阳李主簿
结茅临古渡，卧见长淮流。
窗里人将老，门前树已秋。
寒山独过雁，暮雨远来舟。
日夕逢归客，那能忘旧游。
+++韦应物
++++路逢崔、元二侍御避马见招，以诗见赠
一台称二妙，归路望行尘。
俱是攀龙客，空为避马人。
见招翻跼蹐，相问良殷勤。
日日吟趋府，弹冠岂有因。
+++韦应物
++++逢杨开府
少事武皇帝，无赖恃恩私。
身作里中横，家藏亡命儿。
朝持樗蒲局，暮窃东邻姬。
司隶不敢捕，立在白玉墀。
骊山风雪夜，长杨羽猎时。
一字都不识，饮酒肆顽痴。
武皇升仙去，憔悴被人欺。
读书事已晚，把笔学题诗。
两府始收迹，南宫谬见推。
非才果不容，出守抚茕嫠。
忽逢杨开府，论旧涕俱垂。
坐客何由识，惟有故人知。
+++韦应物
++++休暇日访王侍御不遇
九日驱驰一日闲，寻君不遇又空还。
怪来诗思清人骨，门对寒流雪满山。
+++韦应物
++++因省风俗，访道士侄不见，题壁
去年涧水今亦流，去年杏花今又拆。
山人归来问是谁，还是去年行春客。

++上卷一百九十一
  
+++韦应物
++++有所思
借问堤上柳，青青为谁春。
空游昨日地，不见昨日人。
缭绕万家井，往来车马尘。
莫道无相识，要非心所亲。
+++韦应物
++++暮相思
朝出自不还，暮归花尽发。
岂无终日会，惜此花间月。
空馆忽相思，微钟坐来歇。
+++韦应物
++++夏夜忆卢嵩
霭霭高馆暮，开轩涤烦襟。
不知湘雨来，潇洒在幽林。
炎月得凉夜，芳樽谁与斟。
故人南北居，累月间徽音。
人生无闲日，欢会当在今。
反侧候天旦，层城苦沉沉。
+++韦应物
++++春思
野花如雪绕江城，坐见年芳忆帝京。
阊阖晓开凝碧树，曾陪鸳鹭听流莺。
+++韦应物
++++春中忆元二
雨歇万井春，柔条已含绿。
徘徊洛阳陌，惆怅杜陵曲。
游丝正高下，啼鸟还断续。
有酒今不同，思君莹如玉。
+++韦应物
++++怀素友子西
广陌并游骑，公堂接华襟。
方欢遽见别，永日独沉吟。
阶暝流暗驶，气疏露已侵。
层城湛深夜，片月生幽林。
往款良未遂，来觌旷无音。
恒当清觞宴，思子玉山岑。
耿耿何以写，密言空委心。
+++韦应物
++++对韩少尹所赠砚有怀
故人谪遐远，留砚宠斯文。
白水浮香墨，清池满夏云。
念离心已永，感物思徒纷。
未有桂阳使，裁书一报君。
+++韦应物
++++月晦忆去年与亲友曲水游宴
晦赏念前岁，京国结良俦。
骑出宣平里，饮对曲池流。
今朝隔天末，空园伤独游。
雨歇林光变，塘绿鸟声幽。
凋氓积逋税，华鬓集新秋。
谁言恋虎符，终当还旧丘。
+++韦应物
++++清明日忆诸弟
冷食方多病，开襟一忻然。
终令思故郡，烟火满晴川。
杏粥犹堪食，榆羹已稍煎。
唯恨乖亲燕，坐度此芳年。
+++韦应物
++++池上怀王卿
幽居捐世事，佳雨散园芳。
入门霭已绿，水禽鸣春塘。
重云始成夕，忽霁尚残阳。
轻舟因风泛，郡阁望苍苍。
私燕阻外好，临欢一停觞。
兹游无时尽，旭日愿相将。
+++韦应物
++++立夏日忆京师诸弟
改序念芳辰，烦襟倦日永。
夏木已成阴，公门昼恒静。
长风始飘阁，叠云才吐岭。
坐想离居人，还当惜徂景。
+++韦应物
++++晓至园中忆诸弟、崔都水
山郭恒悄悄，林月亦娟娟。
景清神已澄，事简虑绝牵。
秋塘遍衰草，晓露洗红莲。
不见心所爱，兹赏岂为妍。
+++韦应物
++++怀琅琊、深标二释子
白云埋大壑，阴崖滴夜泉。
应居西石室，月照山苍然。
+++韦应物
++++雨夜感怀
微雨洒高林，尘埃自萧散。
耿耿心未平，沉沉夜方半。
独惊长簟冷，遽觉愁鬓换。
谁能当此夕，不有盈襟叹。
+++韦应物
++++云阳馆怀谷口
清泚阶下流，云自谷口源。
念昔白衣士，结庐在石门。
道高杳无累，景静得忘言。
山夕绿阴满，世移清赏存。
吏役岂遑暇，幽怀复朝昏。
云泉非所濯，萝月不可援。
长往遂真性，暂游恨卑喧。
出身既事世，高躅难等论。
+++韦应物
++++忆沣上幽居
一来当复去，犹此厌樊笼。
况我林栖子，朝服坐南宫。
唯独问啼鸟，还如沣水东。
+++韦应物
++++重九登滁城楼忆前岁九日归沣上赴崔都水及诸…凄然怀旧
今日重九宴，去岁在京师。
聊回出省步，一赴郊园期。
嘉节始云迈，周辰已及兹。
秋山满清景，当赏属乖离。
凋散民里阔，摧翳众木衰。
楼中一长啸，恻怆起凉飔。
+++韦应物
++++始夏南园思旧里
夏首云物变，雨馀草木繁。
池荷初帖水，林花已扫园。
萦丛蝶尚乱，依阁鸟犹喧。
对此残芳月，忆在汉陵原。
+++韦应物
++++登蒲塘驿沿路见泉谷村墅忽想京师旧居追怀昔年
青山导骑绕，春风行旆舒。
均徭视属城，问疾躬里闾。
烟水依泉谷，川陆散樵渔。
忽念故园日，复忆骊山居。
荏苒斑鬓及，梦寝婚宦初。
不觉平生事，咄嗟二纪馀。
存殁阔已永，悲多欢自疏。
高秩非为美，阑干泪盈裾。
+++韦应物
++++经函谷关
洪河绝山根，单轨出其侧。
万古为要枢，往来何时息。
秦皇既恃险，海内被吞食。
及嗣同覆颠，咽喉莫能塞。
炎灵讵西驾，娄子非经国。
徒欲扼诸侯，不知恢至德。
圣朝及天宝，豺虎起东北。
下沉战死魂，上结穷冤色。
古今虽共守，成败良可识。
藩屏无俊贤，金汤独何力。
驰车一登眺，感慨中自恻。
+++韦应物
++++经武功旧宅
兹邑昔所游，嘉会常在目。
历载俄二九，始往今来复。
戚戚居人少，茫茫野田绿。
风雨经旧墟，毁垣迷往躅。
门临川流驶，树有羁雌宿。
多累恒悲往，长年觉时速。
欲去中复留，徘徊结心曲。
+++韦应物
++++往云门郊居途经回流作
兹晨乃休暇，适往田家庐。
原谷径途涩，春阳草木敷。
才遵板桥曲，复此清涧纡。
崩壑方见射，回流忽已舒。
明灭泛孤景，杳霭含夕虚。
无将为邑志，一酌澄波馀。
+++韦应物
++++乘月过西郊渡
远山含紫氛，春野霭云暮。
值此归时月，留连西涧渡。
谬当文墨会，得与群英遇。
赏逐乱流翻，心将清景悟。
行车俨未转，芳草空盈步。
已举候亭火，犹爱村原树。
还当守故扃，怅恨秉幽素。
+++韦应物
++++晚归沣川
凌雾朝阊阖，落日返清川。
簪组方暂解，临水一翛然。
昆弟忻来集，童稚满眼前。
适意在无事，携手望秋田。
南岭横爽气，高林绕遥阡。
野庐不锄理，翳翳起荒烟。
名秩斯逾分，廉退愧不全。
已想平门路，晨骑复言旋。
+++韦应物
++++授衣还田里
公门悬甲令，浣濯遂其私。
晨起怀怆恨，野田寒露时。
气收天地广，风凄草木衰。
山明始重叠，川浅更逶迤。
烟火生闾里，禾黍积东菑。
终然可乐业，时节一来斯。
+++韦应物
++++夕次盱眙县
落帆逗淮镇，停舫临孤驿。
浩浩风起波，冥冥日沉夕。
人归山郭暗，雁下芦洲白。
独夜忆秦关，听钟未眠客。
+++韦应物
++++春月观省属城，始憩东西林精舍
因时省风俗，布惠迨高年。
建隼出浔阳，整驾游山川。
白云敛晴壑，群峰列遥天。
嶔崎石门状，杳霭香炉烟。
榛荒屡罥挂，逼侧殆覆颠。
方臻释氏庐，时物屡华妍。
昙远昔经始，于兹閟幽玄。
东西竹林寺，灌注寒涧泉。
人事既云泯，岁月复已绵。
殿宇馀丹绀，磴阁峭欹悬。
佳士亦栖息，善身绝尘缘。
今我蒙朝寄，教化敷里鄽。
道妙苟为得，出处理无偏。
心当同所尚，迹岂辞缠牵。
+++韦应物
++++自蒲塘驿回驾经历山水
馆宿风雨滞，始晴行盖转。
浔阳山水多，草木俱纷衍。
崎岖缘碧涧，苍翠践苔藓。
高树夹潺湲，崩石横阴巘。
野杏依寒拆，馀云冒岚浅。
性惬形岂劳，境殊路遗缅。
忆昔终南下，佳游亦屡展。
时禽下流暮，纷思何由遣。
+++韦应物
++++山行积雨，归途始霁
揽辔穷登降，阴雨遘二旬。
但见白云合，不睹岩中春。
急涧岂易揭，峻途良难遵。
深林猿声冷，沮洳虎迹新。
始霁升阳景，山水阅清晨。
杂花积如雾，百卉萋已陈。
鸣驺屡骧首，归路自忻忻。
+++韦应物
++++伤逝
（此后十九首，尽同德精舍旧居伤怀时所作）
染白一为黑，焚木尽成灰。
念我室中人，逝去亦不回。
结发二十载，宾敬如始来。
提携属时屯，契阔忧患灾。
柔素亮为表，礼章夙所该。
仕公不及私，百事委令才。
一旦入闺门，四屋满尘埃。
斯人既已矣，触物但伤摧。
单居移时节，泣涕抚婴孩。
妄谓当遣，临感要难裁。
梦想忽如睹，惊起复徘徊。
此心良无已，绕屋生蒿莱。
+++韦应物
++++往富平伤怀
晨起凌严霜，恸哭临素帷。
驾言百里途，恻怆复何为。
昨者仕公府，属城常载驰。
出门无所忧，返室亦熙熙。
今者掩筠扉，但闻童稚悲。
丈夫须出入，顾尔内无依。
衔恨已酸骨，何况苦寒时。
单车路萧条，回首长逶迟。
飘风忽截野，嘹唳雁起飞。
昔时同往路，独往今讵知。
+++韦应物
++++出还
昔出喜还家，今还独伤意。
入室掩无光，衔哀写虚位。
凄凄动幽幔，寂寂惊寒吹。
幼女复何知，时来庭下戏。
咨嗟日复老，错莫身如寄。
家人劝我餐，对案空垂泪。
+++韦应物
++++冬夜
杳杳日云夕，郁结谁为开。
单衾自不暖，霜霰已皑皑。
晚岁沦夙志，惊鸿感深哀。
深哀当何为，桃李忽凋摧。
帏帐徒自设，冥寞岂复来。
平生虽恩重，迁去托穷埃。
抱此女曹恨，顾非高世才。
振衣中夜起，河汉尚裴回。
+++韦应物
++++送终
奄忽逾时节，日月获其良。
萧萧车马悲，祖载发中堂。
生平同此居，一旦异存亡。
斯须亦何益，终复委山冈。
行出国南门，南望郁苍苍。
日入乃云造，恸哭宿风霜。
晨迁俯玄庐，临诀但遑遑。
方当永潜翳，仰视白日光。
俯仰遽终毕，封树已荒凉。
独留不得还，欲去结中肠。
童稚知所失，啼号捉我裳。
即事犹仓卒，岁月始难忘。
+++韦应物
++++除日
思怀耿如昨，季月已云暮。
忽惊年复新，独恨人成故。
冰池始泮绿，梅援还飘素。
淑景方转延，朝朝自难度。
+++韦应物
++++对芳树
迢迢芳园树，列映清池曲。
对此伤人心，还如故时绿。
风条洒馀霭，露叶承新旭。
佳人不再攀，下有往来躅。
+++韦应物
++++月夜
皓月流春城，华露积芳草。
坐念绮窗空，翻伤清景好。
清景终若斯，伤多人自老。
+++韦应物
++++叹杨花
空蒙不自定，况值暄风度。
旧赏逐流年，新愁忽盈素。
才萦下苑曲，稍满东城路。
意有悲欢，时芳独如故。
+++韦应物
++++过昭国里故第
不复见故人，一来过故宅。
物变知景暄，心伤觉时寂。
池荒野筠合，庭绿幽草积。
风散花意谢，鸟还山光夕。
宿昔方同赏，讵知今念昔。
缄室在东厢，遗器不忍觌。
柔翰全分意，芳巾尚染泽。
残工委筐箧，馀素经刀尺。
收此还我家，将还复愁惕。
永绝携手欢，空存旧行迹。
冥冥独无语，杳杳将何适。
唯思今古同，时缓伤与戚。
+++韦应物
++++夏日
已谓心苦伤，如何日方永。
无人不昼寝，独坐山中静。
悟澹将遣虑，学空庶遗境。
积俗易为侵，愁来复难整。
+++韦应物
++++端居感怀
沈沈积素抱，婉婉属之子。
永日独无言，忽惊振衣起。
方如在帏室，复悟永终已。
稚子伤恩绝，盛时若流水。
暄凉同寡趣，朗晦俱无理。
寂性常喻人，滞情今在己。
空房欲云暮，巢燕亦来止。
夏木遽成阴，绿苔谁复履。
感至竟何方，幽独长如此。
+++韦应物
++++悲纨扇
非关秋节至，讵是恩情改。
掩嚬人已无，委箧凉空在。
何言永不发，暗使销光彩。
+++韦应物
++++闲斋对雨
幽独自盈抱，阴淡亦连朝。
空斋对高树，疏雨共萧条。
巢燕翻泥湿，蕙花依砌消。
端居念往事，倏忽苦惊飙。
+++韦应物
++++林园晚霁
雨歇见青山，落日照林园。
山多烟鸟乱，林清风景翻。
提携唯子弟，萧散在琴言。
同游不同意，耿耿独伤魂。
寂寞钟已尽，如何还入门。
+++韦应物
++++秋夜二首
庭树转萧萧，阴虫还戚戚。
独向高斋眠，夜闻寒雨滴。
微风时动牖，残灯尚留壁。
惆怅平生怀，偏来委今夕。
霜露已凄凄，星汉复昭回。
朔风中夜起，惊鸿千里来。
萧条凉叶下，寂寞清砧哀。
岁晏仰空宇，心事若寒灰。
+++韦应物
++++感梦
岁月转芜漫，形影长寂寥。
仿佛觏微梦，感叹起中宵。
绵思霭流月，惊魂飒回飙。
谁念兹夕永，坐令颜鬓凋。
+++韦应物
++++同德精舍旧居伤怀
洛京十载别，东林访旧扉。
山河不可望，存没意多违。
时迁迹尚在，同去独来归。
还见窗中鸽，日暮绕庭飞。
+++韦应物
++++悲故交
白璧众求瑕，素丝易成污。
万里颠沛还，高堂已长暮。
积愤方盈抱，缠哀忽逾度。
念子从此终，黄泉竟谁诉。
一为时事感，岂独平生故。
唯见荒丘原，野草涂朝露。
+++韦应物
++++张彭州前与缑氏冯少府各惠寄一篇多故未答…兼远简冯生
君昔掌文翰，西垣复石渠。
朱衣乘白马，辉光照里闾。
余时忝南省，接宴愧空虚。
一别守兹郡，蹉跎岁再除。
长怀关河表，永日简牍馀。
郡中有方塘，凉阁对红蕖。
金玉蒙远贶，篇咏见吹嘘。
未答平生意，已没九原居。
秋风吹寝门，长恸涕涟如。
覆视缄中字，奄为昔人书。
发鬓已云白，交友日凋疏。
冯生远同恨，憔悴在田庐。
+++韦应物
++++东林精舍见故殿中郑侍御题诗追旧书情涕泗横集…冯少府
仲月景气佳，东林一登历。
中有故人诗，凄凉在高壁。
精思长悬世，音容已归寂。
墨泽传洒馀，磨灭亲翰迹。
平生忽如梦，百事皆成昔。
结骑京华年，挥文箧笥积。
朝廷重英彦，时辈分圭璧。
永谢柏梁陪，独阙金门籍。
方婴存殁感，岂暇林泉适。
雨馀山景寒，风散花光夕。
新知虽满堂，故情谁能觌。
唯当同时友，缄寄空凄戚。
+++韦应物
++++同李二过亡友郑子故第
（李与之故，非予所识）
客车名未灭，没世恨应长。
斜月知何照，幽林判自芳。
故人惊逝水，寒雀噪空墙。
不是平生旧，遗踪要可伤。
+++韦应物
++++话旧
（亭中对兄姊话兰陵崇贤怀真已来故事，泫然而作）
存亡三十载，事过悉成空。
不惜沾衣泪，并话一宵中。
+++韦应物
++++至开化里寿春公故宅
宁知府中吏，故宅一徘徊。
历阶存往敬，瞻位泣馀哀。
废井没荒草，阴牖生绿苔。
门前车马散，非复昔时来。
+++韦应物
++++睢阳感怀
豺虎犯天纲，升平无内备。
长驱阴山卒，略践三河地。
张侯本忠烈，济世有深智。
坚壁梁宋间，远筹吴楚利。
穷年方绝输，邻援皆携贰。
使者哭其庭，救兵终不至。
重围虽可越，藩翰谅难弃。
饥喉待危巢，悬命中路坠。
甘从锋刃毙，莫夺坚贞志。
宿将降贼庭，儒生独全义。
空城唯白骨，同往无贱贵。
哀哉岂独今，千载当歔欷。
+++韦应物
++++广德中洛阳作
生长太平日，不知太平欢。
今还洛阳中，感此方苦酸。
饮药本攻病，毒肠翻自残。
王师涉河洛，玉石俱不完。
时节屡迁斥，山河长郁盘。
萧条孤烟绝，日入空城寒。
蹇劣乏高步，缉遗守微官。
西怀咸阳道，踯躅心不安。
+++韦应物
++++阊门怀古
独鸟下高树，遥知吴苑园。
凄凉千古事，日暮倚阊门。
+++韦应物
++++感事
霜雪皎素丝，何意坠墨池。
青苍犹可濯，黑色不可移。
女工再三叹，委弃当此时。
岁寒虽无褐，机杼谁肯施。
+++韦应物
++++感镜
铸镜广陵市，菱花匣中发。
夙昔尝许人，镜成人已没。
如冰结圆器，类璧无丝发。
形影终不临，清光殊不歇。
一感平生言，松枝树秋月。
+++韦应物
++++叹白发
还同一叶落，对此孤镜晓。
丝缕乍难分，杨花复相绕。
时役人易衰，吾年白犹少。

++上卷一百九十二
  
+++韦应物
++++登高望洛城作
高台造云端，遐瞰周四垠。
雄都定鼎地，势据万国尊。
河岳出云雨，土圭酌乾坤。
舟通南越贡，城背北邙原。
帝宅夹清洛，丹霞捧朝暾。
葱茏瑶台榭，窈窕双阙门。
十载构屯难，兵戈若云屯。
膏腴满榛芜，比屋空毁垣。
圣主乃东眷，俾贤拯元元。
熙熙居守化，泛泛太府恩。
至损当受益，苦寒必生温。
平明四城开，稍见市井喧。
坐感理乱迹，永怀经济言。
吾生自不达，空鸟何翩翻。
天高水流远，日晏城郭昏。
裴回讫旦夕，聊用写忧烦。
+++韦应物
++++同德寺阁集眺
芳节欲云晏，游遨乐相从。
高阁照丹霞，飗飗含远风。
寂寥氛氲廓，超忽神虑空。
旭日霁皇州，岧峣见两宫。
嵩少多秀色，群山莫与崇。
三川浩东注，瀍涧亦来同。
阴阳降大和，宇宙得其中。
舟车满川陆，四国靡不通。
旧堵今既葺，庶氓亦已丰。
周览思自奋，行当遇时邕。
+++韦应物
++++登宝意寺上方旧游
（寺在武功，曾居此寺）
翠岭香台出半天，万家烟树满晴川。
诸僧近住不相识，坐听微钟记往年。
+++韦应物
++++登乐游庙作
高原出东城，郁郁见咸阳。
上有千载事，乃自汉宣皇。
颓壖久凌迟，陈迹翳丘荒。
春草虽复绿，惊风但飘扬。
周览京城内，双阙起中央。
微钟何处来，暮色忽苍苍。
歌吹喧万井，车马塞康庄。
昔人岂不尔，百世同一伤。
归当守冲漠，迹寓心自忘。
+++韦应物
++++登西南冈卜居遇雨寻竹浪至沣壖萦带…清流茂树云物可赏
登高创危构，林表见川流。
微雨飒已至，萧条川气秋。
下寻密竹尽，忽旷沙际游。
纡曲水分野，绵延稼盈畴。
寒花明废墟，樵牧笑榛丘。
云水成阴澹，竹树更清幽。
适自恋佳赏，复兹永日留。
+++韦应物
++++沣上与幼遐月夜登西冈玩花
置酒临高隅，佳人自城阙。
已玩满川花，还看满川月。
花月方浩然，赏心何由歇。
+++韦应物
++++台上迟客
高台一悄望，远树间朝晖。
但见东西骑，坐令心赏违。
始霁郊原绿，暮春啼鸟稀。
徒然对芳物，何能独醉归。
+++韦应物
++++登楼
兹楼日登眺，流岁暗蹉跎。
坐厌淮南守，秋山红树多。
+++韦应物
++++善福寺阁
残霞照高阁，青山出远林。
晴明一登望，潇洒此幽襟。
+++韦应物
++++楼中月夜
端令倚悬槛，长望抱沉忧。
宁知故园月，今夕在兹楼。
衰莲送馀馥，华露湛新秋。
坐见苍林变，清辉怆已休。
+++韦应物
++++寒食后北楼作
园林过新节，风花乱高阁。
遥闻击鼓声，蹴鞠军中乐。
+++韦应物
++++西楼
高阁一长望，故园何日归。
烟尘拥函谷，秋雁过来稀。
+++韦应物
++++夜望
南楼夜已寂，暗鸟动林间。
不见城郭事，沉沉唯四山。
+++韦应物
++++晚登郡阁
怅然高阁望，已掩东城关。
春风偏送柳，夜景欲沉山。
+++韦应物
++++登重玄寺阁
时暇陟云构，晨霁澄景光。
始见吴都大，十里郁苍苍。
山川表明丽，湖海吞大荒。
合沓臻水陆，骈阗会四方。
俗繁节又暄，雨顺物亦康。
禽鱼各翔泳，草木遍芬芳。
于兹省氓俗，一用劝农桑。
诚知虎符忝，但恨归路长。
+++韦应物
++++观早朝
伐鼓通严城，车马溢广躔。
煌煌列明烛，朝服照华鲜。
金门杳深沉，尚听清漏传。
河汉忽已没，司阍启晨关。
丹殿据龙首，崔嵬对南山。
寒生千门里，日照双阙间。
禁旅下成列，炉香起中天。
辉辉睹明圣，济济行俊贤。
愧无鸳鹭姿，短翮空飞还。
谁当假毛羽，云路相追攀。
+++韦应物
++++陪元侍御春游
何处醉春风，长安西复东。
不因俱罢职，岂得此时同。
贳酒宣平里，寻芳下苑中。
往来杨柳陌，犹避昔年骢。
+++韦应物
++++游龙门香山泉
山水本自佳，游人已忘虑。
碧泉更幽绝，赏爱未能去。
潺湲写幽磴，缭绕带嘉树。
激转忽殊流，归泓又同注。
羽觞自成玩，永日亦延趣。
灵草有时香，仙源不知处。
还当候圆月，携手重游寓。
+++韦应物
++++龙门游眺
凿山导伊流，中断若天辟。
都门遥相望，佳气生朝夕。
素怀出尘意，适有携手客。
精舍绕层阿，千龛邻峭壁。
缘云路犹缅，憩涧钟已寂。
花树发烟华，淙流散石脉。
长啸招远风，临潭漱金碧。
日落望都城，人间何役役。
+++韦应物
++++洛都游寓
东风日已和，元化亮无私。
草木同时植，生条有高卑。
罢官守园庐，岂不怀渴饥。
穷通非所干，跼促当何为。
佳辰幸可游，亲友亦相追。
朝从华林宴，暮返东城期。
掇英出兰皋，玩月步川坻。
轩冕诚可慕，所忧在絷维。
+++韦应物
++++再游龙门怀旧侣
两山郁相对，晨策方上干。
霭霭眺都城，悠悠俯清澜。
邈矣二三子，兹焉屡游盘。
良时忽已周，独往念前欢。
好鸟始云至，众芳亦未阑。
遇物岂殊昔，慨伤自有端。
+++韦应物
++++庄严精舍游集
良游因时暇，乃在西南隅。
绿烟凝层城，丰草满通衢。
精舍何崇旷，烦跼一弘舒。
架虹施广荫，构云眺八区。
即此尘境远，忽闻幽鸟殊。
新林泛景光，丛绿含露濡。
永日亮难遂，平生少欢娱。
谁能遽还归，幸与高士俱。
+++韦应物
++++府舍月游
官舍耿深夜，佳月喜同游。
横河俱半落，泛露忽惊秋。
散彩疏群树，分规澄素流。
心期与浩景，苍苍殊未收。
+++韦应物
++++任鄠令渼陂游眺
野水滟长塘，烟花乱晴日。
氤氲绿树多，苍翠千山出。
游鱼时可见，新荷尚未密。
屡往心独闲，恨无理人术。
+++韦应物
++++西郊游瞩
东风散馀冱，陂水淡已绿。
烟芳何处寻，杳蔼春山曲。
新禽哢暄节，晴光泛嘉木。
一与诸君游，华觞忻见属。
+++韦应物
++++再游西郊渡
水曲一追游，游人重怀恋。
婵娟昨夜月，还向波中见。
惊禽栖不定，流芳寒未遍。
携手更何时，伫看花似霰。
+++韦应物
++++月溪与幼遐、君贶同游
（时二子还城）
岸筱覆回溪，回溪曲如月。
沉沉水容绿，寂寂流莺歇。
浅石方凌乱，游禽时出没。
半雨夕阳霏，缘源杂花发。
明晨重来此，同心应已阙。
+++韦应物
++++与幼遐、君贶兄弟同游白家竹潭
清赏非素期，偶游方自得。
前登绝岭险，下视深潭黑。
密竹已成暮，归云殊未极。
春鸟依谷暄，紫兰含幽色。
已将芳景遇，复款平生忆。
终念一欢别，临风还默默。
+++韦应物
++++秋夕西斋与僧神静游
晨登西斋望，不觉至夕曛。
正当秋夏交，原野起烟氛。
坐听凉飙举，华月稍披云。
漠漠山犹隐，滟滟川始分。
物幽夜更殊，境静兴弥臻。
息机非傲世，于时乏嘉闻。
究空自为理，况与释子群。
+++韦应物
++++观田家
微雨众卉新，一雷惊蛰始。
田家几日闲，耕种从此起。
丁壮俱在野，场圃亦就理。
归来景常晏，饮犊西涧水。
饥劬不自苦，膏泽且为喜。
仓廪无宿储，徭役犹未已。
方惭不耕者，禄食出闾里。
+++韦应物
++++园亭览物
积雨时物变，夏绿满园新。
残花已落实，高笋半成筠。
守此幽栖地，自是忘机人。
+++韦应物
++++观沣水涨
夏雨万壑凑，沣涨暮浑浑。
草木盈川谷，澶漫一平吞。
槎梗方瀰泛，涛沫亦洪翻。
北来注泾渭，所过无安源。
云岭同昏黑，观望悸心魂。
舟人空敛棹，风波正自奔。
+++韦应物
++++陪王卿郎中游南池
鹓鸿俱失侣，同为此地游。
露浥荷花气，风散柳园秋。
烟草凝衰屿，星汉泛归流。
林高初上月，塘深未转舟。
清言屡往复，华樽始献酬。
终忆秦川赏，端坐起离忧。
+++韦应物
++++南园陪王卿游瞩
形迹虽拘检，世事澹无心。
郡中多山水，日夕听幽禽。
几阁文墨暇，园林春景深。
杂花芳意散，绿池暮色沉。
君子有高躅，相携在幽寻。
一酌何为贵，可以写冲襟。
+++韦应物
++++游西山
时事方扰扰，幽赏独悠悠。
弄泉朝涉涧，采石夜归州。
挥翰题苍峭，下马历嵌丘。
所爱唯山水，到此即淹留。
+++韦应物
++++春游南亭
川明气已变，岩寒云尚拥。
南亭草心绿，春塘泉脉动。
景煦听禽响，雨馀看柳重。
逍遥池馆华，益愧专城宠。
+++韦应物
++++再游西山
南谯古山郡，信是高人居。
自叹乏弘量，终朝亲簿书。
于时忽命驾，秋野正萧疏。
积逋诚待责，寻山亦有馀。
测测石泉冷，暧暧烟谷虚。
中有释门子，种果结茅庐。
出身厌名利，遇境即踌躇。
守直虽多忤，视险方晏如。
况将尘埃外，襟抱从此舒。
+++韦应物
++++游灵岩寺
始入松路永，独忻山寺幽。
不知临绝槛，乃见西江流。
吴岫分烟景，楚甸散林丘。
方悟关塞眇，重轸故园愁。
闻钟戒归骑，憩涧惜良游。
地疏泉谷狭，春深草木稠。
兹焉赏未极，清景期杪秋。
+++韦应物
++++与卢陟同游永定寺北池僧斋
密竹行已远，子规啼更深。
绿池芳草气，闲斋春树阴。
晴蝶飘兰径，游蜂绕花心。
不遇君携手，谁复此幽寻。
+++韦应物
++++游溪
野水烟鹤唳，楚天云雨空。
玩舟清景晚，垂钓绿蒲中。
落花飘旅衣，归流澹清风。
缘源不可极，远树但青葱。
+++韦应物
++++游开元精舍
夏衣始轻体，游步爱僧居。
果园新雨后，香台照日初。
绿阴生昼静，孤花表春馀。
符竹方为累，形迹一来疏。
+++韦应物
++++襄武馆游眺
州民知礼让，讼简得遨游。
高亭凭古地，山川当暮秋。
是时粳稻熟，西望尽田畴。
仰恩惭政拙，念劳喜岁收。
澹泊风景晏，缭绕云树幽。
节往情恻恻，天高思悠悠。
嘉宾幸云集，芳樽始淹留。
还希习池赏，聊以驻鸣驺。
+++韦应物
++++秋景诣琅琊精舍
屡访尘外迹，未穷幽赏情。
高秋天景远，始见山水清。
上陟岩殿憩，暮看云壑平。
苍茫寒色起，迢递晚钟鸣。
意有清夜恋，身为符守婴。
悟言缁衣子，萧洒中林行。
+++韦应物
++++同韩郎中闲庭南望秋景
朝下抱馀素，地高心本闲。
如何趋府客，罢秩见秋山。
疏树共寒意，游禽同暮还。
因君悟清景，西望一开颜。
+++韦应物
++++慈恩精舍南池作
清境岂云远，炎氛忽如遗。
重门布绿阴，菡萏满广池。
石发散清浅，林光动涟漪。
缘崖摘紫房，扣槛集灵龟。
浥浥馀露气，馥馥幽襟披。
积喧忻物旷，耽玩觉景驰。
明晨复趋府，幽赏当反思。
+++韦应物
++++雨夜宿清都观
灵飙动阊阖，微雨洒瑶林。
复此新秋夜，高阁正沉沉。
旷岁恨殊迹，兹夕一披襟。
洞户含凉气，网轩构层阴。
况自展良友，芳樽遂盈斟。
适悟委前妄，清言怡道心。
岂恋腰间绶，如彼笼中禽。
+++韦应物
++++善福精舍秋夜迟诸君
广庭独闲步，夜色方湛然。
丹阁已排云，皓月更高悬。
繁露降秋节，苍林郁芊芊。
仰观天气凉，高咏古人篇。
抚己亮无庸，结交赖群贤。
属予翘思时，方子中夜眠。
相去隔城阙，佳期屡徂迁。
如何日夕待，见月三四圆。
+++韦应物
++++东郊
吏舍跼终年，出郊旷清曙。
杨柳散和风，青山澹吾虑。
依丛适自憩，缘涧还复去。
微雨霭芳原，春鸠鸣何处。
乐幽心屡止，遵事迹犹遽。
终罢斯结庐，慕陶真可庶。
+++韦应物
++++秋郊作
清露澄境远，旭日照林初。
一望秋山净，萧条形迹疏。
登原忻时稼，采菊行故墟。
方愿沮溺耦，淡泊守田庐。
+++韦应物
++++行宽禅师院
北望极长廊，斜扉映丛竹。
亭午一来寻，院幽僧亦独。
唯闻山鸟啼，爱此林下宿。
+++韦应物
++++神静师院
青苔幽巷遍，新林露气微。
经声在深竹，高斋独掩扉。
憩树爱岚岭，听禽悦朝晖。
方耽静中趣，自与尘事违。
+++韦应物
++++精舍纳凉
山景寂已晦，野寺变苍苍。
夕风吹高殿，露叶散林光。
清钟始戒夜，幽禽尚归翔。
谁复掩扉卧，不咏南轩凉。
+++韦应物
++++蓝岭精舍
石壁精舍高，排云聊直上。
佳游惬始愿，忘险得前赏。
崖倾景方晦，谷转川如掌。
绿林含萧条，飞阁起弘敞。
道人上方至，清夜还独往。
日落群山阴，天秋百泉响。
所嗟累已成，安得长偃仰。
+++韦应物
++++道晏寺主院
北邻有幽竹，潜筠穿我庐。
往来地已密，心乐道者居。
残花回往节，轻条荫夏初。
闻钟北窗起，啸傲永日馀。
+++韦应物
++++义演法师西斋
结茅临绝岸，隔水闻清磬。
山水旷萧条，登临散情性。
稍指缘原骑，还寻汲涧径。
长啸倚亭树，怅然川光暝。
+++韦应物
++++澄秀上座院
缭绕西南隅，鸟声转幽静。
秀公今不在，独礼高僧影。
林下器未收，何人适煮茗。
+++韦应物
++++至西峰兰若受田妇馈
攀崖复缘涧，遂造幽人居。
鸟鸣泉谷暖，土起萌甲舒。
聊登石楼憩，下玩潭中鱼。
田妇有嘉献，泼撒新岁馀。
常怪投钱饮，事与贤达疏。
今我何为答，鳏寡欲焉如。
+++韦应物
++++昙智禅师院
高年不复出，门径众草生。
时夏方新雨，果药发馀荣。
疏澹下林景，流暮幽禽情。
身名两俱遣，独此野寺行。
+++韦应物
++++起度律师同居东斋院
释子喜相偶，幽林俱避喧。
安居同僧夏，清夜讽道言。
对阁景恒晏，步庭阴始繁。
逍遥无一事，松风入南轩。
+++韦应物
++++游琅琊山寺
受命恤人隐，兹游久未遑。
鸣驺响幽涧，前旌耀崇冈。
青冥台砌寒，绿缛草木香。
填壑跻花界，叠石构云房。
经制随岩转，缭绕岂定方。
新泉泄阴壁，高萝荫绿塘。
攀林一栖止，饮水得清凉。
物累诚可遣，疲氓终未忘。
还归坐郡阁，但见山苍苍。
+++韦应物
++++同越琅琊山
石门有雪无行迹，松壑凝烟满众香。
馀食施庭寒鸟下，破衣挂树老僧亡。
+++韦应物
++++诣西山深师
曹溪旧弟子，何缘住此山。
世有征战事，心将流水闲。
扫林驱虎出，宴坐一林间。
藩守宁为重，拥骑造云关。
+++韦应物
++++寻简寂观瀑布
蹑石欹危过急涧，攀崖迢递弄悬泉。
犹将虎竹为身累，欲付归人绝世缘。
+++韦应物
++++简寂观西涧瀑布下作
淙流绝壁散，虚烟翠涧深。
丛际松风起，飘来洒尘襟。
窥萝玩猿鸟，解组傲云林。
茶果邀真侣，觞酌洽同心。
旷岁怀兹赏，行春始重寻。
聊将横吹笛，一写山水音。
+++韦应物
++++游南斋
池上鸣佳禽，僧斋日幽寂。
高林晚露清，红药无人摘。
春水不生烟，荒冈筠翳石。
不应朝夕游，良为蹉跎客。
+++韦应物
++++南园
清露夏天晓，荒园野气通。
水禽遥泛雪，池莲迥披红。
幽林讵知暑，环舟似不穷。
顿洒尘喧意，长啸满襟风。
+++韦应物
++++西亭
亭宇丽朝景，帘牖散暄风。
小山初构石，珍树正然红。
弱藤已扶树，幽兰欲成丛。
芳心幸如此，佳人时不同。
+++韦应物
++++夏景园庐
群木昼阴静，北窗凉气多。
闲居逾时节，夏云已嵯峨。
搴叶爱繁绿，缘涧弄惊波。
岂为论夙志，对此青山阿。
+++韦应物
++++夏至避暑北池
昼晷已云极，宵漏自此长。
未及施政教，所忧变炎凉。
公门日多暇，是月农稍忙。
高居念田里，苦热安可当。
亭午息群物，独游爱方塘。
门闭阴寂寂，城高树苍苍。
绿筠尚含粉，圆荷始散芳。
于焉洒烦抱，可以对华觞。
+++韦应物
++++题从侄成绪西林精舍书斋
栖身齿多暮，息心君独少。
慕谢始精文，依僧欲观妙。
冽泉前阶注，清池北窗照。
果药杂芬敷，松筠疏蒨峭。
屡跻幽人境，每肆芳辰眺。
采栗玄猿窟，撷芝丹林峤。
纻衣岂寒御，蔬食非饥疗。
虽甘巷北单，岂塞青紫耀。
郡有优贤榻，朝编贡士诏。
欲同朱轮载，勿惮移文诮。
+++韦应物
++++题郑弘宪侍御遗爱草堂
居士近依僧，青山结茅屋。
疏松映岚晚，春池含苔绿。
繁华冒阳岭，新禽响幽谷。
长啸攀乔林，慕兹高世躅。
+++韦应物
++++同元锡题琅琊寺
适从郡邑喧，又兹三伏热。
山中清景多，石罅寒泉洁。
花香天界事，松竹人间别。
殿分岚岭明，磴临悬壑绝。
昏旭穷陟降，幽显尽披阅。
嶔骇风雨区，寒知龙蛇穴。
情虚澹泊生，境寂尘妄灭。
经世岂非道，无为厌车辙。
+++韦应物
++++题郑拾遗草堂
借地结茅栋，横竹挂朝衣。
秋园雨中绿，幽居尘事违。
阴井夕虫乱，高林霜果稀。
子有白云意，构此想岩扉。

++上卷一百九十三
  
+++韦应物
++++咏玉
乾坤有精物，至宝无文章。
雕琢为世器，真性一朝伤。
+++韦应物
++++咏露珠
秋荷一滴露，清夜坠玄天。
将来玉盘上，不定始知圆。
+++韦应物
++++咏水精
映物随颜色，含空无表里。
持来向明月，的皪愁成水。
+++韦应物
++++咏珊瑚
绛树无花叶，非石亦非琼。
世人何处得，蓬莱石上生。
+++韦应物
++++咏琉璃
有色同寒冰，无物隔纤尘。
象筵看不见，堪将对玉人。
+++韦应物
++++咏琥珀
曾为老茯神，本是寒松液。
蚊蚋落其中，千年犹可觌。
+++韦应物
++++咏晓
军中始吹角，城上河初落。
深沉犹隐帷，晃朗先分阁。
+++韦应物
++++咏夜
明从何处去，暗从何处来。
但觉年年老，半是此中催。
+++韦应物
++++咏声
万物自生听，太空恒寂寥。
还从静中起，却向静中消。
+++韦应物
++++任洛阳丞请告一首
方凿不受圆，直木不为轮。
揆材各有用，反性生苦辛。
折腰非吾事，饮水非吾贫。
休告卧空馆，养病绝嚣尘。
游鱼自成族，野鸟亦有群。
家园杜陵下，千岁心氛氲。
天晴嵩山高，雪后河洛春。
乔木犹未芳，百草日已新。
著书复何为，当去东皋耘。
+++韦应物
++++县斋
仲春时景好，草木渐舒荣。
公门且无事，微雨园林清。
决决水泉动，忻忻众鸟鸣。
闲斋始延瞩，东作兴庶氓。
即事玩文墨，抱冲披道经。
于焉日淡泊，徒使芳尊盈。
+++韦应物
++++晚出府舍与独孤兵曹、令狐士曹南寻朱雀街归里第
分曹幸同简，联骑方惬素。
还从广陌归，不觉青山暮。
翻翻鸟未没，杳杳钟犹度。
寻草远无人，望山多枉路。
聊参世士迹，尝得静者顾。
出入虽见牵，忘身缘所晤。
+++韦应物
++++休暇东斋
由来束带士，请谒无朝暮。
公暇及私身，何能独闲步。
摘叶爱芳在，扪竹怜粉污。
岸帻偃东斋，夏天清晓露。
怀仙阅真诰，贻友题幽素。
荣达颇知疏，恬然自成度。
绿苔日已满，幽寂谁来顾。
+++韦应物
++++夜直省中
河汉有秋意，南宫生早凉。
玉漏殊杳杳，云阙更苍苍。
华灯发新焰，轻烟浮夕香。
顾迹知为忝，束带愧周行。
+++韦应物
++++郡内闲居
栖息绝尘侣，孱钝得自怡。
腰悬竹使符，心与庐山缁。
永日一酣寝，起坐兀无思。
长廊独看雨，众药发幽姿。
今夕已云罢，明晨复如斯。
何事能为累，宠辱岂要辞。
+++韦应物
++++燕居即事
萧条竹林院，风雨丛兰折。
幽鸟林上啼，青苔人迹绝。
燕居日已永，夏木纷成结。
几阁积群书，时来北窗阅。
+++韦应物
++++幽居
贵贱虽异等，出门皆有营。
独无外物牵，遂此幽居情。
微雨夜来过，不知春草生。
青山忽已曙，鸟雀绕舍鸣。
时与道人偶，或随樵者行。
自当安蹇劣，谁谓薄世荣。
+++韦应物
++++野居书情
世事日可见，身名良蹉跎。
尚瞻白云岭，聊作负薪歌。
+++韦应物
++++郊居言志
负暄衡门下，望云归远山。
但要尊中物，馀事岂相关。
交无是非责，且得任疏顽。
日夕临清涧，逍遥思虑闲。
出去唯空屋，弊箦委窗间。
何异林栖鸟，恋此复来还。
世荣斯独已，颓志亦何攀。
唯当岁丰熟，闾里一欢颜。
+++韦应物
++++夏景端居即事
北斋有凉气，嘉树对层城。
重门永日掩，清池夏云生。
遇此庭讼简，始闻蝉初鸣。
逾怀故园怆，默默以缄情。
+++韦应物
++++始至郡
湓城古雄郡，横江千里驰。
高树上迢递，峻堞绕欹危。
井邑烟火晚，郊原草树滋。
洪流荡北阯，崇岭郁南圻。
斯民本乐生，逃逝竟何为。
旱岁属荒歉，旧逋积如坻。
到郡方逾月，终朝理乱丝。
宾朋未及宴，简牍已云疲。
昔贤播高风，得守愧无施。
岂待干戈戢，且愿抚惸嫠。
+++韦应物
++++郡中西斋
似与尘境绝，萧条斋舍秋。
寒花独经雨，山禽时到州。
清觞养真气，玉书示道流。
岂将符守恋，幸已栖心幽。
+++韦应物
++++新理西斋
方将氓讼理，久翳西斋居。
草木无行次，闲暇一芟除。
春阳土脉起，膏泽发生初。
养条刊朽枿，护药锄秽芜。
稍稍觉林耸，历历忻竹疏。
始见庭宇旷，顿令烦抱舒。
兹焉即可爱，何必是吾庐。
+++韦应物
++++晓坐西斋
冬冬城鼓动，稍稍林鸦去。
柳意不胜春，岩光已知曙。
寝斋有单祶，灵药为朝茹。
盥漱忻景清，焚香澄神虑。
公门自常事，道心宁易处。
+++韦应物
++++郡斋卧疾绝句
香炉宿火灭，兰灯宵影微。
秋斋独卧病，谁与覆寒衣。
+++韦应物
++++寓居永定精舍
（苏州）
政拙忻罢守，闲居初理生。
家贫何由往，梦想在京城。
野寺霜露月，农兴羁旅情。
聊租二顷田，方课子弟耕。
眼暗文字废，身闲道心精。
即与人群远，岂谓是非婴。
+++韦应物
++++永定寺喜辟强夜至
子有新岁庆，独此苦寒归。
夜叩竹林寺，山行雪满衣。
深炉正燃火，空斋共掩扉。
还将一尊对，无言百事违。
+++韦应物
++++野居
结发屡辞秩，立身本疏慢。
今得罢守归，幸无世欲患。
栖止且偏僻，嬉游无早宴。
逐兔上坡冈，捕鱼缘赤涧。
高歌意气在，贳酒贫居惯。
时启北窗扉，岂将文墨间。
+++韦应物
++++同褒子秋斋独宿
山月皎如烛，风霜时动竹。
夜半鸟惊栖，窗间人独宿。
+++韦应物
++++饵黄精
灵药出西山，服食采其根。
九蒸换凡骨，经著上世言。
候火起中夜，馨香满南轩。
居感众灵，药术启妙门。
自怀物外心，岂与俗士论。
终期脱印绶，永与天壤存。
+++韦应物
++++昭国里第听元老师弹琴
竹林高宇霜露清，朱丝玉徽多故情。
暗识啼乌与别鹤，只缘中有断肠声。
+++韦应物
++++野次听元昌奏横吹
立马莲塘吹横笛，微风动柳生水波。
北人听罢泪将落，南朝曲中怨更多。
+++韦应物
++++楼中阅清管
山阳遗韵在，林端横吹惊。
响迥凭高阁，曲怨绕秋城。
淅沥危叶振，萧瑟凉气生。
始遇兹管赏，已怀故园情。
+++韦应物
++++寒食
晴明寒食好，春园百卉开。
彩绳拂花去，轻球度阁来。
长歌送落日，缓吹逐残杯。
非关无烛罢，良为羁思催。
+++韦应物
++++七夕
人世拘形迹，别去间山川。
岂意灵仙偶，相望亦弥年。
夕衣清露湿，晨驾秋风前。
临欢定不住，当为何所牵。
+++韦应物
++++九日
今朝把酒复惆怅，忆在杜陵田舍时。
明年九日知何处，世难还家未有期。
+++韦应物
++++秋夜
暗窗凉叶动，秋天寝席单。
忧人半夜起，明月在林端。
一与清景遇，每忆平生欢。
如何方恻怆，披衣露更寒。
+++韦应物
++++秋夜一绝
高阁渐凝露，凉叶稍飘闱。
忆在南宫直，夜长钟漏稀。
+++韦应物
++++滁城对雪
晨起满闱雪，忆朝阊阖时。
玉座分曙早，金炉上烟迟。
飘散云台下，凌乱桂树姿。
厕迹鸳鹭末，蹈舞丰年期。
今朝覆山郡，寂寞复何为。
+++韦应物
++++雪中
空堂岁已晏，密室独安眠。
压筱夜偏积，覆阁晓逾妍。
连山暗古郡，惊风散一川。
此时骑马出，忽省京华年。
+++韦应物
++++咏春雪
裴回轻雪意，似惜艳阳时。
不悟风花冷，翻令梅柳迟。
+++韦应物
++++对春雪
萧屑杉松声，寂寥寒夜虑。
州贫人吏稀，雪满山城曙。
春塘看幽谷，栖禽愁未去。
开闱正乱流，宁辨花枝处。
+++韦应物
++++对残灯
独照碧窗久，欲随寒烬灭。
幽人将遽眠，解带翻成结。
+++韦应物
++++对芳尊
对芳尊，醉来百事何足论。
遥见青山始一醒，欲著接䍦还复昏。

+++韦应物
++++夜对流萤作
月暗竹亭幽，萤光拂席流。
还思故园夜，更度一年秋。
自惬观书兴，何惭秉烛游。
府中徒冉冉，明发好归休。
+++韦应物
++++对新篁
新绿苞初解，嫩气笋犹香。
含露渐舒叶，抽丛稍自长。
清晨止亭下，独爱此幽篁。
+++韦应物
++++夏花明
夏条绿已密，朱萼缀明鲜。
炎炎日正午，灼灼火俱燃。
翻风适自乱，照水复成妍。
归视窗间字，荧煌满眼前。
+++韦应物
++++对萱草
何人树萱草，对此郡斋幽。
本是忘忧物，今夕重生忧。
丛疏露始滴，芳馀蝶尚留。
还思杜陵圃，离披风雨秋。
+++韦应物
++++见紫荆花
杂英纷已积，含芳独暮春。
还如故园树，忽忆故园人。
+++韦应物
++++玩萤火
时节变衰草，物色近新秋。
度月影才敛，绕竹光复流。
+++韦应物
++++对杂花
朝红争景新，夕素含露翻。
妍姿如有意，流芳复满园。
单栖守远郡，永日掩重门。
不与花为偶，终遣与谁言。
+++韦应物
++++种药
好读神农书，多识药草名。
持缣购山客，移莳罗众英。
不改幽涧色，宛如此地生。
汲井既蒙泽，插楥亦扶倾。
阴颖夕房敛，阳条夏花明。
悦玩从兹始，日夕绕庭行。
州民自寡讼，养闲非政成。
+++韦应物
++++西涧种柳
宰邑乖所愿，黾勉愧昔人。
聊将休暇日，种柳西涧滨。
置锸息微倦，临流睇归云。
封壤自人力，生条在阳春。
成阴岂自取，为茂属他辰。
延咏留佳赏，山水变夕曛。
+++韦应物
++++种瓜
率性方卤莽，理生尤自疏。
今年学种瓜，园圃多荒芜。
众草同雨露，新苗独翳如。
直以春窘迫，过时不得锄。
田家笑枉费，日夕转空虚。
信非吾侪事，且读古人书。
+++韦应物
++++喜园中茶生
洁性不可污，为饮涤尘烦。
此物信灵味，本自出山原。
聊因理郡馀，率尔植荒园。
喜随众草长，得与幽人言。
+++韦应物
++++移海榴
叶有苦寒色，山中霜霰多。
虽此蒙阳景，移根意如何。
+++韦应物
++++郡斋移杉
擢干方数尺，幽姿已苍然。
结根西山寺，来植郡斋前。
新含野露气，稍静高窗眠。
虽为赏心遇，岂有岩中缘。
+++韦应物
++++花径
山花夹径幽，古甃生苔涩。
胡床理事馀，玉琴承露湿。
朝与诗人赏，夜携禅客入。
自是尘外踪，无令吏趋急。
+++韦应物
++++慈恩寺南池秋荷咏
对殿含凉气，裁规覆清沼。
衰红受露多，馀馥依人少。
萧萧远尘迹，飒飒凌秋晓。
节谢客来稀，回塘方独绕。
+++韦应物
++++题桐叶
参差剪绿绮，潇洒覆琼柯。
忆在沣东寺，偏书此叶多。
+++韦应物
++++题石桥
远学临海峤，横此莓苔石。
郡斋三四峰，如有灵仙迹。
方愁暮云滑，始照寒池碧。
自与幽人期，逍遥竟朝夕。
+++韦应物
++++池上
郡中卧病久，池上一来赊。
榆柳飘枯叶，风雨倒横查。
+++韦应物
++++滁州西涧
独怜幽草涧边生，上有黄鹂深树鸣。
春潮带雨晚来急，野渡无人舟自横。
+++韦应物
++++西塞山
势从千里奔，直入江中断。
岚横秋塞雄，地束惊流满。
+++韦应物
++++山耕叟
萧萧垂白发，默默讵知情。
独放寒林烧，多寻虎迹行。
暮归何处宿，来此空山耕。
+++韦应物
++++上方僧
见月出东山，上方高处禅。
空林无宿火，独夜汲寒泉。
不下蓝溪寺，今年三十年。
+++韦应物
++++烟际钟
隐隐起何处，迢迢送落晖。
苍茫随思远，萧散逐烟微。
秋野寂云晦，望山僧独归。
+++韦应物
++++始闻夏蝉
徂夏暑未晏，蝉鸣景已曛。
一听知何处，高树但侵云。
响悲遇衰齿，节谢属离群。
还忆郊园日，独向涧中闻。
+++韦应物
++++射雉
走马上东冈，朝日照野田。
野田双雉起，翻射斗回鞭。
虽无百发中，聊取一笑妍。
羽分绣臆碎，头弛锦鞘悬。
方将悦羁旅，非关学少年。
弢弓一长啸，忆在灞城阡。
+++韦应物
++++夜闻独鸟啼
失侣度山觅，投林舍北啼。
今将独夜意，偏知对影栖。
+++韦应物
++++述园鹿
野性本难畜，玩习亦逾年。
麑班始力直，麚角已苍然。
仰首嚼园柳，俯身饮清泉。
见人若闲暇，蹶起忽低骞。
兹兽有高貌，凡类宁比肩。
不得游山泽，跼促诚可怜。
+++韦应物
++++闻雁
故园眇何处，归思方悠哉。
淮南秋雨夜，高斋闻雁来。
+++韦应物
++++子规啼
高林滴露夏夜清，南山子规啼一声。
邻家孀妇抱儿泣，我独展转何时明。
+++韦应物
++++始建射侯
男子本悬弧，有志在四方。
虎竹忝明命，熊侯始张皇。
宾登时事毕，诸将备戎装。
星飞的屡破，鼓噪武更扬。
曾习邹鲁学，亦陪鸳鹭翔。
一朝愿投笔，世难激中肠。
+++韦应物
++++仙人祠
苍岑古仙子，清庙閟华容。
千载去寥廓，白云遗旧踪。
归来灞陵上，犹见最高峰。
+++韦应物
++++鹧鸪啼
（一作李峤诗）
可怜鹧鸪飞，飞向树南枝。
南枝日照暖，北枝霜露滋。
露滋不堪栖，使我夜常啼。
愿逢云中鹤，衔我向寥廓。
愿作城上乌，一年生九雏。
何不旧巢住，枝弱不得去。
何意道苦辛，客子常畏人。

++上卷一百九十四
  
+++韦应物
++++长安道
汉家宫殿含云烟，两宫十里相连延。
晨霞出没弄丹阙，春雨依微自甘泉。
春雨依微春尚早，长安贵游爱芳草。
宝马横来下建章，香车却转避驰道。
贵游谁最贵，卫霍世难比。
何能蒙主恩，幸遇边尘起。
归来甲第拱皇居，朱门峨峨临九衢。
中有流苏合欢之宝帐，一百二十凤凰罗列含明珠。
下有锦铺翠被之粲烂，博山吐香五云散。
丽人绮阁情飘飖，头上鸳钗双翠翘。
低鬟曳袖回春雪，聚黛一声愁碧霄。
山珍海错弃藩篱，烹犊炰羔如折葵。
既请列侯封部曲，还将金印授庐儿。
欢荣若此何所苦，但苦白日西南驰。

+++韦应物
++++行路难
（一作连环歌）
荆山之白玉兮，良工雕琢双环连，月蚀中央镜心穿。
故人赠妾初相结，恩在环中寻不绝。
情厚薄苦须臾，昔似连环今似玦。
连环可碎不可离，如何物在人自移。
上客勿遽欢，听妾歌路难。
旁人见环环可怜。
不知中有长恨端。
+++韦应物
++++横塘行
妾家住横塘，夫婿郗家郎。
玉盘的历双白鱼，宝簟玲珑透象床。
象床可寝鱼可食，不知郎意何南北。
岸上种莲岂得生，池中种槿岂得成。
丈夫一去花落树，妾独夜长心未平。

+++韦应物
++++贵游行
汉帝外家子，恩泽少封侯。
垂杨拂白马，晓日上青楼。
上有颜如玉，高情世无俦。
轻裾含碧烟，窈窕似云浮。
良时无还景，促节为我讴。
忽闻艳阳曲，四坐亦已柔。
宾友仰称叹，一生何所求。
平明击钟食，入夜乐未休。
风雨愆岁候，兵戎横九州。
焉知坐上客，草草心所忧。
+++韦应物
++++酒肆行
豪家沽酒长安陌，一旦起楼高百尺。
碧疏玲珑含春风，银题彩帜邀上客。
回瞻丹凤阙，直视乐游苑。
四方称赏名已高，五陵车马无近远。
晴景悠扬三月天，桃花飘俎柳垂筵。
繁丝急管一时合，他垆邻肆何寂然。
主人无厌且专利，百斛须臾一壶费。
初醲后薄为大偷，饮者知名不知味。
深门潜酝客来稀，终岁醇醲味不移。
长安酒徒空扰扰，路傍过去那得知。
+++韦应物
++++相逢行
二十登汉朝，英声迈今古。
适从东方来，又欲谒明主。
犹酣新丰酒，尚带灞陵雨。
邂逅两相逢，别来问寒暑。
宁知白日晚，暂向花间语。
忽闻长乐钟，走马东西去。
+++韦应物
++++乌引雏
日出照东城，春乌鸦鸦雏和鸣。
雏和鸣，羽犹短。
巢在深林春正寒，引飞欲集东城暖。
群雏缡褷睥睨高，举翅不及坠蓬蒿。
雄雌来去飞又引，音声上下惧鹰隼。
引雏乌，尔心急急将何如，何得比日搜索雀卵啖尔雏。
+++韦应物
++++鸢夺巢
野鹊野鹊巢林梢，鸱鸢恃力夺鹊巢。
吞鹊之肝啄鹊脑，窃食偷居还自保。
凤凰五色百鸟尊，知鸢为害何不言。
霜鹯野鹞得残肉，同啄膻腥不肯逐。
可怜百鸟纷纵横，虽有深林何处宿。

+++韦应物
++++燕衔泥
衔泥燕，声喽喽，尾涎涎。
秋去何所归，春来复相见。
岂不解决绝高飞碧云里，何为地上衔泥滓。
衔泥虽贱意有营，杏梁朝日巢欲成。
不见百鸟畏人林野宿，翻遭网罗俎其肉，未若衔泥入华屋。
燕衔泥，百鸟之智莫与齐。
+++韦应物
++++鼙鼓行
淮海生云暮惨澹，广陵城头鼙鼓暗，寒声坎坎风动边。
忽似孤城万里绝，四望无人烟。
又如虏骑截辽水，胡马不食仰朔天。
座中亦有燕赵士，闻鼙不语客心死。
何况鳏孤火绝无晨炊，独妇夜泣官有期。
+++韦应物
++++古剑行
千年土中两刃铁，土蚀不入金星灭。
沉沉青脊鳞甲满，蛟龙无足蛇尾断，忽欲飞动中有灵。
豪士得之敌国宝，仇家举意半夜鸣。
小儿女子不可近，龙蛇变化此中隐。
夏云奔走雷阗阗，恐成霹雳飞上天。
+++韦应物
++++金谷园歌
石氏灭，金谷园中水流绝。
当时豪右争骄侈，锦为步障四十里。
东风吹花雪满川，紫气凝阁朝景妍。
洛阳陌上人回首，丝竹飘飖入青天。
晋武平吴恣欢燕，馀风靡靡朝廷变。
嗣世衰微谁肯忧，二十四友日日空追游。
追游讵可足，共惜年华促。
祸端一发埋恨长，百草无情春自绿。
+++韦应物
++++温泉行
出身天宝今年几，顽钝如锤命如纸。
作官不了却来归，还是杜陵一男子。
北风惨惨投温泉，忽忆先皇游幸年。
身骑厩马引天仗，直入华清列御前。
玉林瑶雪满寒山，上升玄阁游绛烟。
平明羽卫朝万国，车马合沓溢四鄽。
蒙恩每浴华池水，扈猎不蹂渭北田。
朝廷无事共欢燕，美人丝管从九天。
一朝铸鼎降龙驭，小臣髯绝不得去。
今来萧瑟万井空，唯见苍山起烟雾。
可怜蹭蹬失风波，仰天大叫无奈何。
弊裘羸马冻欲死，赖遇主人杯酒多。
+++韦应物
++++学仙二首
昔有道士求神仙，灵真下试心确然。
千钧巨石一发悬，卧之石下十三年。
存道忘身一试过，名奏玉皇乃升天。
云气冉冉渐不见，留语弟子但精坚。
石上凿井欲到水，惰心一起中路止。
岂不见古来三人俱弟兄，结茅深山读仙经。
上有青冥倚天之绝壁，下有飕飗万壑之松声。
仙人变化为白鹿，二弟玩之兄诵读。
读多七过可乞言，为子心精得神仙。
可怜二弟仰天泣，一失毫厘千万年。
+++韦应物
++++广陵行
雄藩镇楚郊，地势郁岧峣。
双旌拥万戟，中有霍嫖姚。
海云助兵气，宝货益军饶。
严城动寒角，晚骑踏霜桥。
翕习英豪集，振奋士卒骁。
列郡何足数，趋拜等卑寮。
日宴方云罢，人逸马萧萧。
忽如京洛间，游子风尘飘。
归来视宝剑，功名岂一朝。
+++韦应物
++++萼绿华歌
有一人兮升紫霞，书名玉牒兮萼绿华。
仙容矫矫兮杂瑶珮，轻衣重重兮蒙绛纱。
云雨愁思兮望淮海，鼓吹萧条兮驾龙车。
世淫浊兮不可降，胡不来兮玉斧家。
+++韦应物
++++王母歌
（一作玉女歌）
众仙翼神母，羽盖随云起。
上游玄极杳冥中，下看东海一杯水。
海畔种桃经几时，千年开花千年子。
玉颜眇眇何处寻，世上茫茫人自死。
+++韦应物
++++马明生遇神女歌
学仙贵功亦贵精，神女变化感马生。
石壁千寻启双检，中有玉堂铺玉簟。
立之一隅不与言，玉体安隐三日眠。
马生一立心转坚，知其丹白蒙哀怜。
安期先生来起居，请示金铛玉佩天皇书。
神女呵责不合见，仙子谢过手足战。
大瓜玄枣冷如冰，海上摘来朝霞凝。
赐仙复坐对食讫，颔之使去随烟升。
乃言马生合不死，少姑教敕令付尔。
安期再拜将生出，一授素书天地毕。
+++韦应物
++++石鼓歌
周宣大猎兮岐之阳，刻石表功兮炜煌煌。
石如鼓形数止十，风雨缺讹苔藓涩。
今人濡纸脱其文，既击既扫白黑分。
忽开满卷不可识，惊潜动蛰走云云。
喘逶迤，相纠错，乃是宣王之臣史籀作。
一书遗此天地间，精意长存世冥寞。
秦家祖龙还刻石，碣石之罘李斯迹。
世人好古犹共传，持来比此殊悬隔。
+++韦应物
++++宝观主白鸲鹆歌
鸲鹆鸲鹆，众皆如漆，尔独如玉。
鸲之鹆之，众皆蓬蒿下，尔自三山来。
三山处子下人间，绰约不妆冰雪颜。
仙鸟随飞来掌上。
来掌上，时拂拭。
人心鸟意自无猜，玉指霜毛本同色。
有时一去凌苍苍，朝游汗漫暮玉堂。
巫峡雨中飞暂湿，杏花林里过来香。
日夕依仁全羽翼，空欲衔环非报德。
岂不及阿母之家青鸟儿，汉宫来往传消息。
+++韦应物
++++弹棋歌
园天方地局，二十四气子。
刘生绝艺难对曹，客为歌其能，请从中央起。
中央转斗破欲阑，零落势背谁能弹。
此中举一得六七，旋风忽散霹雳疾。
履机乘变安可当，置之死地翻取强。
不见短兵反掌收已尽，唯有猛士守四方。
四方又何难，横击且缘边。
岂如昆明与碣石，一箭飞中隔远天。
神安志惬动十全，满堂惊视谁得然。

++上卷一百九十五
  
+++韦应物
++++听莺曲
东方欲曙花冥冥，啼莺相唤亦可听。
乍去乍来时近远，才闻南陌又东城。
忽似上林翻下苑，绵绵蛮蛮如有情。
欲啭不啭意自娇，羌儿弄笛曲未调。
前声后声不相及，秦女学筝指犹涩。
须臾风暖朝日暾，流音变作百鸟喧。
谁家懒妇惊残梦，何处愁人忆故园。
伯劳飞过声跼促，戴胜下时桑田绿。
不及流莺日日啼花间，能使万家春意闲。
有时断续听不了，飞去花枝犹袅袅。
还栖碧树锁千门，春漏方残一声晓。
+++韦应物
++++白沙亭逢吴叟歌
龙池宫里上皇时，罗衫宝带香风吹。
满朝豪士今已尽，欲话旧游人不知。
白沙亭上逢吴叟，爱客脱衣且沽酒。
问之执戟亦先朝，零落难艰却负樵。
亲观文物蒙雨露，见我昔年侍丹霄。
冬狩春祠无一事，欢游洽宴多颁赐。
尝陪月夕竹宫斋，每返温泉灞陵醉。
星岁再周十二辰，尔来不语今为君。
盛时忽去良可恨，一生坎壈何足云。
+++韦应物
++++送褚校书归旧山歌
握珠不返泉，匣玉不归山。
明皇重士亦如此，忽怪褚生何得还。
方称羽猎赋，未拜兰台职。
汉箧亡书已暗传，嵩丘遗简还能识。
朝朝待诏青锁闱，中有万年之树蓬莱池。
世人仰望栖此地，生独徘徊意何为。
故山可往薇可采，一自人间星岁改。
藏书壁中苔半侵，洗药泉中月还在。
春风饮饯灞陵原，莫厌归来朝市喧。
不见东方朔，避世从容金马门。
+++韦应物
++++五弦行
美人为我弹五弦，尘埃忽静心悄然。
刀幽磬初相触，千珠贯断落寒玉。
中曲又不喧，徘徊夜长月当轩。
如伴风流萦艳雪，更逐落花飘御园。
独凤寥寥有时隐，碧霄来下听还近。
燕姬有恨楚客愁，言之不尽声能尽。
末曲感我情，解幽释结和乐生。
壮士有仇未得报，拔剑欲去愤已平，夜寒酒多愁遽明。

+++韦应物
++++骊山行
君不见开元至化垂衣裳，厌坐明堂朝万方。
访道灵山降圣祖，沐浴华池集百祥。
千乘万骑被原野，云霞草木相辉光。
禁仗围山晓霜切，离宫积翠夜漏长。
玉阶寂历朝无事，碧树萎蕤寒更芳。
三清小鸟传仙语，九华真人奉琼浆。
下元昧爽漏恒秩，登山朝礼玄元室。
翠华稍隐天半云，丹阁光明海中日。
羽旗旄节憩瑶台，清丝妙管从空来。
万井九衢皆仰望，彩云白鹤方徘徊。
凭高览古嗟寰宇，造化茫茫思悠哉。
秦川八水长缭绕，汉氏五陵空崔嵬。
乃言圣祖奉丹经，以年为日亿万龄。
苍生咸寿阴阳泰，高谢前王出尘外。
英豪共理天下晏，戎夷詟伏兵无战。
时丰赋敛未告劳，海阔珍奇亦来献。
干戈一起文武乖，欢娱已极人事变。
圣皇弓剑坠幽泉，古木苍山闭宫殿。
缵承鸿业圣明君，威震六合驱妖氛。
太平游幸今可待，汤泉岚岭还氛氲。
+++韦应物
++++汉武帝杂歌三首
汉武好神仙，黄金作台与天近。
王母摘桃海上还，感之西过聊问讯。
欲来不来夜未央，殿前青鸟先回翔。
绿鬓萦云裾曳雾，双节飘飖下仙步。
白日分明到世间，碧空何处来时路。
玉盘捧桃将献君，踟蹰未去留彩云。
海水桑田几翻覆，中间此桃四五熟。
可怜穆满瑶池燕，正值花开不得荐。
花开子熟安可期，邂逅能当汉武时。
颜如芳华洁如玉，心念我皇多嗜欲。
虽留桃核桃有灵，人间粪土种不生。
由来在道岂在药，徒劳方士海上行。
掩扇一言相谢去，如烟非烟不知处。
金茎孤峙兮凌紫烟，汉宫美人望杳然。
通天台上月初出，承露盘中珠正圆。
珠可饮，寿可永。
武皇南面曙欲分，从空下来玉杯冷。
世间彩翠亦作囊，八月一日仙人方。
仙方称上药，静者服之常绰约。
柏梁沉饮自伤神，犹闻驻颜七十春。
乃知甘醲皆是腐肠物，独有淡泊之水能益人。
千载金盘竟何处，当时铸金恐不固。
蔓草生来春复秋，碧天何言空坠露。
汉天子，观风自南国。
浮舟大江屹不前，蛟龙索斗风波黑。
春秋方壮雄武才，弯弧叱浪连山开。
愕然观者千万众，举麾齐呼一矢中。
死蛟浮出不复灵，舳舻千里江水清。
鼓鼙馀响数日在，天吴深入鱼鳖惊。
左有佽飞落霜翮，右有孤儿贯犀革。
何为临深亲射蛟，示威以夺诸侯魄。
威可畏，皇可尊。
平田校猎书犹陈，此日从臣何不言。
独有威声振千古，君不见后嗣尊为武。
+++韦应物
++++棕榈蝇拂歌
棕榈为拂登君席，青蝇掩乱飞四壁。
文如轻罗散如发，马尾牦牛不能絜。
柄出湘江之竹碧玉寒，上有纤罗萦缕寻未绝。
左挥右洒繁暑清，孤松一枝风有声。
丽人纨素可怜色，安能点白还为黑。
+++韦应物
++++信州录事参军常曾古鼎歌
三年纠一郡，独饮寒泉井。
江南铸器多铸银，罢官无物唯古鼎。
雕螭刻篆相错盘，地中岁久青苔寒。
左对苍山右流水，云有古来葛仙子。
葛仙埋之何不还，耕者鎗然得其间。
持示世人不知宝，劝君炼丹永寿考。
+++韦应物
++++夏冰歌
出自玄泉杳杳之深井，汲在朱明赫赫之炎辰。
九天含露未销铄，阊阖初开赐贵人。
碎如坠琼方截璐，粉壁生寒象筵布。
玉壶纨扇亦玲珑，座有丽人色俱素。
咫尺炎凉变四时，出门焦灼君讵知。
肥羊甘醴心闷闷，饮此莹然何所思。
当念阑干凿者苦，腊月深井汗如雨。
+++韦应物
++++鼋头山神女歌
鼋头之山，直上洞庭连青天。
苍苍烟树闭古庙，中有蛾眉成水仙。
水府沉沉行路绝，蛟龙出没无时节。
魂同魍魉潜太阴，身与空山长不灭。
东晋永和今几代，云发素颜犹盼睐。
阴深灵气静凝美，的砾龙绡杂琼珮。
山精木魅不敢亲，昏明想像如有人。
蕙兰琼芳积烟露，碧窗松月无冬春。
舟客经过奠椒醑，巫女南音歌激楚。
碧水冥空惟鸟飞，长天何处云随雨。
红渠绿蘋芳意多，玉灵荡漾凌清波。
孤峰绝岛俨相向，鬼啸猿啼垂女萝。
皓雪琼枝殊异色，北方绝代徒倾国。
云没烟销不可期，明堂翡翠无人得。
精灵变态状无方，游龙宛转惊鸿翔。
湘妃独立九疑暮，汉女菱歌春日长。
始知仙事无不有，可惜吴宫空白首。

+++韦应物
++++寇季膺古刀歌
古刀寒锋青槭槭，少年交结平陵客。
求之时代不可知，千痕万穴如星离。
重叠泥沙更剥落，纵横鳞甲相参差。
古物有灵知所适，貂裘拂之横广席。
阴森白日掩云虹，错落池光动金碧。
君宝此夸绝代，求之不得心常爱。
厌见今时绕指柔，片锋折刃犹堪佩。
高山成谷苍海填，英豪埋没谁所捐。
吴钩断马不知处，几度烟尘今独全。
夜光投人人不畏，知君独识精灵器。
酬恩结思心自知，死生好恶不相弃。
白虎司秋金气清，高天寥落云峥嵘。
月肃风凄古堂净，精芒切切如有声。
何不跨蓬莱，斩长鲸。
世人所好殊辽阔，千金买铅徒一割。
+++韦应物
++++凌雾行
秋城海雾重，职事凌晨出。
浩浩合元天，溶溶迷朗日。
才看含鬓白，稍视沾衣密。
道骑全不分，郊树都如失。
霏微误嘘吸，肤腠生寒栗。
归当饮一杯，庶用蠲斯疾。
+++韦应物
++++乐燕行
良辰且燕乐，乐往不再来。
赵瑟正高张，音响清尘埃。
一弹和妙讴，吹去绕瑶台。
艳雪凌空散，舞罗起徘徊。
辉辉发众颜，灼灼叹令才。
当喧既无寂，中饮亦停杯。
华灯何遽升，驰景忽西颓。
高节亦云立，安能滞不回。
+++韦应物
++++采玉行
官府征白丁，言采蓝谿玉。
绝岭夜无家，深榛雨中宿。
独妇饷粮还，哀哀舍南哭。
+++韦应物
++++难言
掬土移山望山尽，投石填海望海满。
持索捕风几时得，将刀斫水几时断。
未若不相知，中心万仞何由款。
+++韦应物
++++易言
洪炉炽炭燎一毛，大鼎炊汤沃残雪。
疾影随形不觉至，千钧引缕不知绝。
未若同心言，一言和同解千结。
+++韦应物
++++三台二首
一年一年老去，明日后日花开。
未报长安平定，万国岂得衔杯。
冰泮寒塘始绿，雨馀百草皆生。
朝来门阁无事，晚下高斋有情。
+++韦应物
++++上皇三台
不寐倦长更，披衣出户行。
月寒秋竹冷，风切夜窗声。
+++韦应物
++++答畅参军
秉笔振芳步，少年且吏游。
官闲高兴生，夜直河汉秋。
念与清赏遇，方抱沉疾忧。
嘉言忽见赠，良药同所瘳。
高树起栖鸦，晨钟满皇州。
凄清露华动，旷朗景气浮。
偶宦心非累，处喧道自幽。
空虚为世薄，子独意绸缪。
+++韦应物
++++南池宴钱子辛，赋得科斗
临池见科斗，美尔乐有馀。
不忧网与钩，幸得免为鱼。
且愿充文字，登君尺素书。
+++韦应物
++++咏徐正字画青蝇
误点能成物，迷真许一时。
笔端来已久，座上去何迟。
顾白曾无变，听鸡不复疑。
讵劳才子赏，为入国人诗。
+++韦应物
++++虞获子鹿
虞获子鹿，畜之城陬。
园有美草，池有清流。
但见蹶蹶，亦闻呦呦。
谁知其思，岩谷云游。
+++韦应物
++++陪王郎中寻孔征君
俗吏闲居少，同人会面难。
偶随香署客，来访竹林欢。
暮馆花微落，春城雨暂寒。
瓮间聊共酌，莫使宦情阑。
+++韦应物
++++送宫人入道
舍宠求仙畏色衰，辞天素面立天墀。
金丹拟驻千年貌，宝镜休匀八字眉。
公主与收珠翠后，君王看戴角冠时。
从来宫女皆相妒，说著瑶台总泪垂。
+++韦应物
++++和晋陵陆丞早春游望
（一作杜审言诗）
独有宦游人，偏惊物候新。
云霞出海曙，梅柳渡江春。
淑气催黄鸟，晴光照绿蘋。
忽闻歌苦调，归思欲沾巾。
+++韦应物
++++九日
一为吴郡守，不觉菊花开。
始有故园思，且喜众宾来。

++上卷一百九十六
  
+++孟彦深
++++元次山居武昌之樊山，新春大雪，以诗问之
江山十日雪，雪深江雾浓。
起来望樊山，但见群玉峰。
林莺却不语，野兽翻有踪。
山中应大寒，短褐何以完。
皓气凝书帐，清著钓鱼竿。
怀君欲进谒，谿滑渡舟难。
+++刘湾
++++出塞曲
（一作刘济诗）
将军在重围，音信绝不通。
羽书如流星，飞入甘泉宫。
倚是并州儿，少年心胆雄。
一朝随召募，百战争王公。
去年桑干北，今年桑干东。
死是征人死，功是将军功。
汗马牧秋月，疲卒卧霜风。
仍闻左贤王，更将围云中。
+++刘湾
++++云南曲
百蛮乱南方，群盗如猬起。
骚然疲中原，征战从此始。
白门太和城，来往一万里。
去者无全生，十人九人死。
岱马卧阳山，燕兵哭泸水。
妻行求死夫，父行求死子。
苍天满愁云，白骨积空垒。
哀哀云南行，十万同已矣。
+++刘湾
++++李陵别苏武
汉武爱边功，李陵提步卒。
转战单于庭，身随汉军没。
李陵不爱死，心存归汉阙。
誓欲还国恩，不为匈奴屈。
身辱家已无，长居虎狼窟。
胡天无春风，虏地多积雪。
穷阴愁杀人，况与苏武别。
发声天地哀，执手肺肠绝。
白日为我愁，阴云为我结。
生为汉宫臣，死为胡地骨。
万里长相思，终身望南月。
+++刘湾
++++虹县严孝子墓
至性教不及，因心天所资。
礼闻三年丧，尔独终身期。
下由骨肉恩，上报父母慈。
礼闻哭有卒，汝独哀无时。
前有松柏林，荆蓁结朦胧。
墓门白日闭，泣血黄泉中。
草服蔽枯骨，垢容戴飞蓬。
举声哭苍天，万木皆悲风。
+++刘湾
++++对雨愁闷，寄钱大郎中
积雨细纷纷，饥寒命不分。
揽衣愁见肘，窥镜觅从文。
九陌成泥海，千山尽湿云。
龙钟驱款段，到处倍思君。
+++刘湾
++++即席赋露中菊
众芳春竞发，寒菊露偏滋。
受气何曾异，开花独自迟。
晚成犹有分，欲采未过时。
勿弃东篱下，看随秋草衰。
+++孙昌胤
++++遇旅鹤
灵鹤产绝境，昂昂无与俦。
群飞沧海曙，一叫云山秋。
野性方自得，人寰何所求。
时因戏祥风，偶尔来中州。
中州帝王宅，园沼深且幽。
希君惠稻粱，欲并离丹丘。
不然奋飞去，将适汗漫游。
肯作池上鹜，年年空沉浮。
+++孙昌胤
++++清明
清明暮春里，怅望北山陲。
燧火开新焰，桐花发故枝。
沈冥惭岁物，欢宴阻朋知。
不及林间鸟，迁乔并羽仪。
+++孙昌胤
++++和司空曙、刘昚虚九日送人
京邑叹离群，江楼喜遇君。
开筵当九日，泛菊外浮云。
朗咏山川霁，酣歌物色新。
君看酒中意，未肯丧斯文。
+++孙昌胤
++++越裳献白翟
（一作丁仙芝诗）
圣哲符休运，伊皋列上台。
覃恩丹徼远，入贡素翚来。
北阙欣初见，南枝顾未回。
敛容残雪净，矫翼片云开。
驯扰将无惧，翻飞幸莫猜。
甘从上苑里，饮啄自裴回。
+++乔琳
++++绵州越王楼即事
三蜀澄清郡政闲，登楼携酌日跻攀。
顿觉胸怀无俗事，回看掌握是人寰。
滩声曲折涪州水，云影低衔富乐山。
行雁南飞似乡信，忽然西笑向秦关。
+++柳浑
++++牡丹
近来无奈牡丹何，数十千钱买一颗。
今朝始得分明见，也共戎葵不校多。

++上卷一百九十七
  
+++张谓
++++读后汉逸人传二首
子陵没已久，读史思其贤。
谁谓颍阳人，千秋如比肩。
尝闻汉皇帝，曾是旷周旋。
名位苟无心，对君犹可眠。
东过富春渚，乐此佳山川。
夜卧松下月，朝看江上烟。
钓时如有待，钓罢应忘筌。
生事在林壑，悠悠经暮年。
于今七里濑，遗迹尚依然。
高台竟寂寞，流水空潺湲。
庞公南郡人，家在襄阳里。
何处偏来往，襄阳东陂是。
誓将业田种，终得保妻子。
何言二千石，乃欲劝吾仕。
鹳鹊巢茂林，鼋鼍穴深水。
万物从所欲，吾心亦如此。
不见鹿门山，朝朝白云起。
采药复采樵，优游终暮齿。
+++张谓
++++同孙构免官后登蓟楼
昔在五陵时，年少心亦壮。
尝矜有奇骨，必是封侯相。
东走到营州，投身似边将。
一朝去乡国，十载履亭障。
部曲皆武夫，功成不相让。
犹希虏尘动，更取林胡帐。
去年大将军，忽负乐生谤。
北别伤士卒，南迁死炎瘴。
濩落悲无成，行登蓟丘上。
长安三千里，日夕西南望。
寒沙榆塞没，秋水滦河涨。
策马从此辞，云山保闲放。
+++张谓
++++代北州老翁答
负薪老翁往北州，北望乡关生客愁。
自言老翁有三子，两人已向黄沙死。
如今小儿新长成，明年闻道又征兵。
定知此别必零落，不及相随同死生。
尽将田宅借邻伍，且复伶俜去乡土。
在生本求多子孙，及有谁知更辛苦。
近传天子尊武臣，强兵直欲静胡尘。
安边自合有长策，何必流离中国人。

+++张谓
++++湖上对酒行
夜坐不厌湖上月，昼行不厌湖上山。
眼前一尊又长满，心中万事如等闲。
有黍百馀石，浊醪数斗应不惜。
即今相对不尽欢，别后相思复何益。
茱萸湾头归路赊，愿君且宿黄公家。
风光若此人不醉，参差辜负东园花。
+++张谓
++++赠乔琳
（一作刘昚虚诗）
去年上策不见收，今年寄食仍淹留。
羡君有酒能便醉，羡君无钱能不忧。
如今五侯不爱客，羡君不问五侯宅。
如今七贵方自尊，羡君不过七贵门。
丈夫会应有知己，世上悠悠何足论。

+++张谓
++++邵陵作
尝闻虞帝苦忧人，只为苍生不为身。
已道一朝辞北阙，何须五月更南巡。
昔时文武皆销铄，今日精灵常寂寞。
斑竹年来笋自生，白蘋春尽花空落。
遥望零陵见旧丘，苍梧云起至今愁。
惟馀帝子千行泪，添作潇湘万里流。
+++张谓
++++寄李侍御
柱下闻周史，书中慰越吟。
近看三岁字，遥见百年心。
价以吹嘘长，恩从顾盼深。
不栽桃李树，何日得成阴。
+++张谓
++++寄崔沣州
共襆台郎被，俱褰郡守帷。
罚金殊往日，鸣玉幸同时。
五马来何晚，双鱼赠已迟。
江头望乡月，无夜不相思。
+++张谓
++++送裴侍御归上都
楚地劳行役，秦城罢鼓鼙。
舟移洞庭岸，路出武陵谿。
江月随人影，山花趁马蹄。
离魂将别梦，先已到关西。
+++张谓
++++送青龙一公
事佛轻金印，勤王度玉关。
不知从树下，还肯到人间。
楚水青莲净，吴门白日闲。
圣朝须助理，绝莫爱东山。
+++张谓
++++送韦侍御赴上都
天朝辟书下，风宪取才难。
更谒麒麟殿，重簪獬豸冠。
月明湘水夜，霜重桂林寒。
别后头堪白，时时镜里看。
+++张谓
++++饯田尚书还兖州
忠义三朝许，威名四海闻。
更乘归鲁诏，犹忆破胡勋。
别路逢霜雨，行营对雪云。
明朝郭门外，长揖大将军。
+++张谓
++++送杜侍御赴上都
避马台中贵，登车岭外遥。
还因贡赋礼，来谒大明朝。
地入商山路，乡连渭水桥。
承恩返南越，尊酒重相邀。
+++张谓
++++道林寺送莫侍御
（一作麓州精舍送莫侍御归宁）
何处堪留客，香林隔翠微。
薜萝通驿骑，山竹挂朝衣。
霜引台乌集，风惊塔雁飞。
饮茶胜饮酒，聊以送将归。
+++张谓
++++别睢阳故人
少小客游梁，依然似故乡。
城池经战阵，人物恨存亡。
夏雨桑条绿，秋风麦穗黄。
有书无寄处，相送一沾裳。
+++张谓
++++郡南亭子宴
（一作春宴）
亭子春城外，朱门向绿林。
柳枝经雨重，松色带烟深。
漉酒迎山客，穿池集水禽。
白云常在眼，聊足慰人心。
+++张谓
++++早春陪崔中丞浣花溪宴得暄字
旌节临溪口，寒郊斗觉暄。
红亭移酒席，画鹢逗江村。
云带歌声飏，风飘舞袖翻。
花间催秉烛，川上欲黄昏。
+++张谓
++++宴郑伯玙宅
正月风光好，逢君上客稀。
晓风催鸟啭，春雪带花飞。
堂上吹金管，庭前试舞衣。
俸钱供酒债，行子未须归。
+++张谓
++++夜同宴，用人字
北斗回新岁，东园值早春。
竹风能醒酒，花月解留人。
邑宰陶元亮，山家郑子真。
平生颇同道，相见日相亲。
+++张谓
++++过从弟制疑官舍竹斋
羡尔方为吏，衡门独晏如。
野猿偷纸笔，山鸟污图书。
竹里藏公事，花间隐使车。
不妨垂钓坐，时脍小江鱼。
+++张谓
++++扬州雨中张十七宅观妓
（一作刘长卿诗）
夜色带寒烟，灯花拂更然。
残妆添石黛，艳舞落金钿。
掩笑须欹扇，迎歌乍动弦。
不知巫峡雨，何事海西边。
+++张谓
++++登金陵临江驿楼
古戍依重险，高楼见五梁。
山根盘驿道，河水浸城墙。
庭树巢鹦鹉，园花隐麝香。
忽然江浦上，忆作捕鱼郎。
+++张谓
++++同王征君湘中有怀
（一作严维诗）
八月洞庭秋，潇湘水北流。
还家万里梦，为客五更愁。
不用开书帙，偏宜上酒楼。
故人京洛满，何日复同游。
+++张谓
++++官舍早梅
阶下双梅树，春来画不成。
晚时花未落，阴处叶难生。
摘子防人到，攀枝畏鸟惊。
风光先占得，桃李莫相轻。
+++张谓
++++玉清公主挽歌
（代宗之女）
学凤年犹小，乘龙日尚赊。
初封千户邑，忽驾五云车。
地接金人岸，山通玉女家。
秋风何太早，吹落禁园花。
+++张谓
++++别韦郎中
星轺计日赴岷峨，云树连天阻笑歌。
南入洞庭随雁去，西过巫峡听猿多。
峥嵘洲上飞黄蝶，滟滪堆边起白波。
不醉郎中桑落酒，教人无奈别离何。
+++张谓
++++送皇甫龄宰交河
将军帐下来从客，小邑弹琴不易逢。
楼上胡笳传别怨，尊中腊酒为谁浓。
行人醉出双门道，少妇愁看七里烽。
今日相如轻武骑，多应朝暮客临邛。
+++张谓
++++杜侍御送贡物戏赠
铜柱朱崖道路难，伏波横海旧登坛。
越人自贡珊瑚树，汉使何劳獬豸冠。
疲马山中愁日晚，孤舟江上畏春寒。
由来此货称难得，多恐君王不忍看。
+++张谓
++++春园家宴
南园春色正相宜，大妇同行少妇随。
竹里登楼人不见，花间觅路鸟先知。
樱桃解结垂檐子，杨柳能低入户枝。
山简醉来歌一曲，参差笑杀郢中儿。
+++张谓
++++西亭子言怀
数丛芳草在堂阴，几处闲花映竹林。
攀树玄猿呼郡吏，傍谿白鸟应家禽。
青山看景知高下，流水闻声觉浅深。
官属不令拘礼数，时时缓步一相寻。
+++张谓
++++辰阳即事
（一作刘长卿诗，题云感怀）
青枫落叶正堪悲，黄菊残花欲待谁。
水近偏逢寒气早，山深常见日光迟。
愁中卜命看周易，病里招魂读楚词。
自恨不如湘浦雁，春来即是北归时。
+++张谓
++++送僧
童子学修道，诵经求出家。
手持贝多叶，心念优昙花。
得度北州近，随缘东路赊。
一身求清净，百毳纳袈裟。
钟岭更飞锡，炉峰期结跏。
深心大海水，广愿恒河沙。
此去不堪别，彼行安可涯。
殷勤结香火，来世上牛车。
+++张谓
++++同诸公游云公禅寺
共许寻鸡足，谁能惜马蹄。
长空净云雨，斜日半虹霓。
檐下千峰转，窗前万木低。
看花寻径远，听鸟入林迷。
地与喧闻隔，人将物我齐。
不知樵客意，何事武陵谿。
+++张谓
++++哭护国上人
昔喜三身净，今悲万劫长。
不应归北斗，应是向西方。
舍利众生得，袈裟弟子将。
鼠行残药碗，虫网旧绳床。
别起千花塔，空留一草堂。
支公何处在，神理竟茫茫。
+++张谓
++++送卢举使河源
故人行役向边州，匹马今朝不少留。
长路关山何日尽，满堂丝竹为君愁。
+++张谓
++++题长安壁主人
世人结交须黄金，黄金不多交不深。
纵令然诺暂相许，终是悠悠行路心。
+++张谓
++++长沙失火后戏题莲花寺
金园宝刹半长沙，烧劫旁延一万家。
楼殿纵随烟焰去，火中何处出莲花。
+++张谓
++++早梅
一树寒梅白玉条，迥临林村傍谿桥。
不知近水花先发，疑是经春雪未销。
+++张谓
++++赠赵使君美人
红粉青蛾映楚云，桃花马上石榴裙。
罗敷独向东方去，漫学他家作使君。
+++张谓
++++句
稽山贺老粗知名，吴郡张颠曾不易。
奔蛇走虺势入坐，骤雨旋风声满堂。（《赠怀素》。见《颜真卿集》）

++上卷一百九十八
  
+++岑参
++++北庭西郊候封大夫受降回军献上
胡地苜蓿美，轮台征马肥。
大夫讨匈奴，前月西出师。
甲兵未得战，降虏来如归。
橐驼何连连，穹帐亦累累。
阴山烽火灭，剑水羽书稀。
却笑霍嫖姚，区区徒尔为。
西郊候中军，平沙悬落晖。
驿马从西来，双节夹路驰。
喜鹊捧金印，蛟龙盘画旗。
如公未四十，富贵能及时。
直上排青云，傍看疾若飞。
前年斩楼兰，去岁平月支。
天子日殊宠，朝廷方见推。
何幸一书生，忽蒙国士知。
侧身佐戎幕，敛衽事边陲。
自逐定远侯，亦著短后衣。
近来能走马，不弱并州儿。
+++岑参
++++初至西虢官舍南池，呈左右省及南宫诸故人
黜官自西掖，待罪临下阳。
空积犬马恋，岂思鹓鹭行。
素多江湖意，偶佐山水乡。
满院池月静，卷帘溪雨凉。
轩窗竹翠湿，案牍荷花香。
白鸟上衣桁，青苔生笔床。
数公不可见，一别尽相忘。
敢恨青琐客，无情华省郎。
早年迷进退，晚节悟行藏。
他日能相访，嵩南旧草堂。
+++岑参
++++过梁州奉赠张尚书大夫公
汉中二良将，今昔各一时。
韩信此登坛，尚书复来斯。
手把铜虎符，身总丈人师。
错落北斗星，照耀黑水湄。
英雄若神授，大材济时危。
顷岁遇雷云，精神感灵祇。
勋业振青史，恩德继鸿私。
羌虏昔未平，华阳积僵尸。
人烟绝墟落，鬼火依城池。
巴汉空水流，褒斜惟鸟飞。
自公布德政，此地生光辉。
百堵创里闾，千家恤茕嫠。
层城重鼓角，甲士如熊罴。
坐啸风自调，行春雨仍随。
芃芃麦苗长，蔼蔼桑叶肥。
浮客相与来，群盗不敢窥。
何幸承嘉惠，小年即相知。
富贵情易疏，相逢心不移。
置酒宴高馆，娇歌杂青丝。
锦席绣拂庐，玉盘金屈卮。
春景透高戟，江云彗长麾。
枥马嘶柳阴，美人映花枝。
门传大夫印，世拥上将旗。
承家令名扬，许国苦节施。
戎幕宁久驻，台阶不应迟。
别有弹冠士，希君无见遗。
+++岑参
++++登北庭北楼，呈幕中诸公
尝读西域传，汉家得轮台。
塞千年空，阴山独崔嵬。
二庭近西海，六月秋风来。
日暮上北楼，杀气凝不开。
大荒无鸟飞，但见白龙塠。
旧国眇天末，归心日悠哉。
上将新破胡，西郊绝烟埃。
边城寂无事，抚剑空徘徊。
幸得趋幕中，托身厕群才。
早知安边计，未尽平生怀。
+++岑参
++++初过陇山途中，呈宇文判官
一驿过一驿，驿骑如星流。
平明发咸阳，暮及陇山头。
陇水不可听，呜咽令人愁。
沙尘扑马汗，雾露凝貂裘。
西来谁家子，自道新封侯。
前月发安西，路上无停留。
都护犹未到，来时在西州。
十日过沙碛，终朝风不休。
马走碎石中，四蹄皆血流。
万里奉王事，一身无所求。
也知塞垣苦，岂为妻子谋。
山口月欲出，先照关城楼。
溪流与松风，静夜相飕飗。
别家赖归梦，山塞多离忧。
与子且携手，不愁前路修。
+++岑参
++++陪狄员外早秋登府西楼，因呈院中诸公
常爱张仪楼，西山正相当。
千峰带积雪，百里临城墙。
烟氛扫晴空，草树映朝光。
车马隘百井，里閈盘二江。
亚相自登坛，时危安此方。
威声振蛮貊，惠化钟华阳。
旌节罗广庭，戈鋋凛秋霜。
阶下貔虎士，幕中鹓鹭行。
今我忽登临，顾恩不望乡。
己犹未报，鬓毛飒已苍。
时命难自知，功业岂暂忘。
蝉鸣秋城夕，鸟去江天长。
兵马休战争，风尘尚苍茫。
谁当共携手，赖有冬官郎。
+++岑参
++++冬夜宿仙游寺南凉堂，呈谦道人
太乙连太白，两山知几重。
路盘石门窄，匹马行才通。
日西倒山寺，林下逢支公。
昨夜山北时，星星闻此钟。
秦女去已久，仙台在中峰。
箫声不可闻，此地留遗踪。
石潭积黛色，每岁投金龙。
乱流争迅湍，喷薄如雷风。
夜来闻清磬，月出苍山空。
空山满清光，水树相玲珑。
回廊映密竹，秋殿隐深松。
灯影落前谿，夜宿水声中。
爱兹林峦好，结宇向谿东。
相识唯山僧，邻家一钓翁。
林晚栗初拆，枝寒梨已红。
物幽兴易惬，事胜趣弥浓。
愿谢区中缘，永依金人宫。
寄报乘辇客，簪裾尔何容。
+++岑参
++++潼关镇国军句覆使院早春，寄王同州
胡寇尚未尽，大军镇关门。
旌旗遍草木，兵马如云屯。
圣朝正用武，诸将皆承恩。
不见征战功，但闻歌吹喧。
儒生有长策，闭口不敢言。
昨从关东来，思与故人论。
何为廊庙器，至今居外藩。
黄霸宁淹留，苍生望腾鶱。
卷帘见西岳，仙掌明朝暾。
昨夜闻春风，戴胜过后园。
各自限官守，何由叙凉温。
离忧不可忘，襟背思树萱。
+++岑参
++++青山峡口泊舟怀狄侍御
峡口秋水壮，沙边且停桡。
奔涛振石壁，峰势如动摇。
九月芦花新，弥令客心焦。
谁念在江岛，故人满天朝。
无处豁心胸，忧来醉能销。
往来巴山道，三见秋草凋。
狄生新相知，才调凌云霄。
赋诗析造化，入幕生风飙。
把笔判甲兵，战士不敢骄。
皆云梁公后，遇鼎还能调。
离别倏经时，音尘殊寂寥。
何当见夫子，不叹乡关遥。
+++岑参
++++寄青城龙谿奂道人
五岳之丈人，西望青瞢瞢。
云开露崖峤，百里见石棱。
龙谿盘中峰，上有莲华僧。
绝顶小兰若，四时岚气凝。
身同云虚无，心与谿清澄。
诵戒龙每听，赋诗人则称。
杉风吹袈裟，石壁悬孤灯。
久欲谢微禄，誓将归大乘。
愿闻开士说，庶以心相应。
+++岑参
++++梁州对雨怀麹二秀才，便呈麹大判官时疾赠余新诗
江上云气黑，𡷛山昨夜雷。
水恶平明飞，雨从嶓冢来。
濛濛随风过，萧飒鸣庭槐。
隔帘湿衣巾，当暑凉幽斋。
麹生住相近，言语阻且乖。
卧疾不见人，午时门始开。
终日看本草，药苗满前阶。
兄弟早有名，甲科皆秀才。
二人事慈母，不弱古老莱。
昨叹携手迟，未尽平生怀。
爱君有佳句，一日吟几回。
+++岑参
++++潼关使院怀王七季友
王生今才子，时辈咸所仰。
何当见颜色，终日劳梦想。
驱车到关下，欲往阻河广。
满日徒春华，思君罢心赏。
开门见太华，朝日映高掌。
忽觉莲花峰，别来更如长。
无心顾微禄，有意在独往。
不负林中期，终当出尘网。
+++岑参
++++至大梁却寄匡城主人
一从弃鱼钓，十载干明王。
无由谒天阶，却欲归沧浪。
仲秋至东郡，遂见天雨霜。
昨日梦故山，蕙草色已黄。
平明辞铁丘，薄暮游大梁。
仲秋萧条景，拔剌飞鹅鶬。
四郊阴气闭，万里无晶光。
长风吹白茅，野火烧枯桑。
故人南燕吏，籍籍名更香。
聊以玉壶赠，置之君子堂。
+++岑参
++++宿华阴东郭客舍忆阎防
次舍山郭近，解鞍鸣钟时。
炊新粒，行子充夜饥。
关月生首阳，照见华阴祠。
苍茫秋山晦，萧瑟寒松悲。
久从园庐别，遂与朋知辞。
旧壑兰杜晚，归轩今已迟。
+++岑参
++++宿东谿王屋李隐者
山店不凿井，百家同一泉。
晚来南村黑，雨色和人烟。
霜畦吐寒菜，沙雁噪河田。
隐者不可见，天坛飞鸟边。
+++岑参
++++郊行寄杜位
崷崒空城烟，凄清寒山景。
秋风引归梦，昨夜到汝颍。
近寺闻钟声，映陂见树影。
所思何由见，东北徒引领。
+++岑参
++++怀叶县关操、姚旷、韩涉、李叔齐
数子皆故人，一时吏宛叶。
经年总不见，书札徒满箧。
斜日半空庭，旋风走梨叶。
去君千里地，言笑何时接。
+++岑参
++++西蜀旅舍春叹，寄朝中故人呈狄评事
春与人相乖，柳青头转白。
生平未得意，览镜私自惜。
四海犹未安，一身无所适。
自从兵戈动，遂觉天地窄。
功业悲后时，光阴叹虚掷。
却为文章累，幸有开济策。
何负当途人，无心矜窘厄。
回瞻后来者，皆欲肆轥轹。
起草思南宫，寄言忆西掖。
时危任舒卷，身退知损益。
穷巷草转深，闲门日将夕。
桥西暮雨黑，篱外春江碧。
昨者初识君，相看俱是客。
声华同道术，世业通往昔。
早须归天阶，不得安孔席。
吾先税归鞅，旧国如咫尺。
+++岑参
++++太白东溪张老舍即事，寄舍弟侄等
渭上秋雨过，北风何骚骚。
天晴诸山出，太白峰最高。
主人东溪老，两耳生长毫。
远近知百岁，子孙皆二毛。
中庭井阑上，一架猕猴桃。
石泉饭香粳，酒瓮开新槽。
爱兹田中趣，始悟世上劳。
我行有胜事，书此寄尔曹。
+++岑参
++++上嘉州青衣山中峰，题惠净上人幽居，寄兵部杨郎中
青衣谁开凿，独在水中央。
浮舟一跻攀，侧径缘穹苍。
绝顶诣老僧，豁然登上方。
诸岭一何小，三江奔茫茫。
兰若向西开，峨眉正相当。
猿鸟乐钟磬，松萝泛天香。
江云入袈裟，山月吐绳床。
早知清净理，久乃机心忘。
尚以名宦拘，聿来夷獠乡。
吾友不可见，郁为尚书郎。
早岁爱丹经，留心向青囊。
渺渺云智远，幽幽海怀长。
胜赏欲与俱，引领遥相望。
为政愧无术，分忧幸时康。
君子满天朝，老夫忆沧浪。
况值庐山远，抽簪归法王。
+++岑参
++++入剑门作，寄杜、杨二郎中，时二公并为杜元帅判官
不知造化初，此山谁开坼。
双崖倚天立，万仞从地劈。
云飞不到顶，鸟去难过壁。
速驾畏岩倾，单行愁路窄。
平明地仍黑，停午日暂赤。
凛凛三伏寒，巉巉五丁迹。
与时忽开闭，作固或顺逆。
磅礴跨岷峨，巍蟠限蛮貊。
星当觜参分，地处西南僻。
陡觉烟景殊，杳将华夏隔。
刘氏昔颠覆，公孙曾败绩。
始知德不修，恃此险何益。
相公总师旅，远近罢金革。
杜母来何迟，蜀人应更惜。
暂回丹青虑，少用开济策。
二友华省郎，俱为幕中客。
良筹佐戎律，精理皆硕画。
高文出诗骚，奥学穷讨赜。
圣朝无外户，寰宇被德泽。
四海今一家，徒然剑门石。
+++岑参
++++巩北秋兴，寄崔明允
白露披梧桐，玄蝉昼夜号。
秋风万里动，日暮黄云高。
君子佐休明，小人事蓬蒿。
所适在鱼鸟，焉能徇锥刀。
孤舟向广武，一鸟归成皋。
胜概日相与，思君心郁陶。
+++岑参
++++春遇南使，贻赵知音
端居春心醉，襟背思树萱。
美人在南州，为尔歌北门。
北风吹烟物，戴胜鸣中园。
枯杨长新条，芳草滋旧根。
网丝结宝琴，尘埃被空樽。
适遇江海信，聊与南客论。
+++岑参
++++冀州客舍酒酣贻王绮寄题南楼
（时王子欲应制举西上）
夫子傲常调，诏书下征求。
君欲谒帝，秣马趋西周。
逸足何駸駸，美声实风流。
学富赡清词，下笔不能休。
君家一何盛，赫奕难为俦。
伯父四五人，同时为诸侯。
忆昨始相值，值君客贝丘。
相看复乘兴，携手到冀州。
前日在南县，与君上北楼。
野旷不见山，白日落草头。
客舍梨花繁，深花隐鸣鸠。
南邻新酒熟，有女弹箜篌。
醉后或狂歌，酒醒满离忧。
不相识，此地难淹留。
吾庐终南下，堪与王孙游。
何当肯相寻，澧上一孤舟。
+++岑参
++++终南云际精舍寻法澄上人不遇归高冠东潭石淙…贻友人
昨夜云际宿，旦从西峰回。
不见林中僧，微雨潭上来。
诸峰皆青翠，秦岭独不开。
石鼓有时鸣，秦王安在哉。
东南云开处，突兀猕猴台。
崖口悬瀑流，半空白皑皑。
喷壁四时雨，傍村终日雷。
北瞻长安道，日夕生尘埃。
若访张仲蔚，衡门满蒿莱。
+++岑参
++++敬酬杜华淇上见赠，兼呈熊曜
杜侯实才子，盛名不可及。
只曾效一官，今已年四十。
是君同时者，已有尚书郎。
怜君独未遇，淹泊在他乡。
我从京师来，到此喜相见。
共论穷途事，不觉泪满面。
忆昨癸未岁，吾兄自江东。
得君江湖诗，骨气凌谢公。
熊生尉淇上，开馆常待客。
喜我二人来，欢笑朝复夕。
县楼压春岸，戴胜鸣花枝。
吾徒在舟中，纵酒兼弹棋。
三月犹未还，寒愁满春草。
赖蒙瑶华赠，讽咏慰怀抱。
+++岑参
++++酬成少尹骆谷行见呈
闻君行路难，惆怅临长衢。
岂不惮险艰，王程剩相拘。
忆昨蓬莱宫，新授刺史符。
明主仍赐衣，价直千万馀。
何幸承命日，得与夫子俱。
携手出华省，连镳赴长途。
五马当路嘶，按节投蜀都。
千崖信萦折，一径何盘纡。
层冰滑征轮，密竹碍隼旟。
深林迷昏旦，栈道凌空虚。
飞雪缩马毛，烈风擘我肤。
峰攒望天小，亭午见日初。
夜宿月近人，朝行云满车。
泉浇石罅坼，火入松心枯。
亚尹同心者，风流贤大夫。
荣禄上及亲，之官随板舆。
高价振台阁，清词出应徐。
成都春酒香，且用俸钱沽。
浮名何足道，海上堪乘桴。
+++岑参
++++虢中酬陕西甄判官见赠
微才弃散地，拙宦惭清时。
白发徒自负，青云难可期。
胡尘暗东洛，亚相方出师。
分陕振鼓鼙，二崤满旌旗。
夫子廊庙器，迥然青冥姿。
阃外佐戎律，幕中吐兵奇。
前者驿使来，忽枉行军诗。
昼吟庭花落，夜讽山月移。
昔君隐苏门，浪迹不可羁。
诏书自征用，令誉天下知。
别来春草长，东望转相思。
寂寞山城暮，空闻画角悲。
+++岑参
++++送许子擢第归江宁拜亲，因寄王大昌龄
建业控京口，金陵款沧溟。
君家临秦淮，傍对石头城。
十年自勤学，一鼓游上京。
青春登甲科，动地闻香名。
解榻皆五侯，结交尽群英。
六月槐花飞，忽思莼菜羹。
跨马出国门，丹阳返柴荆。
楚云引归帆，淮水浮客程。
到家拜亲时，入门有光荣。
乡人尽来贺，置酒相邀迎。
闲眺北顾楼，醉眠湖上亭。
月从海门出，照见茅山青。
昔为帝王州，今幸天地平。
五朝变人世，千载空江声。
玄元告灵符，丹洞获其铭。
皇帝受玉册，群臣罗天庭。
喜气薄太阳，祥光彻窅冥。
奔走朝万国，崩腾集百灵。
王兄尚谪宦，屡见秋云生。
孤城带后湖，心与湖水清。
一县无诤辞，有时开道经。
黄鹤垂两翅，徘徊但悲鸣。
相思不可见，空望牛女星。
+++岑参
++++武威送刘单判官赴安西行营，便呈高开府
热海亘铁门，火山赫金方。
白草磨天涯，湖沙莽茫茫。
夫子佐戎幕，其锋利如霜。
中岁学兵符，不能守文章。
功业须及时，立身有行藏。
男儿感忠义，万里忘越乡。
孟夏边候迟，胡国草木长。
马疾过飞鸟，天穷超夕阳。
都护新出师，五月发军装。
甲兵二百万，错落黄金光。
扬旗拂昆仑，伐鼓震蒲昌。
太白引官军，天威临大荒。
西望云似蛇，戎夷知丧亡。
浑驱大宛马，系取楼兰王。
曾到交河城，风土断人肠。
寒驿远如点，边烽互相望。
赤亭多飘风，鼓怒不可当。
有时无人行，沙石乱飘扬。
夜静天萧条，鬼哭夹道傍。
地上多髑髅，皆是古战场。
置酒高馆夕，边城月苍苍。
军中宰肥牛，堂上罗羽觞。
红泪金烛盘，娇歌艳新妆。
望君仰青冥，短翮难可翔。
苍然西郊道，握手何慨慷。
+++岑参
++++送王大昌龄赴江宁
对酒寂不语，怅然悲送君。
明时未得用，白首徒攻文。
泽国从一官，沧波几千里。
群公满天阙，独去过淮水。
旧家富春渚，尝忆卧江楼。
自闻君欲行，频望南徐州。
穷巷独闭门，寒灯静深屋。
北风吹微雪，抱被肯同宿。
君行到京口，正是桃花时。
舟中饶孤兴，湖上多新诗。
潜虬且深蟠，黄鹄举未晚。
惜君青云器，努力加餐饭。
+++岑参
++++送祁乐归河东
祁乐后来秀，挺身出河东。
往年诣骊山，献赋温泉宫。
天子不召见，挥鞭遂从戎。
前月还长安，囊中金已空。
有时忽乘兴，画出江上峰。
床头苍梧云，帘下天台松。
忽如高堂上，飒飒生清风。
五月火云屯，气烧天地红。
鸟且不敢飞，子行如转蓬。
少华与首阳，隔河势争雄。
新月河上出，清光满关中。
置酒灞亭别，高歌披心胸。
君到故山时，为谢五老翁。
+++岑参
++++北庭贻宗学士道别
万事不可料，叹君在军中。
读书破万卷，何事来从戎。
曾逐李轻车，西征出太蒙。
荷戈月窟外，擐甲昆仑东。
两度皆破胡，朝廷轻战功。
十年只一命，万里如飘蓬。
容鬓老胡尘，衣裘脆边风。
忽来轮台下，相见披心胸。
饮酒对春草，弹棋闻夜钟。
今且还龟兹，臂上悬角弓。
平沙向旅馆，匹马随飞鸿。
孤城倚大碛，海气迎边空。
四月犹自寒，天山雪濛濛。
君有贤主将，何谓泣途穷。
时来整六翮，一举凌苍穹。
+++岑参
++++送许拾遗恩归江宁拜亲
诏书下青琐，驷马还吴洲。
束帛仍赐衣，恩波涨沧流。
微禄将及亲，向家非远游。
看君五斗米，不谢万户侯。
适出西掖垣，如到南徐州。
归心望海日，乡梦登江楼。
大江盘金陵，诸山横石头。
枫树隐茅屋，橘林系渔舟。
种药疏故畦，钓鱼垂旧钩。
对月京口夕，观涛海门秋。
天子怜谏官，论事不可休。
早来丹墀下，高驾无淹留。
+++岑参
++++虢州郡斋南池幽兴，因与阎二侍御道别
池色净天碧，水凉雨凄凄。
快风从东南，荷叶翻向西。
性本爱鱼鸟，未能返岩谿。
中岁徇微官，遂令心赏睽。
及兹佐山郡，不异寻幽栖。
小吏趋竹径，讼庭侵药畦。
胡尘暗河洛，二陕震鼓鼙。
故人佐戎轩，逸翮凌云霓。
行军在函谷，两度闻莺啼。
相看红旗下，饮酒白日低。
闻君欲朝天，驷马临道嘶。
仰望浮与沉，忽如云与泥。
夜眠驿楼月，晓发关城鸡。
惆怅西郊暮，乡书对君题。
+++岑参
++++青龙招提归一上人远游吴楚别诗
久交应真侣，最叹青龙僧。
弃官向二年，削发归一乘。
了然莹心身，洁念乐空寂。
名香泛窗户，幽磬清晓夕。
往年仗一剑，由是佐二庭。
于焉久从戎，兼复解论兵。
世人犹未知，天子愿相见。
朝从青莲宇，暮入白虎殿。
宫女擎锡杖，御筵出香炉。
说法开藏经，论边穷阵图。
忘机厌尘喧，浪迹向江海。
思师石可访，惠远峰犹在。
今旦飞锡去，何时持钵还。
湖烟冷吴门，淮月衔楚山。
一身如浮云，万里过江水。
相思眇天末，南望无穷已。
+++岑参
++++送李翥游江外
相识应十载，见君只一官。
家贫禄尚薄，霜降衣仍单。
惆怅秋草死，萧条芳岁阑。
且寻沧洲路，遥指吴云端。
匹马关塞远，孤舟江海宽。
夜眠楚烟湿，晓饭湖山寒。
砧净红鲙落，袖香朱橘团。
帆前见禹庙，枕底闻严滩。
便获赏心趣，岂歌行路难。
青门须醉别，少为解征鞍。
+++岑参
++++送王著作赴淮西幕府
燕子与百劳，一西复一东。
天空信寥廓，翔集何时同。
知己怅难遇，良朋非易逢。
怜君心相亲，与我家又通。
言笑日无度，书札凡几封。
湛湛万顷陂，森森千丈松。
不知有机巧，无事干心胸。
满堂皆酒徒，岂复羡王公。
早年抱将略，累岁依幕中。
昨者从淮西，归来奏边功。
承恩长乐殿，醉出明光宫。
逆旅悲寒蝉，客梦惊飞鸿。
发家见春草，却去闻秋风。
月色冷楚城，淮光透霜空。
各自务功业，当须激深衷。
别后能相思，何嗟山水重。
+++岑参
++++送张秘书充刘相公通汴河判官，便赴江外觐省
前年见君时，见君正泥蟠。
去年见君处，见君已风抟。
朝趋赤墀前，高视青云端。
新登麒麟阁，适脱獬豸冠。
刘公领舟楫，汴水扬波澜。
万里江海通，九州天地宽。
昨夜动使星，今旦送征鞍。
老亲在吴郡，令弟双同官。
鲈鲙剩堪忆，莼羹殊可餐。
既参幕中画，复展膝下欢。
因送故人行，试歌行路难。
何处路最难，最难在长安。
长安多权贵，珂珮声珊珊。
儒生直如弦，权贵不须干。
斗酒取一醉，孤琴为君弹。
临岐欲有赠，持以握中兰。
+++岑参
++++冬宵家会饯李郎司兵赴同州
急管杂青丝，玉瓶金屈卮。
寒天高堂夜，扑地飞雪时。
贺君关西掾，新绶腰下垂。
白面皇家郎，逸翮青云姿。
明旦之官去，他辰良会稀。
惜别冬夜短，务欢杯行迟。
季女犹自小，老夫未令归。
且看匹马行，不得鸣凤飞。
昔岁到冯翊，人烟接京师。
曾上月楼头，遥见西岳祠。
沙苑逼官舍，莲峰压城池。
多暇或自公，读书复弹棋。
州县信徒劳，云霄亦可期。
应须力为政，聊慰此相思。
+++岑参
++++送颜平原
天子念黎庶，诏书换诸侯。
仙郎授剖符，华省辍分忧。
置酒会前殿，赐钱若山丘。
天章降三光，圣泽该九州。
吾兄镇河朔，拜命宣皇猷。
驷马辞国门，一星东北流。
夏云照银印，暑雨随行輈。
赤笔仍在箧，炉香惹衣裘。
此地邻东溟，孤城吊沧洲。
海风掣金戟，导吏呼鸣驺。
郊原北连燕，剽劫风未休。
鱼盐隘里巷，桑柘盈田畴。
为郡岂淹旬，政成应未秋。
易俗去猛虎，化人似驯鸥。
苍生已望君，黄霸宁久留。
+++岑参
++++送狄员外巡按西山军
（得霁字）
兵马守西山，中国非得计。
不知何代策，空使蜀人弊。
八州崖谷深，千里云雪闭。
泉浇阁道滑，水冻绳桥脆。
战士常苦饥，糗粮不相继。
胡兵犹不归，空山积年岁。
儒生识损益，言事皆审谛。
狄子幕府郎，有谋必康济。
胸中悬明镜，照耀无巨细。
莫辞冒险艰，可以裨节制。
相思江楼夕，愁见月澄霁。
+++岑参
++++虢州送郑兴宗弟归扶风别庐
佐郡已三载，岂能长后时。
出关少亲友，赖汝常相随。
今旦忽言别，怆然俱泪垂。
平生沧洲意，独有青山知。
州县不敢说，云霄谁敢期。
因怀东谿老，最忆南峰缁。
为我多种药，还山应未迟。
+++岑参
++++澧头送蒋侯
君住澧水北，我家澧水西。
两村辨乔木，五里闻鸣鸡。
饮酒溪雨过，弹棋山月低。
徒闻蒋生径，尔去谁相携。
+++岑参
++++送永寿王赞府径归县
（得蝉字）
当官接闲暇，暂得归林泉。
百里路不宿，两乡山复连。
夜深露湿簟，月出风惊蝉。
且尽主人酒，为君从醉眠。
+++岑参
++++南池宴饯辛子，赋得蝌斗子
临池见蝌斗，羡尔乐有馀。
不忧网与钓，幸得免为鱼。
且愿充文字，登君尺素书。
+++岑参
++++登嘉州凌云寺作
寺出飞鸟外，青峰戴朱楼。
搏壁跻半空，喜得登上头。
始知宇宙阔，下看三江流。
天晴见峨眉，如向波上浮。
迥旷烟景豁，阴森棕楠稠。
愿割区中缘，永从尘外游。
回风吹虎穴，片雨当龙湫。
僧房云濛濛，夏月寒飕飕。
回合俯近郭，寥落见远舟。
胜概无端倪，天宫可淹留。
一官讵足道，欲去令人愁。
+++岑参
++++与高適、薛据登慈恩寺浮图
塔势如涌出，孤高耸天宫。
登临出世界，磴道盘虚空。
突兀压神州，峥嵘如鬼工。
四角碍白日，七层摩苍穹。
下窥指高鸟，俯听闻惊风。
连山若波涛，奔凑似朝东。
青槐夹驰道，宫馆何玲珑。
秋色从西来，苍然满关中。
五陵北原上，万古青濛濛。
净理了可悟，胜因夙所宗。
誓将挂冠去，觉道资无穷。
+++岑参
++++登千福寺楚金禅师法华院多宝塔
多宝灭已久，莲华付吾师。
宝塔凌太空，忽如涌出时。
数年功不成，一志坚自持。
明主亲梦见，世人今始知。
千家献黄金，万匠磨琉璃。
既空泰山木，亦罄天府赀。
焚香如云屯，幡盖珊珊垂。
悉窣神绕护，众魔不敢窥。
作礼睹灵境，焚香方证疑。
庶割区中缘，脱身恒在兹。
+++岑参
++++出关经华岳寺，访法华云公
野寺聊解鞍，偶见法华僧。
开门对西岳，石壁青棱层。
竹径厚苍苔，松门盘紫藤。
长廊列古画，高殿悬孤灯。
五月山雨热，三峰火云蒸。
侧闻樵人言，深谷犹积冰。
久愿寻此山，至今嗟未能。
谪官忽东走，王程苦相仍。
欲去恋双树，何由穷一乘。
月轮吐山郭，夜色空清澄。
+++岑参
++++春半与群公同游元处士别业
郭南处士宅，门外罗群峰。
胜概忽相引，春华今正浓。
山厨竹里爨，野碓藤间舂。
对酒云数片，卷帘花万重。
岩泉嗟到晚，州县欲归慵。
草色带朝雨，滩声兼夜钟。
爱兹清俗虑，何事老尘容。
况有林下约，转怀方外踪。
+++岑参
++++陪群公龙冈寺泛舟
（得盘字）
汉水天一色，寺楼波底看。
钟鸣长空夕，月出孤舟寒。
映酒见山火，隔帘闻夜滩。
紫鳞掣芳饵，红烛然金盘。
良友兴正惬，胜游情未阑。
此中堪倒载，须尽主人欢。
+++岑参
++++终南山双峰草堂作
敛迹归山田，息心谢时辈。
昼还草堂卧，但与双峰对。
兴来恣佳游，事惬符胜概。
著书高窗下，日夕见城内。
曩为世人误，遂负平生爱。
久与林壑辞，及来松杉大。
偶兹近精庐，屡得名僧会。
有时逐樵渔，尽日不冠带。
崖口上新月，石门破苍霭。
色向群木深，光摇一潭碎。
缅怀郑生谷，颇忆严子濑。
胜事犹可追，斯人邈千载。
+++岑参
++++左仆射相国冀公东斋幽居
（同黎拾遗赋献）
丞相百僚长，两朝居此官。
成功云雷际，翊圣天地安。
不矜南宫贵，只向东山看。
宅占凤城胜，窗中云岭宽。
午时松轩夕，六月藤斋寒。
玉珮罥女萝，金印耀牡丹。
山蝉上衣桁，野鼠缘药盘。
有时披道书，竟日不著冠。
幸得趋省闱，常欣在门阑。
何当复持衡，短翮期风抟。
+++岑参
++++过缑山王处士黑石谷隐居
旧居缑山下，偏识缑山云。
处士久不还，见云如见君。
别来逾十秋，兵马日纷纷。
青谿开战场，黑谷屯行军。
遂令巢由辈，远逐麋鹿群。
独有南涧水，潺湲如昔闻。
+++岑参
++++缑山西峰草堂作
结庐对中岳，青翠常在门。
遂耽水木兴，尽作渔樵言。
顷来阙章句，但欲闲心魂。
日色隐空谷，蝉声喧暮村。
曩闻道士语，偶见清净源。
隐几阅吹叶，乘秋眺归根。
独游念求仲，开径招王孙。
片雨下南涧，孤峰出东原。
栖迟虑益澹，脱略道弥敦。
野霭晴拂枕，客帆遥入轩。
尚平今何在，此意谁与论。
伫立云去尽，苍苍月开园。
+++岑参
++++观楚国寺璋上人写一切经院，南有曲池深竹
璋公不出院，群木闭深居。
誓写一切经，欲向万卷馀。
挥毫散林鹊，研墨惊池鱼。
音翻四句偈，字译五天书。
鸣钟竹阴晚，汲水桐花初。
雨气润衣钵，香烟泛庭除。
此地日清净，诸天应未如。
不知将锡杖，早晚蹑空虚。
+++岑参
++++寻巩县南李处士别业
先生近南郭，茅屋临东川。
桑叶隐村户，芦花映钓船。
有时著书暇，尽日窗中眠。
且喜闾井近，灌田同一泉。
+++岑参
++++闻崔十二侍御灌口夜宿报恩寺
闻君寻野寺，便宿支公房。
溪月冷深殿，江云拥回廊。
然灯松林静，煮茗柴门香。
胜事不可接，相思幽兴长。
+++岑参
++++自潘陵尖还少室居止，秋夕凭眺
草堂近少室，夜静闻风松。
月出潘陵尖，照见十六峰。
九月山叶赤，谿云淡秋容。
火点伊阳村，烟深嵩角钟。
尚子不可见，蒋生难再逢。
胜惬只自知，佳趣为谁浓。
昨诣山僧期，上到天坛东。
向下望雷雨，云间见回龙。
夕与人群疏，转爱丘壑中。
心澹水木会，兴幽鱼鸟通。
稀微了自释，出处乃不同。
况本无宦情，誓将依道风。
+++岑参
++++南池夜宿，思王屋青萝旧斋
池上卧烦暑，不栉复不巾。
有时清风来，自谓羲皇人。
天晴云归尽，雨洗月色新。
公事常不闲，道书日生尘。
早年家王屋，五别青萝春。
安得还旧山，东谿垂钓纶。
+++岑参
++++过王判官西津所居
胜迹不在远，爱君池馆幽。
素怀岩中诺，宛得尘外游。
何必到清谿，忽来见沧洲。
潜移岷山石，暗引巴江流。
树密昼先夜，竹深夏已秋。
沙鸟上笔床，谿花彗帘钩。
夫子贱簪冕，注心向林丘。
落日出公堂，垂纶乘钓舟。
赋诗忆楚老，载酒随江鸥。
翛然一傲吏，独在西津头。
+++岑参
++++因假归白阁西草堂
雷声傍太白，雨在八九峰。
东望白阁云，半入紫阁松。
胜概纷满目，衡门趣弥浓。
幸有数亩田，得延二仲踪。
早闻达士语，偶与心相通。
误徇一微官，还山愧尘容。
钓竿不复把，野碓无人舂。
惆怅飞鸟尽，南谿闻夜钟。
+++岑参
++++题华严寺瑰公禅房
寺南几十峰，峰翠晴可掬。
朝从老僧饭，昨日崖口宿。
锡杖倚枯松，绳床映深竹。
东谿草堂路，来往行自熟。
生事在云山，谁能复羁束。
+++岑参
++++东归留题太常徐卿草堂
（在蜀）
不谢古名将，吾知徐太常。
年才三十馀，勇冠西南方。
顷曾策匹马，独出持两枪。
虏骑无数来，见君不敢当。
汉将小卫霍，蜀将凌关张。
卿月益清澄，将星转光芒。
复居少城北，遥对岷山阳。
车马日盈门，宾客常满堂。
曲池荫高树，小径穿丛篁。
江鸟飞入帘，山云来到床。
题诗芭蕉滑，对酒棕花香。
诸将射猎时，君在翰墨场。
圣主赏勋业，边城最辉光。
与我情绸缪，相知久芬芳。
忽作万里别，东归三峡长。
+++岑参
++++太一石鳖崖口潭旧庐招王学士
骤雨鸣淅沥，飕飗谿谷寒。
碧潭千馀尺，下见蛟龙蟠。
石门吞众流，绝岸呀层峦。
幽趣倏万变，奇观非一端。
偶逐干禄徒，十年皆小官。
抱板寻旧圃，弊庐临迅湍。
君子满清朝，小人思挂冠。
酿酒漉松子，引泉通竹竿。
何必濯沧浪，不能钓严滩。
此地可遗老，劝君来考槃。
+++岑参
++++林卧
偶得鱼鸟趣，复兹水木凉。
远峰带雨色，落日摇川光。
臼中西山药，袖里淮南方。
唯爱隐几时，独游无何乡。
+++岑参
++++骊姬墓下作
（夷吾、重耳墓，隔河相去十三里）
骊姬北原上，闭骨已千秋。
浍水日东注，恶名终不流。
献公恣耽惑，视子如仇雠。
此事成蔓草，我来逢古丘。
蛾眉山月苦，蝉鬓野云愁。
欲吊二公子，横汾无轻舟。
+++岑参
++++东归晚次潼关怀古
暮春别乡树，晚景低津楼。
伯夷在首阳，欲往无轻舟。
遂登关城望，下见洪河流。
自从巨灵开，流血千万秋。
行行潘生赋，赫赫曹公谋。
川上多往事，凄凉满空洲。
+++岑参
++++楚夕旅泊古兴
独鹤唳江月，孤帆凌楚云。
秋风冷萧瑟，芦荻花纷纷。
忽思湘川老，欲访云中君。
骐驎息悲鸣，愁见豺虎群。
+++岑参
++++先主武侯庙
先主与武侯，相逢云雷际。
感通君臣分，义激鱼水契。
遗庙空萧然，英灵贯千岁。
+++岑参
++++文公讲堂
文公不可见，空使蜀人传。
讲席何时散，高台岂复全。
丰碑文字灭，冥漠不知年。
+++岑参
++++杨雄草玄台
吾悲子云居，寂寞人已去。
娟娟西江月，犹照草玄处。
精怪喜无人，睢盱藏老树。
+++岑参
++++司马相如琴台
相如琴台古，人去台亦空。
台上寒萧条，至今多悲风。
荒台汉时月，色与旧时同。
+++岑参
++++严君平卜肆
君平曾卖卜，卜肆芜已久。
至今杖头钱，时时地上有。
不知支机石，还在人间否。
+++岑参
++++张仪楼
传是秦时楼，巍巍至今在。
楼南两江水，千古长不改。
曾闻昔时人，岁月不相待。
+++岑参
++++升仙桥
长桥题柱去，犹是未达时。
及乘驷马车，却从桥上归。
名共东流水，滔滔无尽期。
+++岑参
++++万里桥
成都与维扬，相去万里地。
沧江东流疾，帆去如鸟翅。
楚客过此桥，东看尽垂泪。
+++岑参
++++石犀
江水初荡潏，蜀人几为鱼。
向无尔石犀，安得有邑居。
始知李太守，伯禹亦不如。
+++岑参
++++龙女祠
龙女何处来，来时乘风雨。
祠堂青林下，宛宛如相语。
蜀人竞祈恩，捧酒仍击鼓。
+++岑参
++++使交河郡，郡在火山脚，其地苦热无雨雪，献封大夫
奉使按胡俗，平明发轮台。
暮投交河城，火山赤崔巍。
九月尚流汗，炎风吹沙埃。
何事阴阳工，不遣雨雪来。
吾君方忧边，分阃资大才。
昨者新破胡，安西兵马回。
铁关控天涯，万里何辽哉。
烟尘不敢飞，白草空皑皑。
军中日无事，醉舞倾金罍。
汉代李将军，微功合可咍。
+++岑参
++++与鲜于庶子自梓州成都少尹自褒城同行至利州道中作
剖竹向西蜀，岷峨眇天涯。
空深北阙恋，岂惮南路赊。
前日登七盘，旷然见三巴。
汉水出嶓冢，梁山控褒斜。
栈道笼迅湍，行人贯层崖。
岩倾劣通马，石窄难容车。
深林怯魑魅，洞穴防龙蛇。
水种新插秧，山田正烧畬。
夜猿啸山雨，曙鸟鸣江花。
过午方始饭，经时旋及瓜。
数公各游宦，千里皆辞家。
言笑忘羁旅，还如在京华。
+++岑参
++++下外江舟怀终南旧居
杉冷晓猿悲，楚客心欲绝。
孤舟巴山雨，万里阳台月。
水宿已淹时，芦花白如雪。
颜容老难赪，把镜悲鬓发。
早年好金丹，方士传口诀。
敝庐终南下，久与真侣别。
道书谁更开，药灶烟遂灭。
顷来压尘网，安得有仙骨。
岩壑归去来，公卿是何物。
+++岑参
++++安西馆中思长安
家在日出处，朝来起东风。
风从帝乡来，不异家信通。
绝域地欲尽，孤城天遂穷。
弥年但走马，终日随飘蓬。
寂寞不得意，辛勤方在公。
胡尘净古塞，兵气屯边空。
乡路眇天外，归期如梦中。
遥凭长房术，为缩天山东。
+++岑参
++++暮秋山行
疲马卧长坡，夕阳下通津。
山风吹空林，飒飒如有人。
苍旻霁凉雨，石路无飞尘。
千念集暮节，万籁悲萧晨。
鶗鴂昨夜鸣，蕙草色已陈。
况在远行客，自然多苦辛。
+++岑参
++++赴犍为经龙阁道
侧径转青壁，危梁透沧波。
汗流出鸟道，胆碎窥龙涡。
骤雨暗谿口，归云网松萝。
屡闻羌儿笛，厌听巴童歌。
江路险复永，梦魂愁更多。
圣朝幸典郡，不敢嫌岷峨。
+++岑参
++++江上阻风雨
江上风欲来，泊舟未能发。
气昏雨已过，突兀山复出。
积浪成高丘，盘涡为嵌窟。
云低岸花掩，水涨滩草没。
老树蛇蜕皮，崩崖龙退骨。
平生抱忠信，艰险殊可忽。
+++岑参
++++经火山
火山今始见，突兀蒲昌东。
赤焰烧虏云，炎氛蒸塞空。
不知阴阳炭，何独然此中。
我来严冬时，山下多炎风。
人马尽汗流，孰知造化功。
+++岑参
++++题铁门关楼
铁关天西涯，极目少行客。
关门一小吏，终日对石壁。
桥跨千仞危，路盘两崖窄。
试登西楼望，一望头欲白。
+++岑参
++++早上五盘岭
平旦驱驷马，旷然出五盘。
江回两崖斗，日隐群峰攒。
苍翠烟景曙，森沉云树寒。
松疏露孤驿，花密藏回滩。
栈道谿雨滑，畬田原草干。
此行为知己，不觉蜀道难。
+++岑参
++++峨眉东脚临江听猿，怀二室旧庐
峨眉烟翠新，昨夜秋雨洗。
分明峰头树，倒插秋江底。
久别二室间，图他五斗米。
哀猿不可听，北客欲流涕。
+++岑参
++++东归发犍为，至泥谿舟中作
前日解侯印，泛舟归山东。
平旦发犍为，逍遥信回风。
七月江水大，沧波涨秋空。
复有峨眉僧，诵经在舟中。
夜泊防虎豹，朝行逼鱼龙。
一道鸣迅湍，两边走连峰。
猿拂岸花落，鸟啼檐树重。
烟霭吴楚连，溯沿湖海通。
忆昨在西掖，复曾入南宫。
日出朝圣人，端笏陪群公。
不意今弃置，何由豁心胸。
吾当海上去，且学乘桴翁。
+++岑参
++++阻戎泸间群盗
南州林莽深，亡命聚其间。
杀人无昏晓，尸积填江湾。
饿虎衔髑髅，饥乌啄心肝。
腥裛滩草死，血流江水殷。
夜雨风萧萧，鬼哭连楚山。
三江行人绝，万里无征船。
唯有白鸟飞，空见秋月圆。
罢官自南蜀，假道来兹川。
瞻望阳台云，惆怅不敢前。
帝乡北近日，泸口南连蛮。
何当遇长房，缩地到京关。
愿得随琴高，骑鱼向云烟。
明主每忧人，节使恒在边。
兵革方御寇，尔恶胡不悛。
吾窃悲尔徒，此生安得全。
+++岑参
++++郡斋闲坐
负郭无良田，屈身徇微禄。
平生好疏旷，何事就羁束。
幸曾趋丹墀，数得侍黄屋。
故人尽荣宠，谁念此幽独。
州县非宿心，云山欣满目。
顷来废章句，终日披案牍。
佐郡竟何成，自悲徒碌碌。
+++岑参
++++衙郡守还
世事何反覆，一身难可料。
头白翻折腰，还家私自笑。
所嗟无产业，妻子嫌不调。
五斗米留人，东谿忆垂钓。
+++岑参
++++行军诗二首
（时扈从在凤翔）
吾窃悲此生，四十幸未老。
一朝逢世乱，终日不自保。
胡兵夺长安，宫殿生野草。
伤心五陵树，不见二京道。
我皇在行军，兵马日浩浩。
胡雏尚未灭，诸将恳征讨。
昨闻咸阳败，杀戮净如扫。
积尸若丘山，流血涨丰镐。
干戈碍乡国，豺虎满城堡。
村落皆无人，萧条空桑枣。
儒生有长策，无处豁怀抱。
块然伤时人，举首哭苍昊。
早知逢世乱，少小谩读书。
悔不学弯弓，向东射狂胡。
偶从谏官列，谬向丹墀趋。
未能匡吾君，虚作一丈夫。
抚剑伤世路，哀歌泣良图。
功业今已迟，览镜悲白须。
平生抱忠义，不敢私微躯。
+++岑参
++++秋夕听罗山人弹三峡流泉
皤皤岷山老，抱琴鬓苍然。
衫袖拂玉徽，为弹三峡泉。
此曲弹未半，高堂如空山。
石林何飕飗，忽在窗户间。
绕指弄呜咽，青丝激潺湲。
演漾怨楚云，虚徐韵秋烟。
疑兼阳台雨，似杂巫山猿。
幽引鬼神听，净令耳目便。
楚客肠欲断，湘妃泪斑斑。
谁裁青桐枝，縆以朱丝弦。
能含古人曲，递与今人传。
音难再逢，惜君方老年。
曲终月已落，惆怅东斋眠。
+++岑参
++++尹相公京兆府中棠树降甘露诗
相国尹京兆，政成人不欺。
甘露降府庭，上天表无私。
非无他人家，岂少群木枝。
被兹甘棠树，美掩召伯诗。
团团甜如蜜，皛皛凝若脂。
千柯玉光碎，万叶珠颗垂。
昆仑何时来，庆云相逐飞。
魏宫铜盘贮，汉帝金掌持。
王泽布人和，精心动灵祇。
君臣日同德，祯瑞方潜施。
何术令大臣，感通能及兹。
忽惊政化理，暗与神物期。
却笑赵张辈，徒称今古稀。
为君下天酒，麹糵将用时。
+++岑参
++++刘相公中书江山画障
相府征墨妙，挥毫天地穷。
始知丹青笔，能夺造化功。
潇湘在帘间，庐壑横座中。
忽疑凤凰池，暗与江海通。
粉白湖上云，黛青天际峰。
昼日恒见月，孤帆如有风。
岩花不飞落，涧草无春冬。
担锡香炉缁，钓鱼沧浪翁。
如何平津意，尚想尘外踪。
富贵心独轻，山林兴弥浓。
喧幽趣颇异，出处事不同。
请君为苍生，未可追赤松。
+++岑参
++++精卫
负剑出北门，乘桴适东溟。
一鸟海上飞，云是帝女灵。
玉颜溺水死，精卫空为名。
怨积徒有志，力微竟不成。
西山木石尽，巨壑何时平。
+++岑参
++++石上藤
（得上字）
石上生孤藤，弱蔓依石长。
不逢高枝引，未得凌空上。
何处堪托身，为君长万丈。

++上卷一百九十九
  
+++岑参
++++临河客舍呈狄明府兄留题县南楼
黎阳城南雪正飞，黎阳渡头人未归。
河边酒家堪寄宿，主人小女能缝衣。
故人高卧黎阳县，一别三年不相见。
邑中雨雪偏著时，隔河东郡人遥羡。
邺都唯见古时丘，漳水还如旧日流。
城上望乡应不见，朝来好是懒登楼。
+++岑参
++++客舍悲秋，有怀两省旧游，呈幕中诸公
三度为郎便白头，一从出守五经秋。
莫言圣主长不用，其那苍生应未休。
间岁月如流水，客舍秋风今又起。
不知心事向谁论，江上蝉鸣空满耳。
+++岑参
++++白雪歌，送武判官归京
北风卷地白草折，胡天八月即飞雪。
忽然一夜春风来，千树万树梨花开。
散入珠帘湿罗幕，狐裘不暖锦衾薄。
将军角弓不得控，都护铁衣冷难著。
瀚海阑干百丈冰，愁云黪淡万里凝。
中军置酒饮归客，胡琴琵琶与羌笛。
纷纷暮雪下辕门，风掣红旗冻不翻。
轮台东门送君去，去时雪满天山路。
山回路转不见君，雪上空留马行处。
+++岑参
++++热海行，送崔侍御还京
侧闻阴山胡儿语，西头热海水如煮。
海上众鸟不敢飞，中有鲤鱼长且肥。
岸傍青草常不歇，空中白雪遥旋灭。
蒸沙烁石然虏云，沸浪炎波煎汉月。
阴火潜烧天地炉，何事偏烘西一隅。
势吞月窟侵太白，气连赤坂通单于。
送君一醉天山郭，正见夕阳海边落。
柏台霜威寒逼人，热海炎气为之薄。

+++岑参
++++轮台歌，奉送封大夫出师西征
轮台城头夜吹角，轮台城北旄头落。
羽书昨夜过渠黎，单于已在金山西。
戍楼西望烟尘黑，汉兵屯在轮台北。
上将拥旄西出征，平明吹笛大军行。
四边伐鼓雪海涌，三军大呼阴山动。
虏塞兵气连云屯，战场白骨缠草根。
剑河风急雪片阔，沙口石冻马蹄脱。
亚相勤王甘苦辛，誓将报主静边尘。
来青史谁不见，今见功名胜古人。
+++岑参
++++敷水歌，送窦渐入京
罗敷昔时秦氏女，千载无人空处所。
昔时流水至今流，万事皆逐东流去。
此水东流无尽期，水声还似旧来时。
岸花仍自羞红脸，堤柳犹能学翠眉。
春去秋来不相待，水中月色长不改。
罗敷养蚕空耳闻，使君五马今何在。
九月霜天水正寒，故人西去度征鞍。
水底鲤鱼幸无数，愿君别后垂尺素。

+++岑参
++++天山雪歌，送萧治归京
天山有雪常不开，千峰万岭雪崔嵬。
北风夜卷赤亭口，一夜天山雪更厚。
能兼汉月照银山，复逐胡风过铁关。
交河城边飞鸟绝，轮台路上马蹄滑。
晻霭寒氛万里凝，阑干阴崖千丈冰。
将军狐裘卧不暖，都护宝刀冻欲断。
正是天山雪下时，送君走马归京师。
雪中何以赠君别，惟有青青松树枝。

+++岑参
++++火山云歌，送别
火山突兀赤亭口，火山五月火云厚。
火云满山凝未开，飞鸟千里不敢来。
平明乍逐胡风断，薄暮浑随塞雨回。
缭绕斜吞铁关树，氛氲半掩交河戍。
迢迢征路火山东，山上孤云随马去。

+++岑参
++++青门歌，送东台张判官
青门金锁平旦开，城头日出使车回。
青门柳枝正堪折，路傍一日几人别。
东出青门路不穷，驿楼官树灞陵东。
花扑征衣看似绣，云随去马色疑骢。
胡姬酒垆日未午，丝绳玉缸酒如乳。
灞头落花没马蹄，昨夜微雨花成泥。
黄鹂翅湿飞转低，关东尺书醉懒题。
须臾望君不可见，扬鞭飞鞚疾如箭。
借问使乎何时来，莫作东飞伯劳西飞燕。
+++岑参
++++梁园歌，送河南王说判官
君不见梁孝王修竹园，颓墙隐辚势仍存。
娇娥曼脸成草蔓，罗帷珠帘空竹根。
大梁一旦人代改，秋月春风不相待。
池中几度雁新来，洲上千年鹤应在。
梁园二月梨花飞，却似梁王雪下时。
当时置酒延枚叟，肯料平台狐兔走。
万事翻覆如浮云，昔人空在今人口。
单父古来称宓生，只今为政有吾兄。
輶轩若过梁园道，应傍琴台闻政声。

+++岑参
++++走马川行，奉送出师西征
君不见走马川行雪海边，平沙莽莽黄入天。
轮台九月风夜吼，一川碎石大如斗，随风满地石乱走。
匈奴草黄马正肥，金山西见烟尘飞，汉家大将西出师。
将军金甲夜不脱，半夜军行戈相拨，风头如刀面如割。
马毛带雪汗气蒸，五花连钱旋作冰，幕中草檄砚水凝。
虏骑闻之应胆慑，料知短兵不敢接，车师西门伫献捷。
+++岑参
++++函谷关歌，送刘评事使关西
君不见函谷关，崩城毁壁至今在。
树根草蔓遮古道，空谷千年长不改。
寂寞无人空旧山，圣朝无外不须关。
白马公孙何处去，青牛老人更不还。
苍苔白骨空满地，月与古时长相似。
野花不省见行人，山鸟何曾识关吏。
故人方乘使者车，吾知郭丹却不如。
请君时忆关外客，行到关西多致书。

+++岑参
++++胡笳歌，送颜真卿使赴河陇
君不闻胡笳声最悲，紫髯绿眼胡人吹。
吹之一曲犹未了，愁杀楼兰征戍儿。
凉秋八月萧关道，北风吹断天山草。
昆仑山南月欲斜，胡人向月吹胡笳。
胡笳怨兮将送君，秦山遥望陇山云。
边城夜夜多愁梦，向月胡笳谁喜闻。
+++岑参
++++秦筝歌，送外甥萧正归京
汝不闻秦筝声最苦，五色缠弦十三柱。
怨调慢声如欲语，一曲未终日移午。
红亭水木不知暑，忽弹黄钟和白纻。
清风飒来云不去，闻之酒醒泪如雨。
汝归秦兮弹秦声，秦声悲兮聊送汝。

+++岑参
++++与独孤渐道别长句兼呈严八侍御
轮台客舍春草满，颍阳归客肠堪断。
穷荒绝漠鸟不飞，万碛千山梦犹懒。
怜君白面一书生，读书千卷未成名。
五侯贵门脚不到，数亩山田身自耕。
兴来浪迹无远近，及至辞家忆乡信。
无事垂鞭信马头，西南几欲穷天尽。
奉使三年独未归，边头词客旧来稀。
借问君来得几日，到家不觉换春衣。
高斋清昼卷帷幕，纱帽接䍦慵不著。
中酒朝眠日色高，弹棋夜半灯花落。
冰片高堆金错盘，满堂凛凛五月寒。
桂林蒲萄新吐蔓，武城刺蜜未可餐。
军中置酒夜挝鼓，锦筵红烛月未午。
花门将军善胡歌，叶河蕃王能汉语。
知尔园林压渭滨，夫人堂上泣罗裙。
鱼龙川北盘谿雨，鸟鼠山西洮水云。
台中严公于我厚，别后新诗满人口。
自怜弃置天西头，因君为问相思否。
+++岑参
++++送费子归武昌
汉阳归客悲秋草，旅舍叶飞愁不扫。
秋来倍忆武昌鱼，梦著只在巴陵道。
曾随上将过祁连，离家十年恒在边。
剑锋可惜虚用尽，马蹄无事今已穿。
君开馆常爱客，樗蒱百金每一掷。
平生有钱将与人，江上故园空四壁。
吾观费子毛骨奇，广眉大口仍赤髭。
看君失路尚如此，人生贵贱那得知。
高秋八月归南楚，东门一壶聊出祖。
路指凤凰山北云，衣沾鹦鹉洲边雨。
勿叹蹉跎白发新，应须守道勿羞贫。
男儿何必恋妻子，莫向江村老却人。
+++岑参
++++送韩巽入都觐省便赴举
槐叶苍苍柳叶黄，秋高八月天欲霜。
青门百壶送韩侯，白云千里连嵩丘。
北堂倚门望君忆，东归扇枕后秋色。
洛阳才子能几人，明年桂枝是君得。
+++岑参
++++送李副使赴碛西官军
火山六月应更热，赤亭道口行人绝。
君惯度祁连城，岂能愁见轮台月。
脱鞍暂入酒家垆，送君万里西击胡。
功名只向马上取，真是英雄一丈夫。
+++岑参
++++凉州馆中与诸判官夜集
弯弯月出挂城头，城头月出照梁州。
凉州七里十万家，胡人半解弹琵琶。
琵琶一曲肠堪断，风萧萧兮夜漫漫。
河西幕中多故人，故人别来三五春。
花门楼前见秋草，岂能贫贱相看老。
一生大笑能几回，斗酒相逢须醉倒。
+++岑参
++++酒泉太守席上醉后作
琵琶长笛曲相和，羌儿胡雏齐唱歌。
浑炙犁牛烹野驼，交河美酒归叵罗。
三更醉后军中寝，无奈秦山归梦何。
+++岑参
++++偃师东与韩樽同诣景云晖上人即事
山阴老僧解楞伽，颍阳归客远相过。
烟深草湿昨夜雨，雨后秋风渡漕河。
空山终日尘事少，平郊远见行人小。
尚书碛上黄昏钟，别驾渡头一归鸟。
+++岑参
++++醉题匡城周少府厅壁
妇姑城南风雨秋，妇姑城中人独愁。
愁云遮却望乡处，数日不上西南楼。
故人薄暮公事闲，玉壶美酒琥珀殷。
颍阳秋草今黄尽，醉卧君家犹未还。
+++岑参
++++敦煌太守后庭歌
敦煌太守才且贤，郡中无事高枕眠。
太守到来山出泉，黄砂碛里人种田。
敦煌耆旧鬓皓然，愿留太守更五年。
城头月出星满天，曲房置酒张锦筵。
美人红妆色正鲜，侧垂高髻插金钿。
醉坐藏钩红烛前，不知钩在若个边。
为君手把珊瑚鞭，射得半段黄金钱，此中乐事亦已偏。
+++岑参
++++喜韩樽相过
三月灞陵春已老，故人相逢耐醉倒。
瓮头春酒黄花脂，禄米只充沽酒资。
长安城中足年少，独共韩侯开口笑。
桃花点地红斑斑，有酒留君且莫还。
与君兄弟日携手，世上虚名好是闲。

+++岑参
++++银山碛西馆
银山碛口风似箭，铁门关西月如练。
双双愁泪沾马毛，飒飒胡沙迸人面。
丈夫三十未富贵，安能终日守笔砚。
+++岑参
++++感遇
五花骢马七香车，云是平阳帝子家。
凤凰城头日欲斜，门前高树鸣春鸦。
汉家鲁元君不闻，今作城西一古坟。
昔来唯有秦王女，独自吹箫乘白云。
+++岑参
++++太白胡僧歌
闻有胡僧在太白，兰若去天三百尺。
一持楞伽入中峰，世人难见但闻钟。
窗边锡杖解两虎，床下钵盂藏一龙。
草衣不针复不线，两耳垂肩眉覆面。
此僧年几那得知，手种青松今十围。
心将流水同清净，身与浮云无是非。
商山老人已曾识，愿一见之何由得。
山中有僧人不知，城里看山空黛色。

+++岑参
++++卫节度赤骠马歌
君家赤骠画不得，一团旋风桃花色。
红缨紫鞚珊瑚鞭，玉鞍锦鞯黄金勒。
请君鞲出看君骑，尾长窣地如红丝。
自矜诸马皆不及，却忆百金新买时。
香街紫陌凤城内，满城见者谁不爱。
扬鞭骤急白汗流，弄影行骄碧蹄碎。
紫髯胡雏金剪刀，平明剪出三騣高。
枥上看时独意气，众中牵出偏雄豪。
骑将猎向南山口，城南狐兔不复有。
草头一点疾如飞，却使苍鹰翻向后。
忆昨看君朝未央，鸣珂拥盖满路香。
始知边将真富贵，可怜人马相辉光。
男儿称意得如此，骏马长鸣北风起。
待君东去扫胡尘，为君一日行千里。

+++岑参
++++田使君美人舞如莲花北鋋歌
（此曲本出北同城）
美人舞如莲花旋，世人有眼应未见。
高堂满地红氍毹，试舞一曲天下无。
此曲胡人传入汉，诸客见之惊且叹。
慢脸娇娥纤复秾，轻罗金缕花葱茏。
回裾转袖若飞雪，左鋋右鋋生旋风。
琵琶横笛和未匝，花门山头黄云合。
忽作出塞入塞声，白草胡沙寒飒飒。
翻身入破如有神，前见后见回回新。
始知诸曲不可比，采莲落梅徒聒耳。
世人学舞只是舞，恣态岂能得如此。
+++岑参
++++裴将军宅芦管歌
辽东九月芦叶断，辽东小儿采芦管。
可怜新管清且悲，一曲风飘海头满。
海树萧索天雨霜，管声寥亮月苍苍。
白狼河北堪愁恨，玄兔城南皆断肠。
辽东将军长安宅，美人芦管会佳客。
弄调啾飕胜洞箫，发声窈窕欺横笛。
夜半高堂客未回，只将芦管送君杯。
巧能陌上惊杨柳，复向园中误落梅。
诸客爱之听未足，高卷珠帘列红烛。
将军醉舞不肯休，更使美人吹一曲。
+++岑参
++++韦员外家花树歌
今年花似去年好，去年人到今年老。
始知人老不如花，可惜落花君莫扫。
君家兄弟不可当，列卿御史尚书郎。
朝回花底恒会客，花扑玉缸春酒香。
+++岑参
++++醉后戏与赵歌儿
秦州歌儿歌调苦，偏能立唱濮阳女。
座中醉客不得意，闻之一声泪如雨。
向使逢着汉帝怜，董贤气咽不能语。
+++岑参
++++范公丛竹歌
世人见竹不解爱，知君种竹府城内。
此君托根幸得地，种来几时闻已大。
盛暑翛翛丛色寒，闲宵槭槭叶声干。
能清案牍帘下见，宜对琴书窗外看。
为君成阴将蔽日，迸笋穿阶踏还出。
守节偏凌御史霜，虚心愿比郎官笔。
君莫爱南山松树枝，竹色四时也不移。
寒天草木黄落尽，犹自青青君始知。

+++岑参
++++玉门关盖将军歌
盖将军，真丈夫。
行年三十执金吾，身长七尺颇有须。
玉门关城迥且孤，黄沙万里白草枯。
南邻犬戎北接胡，将军到来备不虞。
五千甲兵胆力粗，军中无事但欢娱。
暖屋绣帘红地炉，织成壁衣花氍毹。
灯前侍婢泻玉壶，金铛乱点野酡酥。
紫绂金章左右趋，问著只是苍头奴。
美人一双闲且都，朱唇翠眉映明矑。
清歌一曲世所无，今日喜闻凤将雏。
可怜绝胜秦罗敷，使君五马谩踟蹰。
野草绣窠紫罗襦，红牙缕马对樗蒱。
玉盘纤手撒作卢，众中夸道不曾输。
枥上昂昂皆骏驹，桃花叱拨价最殊。
骑将猎向城南隅，腊日射杀千年狐。
我来塞外按边储，为君取醉酒剩沽。
醉争酒盏相喧呼，忽忆咸阳旧酒徒。
+++岑参
++++赠酒泉韩太守
太守有能政，遥闻如古人。
俸钱尽供客，家计常清贫。
酒泉西望玉关道，千山万碛皆白草。
辞君走马归长安，忆君倏忽令人老。

+++岑参
++++赠西岳山人李冈
君隐处，当一星。
莲花峰头饭黄精，仙人掌上演丹经。
鸟可到，人莫攀，隐来十年不下山。
袖中短书谁为达，华阴道士卖药还。

+++岑参
++++送张献心充副使归河西杂句
将门子弟君独贤，一从受命常在边。
未至三十已高位，腰间金印色赭然。
前日承恩白虎殿，归来见者谁不羡。
箧中赐衣十重馀，案上军书十二卷。
看君谋智若有神，爱君词句皆清新。
澄湖万顷深见底，清冰一片光照人。
云中昨夜使星动，西门驿楼出相送。
玉瓶素蚁腊酒香，金鞭白马紫游缰。
花门南，燕支北，张掖城头云正黑，送君一去天外忆。
+++岑参
++++送郭乂杂言
地上青草出，经冬今始归。
博陵无近信，犹未换春衣。
怜汝不忍别，送汝上酒楼。
初行莫早发，且宿霸桥头。
功名须及早，岁月莫虚掷。
早年已工诗，近日兼注易。
何时过东洛，早晚度盟津。
朝歌城边柳亸地，邯郸道上花扑人。
去年四月初，我正在河朔。
曾上君家县北楼，楼上分明见恒岳。
中山明府待君来，须计行程及早回。
到家速觅长安使，待汝书封我自开。
+++岑参
++++送魏升卿擢第归东都，因怀魏校书、陆浑、乔潭
井上桐叶雨，灞亭卷秋风。
故人适战胜，匹马归山东。
问君今年三十几，能使香名满人耳。
君不见三峰直上五千仞，见君文章亦如此。
如君兄弟天下稀，雄辞健笔皆若飞。
将军金印亸紫绶，御史铁冠重绣衣。
乔生作尉别来久，因君为问平安否。
魏侯校理复何如，前日人来不得书。
陆浑山下佳可赏，蓬阁闲时日应往。
自料青云未有期，谁知白发偏能长。
垆头青丝白玉瓶，别时相顾酒如倾。
摇鞭举袂忽不见，千树万树空蝉鸣。

+++岑参
++++送魏四落第还乡
东归不称意，客舍戴胜鸣。
腊酒饮未尽，春衫缝已成。
长安柳枝春欲来，洛阳梨花在前开。
魏侯池馆今尚在，犹有太师歌舞台。
君家盛德岂徒然，时人注意在吾贤。
莫令别后无佳句，只向垆头空醉眠。
+++岑参
++++送宇文南金放后归太原寓居，因呈太原郝主簿
归去不得意，北京关路赊。
却投晋山老，愁见汾阳花。
翻作灞陵客，怜君丞相家。
夜眠旅舍雨，晓辞春城鸦。
送君系马青门口，胡姬垆头劝君酒。
为问太原贤主人，春来更有新诗否。

+++岑参
++++西亭子送李司马
高高亭子郡城西，直上千尺与云齐。
盘崖缘壁试攀跻，群山向下飞鸟低。
使君五马天半嘶，丝绳玉壶为君提。
坐来一望无端倪，红花绿柳莺乱啼。
千家万井连回谿，酒行未醉闻暮鸡，点笔操纸为君题。
为君题，惜解携。
草萋萋，没马蹄。
+++岑参
++++渔父
扁舟沧浪叟，心与沧浪清。
不自道乡里，无人知姓名。
朝从滩上饭，暮向芦中宿。
歌竟还复歌，手持一竿竹。
竿头钓丝长丈馀，鼓枻乘流无定居。
世人那得识深意，此翁取适非取鱼。

+++岑参
++++登古邺城
下马登邺城，城空复何见。
东风吹野火，暮入飞云殿。
城隅南对望陵台，漳水东流不复回。
武帝宫中人去尽，年年春色为谁来。

+++岑参
++++邯郸客舍歌
客从长安来，驱马邯郸道。
伤心丛台下，一带生蔓草。
客舍门临漳水边，垂杨下系钓鱼船。
邯郸女儿夜沽酒，对客挑灯夸数钱。
酩酊醉时日正午，一曲狂歌垆上眠。
+++岑参
++++宿蒲关东店，忆杜陵别业
关门锁归客，一夜梦还家。
月落河上晓，遥闻秦树鸦。
长安二月归正好，杜陵树边纯是花。
+++岑参
++++感遇
北山有芳杜，靡靡花正发。
未及得采之，秋风忽吹杀。
君不见拂云百丈青松柯，纵使秋风无奈何。
四时常作青黛色，可怜杜花不相识。
+++岑参
++++优钵罗花歌
白山南，赤山北。
其间有花人不识，绿茎碧叶好颜色。
叶六瓣，花九房。
夜掩朝开多异香，何不生彼中国兮生西方。
移根在庭，媚我公堂。
耻与众草之为伍，何亭亭而独芳。
何不为人之所赏兮，深山穷谷委严霜。
吾窃悲阳关道路长，曾不得献于君王。
+++岑参
++++蜀葵花歌
昨日一花开，今日一花开。
今日花正好，昨日花已老。
始知人老不如花，可惜落花君莫扫。
生不得长少年，莫惜床头沽酒钱。
请君有钱向酒家，君不见，蜀葵花。
+++岑参
++++题李士曹厅壁画度雨云歌
似出栋梁里，如和风雨飞。
掾曹有时不敢归，谓言雨过湿人衣。

+++岑参
++++入蒲关先寄秦中故人
秦山数点似青黛，渭上一条如白练。
京师故人不可见，寄将两眼看飞燕。

++上卷二百
  
+++岑参
++++长门怨
君王嫌妾妒，闭妾在长门。
舞袖垂新宠，愁眉结旧恩。
绿钱侵履迹，红粉湿啼痕。
羞被夭桃笑，看春独不言。
+++岑参
++++寄左省杜拾遗
联步趋丹陛，分曹限紫微。
晓随天仗入，暮惹御香归。
白发悲花落，青云羡鸟飞。
圣朝无阙事，自觉谏书稀。
+++岑参
++++岁暮碛外寄元撝
西风传戍鼓，南望见前军。
沙碛人愁月，山城犬吠云。
别家逢逼岁，出塞独离群。
发到阳关白，书今远报君。
+++岑参
++++寄宇文判官
西行殊未已，东望何时还。
终日风与雪，连天沙复山。
二年领公事，两度过阳关。
相忆不可见，别来头已斑。
+++岑参
++++宿关西客舍寄东山严、许二山人时天宝初…见有高道举征
云送关西雨，风传渭北秋。
孤灯然客梦，寒杵捣乡愁。
滩上思严子，山中忆许由。
苍生今有望，飞诏下林丘。
+++岑参
++++丘中春卧寄王子
田中开白室，林下闭玄关。
卷迹人方处，无心云自闲。
竹深喧暮鸟，花缺露春山。
胜事那能说，王孙去未还。
+++岑参
++++江行夜宿龙吼滩，临眺思峨眉隐者，兼寄幕中诸公
官舍临江口，滩声人惯闻。
水烟晴吐月，山火夜烧云。
且欲寻方士，无心恋使君。
异乡何可住，况复久离群。
+++岑参
++++汉川山行，呈成少尹
西蜀方携手，南宫忆比肩。
平生犹不浅，羁旅转相怜。
山店云迎客，江村犬吠船。
秋来取一醉，须待月光眠。
+++岑参
++++奉和杜相公初发京城作
按节辞黄阁，登坛恋赤墀。
衔恩期报主，授律远行师。
野鹊迎金印，郊云拂画旗。
叨陪幕中客，敢和出车诗。
+++岑参
++++敬酬李判官使院即事见呈
公府日无事，吾徒只是闲。
草根侵柱础，苔色上门关。
饮砚时见鸟，卷帘晴对山。
新诗吟未足，昨夜梦东还。
+++岑参
++++虢州酬辛侍御见赠
门柳叶已大，春花今复阑。
鬓毛方二色，愁绪日千端。
夫子屡新命，鄙夫仍旧官。
相思难见面，时展尺书看。
+++岑参
++++酬崔十三侍御登玉垒山思故园见寄
玉垒天晴望，诸峰尽觉低。
故园江树北，斜日岭云西。
旷野看人小，长空共鸟齐。
高山徒仰止，不得日攀跻。
+++岑参
++++南楼送卫凭
（得归字）
近县多过客，似君诚亦稀。
南楼取凉好，便送故人归。
鸟向望中灭，雨侵晴处飞。
应须乘月去，且为解征衣。
+++岑参
++++送王伯伦应制授正字归
当年最称意，数子不如君。
战胜时偏许，名高人共闻。
半天城北雨，斜日灞西云。
科斗皆成字，无令错古文。
+++岑参
++++送宇文舍人出宰元城
（得阳字）
双凫出未央，千里过河阳。
马带新行色，衣闻旧御香。
县花迎墨绶，关柳拂铜章。
别后能为政，相思淇水长。
+++岑参
++++崔驸马山池重送宇文明府
（得苗字）
竹里过红桥，花间藉绿苗。
池凉醒别酒，山翠拂行镳。
凤去妆楼闭，凫飞叶县遥。
不逢秦女在，何处听吹箫。
+++岑参
++++送李郎尉武康
潘郎腰绶新，霅上县花春。
山色低官舍，湖光映吏人。
不须嫌邑小，莫即耻家贫。
更作东征赋，知君有老亲。
+++岑参
++++碛西头送李判官入京
一身从远使，万里向安西。
汉月垂乡泪，胡沙费马蹄。
寻河愁地尽，过碛觉天低。
送子军中饮，家书醉里题。
+++岑参
++++陪使君早春西亭送王赞府赴选
（得归字）
西亭系五马，为送故人归。
客舍草新出，关门花欲飞。
到来逢岁酒，却去换春衣。
吏部应相待，如君才调稀。
+++岑参
++++送刘郎将归河东
（同用边字）
借问虎贲将，从军凡几年。
杀人宝刀缺，走马貂裘穿。
山雨醒别酒，关云迎渡船。
谢君贤主将，岂忘轮台边。
+++岑参
++++浐水东店送唐子归嵩阳
野店临官路，重城压御堤。
山开灞水北，雨过杜陵西。
归梦秋能作，乡书醉懒题。
桥回忽不见，征马尚闻嘶。
+++岑参
++++西亭送蒋侍御还京
（得来字）
忽闻骢马至，喜见故人来。
欲语多时别，先愁计日回。
山河宜晚眺，云雾待君开。
为报乌台客，须怜白发催。
+++岑参
++++水亭送刘颙使还归节度
（得低字）
无计留君住，应须绊马蹄。
红亭莫惜醉，白日眼看低。
解带怜高柳，移床爱小溪。
此来相见少，正事各东西。
+++岑参
++++送杨录事充潼关判官
（得江字。一作充使）
夫子方寸里，秋天澄霁江。
关西望第一，郡内政无双。
狭室下珠箔，连宵倾玉缸。
平明犹未醉，斜月隐书窗。
+++岑参
++++送裴判官自贼中再归河阳幕府
东郊未解围，忠义似君稀。
误落胡尘里，能持汉节归。
卷帘山对酒，上马雪沾衣。
却向嫖姚幕，翩翩去若飞。
+++岑参
++++送陕县王主簿赴襄阳成亲
六月襄山道，三星汉水边。
求凰应不远，去马剩须鞭。
野店愁中雨，江城梦里蝉。
襄阳多故事，为我访先贤。
+++岑参
++++送李卿，赋得孤岛石
（得离字）
一片他山石，巉巉映小池。
绿窠攒剥藓，尖硕坐鸬鹚。
水底看常倒，花边势欲欹。
君心能不转，卿月岂相离。
+++岑参
++++送王录事却归华阴
相送欲狂歌，其如此别何。
攀辕人共惜，解印日无多。
仙掌云重见，关门路再过。
双鱼莫不寄，县外是黄河。
+++岑参
++++送二十二兄北游寻罗中
斗柄欲东指，吾兄方北游。
无媒谒明主，失计干诸侯。
夜雪入穿履，朝霜凝敝裘。
遥知客舍饮，醉里闻春鸠。
+++岑参
++++送郑堪归东京汜水别业
（得闲字）
客舍见春草，忽闻思旧山。
看君灞陵去，匹马成皋还。
对酒风与雪，向家河复关。
因悲宦游子，终岁无时闲。
+++岑参
++++送崔全被放归都觐省
夫子不自炫，世人知者稀。
来倾阮氏酒，去著老莱衣。
渭北草新出，关东花欲飞。
楚王犹自惑，宋玉且将归。
+++岑参
++++送孟孺卿落第归济阳
献赋头欲白，还家衣已穿。
羞过灞陵树，归种汶阳田。
客舍少乡信，床头无酒钱。
圣朝徒侧席，济上独遗贤。
+++岑参
++++送裴校书从大夫淄川觐省
尚书未出守，爱子向青州。
一路通关树，孤城近海楼。
怀中江橘熟，倚处戟门秋。
更奉轻轩去，知君无客愁。
+++岑参
++++送杨千牛趁岁赴汝南郡觐省便成婚
（得寒字）
问吉转征鞍，安仁道姓潘。
归期明主赐，别酒故人欢。
珠箔障炉暖，狐裘耐腊寒。
汝南遥倚望，早去及春盘。
+++岑参
++++送胡象落第归王屋别业
看君尚少年，不第莫凄然。
可即疲献赋，山村归种田。
野花迎短褐，河柳拂长鞭。
置酒聊相送，青门一醉眠。
+++岑参
++++送颜韶
（得飞字）
迁客犹未老，圣朝今复归。
一从襄阳住，几度梨花飞。
世事了可见，怜君人亦稀。
相逢贪醉卧，未得作春衣。
+++岑参
++++送杜佐下第归陆浑别业
正月今欲半，陆浑花未开。
出关见青草，春色正东来。
夫子且归去，明时方爱才。
还须及秋赋，莫即隐嵩莱。
+++岑参
++++送张郎中赴陇右觐省卿公
（时张卿公亦充节度留后）
中郎凤一毛，世上独贤豪。
弱冠已银印，出身唯宝刀。
还家卿月迥，度陇将星高。
幕下多相识，边书醉懒操。
+++岑参
++++送楚丘麹少府赴官
青袍美少年，黄绶一神仙。
微子城东面，梁王苑北边。
桃花色似马，榆荚小于钱。
单父闻相近，家书早为传。
+++岑参
++++送蜀郡李掾
饮酒俱未醉，一言聊赠君。
功曹善为政，明主还应闻。
夜宿剑门月，朝行巴水云。
江城菊花发，满道香氛氲。
+++岑参
++++送郑少府赴滏阳
子真河朔尉，邑里带清漳。
春草迎袍色，晴花拂绶香。
青山入官舍，黄鸟度宫墙。
若到铜台上，应怜魏寝荒。
+++岑参
++++还高冠潭口留别舍弟
昨日山有信，只今耕种时。
遥传杜陵叟，怪我还山迟。
独向潭上酌，无人林下棋。
东谿忆汝处，闲卧对鸬鹚。
+++岑参
++++醴泉东谿送程皓、元镜微入蜀
（得寒字）
蜀郡路漫漫，梁州过七盘。
二人来信宿，一县醉衣冠。
谿逼春衫冷，林交宴席寒。
西南如喷酒，遥向雨中看。
+++岑参
++++夏初醴泉南楼送太康颜少府
何地堪相饯，南楼出万家。
可怜高处送，远见故人车。
野果新成子，庭槐欲作花。
爱君兄弟好，书向颍中夸。
+++岑参
++++送严诜擢第归蜀
巴江秋月新，阁道发征轮。
战胜真才子，名高动世人。
工文能似舅，擢第去荣亲。
十月天官待，应须早赴秦。
+++岑参
++++送张直公归南郑拜省
夫子思何速，世人皆叹奇。
万言不加点，七步犹嫌迟。
对酒落日后，还家飞雪时。
北堂应久待，乡梦促征期。
+++岑参
++++送周子落第游荆南
足下复不第，家贫寻故人。
且倾湘南酒，羞对关西尘。
山店橘花发，江城枫叶新。
若从巫峡过，应见楚王神。
+++岑参
++++送薛彦伟擢第东归
时辈似君稀，青春战胜归。
名登郄诜第，身著老莱衣。
称意人皆羡，还家马若飞。
一枝谁不折，棣萼独相辉。
+++岑参
++++送杨瑗尉南海
不择南州尉，高堂有老亲。
楼台重蜃气，邑里杂鲛人。
海暗三山雨，花明五岭春。
此乡多宝玉，慎莫厌清贫。
+++岑参
++++凤翔府行军送程使君赴成州
程侯新出守，好日发行军。
拜命时人羡，能官圣主闻。
江楼黑塞雨，山郭冷秋云。
竹马诸童子，朝朝待使君。
+++岑参
++++送张升卿宰新滏
官柳叶尚小，长安春未浓。
送君浔阳宰，把酒青门钟。
水驿楚云冷，山城江树重。
遥知南湖上，只对香炉峰。
+++岑参
++++送陈子归陆浑别业
虽不旧相识，知君丞相家。
故园伊川上，夜梦方山花。
种药畏春过，出关愁路赊。
青门酒垆别，日暮东城鸦。
+++岑参
++++稠桑驿喜逢严河南中丞便别
（得时字）
驷马映花枝，人人夹路窥。
离心且莫问，春草自应知。
不谓青云客，犹思紫禁时。
别君能几日，看取鬓成丝。
+++岑参
++++送蒲秀才擢第归蜀
去马疾如飞，看君战胜归。
新登郄诜第，更著老莱衣。
汉水行人少，巴山客舍稀。
向南风候暖，腊月见春辉。
+++岑参
++++送郭司马赴伊吾郡请示李明府
（郭子是赵节度同好）
安西美少年，脱剑卸弓弦。
不倚将军势，皆称司马贤。
秋山城北面，古治郡东边。
江上舟中月，遥思李郭仙。
+++岑参
++++送滕亢擢第归苏州拜亲
送尔姑苏客，沧波秋正凉。
橘怀三个去，桂折一枝将。
湖上山当舍，天边水是乡。
江村人事少，时作捕鱼郎。
+++岑参
++++送任郎中出守明州
罢起郎官草，初封刺史符。
城边楼枕海，郭里树侵湖。
郡政傍连楚，朝恩独借吴。
观涛秋正好，莫不上姑苏。
+++岑参
++++临洮客舍留别祁四
无事向边外，至今仍不归。
三年绝乡信，六月未春衣。
客舍洮水聒，孤城胡雁飞。
心知别君后，开口笑应稀。
+++岑参
++++送弘文李校书往汉南拜亲
未识已先闻，清辞果出群。
如逢祢处士，似见鲍参军。
梦暗巴山雨，家连汉水云。
慈亲思爱子，几度泣沾裙。
+++岑参
++++送李别将摄伊吾令充使赴武威，便寄崔员外
词赋满书囊，胡为在战场。
行间脱宝剑，邑里挂铜章。
马疾飞千里，凫飞向五凉。
遥知竹林下，星使对星郎。
+++岑参
++++送四镇薛侍御东归
相送泪沾衣，天涯独未归。
将军初得罪，门客复何依。
梦去湖山阔，书停陇雁稀。
园林幸接近，一为到柴扉。
+++岑参
++++送张都尉东归
白羽绿弓弦，年年只在边。
还家剑锋尽，出塞马蹄穿。
逐虏西逾海，平胡北到天。
封侯应不远，燕颔岂徒然。
+++岑参
++++送樊侍御使丹阳便觐
卧病穷巷晚，忽惊骢马来。
君京口去，借问几时回。
驿舫江风引，乡书海雁催。
慈亲应倍喜，爱子在霜台。
+++岑参
++++送张卿郎君赴硖石尉
卿家送爱子，愁见灞头春。
草羡青袍色，花随黄绶新。
县西函谷路，城北大阳津。
日暮征鞍去，东郊一片尘。
+++岑参
++++送颜少府投郑陈州
一尉便垂白，数年唯草玄。
出关策匹马，逆旅闻秋蝉。
爱客多酒债，罢官无俸钱。
君羁思少，所适主人贤。
+++岑参
++++赵少尹南亭送郑侍御归东台
（得长字）
红亭酒瓮香，白面绣衣郎。
砌冷虫喧坐，帘疏雨到床。
钟催离兴急，弦逐醉歌长。
关树应先落，随君满鬓霜。
+++岑参
++++祁四再赴江南别诗
万里来又去，三湘东复西。
别多人换鬓，行远马穿蹄。
山驿秋云冷，江帆暮雨低。
怜君不解说，相忆在书题。
+++岑参
++++送许员外江外置常平仓
诏置海陵仓，朝推画省郎。
还家锦服贵，出使绣衣香。
水驿风催舫，江楼月透床。
仍怀陆氏橘，归献老亲尝。
+++岑参
++++送秘省虞校书赴虞乡丞
花绶傍腰新，关东县欲春。
残书厌科斗，旧阁别麒麟。
虞坂临官舍，条山映吏人。
看君有知己，坦腹向平津。
+++岑参
++++送江陵泉少府赴任，便呈卫荆州
神仙吏姓梅，人吏待君来。
渭北草新出，江南花已开。
城边宋玉宅，峡口楚王台。
不畏无知己，荆州甚爱才。
+++岑参
++++奉送李太保兼御史大夫充渭北节度使
（即太尉光弼弟）
诏出未央宫，登坛近总戎。
上公周太保，副相汉司空。
弓抱关西月，旗翻渭北风。
弟兄皆许国，天地荷成功。
+++岑参
++++送江陵黎少府
悔系腰间绶，翻为膝下愁。
那堪汉水远，更值楚山秋。
新橘香官舍，征帆拂县楼。
王城不敢住，岂是爱荆州。
+++岑参
++++虢州送天平何丞入京市马
关树晚苍苍，长安近夕阳。
回风醒别酒，细雨湿行装。
习战边尘黑，防秋塞草黄。
君市骏马，不是学燕王。
+++岑参
++++送扬州王司马
君家旧淮水，水上到扬州。
海树青官舍，江云黑郡楼。
东南随去鸟，人吏待行舟。
为报吾兄道，如今已白头。
+++岑参
++++陕州月城楼送辛判官入奏
送客飞鸟外，城头楼最高。
樽前遇风雨，窗里动波涛。
谒帝向金殿，随身唯宝刀。
相思灞陵月，只有梦偏劳。
+++岑参
++++送王七录事赴虢州
早岁即相知，嗟君最后时。
青云仍未达，白发欲成丝。
小店关门树，长河华岳祠。
弘农人吏待，莫使马行迟。
+++岑参
++++阌乡送上官秀才归关西别业
风尘奈汝何，终日独波波。
亲老无官养，家贫在外多。
醉眼轻白发，春梦渡黄河。
相去关城近，何时更肯过。
+++岑参
++++送羽林长孙将军赴歙州
剖竹向江濆，能名计日闻。
隼旗新刺史，虎剑旧将军。
驿舫宿湖月，州城浸海云。
青门酒楼上，欲别醉醺醺。
+++岑参
++++送崔主簿赴夏阳
常爱夏阳县，往年曾再过。
县中饶白鸟，郭外是黄河。
地近行程少，家贫酒债多。
君新称意，好得奈春何。
+++岑参
++++送梁判官归女几旧庐
女几知君忆，春云相逐归。
草堂开药裹，苔壁取荷衣。
老竹移时小，新花旧处飞。
可怜真傲吏，尘事到山稀。
+++岑参
++++送怀州吴别驾
灞上柳枝黄，垆头酒正香。
春流饮去马，暮雨湿行装。
驿路通函谷，州城接太行。
覃怀人总喜，别驾得王祥。
+++岑参
++++送人归江宁
楚客忆乡信，向家湖水长。
住愁春草绿，去喜桂枝香。
海月迎归楚，江云引到乡。
吾兄应借问，为报鬓毛霜。
+++岑参
++++送襄州任别驾
别乘向襄州，萧条楚地秋。
江声官舍里，山色郡城头。
莫羡黄公盖，须乘彦伯舟。
高阳诸醉客，唯见古时丘。
+++岑参
++++送李司谏归京
（得长字）
别酒为谁香，春官驳正郎。
醉经秦树远，梦怯汉川长。
雨过风头黑，云开日脚黄。
君解起草，早去入文昌。
+++岑参
++++送绵州李司马秩满归京，因呈李兵部
久客厌江月，罢官思早归。
眼看春光老，羞见梨花飞。
剑北山居小，巴南音信稀。
因君报兵部，愁泪日沾衣。
+++岑参
++++送崔员外入秦因访故园
欲谒明光殿，先趋建礼门。
仙郎去得意，亚相正承恩。
竹里巴山道，花间汉水源。
凭将两行泪，为访邵平园。
+++岑参
++++送柳录事赴梁州
英掾柳家郎，离亭酒瓮香。
折腰思汉北，随传过巴阳。
江树连官舍，山云到卧床。
君归梦积，去去剑川长。
+++岑参
++++送韦侍御先归京
（得宽字）
闻欲朝龙阙，应须拂豸冠。
风霜随马去，炎暑为君寒。
客泪题书落，乡愁对酒宽。
先凭报亲友，后月到长安。
+++岑参
++++送裴侍御赴岁入京
（得阳字）
羡他骢马郎，元日谒明光。
立处闻天语，朝回惹御香。
台寒柏树绿，江暖柳条黄。
惜别津亭暮，挥戈忆鲁阳。
+++岑参
++++送颜评事入京
颜子人叹屈，宦游今未迟。
伫闻明主用，岂负青云姿。
江柳秋吐叶，山花寒满枝。
君客愁处，月满巴川时。
+++岑参
++++送赵侍御归上都
骢马五花毛，青云归处高。
霜随驱夏暑，风逐振江涛。
执简皆推直，勤王岂告劳。
帝城谁不恋，回望动离骚。
+++岑参
++++送杨子
斗酒渭城边，垆头耐醉眠。
梨花千树雪，杨叶万条烟。
惜别添壶酒，临岐赠马鞭。
看君颍上去，新月到家圆。
+++岑参
++++送人赴安西
上马带胡钩，翩翩度陇头。
小来思报国，不是爱封侯。
万里乡为梦，三边月作愁。
早须清黠虏，无事莫经秋。
+++岑参
++++发临洮将赴北庭留别
（得飞字）
闻说轮台路，连年见雪飞。
春风曾不到，汉使亦应稀。
白草通疏勒，青山过武威。
勤王敢道远，私向梦中归。
+++岑参
++++临洮泛舟，赵仙舟自北庭罢使还京
白发轮台使，边功竟不成。
云沙万里地，孤负一书生。
池上风回舫，桥西雨过城。
醉眠乡梦罢，东望羡归程。
+++岑参
++++春日醴泉杜明府承恩五品宴席上赋诗
凫舄旧称仙，鸿私降自天。
青袍移草色，朱绶夺花然。
邑里雷仍震，台中星欲悬。
吾兄此栖棘，因得贺初筵。
+++岑参
++++早春陪崔中丞同泛浣花谿宴
旌节临谿口，寒郊陡觉暄。
红亭移酒席，画舸逗江村。
云带歌声飏，风飘舞袖翻。
花间催秉烛，川上欲黄昏。
+++岑参
++++喜华阴王少府使到南池宴集
有客至铃下，自言身姓梅。
仙人掌里使，黄帝鼎边来。
竹影拂棋局，荷香随酒杯。
池前堪醉卧，待月未须回。
+++岑参
++++行军雪后月夜宴王卿家
子夜雪华馀，卿家月影初。
酒香薰枕席，炉气暖轩除。
晚岁宦情薄，行军欢宴疏。
相逢剩取醉，身外尽空虚。
+++岑参
++++梁州陪赵行军龙冈寺北庭泛舟宴王侍御
（得长字）
谁宴霜台使，行军粉署郎。
唱歌江鸟没，吹笛岸花香。
酒影摇新月，滩声聒夕阳。
江钟闻已暮，归棹绿川长。
+++岑参
++++奉陪封大夫宴，得征字，时封公兼鸿胪卿
西边虏尽平，何处更专征。
幕下人无事，军中政已成。
座参殊俗语，乐杂异方声。
醉里东楼月，偏能照列卿。
+++岑参
++++陪封大夫宴瀚海亭纳凉
（得时字）
细管杂青丝，千杯倒接䍦。
军中乘兴出，海上纳凉时。
日没鸟飞急，山高云过迟。
吾从大夫后，归路拥旌旗。
+++岑参
++++虢州西亭陪端公宴集
红亭出鸟外，骏马系云端。
万岭窗前睥，千家肘底看。
开瓶酒色嫩，踏地叶声干。
为逼霜台使，重裘也觉寒。
+++岑参
++++陪使君早春东郊游眺
（得春字）
太守拥朱轮，东郊物候新。
莺声随坐啸，柳色唤行春。
谷口云迎马，溪边水照人。
郡中叨佐理，何幸接芳尘。
+++岑参
++++雪后与群公过慈恩寺
乘兴忽相招，僧房暮与朝。
雪融双树湿，沙闇一灯烧。
竹外山低塔，藤间院隔桥。
归家如欲懒，俗虑向来销。
+++岑参
++++与鄠县群官泛渼陂
万顷浸天色，千寻穷地根。
舟移城入树，岸阔水浮村。
闲鹭惊箫管，潜虬傍酒樽。
暝来呼小吏，列火俨归轩。
+++岑参
++++与鄠县源少府泛渼陂
（得人字）
载酒入天色，水凉难醉人。
清摇县郭动，碧洗云山新。
吹笛惊白鹭，垂竿跳紫鳞。
怜君公事后，陂上日娱宾。
+++岑参
++++终南东谿中作
谿水碧于草，潺潺花底流。
沙平堪濯足，石浅不胜舟。
洗药朝与暮，钓鱼春复秋。
兴来从所适，还欲向沧洲。
+++岑参
++++与鲜于庶子泛汉江
急管更须吹，杯行莫遣迟。
酒光红琥珀，江色碧琉璃。
日影浮归棹，芦花罥钓丝。
山公醉不醉，问取葛强知。
+++岑参
++++晦日陪侍御泛北池
春池满复宽，晦节耐邀欢。
月带虾蟆冷，霜随獬豸寒。
水云低锦席，岸柳拂金盘。
日暮舟中散，都人夹道看。
+++岑参
++++登凉州尹台寺
胡地三月半，梨花今始开。
因从老僧饭，更上夫人台。
清唱云不去，弹弦风飒来。
应须一倒载，还似山公回。
+++岑参
++++登总持阁
高阁逼诸天，登临近日边。
晴开万井树，愁看五陵烟。
槛外低秦岭，窗中小渭川。
早知清净理，常愿奉金仙。
+++岑参
++++奉陪封大夫九日登高
九日黄花酒，登高会昔闻。
霜威逐亚相，杀气傍中军。
横笛惊征雁，娇歌落塞云。
边头幸无事，醉舞荷吾君。
+++岑参
++++郡斋平望江山
水路东连楚，人烟北接巴。
山光围一郡，江月照千家。
庭树纯栽橘，园畦半种茶。
梦魂知忆处，无夜不京华。
+++岑参
++++宿岐州北郭严给事别业
郭外山色暝，主人林馆秋。
疏钟入卧内，片月到床头。
遥夜惜已半，清言殊未休。
君虽在青琐，心不忘沧洲。
+++岑参
++++暮秋会严京兆后厅竹斋
京兆小斋宽，公庭半药阑。
瓯香茶色嫩，窗冷竹声干。
盛德中朝贵，清风画省寒。
能将吏部镜，照取寸心看。
+++岑参
++++省中即事
华省谬为郎，蹉跎鬓已苍。
到来恒襆被，随例且含香。
竹影遮窗暗，花阴拂簟凉。
君王新赐笔，草奏向明光。
+++岑参
++++寻阳七郎中宅即事
万事信苍苍，机心久已忘。
无端来出守，不是厌为郎。
雨滴芭蕉赤，霜催橘子黄。
逢君开口笑，何处有他乡。
+++岑参
++++携琴酒寻阎防崇济寺所居僧院
（得浓字）
相访但寻钟，门寒古殿松。
弹琴醒暮酒，卷幔引诸峰。
事惬林中语，人幽物外踪。
吾庐幸接近，兹地兴偏慵。
+++岑参
++++春寻河阳陶处士别业
风暖日暾暾，黄鹂飞近村。
花明潘子县，柳暗陶公门。
药碗摇山影，鱼竿带水痕。
南桥车马客，何事苦喧喧。
+++岑参
++++晚过盘石寺礼郑和尚
暂诣高僧话，来寻野寺孤。
岸花藏水碓，溪水映风炉。
顶上巢新鹊，衣中带旧珠。
谈禅未得去，辍棹且踟蹰。
+++岑参
++++寻少室张山人，闻与偃师周明府同入都
中峰炼金客，昨日游人间。
叶县凫共去，葛陂龙暂还。
春云凑深水，秋雨悬空山。
寂寂清溪上，空馀丹灶闲。
+++岑参
++++虢州卧疾，喜刘判官相过水亭
卧疾尝晏起，朝来头未梳。
见君胜服药，清话病能除。
低柳共系马，小池堪钓鱼。
观棋不觉暝，月出水亭初。
+++岑参
++++武威春暮，闻宇文判官西使还，已到晋昌
岸雨过城头，黄鹂上戍楼。
塞花飘客泪，边柳挂乡愁。
白发悲明镜，青春换敝裘。
君从万里使，闻已到瓜州。
+++岑参
++++虢州南池候严中丞不至
池上日相待，知君殊未回。
徒教柳叶长，漫使梨花开。
驷马去不见，双鱼空往来。
思想不解说，孤负舟中杯。
+++岑参
++++春兴思南山旧庐，招柳建正字
终岁不得意，春风今复来。
自怜蓬鬓改，羞见梨花开。
西掖诚可恋，南山思早回。
园庐幸接近，相与归蒿莱。
+++岑参
++++郡斋南池招杨辚
郡僻人事少，云山常眼前。
偶从池上醉，便向舟中眠。
与子居最近，周官情又偏。
闲时耐相访，正有床头钱。
+++岑参
++++高冠谷口招郑鄠
谷口来相访，空斋不见君。
涧花然暮雨，潭树暖春云。
门径稀人迹，檐峰下鹿群。
衣裳与枕席，山霭碧氛氲。
+++岑参
++++题新乡王釜厅壁
怜君守一尉，家计复清贫。
禄米尝不足，俸钱供与人。
城头苏门树，陌上黎阳尘。
不是旧相识，声同心自亲。
+++岑参
++++题山寺僧房
窗影摇群木，墙阴载一峰。
野炉风自爇，山碓水能舂。
勤学翻知误，为官好欲慵。
高僧暝不见，月出但闻钟。
+++岑参
++++汉上题韦氏庄
结茅闻楚客，卜筑汉江边。
日落数归鸟，夜深闻扣舷。
水痕侵岸柳，山翠借厨烟。
调笑提筐妇，春来蚕几眠。
+++岑参
++++题永乐韦少府厅壁
大河南郭外，终日气昏昏。
白鸟下公府，青山当县门。
故人是邑尉，过客驻征轩。
不惮烟波阔，思君一笑言。
+++岑参
++++题金城临河驿楼
古戍依重险，高楼见五凉。
山根盘驿道，河水浸城墙。
庭树巢鹦鹉，园花隐麝香。
忽如江浦上，忆作捕鱼郎。
+++岑参
++++初授官题高冠草堂
三十始一命，宦情多欲阑。
自怜无旧业，不敢耻微官。
涧水吞樵路，山花醉药栏。
只缘五斗米，辜负一渔竿。
+++岑参
++++题虢州西楼
错料一生事，蹉跎今白头。
纵横皆失计，妻子也堪羞。
明主虽然弃，丹心亦未休。
愁来无去处，只上郡西楼。
+++岑参
++++夜过盘石，隔河望永乐，寄闺中，效齐梁体
盈盈一水隔，寂寂二更初。
波上思罗袜，鱼边忆素书。
月如眉已画，云似鬓新梳。
春物知人意，桃花笑索居。
+++岑参
++++河西春暮忆秦中
渭北春已老，河西人未归。
边城细草出，客馆梨花飞。
别后乡梦数，昨来家信稀。
凉州三月半，犹未脱寒衣。
+++岑参
++++过酒泉，忆杜陵别业
昨夜宿祁连，今朝过酒泉。
黄沙西际海，白草北连天。
愁里难消日，归期尚隔年。
阳关万里梦，知处杜陵田。
+++岑参
++++早发焉耆，怀终南别业
晓笛别乡泪，秋冰鸣马蹄。
一身虏云外，万里胡天西。
终日见征战，连年闻鼓鼙。
故山在何处，昨日梦清溪。
+++岑参
++++宿铁关西馆
马汗踏成泥，朝驰几万蹄。
雪中行地角，火处宿天倪。
塞迥心常怯，乡遥梦亦迷。
那知故园月，也到铁关西。
+++岑参
++++首秋轮台
异域阴山外，孤城雪海边。
秋来唯有雁，夏尽不闻蝉。
雨拂毡墙湿，风摇毳幕膻。
轮台万里地，无事历三年。
+++岑参
++++北庭作
雁塞通盐泽，龙堆接醋沟。
孤城天北畔，绝域海西头。
秋雪春仍下，朝风夜不休。
可知年四十，犹自未封侯。
+++岑参
++++轮台即事
轮台风物异，地是古单于。
三月无青草，千家尽白榆。
蕃书文字别，胡俗语音殊。
愁见流沙北，天西海一隅。
+++岑参
++++还东山洛上作
春流急不浅，归枻去何迟。
愁客叶舟里，夕阳花水时。
云晴开螮蝀，棹发起鸬鹚。
莫道东山远，衡门在梦思。
+++岑参
++++杨固店
客舍梨叶赤，邻家闻捣衣。
夜来尝有梦，坠泪缘思归。
洛水行欲尽，缑山看渐微。
长安只千里，何事信音稀。
+++岑参
++++巴南舟中，思陆浑别业
泸水南州远，巴山北客稀。
岭云撩乱起，谿鹭等闲飞。
镜里愁衰鬓，舟中换旅衣。
梦魂知忆处，无夜不先归。
+++岑参
++++晚发五渡
客厌巴南地，乡邻剑北天。
江村片雨外，野寺夕阳边。
芋叶藏山径，芦花杂渚田。
舟行未可住，乘月且须牵。
+++岑参
++++巴南舟中夜市
渡口欲黄昏，归人争流喧。
近钟清野寺，远火点江村。
见雁思乡信，闻猿积泪痕。
孤舟万里外，秋月不堪论。
+++岑参
++++江上春叹
腊月江上暖，南桥新柳枝。
春风触处到，忆得故园时。
终日不如意，出门何所之。
从人觅颜色，自笑弱男儿。
+++岑参
++++初至犍为作
山色轩槛内，滩声枕席间。
草生公府静，花落讼庭闲。
云雨连三峡，风尘接百蛮。
到来能几日，不觉鬓毛斑。
+++岑参
++++使院中新栽柏树子，呈李十五栖筠
爱尔青青色，移根此地来。
不曾台上种，留向碛中栽。
脆叶欺门柳，狂花笑院梅。
不须愁岁晚，霜露岂能摧。
+++岑参
++++咏郡斋壁画片云
（得归字）
云片何人画，尘侵粉色微。
未曾行雨去，不见逐风归。
只怪偏凝壁，回看欲惹衣。
丹青忽借便，移向帝乡飞。
+++岑参
++++临洮龙兴寺玄上人院，同咏青木香丛
移根自远方，种得在僧房。
六月花新吐，三春叶已长。
抽茎高锡杖，引影到绳床。
只为能除疾，倾心向药王。
+++岑参
++++成王挽歌
幽山悲旧桂，长坂怆馀兰。
地底孤灯冷，泉中一镜寒。
铭旌门客送，骑吹路人看。
漫作琉璃碗，淮王误合丹。
+++岑参
++++苗侍中挽歌二首
摄政朝章重，持衡国相尊。
笔端通造化，掌内运乾坤。
青史遗芳满，黄枢故事存。
空悲渭桥路，谁对汉皇言。
天子悲元老，都人惜上公。
优贤几杖在，会葬市朝空。
丹旐飞斜日，清笳怨暮风。
平生门下客，继美庙堂中。
+++岑参
++++故仆射裴公挽歌三首
盛德资邦杰，嘉谟作世程。
门瞻驷马贵，时仰八龙名。
罢市秦人送，还乡绛老迎。
莫埋丞相印，留著付玄成。
五府瞻高位，三台丧大贤。
礼容还故绛，宠赠冠新田。
气歇汾阴鼎，魂飞京兆阡。
先时剑已没，陇树久苍然。
富贵徒言久，乡闾殁后归。
锦衣都未著，丹旐忽先飞。
哀挽辞秦塞，悲笳出帝畿。
遥知九原上，渐觉吊人稀。
+++岑参
++++河西太守杜公挽歌四首
蒙叟悲藏壑，殷宗惜济川。
长安非旧日，京兆是新阡。
黄霸官犹屈，苍生望已愆。
唯馀卿月在，留向杜陵悬。
鼓角城中出，坟茔郭外新。
雨随思太守，云从送夫人。
蒿里埋双剑，松门闭万春。
回瞻北堂上，金印已生尘。
忆昨明光殿，新承天子恩。
剖符移北地，授钺领西门。
塞草迎军幕，边云拂使轩。
至今闻陇外，戎虏尚亡魂。
漫漫澄波阔，沉沉大厦深。
秉心常匪席，行义每挥金。
汲引窥兰室，招携入翰林。
多君有令子，犹注世人心。
+++岑参
++++故河南尹岐国公赠工部尚书苏公挽歌二首
河尹恩荣旧，尚书宠赠新。
一门传画戟，几世驾朱轮。
夜色何时晓，泉台不复春。
唯馀朝服在，金印已生尘。
白日扃泉户，青春掩夜台。
旧堂阶草长，空院砌花开。
山晚铭旌去，郊寒骑吹回。
三川难可见，应惜庾公才。
+++岑参
++++韩员外夫人清河县君崔氏挽歌二首
令德当时重，高门举世推。
从夫荣已绝，封邑宠难追。
陌上人皆惜，花间鸟亦悲。
仙郎看陇月，犹忆画眉时。
遽闻伤别剑，忽复叹藏舟。
灯冷泉中夜，衣寒地下秋。
青松吊客泪，丹旐路人愁。
徒有清河在，空悲逝水流。
+++岑参
++++西河郡太原守张夫人挽歌
鹊印庆仍传，鱼轩宠莫先。
从夫元凯贵，训子孟轲贤。
龙是双归日，鸾非独舞年。
哀容今共尽，凄怆杜陵田。
+++岑参
++++南溪别业
结宇依青嶂，开轩对翠畴。
树交花两色，溪合水重流。
竹径春来扫，兰樽夜不收。
逍遥自得意，鼓腹醉中游。

++上卷二百零一
  
+++岑参
++++奉和中书舍人贾至早朝大明宫
鸡鸣紫陌曙光寒，莺啭皇州春色阑。
金阙晓钟开万户，玉阶仙仗拥千官。
花迎剑珮星初落，柳拂旌旗露未干。
独有凤凰池上客，阳春一曲和皆难。
+++岑参
++++和祠部王员外雪后早朝即事
长安雪后似春归，积素凝华连曙晖。
色借玉珂迷晓骑，光添银烛晃朝衣。
西山落月临天仗，北阙晴云捧禁闱。
闻道仙郎歌白雪，由来此曲和人稀。
+++岑参
++++奉和相公发益昌
相国临戎别帝京，拥麾持节远横行。
朝登剑阁云随马，夜渡巴江雨洗兵。
山花万朵迎征盖，川柳千条拂去旌。
暂到蜀城应计日，须知明主待持衡。
+++岑参
++++秋夕读书幽兴，献兵部李侍郎
年纪蹉跎四十强，自怜头白始为郎。
雨滋苔藓侵阶绿，秋飒梧桐覆井黄。
惊蝉也解求高树，旅雁还应厌后行。
览卷试穿邻舍壁，明灯何惜借馀光。
+++岑参
++++使君席夜送严河南赴长水
（得时字）
娇歌急管杂青丝，银烛金杯映翠眉。
使君地主能相送，河尹天明坐莫辞。
春城月出人皆醉，野戍花深马去迟。
寄声报尔山翁道，今日河南胜昔时。
+++岑参
++++暮春虢州东亭送李司马归扶风别庐
柳亸莺娇花复殷，红亭绿酒送君还。
到来函谷愁中月，归去磻谿梦里山。
帘前春色应须惜，世上浮名好是闲。
西望乡关肠欲断，对君衫袖泪痕斑。
+++岑参
++++九日使君席奉饯卫中丞赴长水
节使横行西出师，鸣弓擐甲羽林儿。
台上霜风凌草木，军中杀气傍旌旗。
预知汉将宣威日，正是胡尘欲灭时。
为报使君多泛菊，更将弦管醉东篱。
+++岑参
++++西掖省即事
西掖重云开曙晖，北山疏雨点朝衣。
千门柳色连青琐，三殿花香入紫微。
平明端笏陪鹓列，薄暮垂鞭信马归。
官拙自悲头白尽，不如岩下偃荆扉。
+++岑参
++++首春渭西郊行，呈蓝田张二主簿
回风度雨渭城西，细草新花踏作泥。
秦女峰头雪未尽，胡公陂上日初低。
愁窥白发羞微禄，悔别青山忆旧谿。
闻道辋川多胜事，玉壶春酒正堪携。
+++岑参
++++赴嘉州过城固县，寻永安超禅师房
满寺枇杷冬著花，老僧相见具袈裟。
汉王城北雪初霁，韩信台西日欲斜。
门外不须催五马，林中且听演三车。
岂料巴川多胜事，为君书此报京华。
+++岑参
++++酬畅当嵩山寻麻道士见寄
（一作卢纶诗）
闻逐樵夫闲看棋，忽逢人世是秦时。
开云种玉嫌山浅，渡海传书怪鹤迟。
阴洞石幢微有字，古坛松树半无枝。
烦君远示青囊录，愿得相从一问师。
+++岑参
++++和刑部成员外秋夜寓直寄台省知己
列宿光三署，仙郎直五宵。
时衣天子赐，厨膳大官调。
长乐钟应近，明光漏不遥。
黄门持被覆，侍女捧香烧。
笔为题诗点，灯缘起草挑。
竹喧交砌叶，柳亸拂窗条。
粉署荣新命，霜台忆旧僚。
名香播兰蕙，重价蕴琼瑶。
击水翻沧海，抟风透赤霄。
微才喜同舍，何幸忽闻韶。
+++岑参
++++送卢郎中除杭州赴任
罢起郎官草，初分刺史符。
海云迎过楚，江月引归吴。
城底涛声震，楼端蜃气孤。
千家窥驿舫，五马饮春湖。
柳色供诗用，莺声送酒须。
君望乡处，枉道上姑苏。
+++岑参
++++奉送李宾客荆南迎亲
迎亲辞旧苑，恩诏下储闱。
昨见双鱼去，今看驷马归。
驿帆湘水阔，客舍楚山稀。
手把黄香扇，身披莱子衣。
鹊随金印喜，乌傍板舆飞。
胜作东征赋，还家满路辉。
+++岑参
++++送严维下第还江东
勿叹今不第，似君殊未迟。
且归沧洲去，相送青门时。
望鸟指乡远，问人愁路疑。
敝裘沾暮雪，归棹带流澌。
严子滩复在，谢公文可追。
江皋如有信，莫不寄新诗。
+++岑参
++++六月三十日水亭送华阴王少府还县
（得潭字）
亭晚人将别，池凉酒未酣。
关门劳夕梦，仙掌引归骖。
荷叶藏鱼艇，藤花罥客簪。
残云收夏暑，新雨带秋岚。
失路情无适，离怀思不堪。
赖兹庭户里，别有小江潭。
+++岑参
++++饯王岑判官赴襄阳道
故人汉阳使，走马向南荆。
不厌楚山路，只怜襄水清。
津头习氏宅，江上夫人城。
夜入橘花宿，朝穿桐叶行。
害群应自慑，持法固须平。
暂得青门醉，斜光速去程。
+++岑参
++++送薛弁归河东
薛侯故乡处，五老峰西头。
归路秦树灭，到乡河水流。
看君马首去，满耳蝉声愁。
献赋今未售，读书凡几秋。
应过伯夷庙，为上关城楼。
楼上能相忆，西南指雍州。
+++岑参
++++送薛播擢第归河东
归去新战胜，盛名人共闻。
乡连渭川树，家近条山云。
夫子能好学，圣朝全用文。
弟兄负世誉，词赋超人群。
雨气醒别酒，城阴低暮曛。
遥知出关后，更有一终军。
+++岑参
++++送陶铣弃举荆南觐省
明时不爱璧，浪迹东南游。
何必世人识，知君轻五侯。
采兰度汉水，问绢过荆州。
异国有归兴，去乡无客愁。
天寒楚塞雨，月净襄阳秋。
坐见吾道远，令人看白头。
+++岑参
++++送史司马赴崔相公幕
（一作无名氏诗，一作李白诗）
峥嵘丞相府，清切凤凰池。
羡尔瑶台鹤，高栖琼树枝。
归飞晴日好，吟弄惠风吹。
正有乘轩乐，初当学舞时。
珍禽在罗网，微命若游丝。
愿托周南羽，相衔溪水湄。
+++岑参
++++送严黄门拜御史大夫再镇蜀川兼觐省
授钺辞金殿，承恩恋玉墀。
登坛汉主用，讲德蜀人思。
副相韩安国，黄门向子期。
刀州重入梦，剑阁再题词。
春草连青绶，晴花间赤旗。
山莺朝送酒，江月夜供诗。
许国分忧日，荣亲色养时。
苍生望已久，来去不应迟。
+++岑参
++++送郭仆射节制剑南
铁马擐红缨，幡旗出禁城。
明王亲授钺，丞相欲专征。
玉馔天厨送，金杯御酒倾。
剑门乘嶮过，阁道踏空行。
山鸟惊吹笛，江猿看洗兵。
晓云随去阵，夜月逐行营。
南仲今时往，西戎计日平。
将心感知己，万里寄悬旌。
+++岑参
++++早秋与诸子登虢州西亭观眺
亭高出鸟外，客到与云齐。
树点千家小，天围万岭低。
残虹挂陕北，急雨过关西。
酒榼缘青壁，瓜田傍绿谿。
微官何足道，爱客且相携。
唯有乡园处，依依望不迷。
+++岑参
++++佐郡思旧游
幸得趋紫殿，却忆侍丹墀。
史笔众推直，谏书人莫窥。
平生恒自负，垂老此安卑。
同类皆先达，非才独后时。
庭槐宿鸟乱，阶草夜虫悲。
白发今无数，青云未有期。
+++岑参
++++灭胡曲
都护新灭胡，士马气亦粗。
萧条虏尘净，突兀天山孤。
+++岑参
++++尚书念旧，垂赐袍衣，率题绝句献上，以申感谢
富贵情还在，相逢岂间然。
绨袍更有赠，犹荷故人怜。
+++岑参
++++忆长安曲二章寄庞潅
东望望长安，正值日初出。
长安不可见，喜见长安日。
长安何处在，只在马蹄下。
明日归长安，为君急走马。
+++岑参
++++寄韩樽
夫子素多疾，别来未得书。
北庭苦寒地，体内今何如。
+++岑参
++++醉里送裴子赴镇西
醉后未能别，待醒方送君。
看君走马去，直上天山云。
+++岑参
++++题井陉双谿李道士所居
五粒松花酒，双谿道士家。
唯求缩却地，乡路莫教赊。
+++岑参
++++题云际南峰眼上人读经堂
（眼公不下此堂十五年矣）
结宇题三藏，焚香老一峰。
云间独坐卧，只是对山松。
+++岑参
++++题梁锽城中高居
高住最高处，千家恒眼前。
题诗饮酒后，只对诸峰眠。
+++岑参
++++题三会寺苍颉造字台
野寺荒台晚，寒天古木悲。
空阶有鸟迹，犹似造书时。
+++岑参
++++日没贺延碛作
沙上见日出，沙上见日没。
悔向万里来，功名是何物。
+++岑参
++++西过渭州，见渭水思秦川
渭水东流去，何时到雍州。
凭添两行泪，寄向故园流。
+++岑参
++++经陇头分水
陇水何年有，潺潺逼路傍。
东西流不歇，曾断几人肠。
+++岑参
++++秋思
那知芳岁晚，坐见寒叶堕。
吾不如腐草，翻飞作萤火。
+++岑参
++++行军九日思长安故园
（时未收长安）
强欲登高去，无人送酒来。
遥怜故园菊，应傍战场开。
+++岑参
++++戏题关门
来亦一布衣，去亦一布衣。
羞见关城吏，还从旧路归。
+++岑参
++++叹白发
白发生偏速，交人不奈何。
今朝两鬓上，更较数茎多。
+++岑参
++++题平阳郡汾桥边柳树
（参曾居此郡八九年）
此地曾居住，今来宛似归。
可怜汾上柳，相见也依依。
+++岑参
++++失题
帝乡北近日，泸口南连蛮。
何当遇长房，缩地到京关。
+++岑参
++++献封大夫破播仙凯歌六首
汉将承恩西破戎，捷书先奏未央宫。
天子预开麟阁待，只今谁数贰师功。
官军西出过楼兰，营幕傍临月窟寒。
蒲海晓霜凝马尾，葱山夜雪扑旌竿。
鸣笳叠鼓拥回军，破国平蕃昔未闻。
丈夫鹊印摇边月，大将龙旗掣海云。
日落辕门鼓角鸣，千群面缚出蕃城。
洗兵鱼海云迎阵，秣马龙堆月照营。
蕃军遥见汉家营，满谷连山遍哭声。
万箭千刀一夜杀，平明流血浸空城。
暮雨旌旗湿未干，胡烟白草日光寒。
昨夜将军连晓战，蕃军只见马空鞍。
+++岑参
++++春兴戏题赠李侯
黄雀始欲衔花来，君家种桃花未开。
长安二月眼看尽，寄报春风早为催。
+++岑参
++++过燕支寄杜位
燕支山西酒泉道，北风吹沙卷白草。
长安遥在日光边，忆君不见令人老。
+++岑参
++++题苜蓿峰寄家人
苜蓿峰边逢立春，胡芦河上泪沾巾。
闺中只是空相忆，不见沙场愁杀人。
+++岑参
++++玉关寄长安李主簿
东去长安万里馀，故人何惜一行书。
玉关西望堪肠断，况复明朝是岁除。
+++岑参
++++武威送刘判官赴碛西行军
火山五月行人少，看君马去疾如鸟。
都护行营太白西，角声一动胡天晓。
+++岑参
++++虢州后亭送李判官使赴晋绛
（得秋字）
西原驿路挂城头，客散红亭雨未收。
君去试看汾水上，白云犹似汉时秋。
+++岑参
++++五月四日送王少府归华阴
（得留字）
仙掌分明引马头，西看一点是关楼。
五月也须应到舍，知君不肯更淹留。
+++岑参
++++原头送范侍御
（得山字）
百尺原头酒色殷，路傍骢马汗斑斑。
别君只有相思梦，遮莫千山与万山。
+++岑参
++++送李明府赴睦州，便拜觐太夫人
手把铜章望海云，夫人江上泣罗裙。
严滩一点舟中月，万里烟波也梦君。
+++岑参
++++虢州西山亭子送范端公
（得浓字）
百尺红亭对万峰，平明相送到斋钟。
骢马劝君皆卸却，使君家酝旧来浓。
+++岑参
++++奉送贾侍御使江外
新骑骢马复承恩，使出金陵过海门。
荆南渭北难相见，莫惜衫襟著酒痕。
+++岑参
++++崔仓曹席上送殷寅充石相判官赴淮南
清淮无底绿江深，宿处津亭枫树林。
驷马欲辞丞相府，一樽须尽故人心。
+++岑参
++++送崔子还京
匹马西从天外归，扬鞭只共鸟争飞。
送君九月交河北，雪里题诗泪满衣。
+++岑参
++++酒泉太守席上醉后作
酒泉太守能剑舞，高堂置酒夜击鼓。
胡笳一曲断人肠，座上相看泪如雨。
+++岑参
++++题观楼
荒楼荒井闭空山，关令乘云去不还。
羽盖霓旌何处在，空留药臼向人间。
+++岑参
++++草堂村寻罗生不遇
数株谿柳色依依，深巷斜阳暮鸟飞。
门前雪满无人迹，应是先生出未归。
+++岑参
++++山房春事二首
风恬日暖荡春光，戏蝶游蜂乱入房。
数枝门柳低衣桁，一片山花落笔床。
梁园日暮乱飞鸦，极目萧条三两家。
庭树不知人死尽，春来还发旧时花。
+++岑参
++++逢入京使
故园东望路漫漫，双袖龙钟泪不干。
马上相逢无纸笔，凭君传语报平安。
+++岑参
++++过碛
黄沙碛里客行迷，四望云天直下低。
为言地尽天还尽，行到安西更向西。
+++岑参
++++碛中作
走马西来欲到天，辞家见月两回圆。
今夜不知何处宿，平沙万里绝人烟。
+++岑参
++++赴北庭度陇思家
西向轮台万里馀，也知乡信日应疏。
陇山鹦鹉能言语，为报家人数寄书。
+++岑参
++++胡歌
黑姓蕃王貂鼠裘，葡萄宫锦醉缠头。
关西老将能苦战，七十行兵仍未休。
+++岑参
++++赵将军歌
九月天山风似刀，城南猎马缩寒毛。
将军纵博场场胜，赌得单于貂鼠袍。
+++岑参
++++醉戏窦子美人
朱唇一点桃花殷，宿妆娇羞偏髻鬟。
细看只似阳台女，醉著莫许归巫山。
+++岑参
++++秋夜闻笛
天门街西闻捣帛，一夜愁杀湘南客。
长安城中百万家，不知何人吹夜笛。
+++岑参
++++戏问花门酒家翁
老人七十仍沽酒，千壶百瓮花门口。
道傍榆荚仍似钱，摘来沽酒君肯否。
+++岑参
++++春梦
洞房昨夜春风起，故人尚隔湘江水。
枕上片时春梦中，行尽江南数千里。
+++岑参
++++冬夕
浩汗霜风刮天地，温泉火井无生意。
泽国龙蛇冻不伸，南山瘦柏消残翠。
+++岑参
++++句
初程莫早发，且宿灞桥头。

++上卷二百零二
  
+++沈宇
++++武阳送别
菊黄芦白雁初飞，羌笛胡笳泪满衣。
送君肠断秋江水，一去东流何日归。
+++沈宇
++++捣衣
日暮远天青，霜风入后庭。
洞房寒未掩，砧杵夜泠泠。
+++沈宇
++++代闺人
杨柳青青鸟乱吟，春风香霭洞房深。
百花帘下朝窥镜，明月窗前夜理琴。
+++张鼎
++++江南遇雨
江天寒意少，冬月雨仍飞。
出户愁为听，从风洒客衣。
旅魂惊处断，乡信意中微。
几日应晴去，孤舟且欲归。
+++张鼎
++++邺城引
君不见汉家失统三灵变，魏武争雄六龙战。
荡海吞江制中国，回天运斗应南面。
隐隐都城紫陌开，迢迢分野黄星见。
流年不驻漳河水，明月俄终邺国宴。
文章犹入管弦新，帷座空销狐兔尘。
可惜望陵歌舞处，松风四面暮愁人。

+++张鼎
++++僧舍小池
引出白云根，潺潺涨藓痕。
冷光摇砌锡，疏影露枝猿。
净带凋霜叶，香通洗药源。
贝多文字古，宜向此中翻。
+++薛奇童
++++拟古
沙尘朝蔽日，失道还相遇。
寒影波上云，秋声月前树。
川气生晓夕，野阴乍烟雾。
沉沉滮池水，人马不敢渡。
吮痈世所薄，挟纩恩难顾。
不见古时人，中宵泪横注。
+++薛奇童
++++和李起居秋夜之作
过庭闻礼日，趋侍记言回。
独卧玉窗前，卷帘残雨来。
高秋南斗转，凉夜北堂开。
水影入朱户，萤光生绿苔。
简成良史笔，年是洛阳才。
莫重白云意，时人许上台。
+++薛奇童
++++吴声子夜歌
（一作崔国辅诗，题云古意）
净扫黄金阶，飞霜皓如雪。
下帘弹箜篌，不忍见秋月。
+++薛奇童
++++塞下曲
骄虏初南下，烟尘暗国中。
独召李将军，夜开甘泉宫。
一身许明主，万里总元戎。
霜甲卧不暖，夜半闻边风。
胡天早飞雪，荒徼多转蓬。
寒云覆水重，秋气连海空。
金鞍谁家子，上马鸣角弓。
自是幽并客，非论爱立功。
+++薛奇童
++++云中行
云中小儿吹金管，向晚因风一川满。
塞北云高心已悲，城南木落肠堪断。
忆昔魏家都此方，凉风观前朝百王。
千门晓映山川色，双阙遥连日月光。
举杯称寿永相保，日夕歌钟彻清昊。
将军汗马百战场，天子射兽五原草。
寂寞金舆去不归，陵上黄尘满路飞。
河边不语伤流水，川上含情叹落晖。
此时独立无所见，日暮寒风吹客衣。
+++薛奇童
++++楚宫词二首
禁苑春风起，流莺绕合欢。
玉窗通日气，珠箔卷轻寒。
杨叶垂阴砌，梨花入井阑。
君王好长袖，新作舞衣宽。
日晚梧桐落，微寒入禁垣。
月悬三雀观，霜度万秋门。
艳舞矜新宠，愁容泣旧恩。
不堪深殿里，帘外欲黄昏。
+++杨谏
++++长孙十一东山春夜见赠
故人谢城阙，挥手碧云期。
溪月照隐处，松风生兴时。
旧林日云暮，芳草岁空滋。
甘与子成梦，请君同所思。
+++杨谏
++++赠知己
江南折芳草，江北赠佳期。
江阔水复急，过江常苦迟。
蘋白兰叶青，恐度先香时。
美人碧云外，宁见长相思。
+++张万顷
++++东谿待苏户曹不至
洛阳城东伊水西，千花万竹使人迷。
台上柳枝临岸低，门前荷叶与桥齐。
日暮待君君不见，长风吹雨过青谿。
+++张万顷
++++登天目山下作
去岁离秦望，今冬使楚关。
泪添天目水，发变海头山。
别母乌南逝，辞兄雁北还。
宦游偏不乐，长为忆慈颜。
+++张万顷
++++送裴少府
夕膳望东周，晨装不少留。
酒中同乐事，关外越离忧。
座湿秦山雨，庭寒渭水秋。
何当鹰隼击，来拂故林游。
+++沈颂
++++旅次灞亭
闲琴开旅思，清夜有愁心。
圆月正当户，微风犹在林。
苍茫孤亭上，历乱多秋音。
言念待明发，东山幽意深。
+++沈颂
++++春旦歌
常闻嬴女玉箫台，奏曲情深彩凤来。
欲登此地销归恨，却羡双飞去不回。
+++沈颂
++++早发西山
游子空有怀，赏心杳无路。
前程数千里，乘夜连轻驭。
缭绕松筱中，苍茫犹未曙。
遥闻孤村犬，暗指人家去。
疲马怀涧泉，征衣犯霜露。
喧呼谿鸟惊，沙上或骞翥。
娟娟东岑月，照耀独归虑。
+++沈颂
++++送人还吴
人心不忘乡，矧余客已久。
送君江南去，秋醉洛阳酒。
赠言幽径兰，别思河堤柳。
征帆暮风急，望望空延首。
+++沈颂
++++送金文学还日东
君家东海东，君去因秋风。
漫漫指乡路，悠悠如梦中。
烟雾积孤岛，波涛连太空。
冒险当不惧，皇恩措尔躬。
+++沈颂
++++卫中作
卫风愉艳宜春色，淇水清泠增暮愁。
总使榴花能一醉，终须萱草暂忘忧。
+++梁锽
++++天长节
日月生天久，年年庆一回。
时平祥不去，寿远节长来。
连吹千家笛，同朝百郡杯。
愿持金殿镜，处处照遗才。
+++梁锽
++++长门怨
妾命何偏薄，君王去不归。
欲令遥见悔，楼上试春衣。
空殿看人入，深宫羡鸟飞。
翻悲因买赋，索镜照空辉。
+++梁锽
++++美人春卧
妾家巫峡阳，罗幌寝兰堂。
晓日临窗久，春风引梦长。
落钗仍挂鬓，微汗欲消黄。
纵使朦胧觉，魂犹逐楚王。
+++梁锽
++++名姝咏
阿娇年未多，弱体性能和。
怕重愁拈镜，怜轻喜曳罗。
临津双洛浦，对月两嫦娥。
独有荆王殿，时时暮雨过。
+++梁锽
++++艳女词
露井桃花发，双双燕并飞。
美人姿态里，春色上罗衣。
自爱频开镜，时羞欲掩扉。
不知行路客，遥惹五香归。
+++梁锽
++++狷氏子
杏梁初照日，碧玉后堂开。
忆事临妆笑，春娇满镜台。
含声歌扇举，顾影舞腰回。
别有佳期处，青楼客夜来。
+++梁锽
++++戏赠歌者
白皙歌童子，哀音绝又连。
楚妃临扇学，卢女隔帘传。
晓燕喧喉里，春莺啭舌边。
若逢汉武帝，还是李延年。
+++梁锽
++++七夕泛舟
云端有灵匹，掩映拂妆台。
夜久应摇珮，天高响不来。
片欢秋始展，残梦晓翻催。
却怨填河鹊，留桥又不回。
+++梁锽
++++崔驸马宅咏画山水扇
画扇出秦楼，谁家赠列侯。
小含吴剡县，轻带楚扬州。
掩作山云暮，摇成陇树秋。
坐来传与客，汉水又回流。
+++梁锽
++++观王美人海图障子
宋玉东家女，常怀物外多。
自从图渤海，谁为觅湘娥。
白鹭栖脂粉，赪鲂跃绮罗。
仍怜转娇眼，别恨一横波。
+++梁锽
++++闻百舌鸟
百舌闻他郡，间关媚物华。
敛形藏一叶，分响出千花。
坐爱时褰幌，行藏或驻车。
不须应独感，三载已辞家。
+++梁锽
++++省试方士进恒春草
东吴有灵草，生彼剡溪傍。
既乱莓苔色，仍连菡萏香。
掇之称远士，持以奉明王。
北阙颜弥驻，南山寿更长。
金膏徒骋妙，石髓莫矜良。
倘使沾涓滴，还游不死方。
+++梁锽
++++代征人妻喜夫还
征夫走马发渔阳，少妇含娇开洞房。
千日废台还挂镜，数年尘面再新妆。
春风喜出今朝户，明月虚眠昨夜床。
莫道幽闺书信隔，还衣总是旧时香。
+++梁锽
++++赠李中华
莫向嵩山去，神仙多误人。
不如朝魏阙，天子重贤臣。
+++梁锽
++++咏木老人
（一作傀儡吟，一作咏窟磊子人）
刻木牵丝作老翁，鸡皮鹤发与真同。
须臾弄罢寂无事，还似人生一梦中。
+++梁锽
++++句
堂高凭上望，宅广乘车行。（《咏郭令公宅》。见《封氏闻见记》）

++上卷二百零三
  
+++杜俨
++++客中作
书剑催人不暂闲，洛阳羁旅复秦关。
容颜岁岁愁边改，乡国时时梦里还。
+++赵良器
++++三月三日曲江侍宴
圣祖发神谋，灵符叶帝求。
一人光锡命，万国荷时休。
雷解圜丘毕，云需曲水游。
岸花迎步辇，仙仗拥行舟。
睿藻天中降，恩波海外流。
小臣同品物，陪此乐皇猷。
+++赵良器
++++郑国夫人挽歌词
淑德延公胄，宜家接帝姻。
桂宫男掌仆，兰殿女升嫔。
恩泽昭前命，盈虚变此辰。
万年今已矣，彤管列何人。
+++黄麟
++++郡中客舍
虫响乱啾啾，更人正数筹。
魂归洞庭夜，霜卧洛阳秋。
微月有时隐，长河到晓流。
起来还嘱雁，乡信在吴洲。
+++郭向
++++途中口号
（一作卢僎诗）
抱玉三朝楚，怀书十上秦。
年年洛阳陌，花鸟弄归人。
+++郭良
++++题李将军山亭
凤辖将军位，龙门司隶家。
衣冠为隐逸，山水作繁华。
径出重林草，池摇两岸花。
谁知贵公第，亭院有烟霞。
+++郭良
++++早行
早行星尚在，数里未天明。
不辨云林色，空闻风水声。
月从山上落，河入斗间横。
渐至重门外，依稀见洛城。
+++王乔
++++过故人旧宅
故人轩骑罢归来，旧宅园林闲不开。
唯馀挟瑟楼中妇，哭向平生歌舞台。
+++徐九皋
++++关山月
玉塞抵长城，金徽映高阙。
遥心万馀里，直望三边月。
霜静影逾悬，露晞光渐没。
思君不可见，空叹将焉歇。
+++徐九皋
++++战城南
塞北狂胡旅，城南敌汉围。
巉岩一鼓气，拔利五兵威。
虏骑瞻山哭，王师拓地飞。
不应须宠战，当遂勒金徽。
+++徐九皋
++++咏史
亡国秦韩代，荣身刘项年。
金槌击政后，玉斗碎增前。
圣主称三杰，明离保四贤。
已申黄石祭，方慕赤松仙。
+++徐九皋
++++途中览镜
四海游长倦，百年愁半侵。
赖窥明镜里，时见丈夫心。
+++徐九皋
++++送部四镇人往单于别知故
天下今无事，云中独未宁。
忝驱更戍卒，方远送边庭。
马饮长城水，军占太白星。
国恩行可报，何必守经营。
+++阎宽
++++松滋江北阻风
江风久未歇，山雨复相仍。
巨浪天涯起，馀寒川上凝。
忧人劳夕惕，乡事惫晨兴。
远听知音骇，诚哉不可陵。
+++阎宽
++++晓入宜都渚
问俗周楚甸，川行眇江浔。
兴随晓光发，道会春言深。
回眺佳气象，远怀得山林。
伫应舟楫用，曷务归闲心。
+++阎宽
++++古意
庭树发华滋，瑶草复葳蕤。
好鸟飞相从，愁人深此时。
天中有灵匹，日夕嚬蛾眉。
愿逐飘风花，千里入遥帷。
心逝爱不见，空歌悲莫悲。
+++阎宽
++++春宵览月
月生东荒外，天云收夕阴。
爱见澄清景，象吾虚白心。
耳目静无哗，神超道性深。
乘兴得至乐，寓言因永吟。
+++阎宽
++++秋怀
下帷长日尽，虚馆早凉生。
芳草犹未荐，如何蜻蛚鸣。
秋风已振衣，客去何时归。
为问当途者，宁知心有违。
+++李收
++++和中书侍郎院壁画云
粉壁画云成，如能上太清。
影从霄汉发，光照掖垣明。
映筱多幽趣，临轩得野情。
独思作霖雨，流润及生灵。
+++李收
++++幽情
幽人惜春暮，潭上折芳草。
佳期何时还，欲寄千里道。
+++程弥纶
++++怀鲁
曲阜国，尼丘山。
周公邈难问，夫子犹启关。
履风雩兮若见，游夏兴兮鲁颜。
天孙天孙，何为今兮学且难，负星明而东游闲闲。

+++屈同仙
++++燕歌行
君不见渔阳八月塞草腓，征人相对并思归。
云和朔气连天黑，蓬杂惊沙散野飞。
是时天地阴埃遍，瀚海龙城皆习战。
两军鼓角暗相闻，四面旌旗看不见。
昭君远嫁已年多，戎狄无厌不复和。
汉兵候月秋防塞，胡骑乘冰夜渡河。
河塞东西万馀里，地与京华不相似。
燕支山下少春晖，黄沙碛里无流水。
金戈玉剑十年征，红粉青楼多怨情。
厌向殊乡久离别，秋来愁听捣衣声。
+++屈同仙
++++乌江女
越艳谁家女，朝游江岸傍。
青春犹未嫁，红粉旧来娼。
锦袖盛朱橘，银钩摘紫房。
见人羞不语，回艇入溪藏。
+++豆卢复
++++昌年宫之作
但有离宫处，君王每不居。
旗门芳草合，辇路小槐疏。
殿闭山烟满，窗凝野霭虚。
丰年多望幸，春色待銮舆。
+++豆卢复
++++落第归乡留别长安主人
客里愁多不记春，闻莺始叹柳条新。
年年下第东归去，羞见长安旧主人。
+++荆冬倩
++++奉试咏青
路辟天光远，春还月道临。
草浓河畔色，槐结路边阴。
未映君王史，先标胄子襟。
经明如可拾，自有致云心。
+++梁洽
++++观汉水
发源自嶓冢，东注经襄阳。
一道入溟渤，别流为沧浪。
求思咏游女，投吊悲昭王。
水滨不可问，日暮空汤汤。
+++郑绍
++++游越溪
溪水碧悠悠，猿声断客愁。
渔潭逢钓楫，月浦值孤舟。
访泊随烟火，迷途视斗牛。
今宵越乡意，还取醉忘忧。
+++朱斌
++++登楼
（一作王之涣诗）
白日依山尽，黄河入海流。
欲穷千里目，更上一重楼。
+++梁德裕
++++感寓二首
彩云呈瑞质，五色发人寰。
独作龙虎状，孤飞天地间。
隐隐临北极，峨峨象南山。
恨在帝乡外，不逢枝叶攀。
幽涧生蕙若，幽渚老江蓠。
荣落人不见，芳香徒尔为。
不及绿萍草，生君红莲池。
左右美人弄，朝夕春风吹。
叶洗玉泉水，珠清湛露滋。
心亦愿如此，托君君不知。
+++常非月
++++咏谈容娘
举手整花钿，翻身舞锦筵。
马围行处匝，人压看场圆。
歌要齐声和，情教细语传。
不知心大小，容得许多怜。
+++张良璞
++++览史
享年八十已，历数穷苍生。
七虎门源上，咆哮关内鸣。
建都用鹑宿，设险因金城。
舜曲烟火起，汾河珠翠明。
海云引天仗，朔雪留边兵。
作孽人怨久，其亡鬼信盈。
素灵感刘季，白马从子婴。
昏虐不务德，百代无芳声。
+++孙欣
++++奉试冷井诗
仙闱井初凿，灵液沁成泉。
色湛青苔里，寒凝紫绠边。
铜瓶向影落，玉甃抱虚圆。
永愿调神鼎，尧时泰万年。
+++王羡门
++++都中闲居
君王巡海内，北阙下明台。
云物天中少，烟花岁后来。
河从御苑出，山向国门开。
寂寞东京里，空留贾谊才。
+++芮挺章
++++江南弄
春江可怜事，最在美人家。
鹦鹉能言鸟，芙蓉巧笑花。
地衔金作埒，水抱玉为沙。
薄晚青丝骑，长鞭赴狭斜。
+++芮挺章
++++少年行
任气称张放，衔恩在少年。
玉阶朝就日，金屋夜升天。
轩骑青云际，笙歌绿水边。
建章明月好，留醉伴风烟。
+++楼颖
++++伊水门
朝涉伊水门，伊水入门流。
惬心乃成兴，澹然泛孤舟。
霏微傍青霭，容与随白鸥。
竹阴交前浦，柳花媚中洲。
日落阴云生，弥觉兹路幽。
聊以恣所适，此外知何求。
+++楼颖
++++东郊纳凉，忆左威卫李录事收昆季、太原崔参军三首
水竹谁家宅，幽庭向苑门。
今知季伦沼，旧是辟疆园。
饥鹭窥鱼静，鸣鸦带子喧。
兴成只自适，欲白返忘言。
纳凉每选地，近是青门东。
林与缭垣接，池将沁水通。
枝交帝女树，桥映美人虹。
想是忘机者，悠悠在兴中。
林间求适意，池上得清飙。
稍稍斜回楫，时时一度桥。
水光壁际动，山影浪中摇。
不见李元礼，神仙何处要。
+++楼颖
++++西施石
西施昔日浣纱津，石上青苔思杀人。
一去姑苏不复返，岸旁桃李为谁春。
+++李康成
++++江南行
杨柳青青莺欲啼，风光摇荡绿蘋齐，金阴城头日色低。
日色低，情难极，水中凫鹥双比翼。
+++李康成
++++采莲曲
采莲去，月没春江曙。
翠钿红袖水中央，青荷莲子杂衣香，云起风生归路长。
归路长，那得久。
各回船，两摇手。
+++李康成
++++玉华仙子歌
紫阳仙子名玉华，珠盘承露饵丹砂。
转态凝情五云里，娇颜千岁芙蓉花。
紫阳彩女矜无数，遥见玉华皆掩嫭。
高堂初日不成妍，洛渚流风徒自怜。
璇阶霓绮阁，碧题霜罗幕。
仙娥桂树长自春，王母桃花未尝落。
上元夫人宾上清，深宫寂历厌层城。
解佩空怜郑交甫，吹箫不逐许飞琼。
溶溶紫庭步，渺渺瀛台路。
兰陵贵士谢相逢，济北风生尚回顾。
沧洲傲吏爱金丹，清心回望云之端。
羽盖霓裳一相识，传情写念长无极。
长无极，永相随。
攀霄历金阙，弄影下瑶池。
夕宿紫府云母帐，朝餐玄圃昆仑芝。
不学兰香中道绝，却教青鸟报相思。

+++李康成
++++自君之出矣
自君之出矣，弦吹绝无声。
思君如百草，撩乱逐春生。
+++李康成
++++句
因缘苟会合，万里犹同乡。
运命倘不谐，隔壁无津梁。（《经籍考》云：康成编《玉台后集》，中间自载其诗八首，如《河阳居家女》长篇一首，押五十二韵，若欲与《木兰》及《孔雀东南飞》之作方驾者，末四句云云，亦佳）

++上卷二百零四
  
+++杨贲
++++时兴
贵人昔未贵，咸愿顾寒微。
及自登枢要，何曾问布衣。
平明登紫阁，日晏下彤闱。
扰扰路傍子，无劳歌是非。
+++李清
++++咏石季伦
金谷繁华石季伦，只能谋富不谋身。
当时纵与绿珠去，犹有无穷歌舞人。
+++陈季
++++鹤警露
南国商飙动，东皋野鹤鸣。
溪松寒暂宿，露草滴还惊。
欲有高飞意，空闻召侣情。
风间传藻质，月下引清声。
未假抟扶势，焉知羽翼轻。
吾君开太液，愿得应皇明。
+++陈季
++++湘灵鼓瑟
神女泛瑶瑟，古祠严野亭。
楚云来泱漭，湘水助清泠。
妙指微幽契，繁声入杳冥。
一弹新月白，数曲暮山青。
调苦荆人怨，时遥帝子灵。
遗音如可赏，试奏为君听。
+++王邕
++++湘灵鼓瑟
宝瑟和琴韵，灵妃应乐章。
依稀闻促柱，仿佛梦新妆。
波外声初发，风前曲正长。
凄清和万籁，断续绕三湘。
转觉云山迥，空怀杜若芳。
诚能传此意，雅奏在宫商。
+++王邕
++++嵩山望幸
峻极位何崇，方知造化功。
降灵逢圣主，望幸表维嵩。
隐映连青壁，嵯峨向碧空。
象车因叶瑞，龙驾愿升中。
万岁声长在，千岩气转雄。
东都歌盛事，西笑伫皇风。
+++庄若讷
++++湘灵鼓瑟
帝子鸣金瑟，馀声自抑扬。
悲风丝上断，流水曲中长。
出没游鱼听，逶迤彩凤翔。
微音时扣徵，雅韵乍含商。
神理诚难测，幽情讵可量。
至今闻古调，应恨滞三湘。
+++魏璀
++++湘灵鼓瑟
瑶瑟多哀怨，朱弦且莫听。
扁舟三楚客，丛竹二妃灵。
淅沥闻馀响，依稀欲辨形。
柱间寒水碧，曲里暮山青。
良马悲衔草，游鱼思绕萍。
音若相遇，终不滞南溟。
+++王𩔪
++++怀素上人草书歌
（一本作王邕诗，今从统签另编）
衡阳双峡插天峻，青壁巉巉万馀仞。
此中灵秀众所知，草书独有怀素奇。
怀素身长五尺四，嚼汤诵咒吁可畏。
铜瓶锡杖倚闲庭，斑管秋毫多逸意。
或粉壁，或彩笺，蒲葵绢素何相鲜。
忽作风驰如电掣，更点飞花兼散雪。
寒猿饮水撼枯藤，壮士拔山伸劲铁。
君不见张芝昔日称独贤，君不见近日张旭为老颠。
二公绝艺人所惜，怀素传之得真迹。
峥嵘蹙出海上山，突兀状成湖畔石。
一纵又一横，一欹又一倾。
临江不羡飞帆势，下笔长为骤雨声。
我牧此州喜相识，又见草书多慧力。
怀素怀素不可得，开卷临池转相忆。
+++窦冀
++++怀素上人草书歌
狂僧挥翰狂且逸，独任天机摧格律。
龙虎惭因点画生，雷霆却避锋芒疾。
鱼笺绢素岂不贵，只嫌局促儿童戏。
粉壁长廊数十间，兴来小豁胸襟气。
长幼集，贤豪至，枕糟藉麹犹半醉。
忽然绝叫三五声，满壁纵横千万字。
吴兴张老尔莫颠，叶县公孙我何谓。
如熊如罴不足比，如虺如蛇不足拟。
涵物为动鬼神泣，狂风入林花乱起。
殊形怪状不易说，就中惊燥尤枯绝。
边风杀气同惨烈，崩槎卧木争摧折。
塞草遥飞大漠霜，胡天乱下阴山雪。
偏看能事转新奇，郡守王公同赋诗。
枯藤劲铁愧三舍，骤雨寒猿惊一时。
此生绝艺人莫测，假此常为护持力。
连城之璧不可量，五百年知草圣当。
+++鲁收
++++怀素上人草书歌
吾观文士多利用，笔精墨妙诚堪重。
身上艺能无不通，就中草圣最天纵。
有时兴酣发神机，抽毫点墨纵横挥。
风声吼烈随手起，龙蛇迸落空壁飞。
连拂数行势不绝，藤悬查蹙生奇节。
划然放纵惊云涛，或时顿挫萦毫发。
自言转腕无所拘，大笑羲之用阵图。
狂来纸尽势不尽，投笔抗声连叫呼。
信知鬼神助此道，墨池未尽书已好。
行路谈君口不容，满堂观者空绝倒。
所恨时人多笑声，唯知贱实翻贵名。
观尔向来三五字，颠奇何谢张先生。
+++朱逵
++++怀素上人草书歌
几年出家通宿命，一朝却忆临池圣。
转腕摧锋增崛崎，秋毫茧纸常相随。
衡阳客舍来相访，连饮百杯神转王。
忽闻风里度飞泉，纸落纷纷如跕鸢。
形容脱略真如助，心思周游在何处。
笔下惟看激电流，字成只畏盘龙去。
怪状崩腾若转蓬，飞丝历乱如回风。
长松老死倚云壁，蹙浪相翻惊海鸿。
于今年少尚如此，历睹远代无伦比。
妙绝当动鬼神泣，崔蔡幽魂更心死。
+++许瑶
++++题怀素上人草书
志在新奇无定则，古瘦漓纚半无墨。
醉来信手两三行，醒后却书书不得。

++上卷二百零五
  
+++包佶
++++祀风师乐章 迎神
太皞御气，句芒肇功。
苍龙青旗，爰候祥风。
律以和应，神以感通。
鼎俎修蚃，时惟礼崇。
+++包佶
++++祀风师乐章 奠币登歌
旨酒告洁，青蘋应候。
礼陈瑶币，乐献金奏。
弹弦自昔，解冻惟旧。
仰瞻肸蚃，群祥来凑。
+++包佶
++++祀风师乐章 迎俎酌献
德盛昭临，迎拜巽方。
爰候发生，式荐馨香。
酌醴具举，工歌再扬。
神歆入律，恩降百祥。
+++包佶
++++祀风师乐章 亚献终献
膋芗备，玉帛陈。
风动物，乐感神。
三献终，百神臻。
草木荣，天下春。
+++包佶
++++祀风师乐章 送神
微穆敷华能应节，飘扬发彩宜行庆。
送迎灵驾神心飨，跪拜灵坛礼容盛。
气和草木发萌芽，德畅禽鱼遂翔泳。
永望翠盖逐流云，自兹率土调春令。
+++包佶
++++祀雨师乐章 迎神
陟降左右，诚达幽圆。
作解之功，乐惟有年。
云輧戾止，洒雾飘烟。
惟馨展礼，爰列豆笾。
+++包佶
++++祀雨师乐章 奠币登歌
岁正朱明，礼布玄制。
惟乐能感，与神合契。
阴雾离披，灵驭摇裔。
膏泽之庆，期于稔岁。
+++包佶
++++祀雨师乐章 迎俎酌献
阳开幽蛰，躬奉郁鬯。
礼备节应，震来灵降。
动植求声，飞沉允望。
时康气茂，惟神之贶。
+++包佶
++++祀雨师乐章 亚献终献
奠既备，献将终。
神行令，瑞飞空。
迎乾德，祈岁功。
乘烟燎，俨从风。
+++包佶
++++祀雨师乐章 送神
整驾升车望寥廓，垂阴荐祉荡昏氛。
飨时灵贶僾如在，乐罢馀声遥可闻。
饮福陈诚礼容备，撤俎终献曙光分。
跪拜临坛结空想，年年应节候油云。
+++包佶
++++答窦拾遗卧病见寄
今春扶病移沧海，几度承恩对白花。
送客屡闻帘外鹊，销愁已辨酒中蛇。
瓶开枸杞悬泉水，鼎炼芙蓉伏火砂。
误入尘埃牵吏役，羞将簿领到君家。
+++包佶
++++对酒赠故人
扶起离披菊，霜轻喜重开。
醉中惊老去，笑里觉愁来。
月送人无尽，风吹浪不回。
感时将有寄，诗思涩难裁。
+++包佶
++++同李吏部伏日口号，呈元庶子、路中丞
火炎逢六月，金伏过三庚。
几度衣裳汗，谁家枕簟清。
颁冰无下位，裁扇有高名。
吏部还开瓮，殷勤二客情。
+++包佶
++++岭下卧疾，寄刘长卿员外
唯有贫兼病，能令亲爱疏。
岁时供放逐，身世付空虚。
胫弱秋添絮，头风晓废梳。
波澜喧众口，藜藿静吾庐。
丧马思开卦，占鸮懒发书。
十年江海隔，离恨子知予。
+++包佶
++++戏题诸判官厅壁
六十老翁无所取，二三君子不相遗。
愿留今日交欢意，直到隳官谢病时。
+++包佶
++++酬兵部李侍郎晚过东厅之作
（时自刑部侍郎拜祭酒）
酒礼惭先祭，刑书已旷官。
诏驰黄纸速，身在绛纱安。
圣位登堂静，生徒跪席寒。
庭槐暂摇落，幸为入春看。
+++包佶
++++昭德皇后挽歌词
西汜驰晖过，东园别路长。
岁华唯陇柏，春事罢公桑。
龟兆开泉户，禽巢闭画梁。
更闻哀礼过，明诏制心丧。
+++包佶
++++秋日过徐氏园林
回塘分越水，古树积吴烟。
扫竹催铺席，垂萝待系船。
鸟窥新罅栗，龟上半欹莲。
屡入忘归地，长嗟俗事牵。
+++包佶
++++双山过信公所居
遥礼前朝塔，微闻后夜钟。
间第四祖，云里一双峰。
积雨封苔径，多年亚石松。
传心不传法，谁可继高踪。
+++包佶
++++尚书宗兄使过诗以奉献
洛下交亲满，归闲意有馀。
翻嫌旧坐宅，却驾所悬车。
腹饱山僧供，头轻侍婢梳。
上官唯揖让，半禄代耕鉏。
雨散三秋别，风传一字书。
胜游如可继，还欲并园庐。
+++包佶
++++抱疾谢李吏部赠诃黎勒叶
一叶生西徼，赍来上海查。
岁时经水府，根本别天涯。
方士真难见，商胡辄自夸。
此香同异域，看色胜仙家。
茗饮暂调气，梧丸喜伐邪。
幸蒙祛老疾，深愿驻韶华。
+++包佶
++++奉和柳相公中书言怀
运筹时所贵，前席礼偏深。
羸驾归贫宅，欹冠出禁林。
凤巢方得地，牛喘最关心。
雅望期三入，东山未可寻。
+++包佶
++++客自江南话过亡友朱司议故宅
交臂多相共，风流忆此人。
海翻移里巷，书蠹积埃尘。
奉佛栖禅久，辞官上疏频。
故来分半宅，惟是旧交亲。
+++包佶
++++酬于侍郎湖南见寄十四韵
桂岭千崖断，湘流一派通。
长沙今贾傅，东海旧于公。
章甫经殊俗，离骚继雅风。
金闺文作字，玉匣气成虹。
翰墨时招侣，丹青夙在公。
恩留左掖，人望积南宫。
巧拙循名异，浮沉顾位同。
九迁归上略，三已契愚衷。
责谢庭中吏，悲宽塞上翁。
楚材欣有适，燕石愧无功。
山晓重岚外，林春苦雾中。
雪花翻海鹤，波影倒江枫。
去札频逢信，回帆早挂空。
避贤方有日，非敢爱微躬。
+++包佶
++++朝拜元陵
宫前石马对中峰，云里金铺闭几重。
不见露盘迎晓日，唯闻木斧扣寒松。
+++包佶
++++发襄阳后却寄公安人
挥泪送回人，将书报所亲。
晚年多疾病，中路有风尘。
王粲频征楚，君恩许入秦。
还同星火去，马上别江春。
+++包佶
++++立春后休沐
心与青春背，新年亦掩扉。
渐穷无相学，惟避不材讥。
积病攻难愈，衔恩报转微。
定知书课日，优诏许辞归。
+++包佶
++++宿庐山，赠白鹤观刘尊师
苍苍五老雾中坛，杳杳三山洞里官。
手护昆仑象牙简，心推霹雳枣枝盘。
春飞雪粉如毫润，晓漱琼膏冰齿寒。
渐恨流年筋力少，惟思露冕事星冠。
+++包佶
++++观壁画九想图
一世荣枯无异同，百年哀乐又归空。
夜阑鸟鹊相争处，林下真僧在定中。
+++包佶
++++送日本国聘贺使晁巨卿东归
上才生下国，东海是西邻。
九译蕃君使，千年圣主臣。
野情偏得礼，木性本含真。
锦帆乘风转，金装照地新。
孤城开蜃阁，晓日上朱轮。
早识来朝岁，涂山玉帛均。
+++包佶
++++顾著作宅赋诗
几年江海烟霞，乘醉一到京华。
已觉不嫌羊酪，谁能长守兔罝。
脱巾偏招相国，逢竹便认吾家。
各在芸台阁里，烦君日日登车。
+++包佶
++++近获风痹之疾，题寄所怀
病夫将已矣，无可答君恩。
衾枕同羁客，图书委外孙。
久来从吏道，常欲奉空门。
疾走机先息，欹行力渐烦。
无医能却老，有变是游魂。
鸟宿还依伴，蓬飘莫问根。
寓形齐指马，观境制心猿。
唯借南荣地，清晨暂负暄。
+++包佶
++++奉和常阁老晚秋集贤院即事，寄赠徐、薛二侍郎
秘殿掖垣西，书楼苑树齐。
秋烟凝缥帙，晓色上璇题。
门接承明近，池连太液低。
疏钟文马驻，繁叶彩禽栖。
职美纶将綍，荣深组及珪。
九霄偏眷顾，三事早提携。
对案临青玉，窥书捧紫泥。
始欢新遇重，还惜旧游暌。
左宦登吴岫，分家渡越溪。
赋中频叹鵩，卜处几听鸡。
望阙应多恋，临津不用迷。
柏梁思和曲，朝夕候金闺。
+++包佶
++++酬顾况见寄
于越城边枫叶高，楚人书里寄离骚。
寒江鸂鶒思俦侣，岁岁临流刷羽毛。
+++包佶
++++岁日作
（一作口号）
更劳今日春风至，枯树无枝可寄花。
览镜唯看飘乱发，临风谁为驻浮槎。
+++包佶
++++元日观百僚朝会
万国贺唐尧，清晨会百僚。
花冠萧相府，绣服霍嫖姚。
寿色凝丹槛，欢声彻九霄。
御炉分兽炭，仙管弄云韶。
日照金觞动，风吹玉佩摇。
都城献赋者，不得共趋朝。
+++包佶
++++再过金陵
玉树歌终王气收，雁行高送石城秋。
江山不管兴亡事，一任斜阳伴客愁。
+++包佶
++++寄杨侍御
（一作包何诗）
一官何幸得同时，十载无媒独见遗。
今日不论腰下组，请君看取鬓边丝。

++上卷二百零六
  
+++李嘉祐
++++江上曲
江心澹澹芙蓉花，江口蛾眉独浣纱。
可怜应是阳台女，对坐鹭鸶娇不语。
掩面羞看北地人，回身忽作空山语。
苍梧秋色不堪论，千载依依帝子魂。
君看峰上斑斑竹，尽是湘妃泣泪痕。

+++李嘉祐
++++伤吴中
馆娃宫中春已归，阖闾城头莺已飞。
复见花开人又老，横塘寂寂柳依依。
忆昔吴王在宫阙，馆娃满眼看花发。
舞袖朝欺陌上春，歌声夜怨江边月。
来人事亦犹今，莫厌清觞与绿琴。
独向西山聊一笑，白云芳草自知心。
+++李嘉祐
++++夜闻江南人家赛神，因题即事
南方淫祀古风俗，楚妪解唱迎神曲。
锵锵铜鼓芦叶深，寂寂琼筵江水绿。
雨过风清洲渚闲，椒浆醉尽迎神还。
帝女凌空下湘岸，番君隔浦向尧山。
月隐回塘犹自舞，一门依倚神之祜。
韩康灵药不复求，扁鹊医方曾莫睹。
逐客临江空自悲，月明流水无已时。
听此迎神送神曲，携觞欲吊屈原祠。

+++李嘉祐
++++古兴
十五小家女，双鬟人不如。
蛾眉暂一见，可直千金馀。
自从得向蓬莱里，出入金舆乘玉趾。
梧桐树上春鸦鸣，晓伴君王犹未起。
莫道君恩长不休，婕妤团扇苦悲秋。
君看魏帝邺都里，惟有铜台漳水流。
+++李嘉祐
++++杂兴
花间昔日黄鹂啭，妾向青楼已生怨。
花落黄鹂不复来，妾老君心亦应变。
君心比妾心，妾意旧来深。
一别十年无尺素，归时莫赠路傍金。
+++李嘉祐
++++送韦邕少府归钟山
祈门官罢后，负笈向桃源。
万卷长开帙，千峰不闭门。
绿杨垂野渡，黄鸟傍山村。
念尔能高枕，丹墀会一论。
+++李嘉祐
++++送卢员外往饶州
为郎复典郡，锦帐映朱轮。
露冕随龙节，停桡得水人。
早霜芦叶变，寒雨石榴新。
莫怪谙风土，三年作逐臣。
+++李嘉祐
++++送裴五归京口
君罢江西日，家贫为一官。
还归五陵去，只向远峰看。
暮色催人别，秋风待雨寒。
遥知到三径，唯有菊花残。
+++李嘉祐
++++送严维归越州
艰难只用武，归向浙河东。
松雪千山暮，林泉一水通。
乡心缘绿草，野思看青枫。
春日偏相忆，裁书寄剡中。
+++李嘉祐
++++送杜士瞻楚州觐省
风流与才思，俱似晋时人。
淮月归心促，江花入兴新。
云深沧海暮，柳暗白田春。
共道官犹小，怜君孝养亲。
+++李嘉祐
++++送裴宣城上元所居
水流过海稀，尔去换春衣。
泪向槟榔尽，身随鸿雁归。
草思晴后发，花怨雨中飞。
想到金陵渚，酣歌对落晖。
+++李嘉祐
++++留别毗陵诸公
久作涔阳令，丹墀忽再还。
凄凉辞泽国，离乱到乡山。
北固滩声满，南徐草色闲。
心从此别，相忆鬓毛斑。
+++李嘉祐
++++送独孤拾遗先辈先赴上都
行春日已晓，桂楫逐寒烟。
转曲遥峰出，看涛极浦连。
入京当献赋，封事更闻天。
日日趋黄阁，应忘云海边。
+++李嘉祐
++++常州韦郎中泛舟见饯
主人冯轼贵，送客泛舟稀。
逼岸随芳草，回桡背落晖。
映花双节驻，临水伯劳飞。
醉与群公狎，春塘露冕归。
+++李嘉祐
++++送崔侍御入朝
十年犹执宪，万里独归春。
旧国逢芳草，青云见故人。
潘郎今发白，陶令本家贫。
相送临京口，停桡泪满巾。
+++李嘉祐
++++送岳州司马弟之任
岳阳天水外，念尔一帆过。
野墅人烟迥，山城雁影多。
有时巫峡色，终日洞庭波。
丞相今为郡，应无劳者歌。
+++李嘉祐
++++裴侍御见赠斑竹杖
骚人夸竹杖，赠我意何深。
万点湘妃泪，三年贾谊心。
愿持终白首，谁道贵黄金。
他日归愚谷，偏宜绿绮琴。
+++李嘉祐
++++送张观归袁州
羡尔湘东去，烟花尚可亲。
绿芳深映鸟，远岫递迎人。
饥狖啼初日，残莺惜暮春。
遥怜谢客兴，佳句又应新。
+++李嘉祐
++++冬夜饶州使堂饯相公五叔赴歙州
丞相过邦牧，清弦送羽觞。
高情同客醉，子夜为人长。
斜汉初过斗，寒云正护霜。
新安江自绿，明主待惟良。
+++李嘉祐
++++蒋山开善寺
（一作崔峒诗）
山殿秋云里，香烟出翠微。
客寻朝磬至，僧背夕阳归。
下界千门在，前朝万事非。
看心兼送目，葭菼自依依。
+++李嘉祐
++++晚发江宁道中呈严维
惆怅遥江路，萧条落日过。
蝉鸣独树急，鸦向古城多。
转曲随青嶂，因高见白波。
潘生秋径草，严子意如何。
+++李嘉祐
++++句容县东青阳馆作
句曲千峰暮，归人向远烟。
风摇近水叶，云护欲晴天。
夕照留山馆，秋光落草田。
征途傍斜日，一骑独翩翩。
+++李嘉祐
++++晚春宴无锡蔡明府西亭
茅檐闲寂寂，无事觉人和。
井近时浇圃，城低下见河。
兴缘芳草积，情向远峰多。
别日归吴地，停桡更一过。
+++李嘉祐
++++送王端赴朝
君承明主意，日日上丹墀。
东阁论兵后，南宫草奏期。
人稀傍河处，槐暗入关时。
独遣吴州客，平陵结梦思。
+++李嘉祐
++++送王正字山寺读书
欲究先儒教，还过支遁居。
山阶闲听法，竹径独看书。
向日荷新卷，迎秋柳半疏。
风流有佳句，不似带经锄。
+++李嘉祐
++++送房明府罢长宁令湖州客舍
君为万里宰，恩及五湖人。
未满先求退，归闲不厌贫。
远峰晴更近，残柳雨还新。
要自趋丹陛，明年鸡树亲。
+++李嘉祐
++++咏萤
映水光难定，凌虚体自轻。
夜风吹不灭，秋露洗还明。
向烛仍分焰，投书更有情。
犹将流乱影，来此傍檐楹。
+++李嘉祐
++++送李中丞、杨判官
射策名先著，论兵气自雄。
能全季布诺，不道鲁连功。
流水蒹葭外，诸山睥睨中。
别君秋日晚，回首夕阳空。
+++李嘉祐
++++至七里滩作
迁客投於越，临江泪满衣。
独随流水远，转觉故人稀。
万木迎秋序，千峰驻晚晖。
行舟犹未已，惆怅暮潮归。
+++李嘉祐
++++南浦渡口
寂寞横塘路，新篁覆水低。
东风潮信满，时雨稻粳齐。
寡妇共租税，渔人逐鼓鼙。
惭无卓鲁术，解印谢黔黎。
+++李嘉祐
++++暮秋迁客增思寄京华
宋玉怨三秋，张衡复四愁。
思乡雁北至，欲别水东流。
倚树看黄叶，逢人诉白头。
佳期不可失，落日自登楼。
+++李嘉祐
++++送苏修往上饶
爱尔无羁束，云山恣意过。
一身随远岫，孤棹任轻波。
世事关心少，渔家寄宿多。
芦花泊舟处，江月奈人何。
+++李嘉祐
++++题王十九茆堂
满庭多种药，入里作山家。
终日能留客，凌寒亦对花。
海鸥过竹屿，门柳拂江沙。
尔卑栖意，题诗美白华。
+++李嘉祐
++++送弘志上人归湖州
山林唯幽静，行住不妨禅。
高月穿松径，残阳过水田。
诗从宿世悟，法为本师传。
能使南人敬，修持香火缘。
+++李嘉祐
++++送陆士伦宰义兴
阳羡兰陵近，高城带水闲。
浅流通野寺，绿茗盖春山。
长吏多愁罢，游人讵肯还。
君日清净，无事掩重关。
+++李嘉祐
++++和张舍人中书宿直
汉主留才子，春城直紫微。
对花阊阖静，过竹吏人稀。
裁诏催添烛，将朝欲更衣。
玉堂宜岁久，且莫厌彤闱。
+++李嘉祐
++++司勋王郎中宅送韦九郎中往濠州
怜尔因同舍，看书似外家。
出关逢落叶，傍水见寒花。
送远添秋思，将衰恋岁华。
清淮倍相忆，回首莫令赊。
+++李嘉祐
++++晚春送吉校书归楚州
（吉中孚曾为道士）
诗人饶楚思，淮上及春归。
旧浦菱花发，闲门柳絮飞。
高名乡曲重，少事道流稀。
定向渔家醉，残阳卧钓矶。
+++李嘉祐
++++送严二擢第东归
隳官就宾荐，时辈讵争先。
盛业推儒行，高科独少年。
迎秋见衰叶，馀照逐鸣蝉。
旧里三峰下，开门古县前。
+++李嘉祐
++++送冷朝阳及第东归江宁
高第由佳句，诸生似者稀。
长安带酒别，建业候潮归。
稚子欢迎棹，邻人为扫扉。
含情过旧浦，鸥鸟亦依依。
+++李嘉祐
++++送越州辛法曹之任
但能一官适，莫羡五侯尊。
山色垂趋府，潮声自到门。
缘塘剡溪路，映竹五湖村。
王谢登临处，依依今尚存。
+++李嘉祐
++++送樊兵曹潭州谒韦大夫
塞鸿归欲尽，北客始辞春。
零桂虽逢竹，湘川少见人。
江花铺浅水，山木暗残春。
修刺辕门里，多怜尔为亲。
+++李嘉祐
++++送杜御史还广陵
惭君从弱岁，顾我比诸昆。
同事元戎久，俱承国士恩。
随莺过淮水，看柳向辕门。
草色金陵岸，思心那可论。
+++李嘉祐
++++送兖州杜别驾之任
停车邀别乘，促轸奏胡笳。
若见楚山暮，因愁浙水赊。
河堤经浅草，村径历繁花。
更有堪悲处，梁城春日斜。
+++李嘉祐
++++题裴十六少卿东亭
平津旧东阁，深巷见南山。
卷箔岚烟润，遮窗竹影闲。
倾茶兼落帽，恋客不开关。
斜照窥帘外，川禽时往还。
+++李嘉祐
++++同皇甫侍御题荐福寺一公房
虚室独焚香，林空静磬长。
闲窥数竿竹，老在一绳床。
啜茗翻真偈，然灯继夕阳。
归远相送，步履出回廊。
+++李嘉祐
++++送从侄端之东都
虏近人行少，怜君独出城。
故关逢落叶，寒日逐徂征。
闻笛添归思，看山惬野情。
皇华今绝少，龙额也相迎。
+++李嘉祐
++++送王谏议充东都留守判官
时称谢康乐，别事汉平津。
衰柳寒关道，高车左掖臣。
背河见北雁，到洛问东人。
忆昔游金谷，相看华发新。
+++李嘉祐
++++和都官苗员外秋夜省直对雨简诸知己
多雨南宫夜，仙郎寓直时。
漏长丹凤阙，秋冷白云司。
萤影侵阶乱，鸿声出苑迟。
萧条人吏散，小谢有新诗。
+++李嘉祐
++++送从弟归河朔
故乡那可到，令弟独能归。
诸将矜旄节，何人重布衣。
空城流水在，荒泽旧村稀。
秋日平原路，虫鸣桑叶飞。
+++李嘉祐
++++送崔夷甫员外和蕃
君过湟中去，寻源未是赊。
经春逢白草，尽日度黄沙。
双节行为伴，孤烽到似家。
和戎非用武，不学李轻车。
+++李嘉祐
++++春日长安送从弟尉吴县
春愁能浩荡，送别又如何。
向吴台远，莺飞汉苑多。
见花羞白发，因尔忆沧波。
好是神仙尉，前贤亦未过。
+++李嘉祐
++++元日无衣冠入朝，寄皇甫拾遗冉、从弟补阙纾
伏奏随廉使，周行外冗员。
白髭空受岁，丹陛不朝天。
秉烛千官去，垂帘一室眠。
羡君青琐里，并冕入炉烟。
+++李嘉祐
++++和韩郎中扬子津玩雪寄严维
雪深扬子岸，看柳尽成梅。
山色潜知近，潮声只听来。
夜禽惊晓散，春物受寒催。
粉署生新兴，瑶华寄上才。
+++李嘉祐
++++送王牧往吉州谒王使君叔
细草绿汀洲，王孙耐薄游。
年华初冠带，文体旧弓裘。
野渡花争发，春塘水乱流。
使君怜小阮，应念倚门愁。
+++李嘉祐
++++广陵送林宰
清政过前哲，香名达至尊。
明通汉家籍，重识府公恩。
春景生云物，风潮敛雪痕。
长吟策羸马，青楚入关门。
+++李嘉祐
++++赠卫南长官赴任
吏曹难茂宰，主意念疲人。
更事文犀节，还过白马津。
云间辞北阙，树里出西秦。
为报陶明府，裁书莫厌贫。
+++李嘉祐
++++自常州还江阴途中作
处处空篱落，江村不忍看。
无人花色惨，多雨鸟声寒。
黄霸初临郡，陶潜未罢官。
乘春务征伐，谁肯问凋残。
+++李嘉祐
++++润州杨别驾宅送蒋九侍御收兵归扬州
沴气清金虎，兵威壮铁冠。
扬旌川色暗，吹角水风寒。
人对辎輧醉，花垂睥睨残。
羡归丞相阁，空望旧门栏。
+++李嘉祐
++++仲夏江阴官舍寄裴明府
万室边江次，孤城对海安。
朝霞晴作雨，湿气晚生寒。
苔色侵衣桁，潮痕上井栏。
题诗招茂宰，思尔欲辞官。
+++李嘉祐
++++送夏侯审参军游江东
袖中多丽句，未遣世人闻。
醉夜眠江月，闲时逐海云。
荻花寒漫漫，鸥鸟暮群群。
若到长沙苑，渔家更待君。
+++李嘉祐
++++送袁员外宣慰劝农毕赴洪州使院
圣主临前殿，殷忧遣使臣。
气迎天诏喜，恩发土膏春。
草色催归棹，莺声为送人。
龙沙多道里，流水自相亲。
+++李嘉祐
++++送侍御史四叔归朝
淮南频送别，临水惜残春。
攀折隋宫柳，淹留秦地人。
含情归上国，论旧见平津。
更接天津近，馀花映绶新。
+++李嘉祐
++++登楚州城望驿路，十馀里山村竹林相次交映
十里山村道，千峰栎树林。
霜浓竹枝亚，岁晚荻花深。
草市多樵客，渔家足水禽。
幽居虽可羡，无那子牟心。
+++李嘉祐
++++奉陪韦润州游鹤林寺
野寺江城近，双旌五马过。
禅心超忍辱，梵语问多罗。
松竹闲僧老，云烟晚日和。
寒塘归路转，清磬隔微波。
+++李嘉祐
++++奉酬路五郎中院长新除工部员外见简
一门同秘省，万里作长城。
问绢莲花府，扬旗细柳营。
词锋偏却敌，草奏直论兵。
何幸新诗赠，真输小谢名。
+++李嘉祐
++++送韦司直西行
（此公深入道门）
不耻青袍故，尤宜白发新。
心朝玉皇帝，貌似紫阳人。
湘浦眠销日，桃源醉度春。
能文兼证道，庄叟是前身。
+++李嘉祐
++++送上官侍御赴黔中
莫向黔中路，令人到欲迷。
水声巫峡里，山色夜郎西。
树隔朝云合，猿窥晓月啼。
南方饶翠羽，知尔饮清溪。
+++李嘉祐
++++送元侍御还荆南幕府
迢递荆州路，山多水又分。
霜林澹寒日，朔雁蔽南云。
八座由持节，三湘亦置军。
自当行直指，应不为功勋。
+++李嘉祐
++++登湓城浦望庐山初晴，直省赍敕催赴江阴
西望香炉雪，千峰晚色新。
白头悲作吏，黄纸苦催人。
多负登山屐，深藏漉酒巾。
伤心公府内，手板日相亲。
+++李嘉祐
++++九日
惆怅重阳日，空山野菊新。
蒹葭百战地，江海十年人。
叹老堪衰柳，伤秋对白蘋。
孤楼闻夕磬，塘路向城闉。
+++李嘉祐
++++九日送人
晴景应重阳，高台怆远乡。
水澄千室倒，雾卷四山长。
受节人逾老，惊寒菊半黄。
席前愁此别，未别已沾裳。
+++李嘉祐
++++春日淇上作
（一作汉口春）
淇上春风涨，鸳鸯逐浪飞。
清明桑叶小，度雨杏花稀。
卫女红妆薄，王孙白马肥。
相将踏青去，不解惜罗衣。
+++李嘉祐
++++送从叔阳冰祇召赴都
自小从游惯，多由戏笑偏。
常时矜礼数，渐老荷优怜。
见主承休命，为郎贵晚年。
伯喈文与篆，虚作汉家贤。
+++李嘉祐
++++送友人入湘
闻说湘川路，年年苦雨多。
猿啼巫峡雨，月照洞庭波。
穷海人还去，孤城雁共过。
青山不可极，来往自蹉跎。
+++李嘉祐
++++送裴员外往江南
公务江南远，留驩幕下荣。
枫林缘楚塞，水驿到湓城。
岸草知春晚，沙禽好夜惊。
风帆几度泊，处处暮潮声。
+++李嘉祐
++++登秦岭
南登秦岭头，回望始堪愁。
汉阙青门远，高山蓝水流。
三湘迁客去，九陌故人游。
从此辞乡泪，双垂不复收。
+++李嘉祐
++++送张惟俭秀才入举
清秀过终童，携书访老翁。
以吾为世旧，怜尔继家风。
淮岸经霜柳，关城带月鸿。
春归定得意，花送到东中。
+++李嘉祐
++++送韦侍御湖南幕府
执宪随征虏，逢秋出故关。
雨多愁郢路，叶下识衡山。
地远从军乐，兵强分野闲。
皇家不易将，此去未应还。
+++李嘉祐
++++同皇甫冉赴官，留别灵一上人
法许庐山远，诗传休上人。
独归双树宿，静与百花亲。
对物虽留兴，观空已悟身。
能令折腰客，遥赏竹房春。
+++李嘉祐
++++送客游荆州
草色随骢马，悠悠共出秦。
水传云梦晓，山接洞庭春。
帆影连三峡，猿声在四邻。
青门一分首，难见杜陵人。
+++李嘉祐
++++与郑锡游春
东门垂柳长，回首独心伤。
日暖临芳草，天晴忆故乡。
映花莺上下，过水蝶悠飏。
借问同行客，今朝泪几行。
+++李嘉祐
++++故燕国相公挽歌二首
文若为全德，留侯是重名。
论公长不宰，因病得无生。
大梦依禅定，高坟共化城。
自应怜寂灭，人世但伤情。
共美持衡日，皆言折槛时。
蜀侯供庙略，汉主缺台司。
车马行仍止，笳箫咽又悲。
今年杜陵陌，殄瘁百花迟。
+++李嘉祐
++++故吏部郎中赠给事中韦公挽歌二首
神理今何在，斯人竟若斯。
颜渊徒有德，伯道且无儿。
白发今非老，青云数有奇。
谁言夕郎拜，翻向夜台悲。
社里东城接，松阡北地开。
闻笳春色惨，执绋故人哀。
终日南山对，何时渭水回。
仁兄与恩旧，相望泣泉台。

++上卷二百零七
  
+++李嘉祐
++++和袁郎中破贼后经剡县山水上太尉
受律仙郎贵，长驱下会稽。
鸣笳山月晓，摇旆野云低。
翦寇人皆贺，回军马自嘶。
地闲春草绿，城静夜乌啼。
破竹清闽岭，看花入剡溪。
元戎催献捷，莫道事攀跻。
+++李嘉祐
++++送评事十九叔入秦
白露沾蕙草，王孙转忆归。
蔡州新战罢，郢路去人稀。
谒帝不辞远，怀亲空有违。
孤舟看落叶，平楚逐斜晖。
北阙见端冕，南台当绣衣。
唯余播迁客，只伴鹧鸪飞。
+++李嘉祐
++++赠王八衢
丹地偏相逐，清江若有期。
腰金才子贵，剖竹老人迟。
桂楫闲迎客，茶瓯对说诗。
渚田分邑里，山桂树罘罳。
心静无华发，人和似古时。
别君远山去，幽独更应悲。
+++李嘉祐
++++入睦州分水路忆刘长卿
北阙忤明主，南方随白云。
沿洄滩草色，应接海鸥群。
建德潮已尽，新安江又分。
回看严子濑，朗咏谢安文。
雨过暮山碧，猿吟秋日曛。
吴洲不可到，刷鬓为思君。
+++李嘉祐
++++奉和杜相公长兴新宅即事呈元相公
意有空门乐，居无甲第奢。
经过容法侣，雕饰让侯家。
隐树重檐肃，开园一径斜。
据梧听好鸟，行药寄名花。
梦蝶留清簟，垂貂坐绛纱。
当山不掩户，映日自倾茶。
雅望归安石，深知在叔牙。
还成吉甫颂，赠答比瑶华。
+++李嘉祐
++++江湖秋思
趋陪禁掖雁行随，迁向江潭鹤发垂。
素浪遥疑八溪水，清枫忽似万年枝。
嵩南春遍伤魂梦，壶口云深隔路歧。
共望汉朝多霈泽，苍蝇早晚得先知。
+++李嘉祐
++++送朱中舍游江东
孤城郭外送王孙，越水吴洲共尔论。
野寺山边斜有径，渔家竹里半开门。
青枫独映摇前浦，白鹭闲飞过远村。
若到西陵征战处，不堪秋草自伤魂。
+++李嘉祐
++++送窦拾遗赴朝因寄中书十七弟
（窦拾遗叔向其弟窦舒也）
自叹未沾黄纸诏，那堪远送赤墀人。
老为侨客偏相恋，素是诗家倍益亲。
妻儿共载无羁思，鸳鹭同行不负身。
凭尔将书通令弟，唯论华发愧头巾。
+++李嘉祐
++++自苏台至望亭驿人家尽空春物增思怅然有作因寄从弟纾
南浦菰蒋覆白蘋，东吴黎庶逐黄巾。
野棠自发空临水，江燕初归不见人。
远岫依依如送客，平田渺渺独伤春。
那堪回首长洲苑，烽火年年报虏尘。
+++李嘉祐
++++承恩量移宰江邑，临鄱江怅然之作
四年谪宦滞江城，未厌门前鄱水清。
谁言宰邑化黎庶，欲别云山如弟兄。
双鸥为底无心狎，白发从他绕鬓生。
惆怅闲眠临极浦，夕阳秋草不胜情。
+++李嘉祐
++++题灵台县东山村主人
处处征胡人渐稀，山村寥落暮烟微。
门临莽苍经年闭，身逐嫖姚几日归。
贫妻白发输残税，馀寇黄河未解围。
天子如今能用武，只应岁晚息兵机。
+++李嘉祐
++++同皇甫冉登重玄阁
高阁朱栏不厌游，蒹葭白水绕长洲。
孤云独鸟川光暮，万井千山海色秋。
清梵林中人转静，夕阳城上角偏愁。
谁怜远作秦吴别，离恨归心双泪流。
+++李嘉祐
++++宋州东登望题武陵驿
梁宋人稀鸟自啼，登舻一望倍含凄。
白骨半随河水去，黄云犹傍郡城低。
平陂战地花空落，旧苑春田草未齐。
明主频移虎符守，几时行县向黔黎。
+++李嘉祐
++++晚登江楼有怀
独坐南楼佳兴新，青山绿水共为邻。
爽气遥分隔浦岫，斜光偏照渡江人。
心闲鸥鸟时相近，事简鱼竿私自亲。
只忆帝京不可到，秋琴一弄欲沾巾。
+++李嘉祐
++++游徐城河忽见清淮，因寄赵八
自缘迟暮忆沧洲，翻爱南河浊水流。
初过重阳惜残菊，行看旧浦识群鸥。
朝霞映日同归处，暝柳摇风欲别秋。
长恨相逢即分首，含情掩泪独回头。
+++李嘉祐
++++题游仙阁白公庙
仙冠轻举竟何之，薜荔缘阶竹映祠。
甲子不知风驭日，朝昏唯见雨来时。
霓旌翠盖终难遇，流水青山空所思。
逐客自怜双鬓改，焚香多负白云期。
+++李嘉祐
++++送郑正则汉阳迎妇
锦字相催鸟急飞，郎君暂脱老莱衣。
遥想双眉待人画，行看五马送潮归。
望夫山上花犹发，新妇江边莺未稀。
令秩和鸣真可羡，此行谁道负春辉。
+++李嘉祐
++++送皇甫冉往安宜
江皋尽日唯烟水，君向白田何日归。
楚地蒹葭连海迥，隋朝杨柳映堤稀。
津楼故市无行客，山馆荒城闭落晖。
若问行人与征战，使君双泪定沾衣。
+++李嘉祐
++++晚发咸阳，寄同院遗补
征战初休草又衰，咸阳晚眺泪堪垂。
去路全无千里客，秋田不见五陵儿。
秦家故事随流水，汉代高坟对石碑。
回首青山独不语，羡君谈笑万年枝。
+++李嘉祐
++++早秋京口旅泊，章侍御寄书相问，因以赠之，时七夕
移家避寇逐行舟，厌见南徐江水流。
吴越征徭非旧日，秣陵凋弊不宜秋。
千家闭户无砧杵，七夕何人望斗牛。
只有同时骢马客，偏宜尺牍问穷愁。
+++李嘉祐
++++秋晓招隐寺东峰茶宴，送内弟阎伯均归江州
万畦新稻傍山村，数里深松到寺门。
幸有香茶留稚子，不堪秋草送王孙。
烟尘怨别唯愁隔，井邑萧条谁忍论。
莫怪临歧独垂泪，魏舒偏念外家恩。
+++李嘉祐
++++送严员外
（一作刘长卿诗）
春风倚棹阖闾城，水国春寒阴复晴。
细雨湿衣看不见，闲花落地听无声。
日斜江上孤帆影，草绿湖南万里情。
君去若逢相识问，青袍今已误儒生。
+++李嘉祐
++++赴南中留别褚七少府湖上林亭
（一作刘长卿诗）
种田东郭傍春陂，万事无情把钓丝。
绿竹放侵行径里，青山常对卷帘时。
纷纷花发门空闭，寂寂莺啼日更迟。
从此别君千万里，白云流水忆佳期。
+++李嘉祐
++++与从弟正字、从兄兵曹宴集林园
竹窗松户有佳期，美酒香茶慰所思。
辅嗣外生还解易，惠连群从总能诗。
檐前花落春深后，谷里莺啼日暮时。
去路归程仍待月，垂缰不控马行迟。
+++李嘉祐
++++酬皇甫十六侍御曾见寄
（此公时贬舒州司马）
自顾衰容累玉除，忽承优诏赴铜鱼。
江头鸟避青旄节，城里人迎露网车。
长沙地近悲才子，古郡山多忆旧庐。
更枉新诗思何苦，离骚愁处亦无如。
+++李嘉祐
++++暮春宜阳郡斋愁坐，忽枉刘七侍御新诗，因以酬答
子规夜夜啼槠叶，远道逢春半是愁。
芳草伴人还易老，落花随水亦东流。
山临睥睨恒多雨，地接潇湘畏及秋。
唯羡君为周柱史，手持黄纸到沧洲。
+++李嘉祐
++++送舍弟
诸谢偏推永嘉守，三何独许水曹郎。
老兄鄙思难俦匹，令弟清词堪比量。
叠嶂入云藏古寺，高秋背月转南湘。
定知马上多新句，早寄袁溪当八行。
+++李嘉祐
++++送从弟永任饶州录事参军
一官万里向千溪，水宿山行鱼浦西。
日晚长烟高岸近，天寒积雪远峰低。
芦花渚里鸿相叫，苦竹丛边猿暗啼。
闻道慈亲倚门待，到时兰叶正萋萋。
+++李嘉祐
++++送马将军奏事毕归滑州使幕
吴门别后蹈沧州，帝里相逢俱白头。
自叹马卿常带病，还嗟李广未封侯。
棠梨宫里瞻龙衮，细柳营前著豹裘。
想到滑台桑叶落，黄河东注荻花秋。
+++李嘉祐
++++闻逝者自惊
亦知死是人间事，年老闻之心自疑。
黄卷清琴总为累，落花流水共添悲。
愿将从药看真诀，又欲休官就本师。
儿女眼前难喜舍，弥怜双鬓渐如丝。
+++李嘉祐
++++伤歙州陈二使君
怜君辞满卧沧洲，一旦云亡万事休。
慈母断肠妻独泣，寒云惨色水空流。
江村故老长怀惠，山路孤猿亦共愁。
寂寞荒坟近渔浦，野松孤月即千秋。
+++李嘉祐
++++白田西忆楚州使君弟
山阳郭里无潮，野水自向新桥。
鱼网平铺荷叶，鹭鸶闲步稻苗。
秣陵归人惆怅，楚地连山寂寥。
却忆士龙宾阁，清琴绿竹萧萧。
+++李嘉祐
++++送陆澧还吴中
（一作刘长卿诗）
瓜步寒潮送客，杨花暮雨沾衣。
故乡南望何处，春水连天独归。
+++李嘉祐
++++春日忆家
（一作春日归山）
自觉劳乡梦，无人见客心。
空馀庭草色，日日伴愁襟。
+++李嘉祐
++++远寺钟
疏钟何处来，度竹兼拂水。
渐逐微风声，依依犹在耳。
+++李嘉祐
++++白鹭
江南渌水多，顾影逗轻波。
落日秦云里，山高奈若何。
+++李嘉祐
++++夜宴南陵留别
雪满前庭月色闲，主人留客未能还。
预愁明日相思处，匹马千山与万山。
+++李嘉祐
++++题前溪馆
两年谪宦在江西，举目云山要自迷。
今日始知风土异，浔阳南去鹧鸪啼。
+++李嘉祐
++++过乌公山寄钱起员外
雨过青山猿叫时，愁人泪点石榴枝。
无端王事还相系，肠断蒹葭君不知。
+++李嘉祐
++++寄王舍人竹楼
傲吏身闲笑五侯，西江取竹起高楼。
南风不用蒲葵扇，纱帽闲眠对水鸥。
+++李嘉祐
++++韦润州后亭海榴
江上年年小雪迟，年光独报海榴知。
寂寂山城风日暖，谢公含笑向南枝。
+++李嘉祐
++++送崔十一弟归北京
潘郎美貌谢公诗，银印花骢年少时。
楚地江皋一为别，晋山沙水独相思。
+++李嘉祐
++++访韩司空不遇
图画风流似长康，文词体格效陈王。
蓬莱对去归常晚，丛竹闲飞满夕阳。
+++李嘉祐
++++题道虔上人竹房
诗思禅心共竹闲，任他流水向人间。
手持如意高窗里，斜日沿江千万山。
+++李嘉祐
++++秋朝木芙蓉
水面芙蓉秋已衰，繁条到是著花时。
平明露滴垂红脸，似有朝愁暮落悲。
+++李嘉祐
++++袁江口忆王司勋、王吏部二郎中、起居十七弟
京华不啻三千里，客泪如今一万双。
若个最为相忆处，青枫黄竹入袁江。
+++李嘉祐
++++答泉州薛播使君重阳日赠酒
欲强登高无力去，篱边黄菊为谁开。
共知不是浔阳郡，那得王弘送酒来。
+++李嘉祐
++++题张公洞
空山杳杳鸾凤飞，神仙门户开翠微。
主人白发雪霞衣，松间留我谈玄机。
+++李嘉祐
++++句
水田飞白鹭，夏木啭黄鹂。（李肇称嘉祐有此句，王右丞取以为七言，今集中无之）
白马撼金珂，纷纷侍从多。
身居骠骑幕，家住滹沱河。（《少年行》，《诗式》）
溪北映初星。（《海录碎事》）

++上卷二百零八
  
+++包何
++++送泉州李使君之任
（一作送李使君赴泉州）
傍海皆荒服，分符重汉臣。
云山百越路，市井十洲人。
执玉来朝远，还珠入贡频。
连年不见雪，到处即行春。
+++包何
++++和孟虔州闲斋即事
古郡邻江岭，公庭半薜萝。
府僚闲不入，山鸟静偏过。
睥睨临花柳，栏干枕芰荷。
麦秋今欲至，君听两岐歌。
+++包何
++++同李郎中净律院梡子树
本梡稀难识，沙门种则生。
叶殊经写字，子为佛称名。
滤水浇新长，燃灯暖更荣。
亭亭无别意，只是劝修行。
+++包何
++++同阎伯均宿道士观有述
南国佳人去不回，洛阳才子更须媒。
绮琴白雪无心弄，罗幌清风到晓开。
冉冉修篁依户牖，迢迢列宿映楼台。
纵令奔月成仙去，且作行云入梦来。
+++包何
++++送乌程王明府贬巴江
一片孤帆无四邻，北风吹过五湖滨。
相看尽是江南客，独有君为岭外人。
+++包何
++++同舍弟佶、班、韦二员外秋苔对之成咏
每看苔藓色，如向簿书闲。
幽思缠芳树，高情寄远山。
雨痕连地绿，日色出林斑。
却笑兴公赋，临危滑石间。
+++包何
++++送王汶宰江阴
郡北乘流去，花间竟日行。
海鱼朝满市，江鸟夜喧城。
止酒非关病，援琴不在声。
应缘五斗米，数日滞渊明。
+++包何
++++和苗员外寓直中书
朝列称多士，君家有二难。
贞为台里柏，芳作省中兰。
夜宿分曹阔，晨趋接武欢。
每怜双阙下，雁序入鸳鸾。
+++包何
++++阙下芙蓉
一人理国致升平，万物呈祥助圣明。
天上河从阙下过，江南花向殿前生。
广云垂荫开难落，湛露为珠满不倾。
更对乐悬张宴处，歌工欲奏采莲声。
+++包何
++++江上田家
近海川原薄，人家本自稀。
黍苗期腊酒，霜叶是寒衣。
市井谁相识，渔樵夜始归。
不须骑马问，恐畏狎鸥飞。
+++包何
++++送韦侍御奉使江岭诸道催青苗钱
近远从王事，南行处处经。
手持霜简白，心在夏苗青。
回雁书应报，愁猿夜屡听。
因君使绝域，方物尽来庭。
+++包何
++++和程员外春日东郊即事
郎官休浣怜迟日，野老欢娱为有年。
几处折花惊蝶梦，数家留叶待蚕眠。
藤垂宛地萦珠履，泉迸侵阶浸绿钱。
直到闭关朝谒去，莺声不散柳含烟。
+++包何
++++裴端公使院，赋得隔帘见春雨
细雨未成霖，垂帘但觉阴。
唯看上砌湿，不遣入檐深。
度隙沾霜简，因风润绮琴。
须移户外屦，檐溜夜相侵。
+++包何
++++相里使君第七男生日
（一作生日）
娶妻生子复生男，独有君家众所谈。
荀氏八龙唯欠一，桓山四凤已过三。
他时干蛊声名著，今日悬弧宴乐酣。
谁道众贤能继体，须知个个出于蓝。
+++包何
++++同诸公寻李方直不遇
闻说到扬州，吹箫忆旧游。
来多不见，莫是上迷楼。
+++包何
++++婺州留别邓使君
西掖驰名久，东阳出守时。
江山婺女分，风月隐侯诗。
别恨双溪急，留欢五马迟。
回舟映沙屿，未远剩相思。
+++包何
++++寄杨侍御
（一作包佶诗）
一官何幸得同时，十载无媒独见遗。
今日不论腰下组，请君看取鬓边丝。
+++包何
++++赋得秤，送孟孺卿
愿以金秤锤，因君赠别离。
钩悬新月吐，衡举众星随。
掌握须平执，锱铢必尽知。
由来投分审，莫放弄权移。
+++包何
++++长安晓望，寄崔补阙
（一作司空曙诗）
迢递山河拥帝京，参差宫殿接云平。
风吹晓漏经长乐，柳带晴烟出禁城。
天净笙歌临路发，日高车马隔尘行。
自怜久滞诸生列，未得金闺籍姓名。

++上卷二百零九
  
+++贾邕
++++送萧颖士赴东府得路字
子欲适东周，门人盈歧路。
高标信难仰，薄官非始务。
绵邈千里途，裴回四郊暮。
征车日云远，抚已惭深顾。
+++刘舟
++++送萧颖士赴东府得适字
大名掩诸古，独断无不适。
德遂天下宗，官为幕中客。
骊山浮云散，灞岸零雨夕。
请业非远期，圆光再生魄。
+++长孙铸
++++送萧颖士赴东府得离字
大德讵可拟，高梧有长离。
素怀经纶具，昭世犹安卑。
落日去关外，悠悠隔山陂。
我心如浮云，千里相追随。
+++房白
++++送萧颖士赴东府，得还字
夫子高世迹，时人不可攀。
今予亦云幸，谬得承温颜。
良策资入幕，遂行从近关。
青春灞亭别，此去何时还。
+++元晟
++++送萧颖士赴东府，得引字
吾见夫子德，谁云习相近。
数仞不可窥，言味终难尽。
处喧虑常澹，作吏心亦隐。
更有嵩少峰，东南为胜引。
+++刘太冲
++++送萧颖士赴东府，得浅字
吾师继微言，赞述在坟典。
寸禄聊自资，平生宦情鲜。
逶迟东州路，春草深复浅。
日远夫子门，中心曷由展。
+++姚发
++++送萧颖士赴东府，得草字
天生良史笔，浪迹擅文藻。
中夏授参谋，东夷愿闻道。
行轩玩春日，饯席藉芳草。
幸得师季良，欣留箧笥宝。
+++郑愕
++++送萧颖士赴东府，得往字
斤溪数亩田，素心拟长往。
繄君曲得引，使我缨俗网。
风尘岂不劳，道义成心赏。
春郊桃李月，忍此戒征两。
+++殷少野
++++送萧颖士赴东府，得散字
官闲幕府下，聊以任纵诞。
文学鲁仲尼，高标嵇中散。
出门时雨润，对酒春风暖。
感激知己恩，别离魂欲断。
+++邬载
++++送萧颖士赴东府，得君字
策名十二载，独立先斯文。
迩来及门者，半已升青云。
青云岂无姿，黄鹄素不群。
一辞芸香吏，几岁沧江濆。
散职既不羁，天听亦昭闻。
虽承急贤诏，未谒陶唐君。
薄俸还自急，此言那足云。
和风媚东郊，时物滋南薰。
蕙草正可摘，豫章犹未分。
宗师忽千里，使我心氛氲。

++上卷二百一十
  
+++皇甫曾
++++奉陪韦中丞使君游鹤林寺
古寺传灯久，层城闭阁闲。
香花同法侣，旌旆入深山。
寒磬虚空里，孤云起灭间。
谢公忆高卧，徒御欲东还。
+++皇甫曾
++++奉送杜侍御还京
（一作杜中丞，一作林中丞）
罢战回龙节，朝天上凤池。
寒生五湖道，春入万年枝。
召化多遗爱，胡清已畏知。
怀恩偏感别，堕泪向旌麾。
+++皇甫曾
++++酬郑侍御秋夜见寄
摇落空林夜，河阳兴已生。
未辞公府步，知结远山情。
高柳风难定，寒泉月助明。
袁公方卧雪，尺素及柴荆。
+++皇甫曾
++++酬窦拾遗秋日见呈
（时此公自江阴令除谏官）
孤城永巷时相见，衰柳闲门日半斜。
欲送近臣朝魏阙，犹怜残菊在陶家。
+++皇甫曾
++++韦使君宅海榴咏
淮阳卧理有清风，腊月榴花带雪红。
闭阁寂寥常对此，江湖心在数枝中。
+++皇甫曾
++++送普上人还阳羡
（一作皇甫冉诗）
花宫难久别，道者忆千灯。
残雪入林路，暮山归寺僧。
日光依嫩草，泉响滴春冰。
何用求方便，看心是一乘。
+++皇甫曾
++++送李中丞归本道
（一作送人作使归）
上将还专席，双旌复出秦。
关河三晋路，宾从五原人。
孤戍云连海，平沙雪度春。
酬恩看玉剑，何处有烟尘。
+++皇甫曾
++++和谢舍人雪夜寓直
禁省夜沉沉，春风雪满林。
沧洲归客梦，青琐近臣心。
挥翰宣鸣玉，承恩在赐金。
建章寒漏起，更助掖垣深。
+++皇甫曾
++++寻刘处士
几年人不见，林下掩柴关。
留客当清夜，逢君话旧山。
隔城寒杵急，带月早鸿还。
南陌虽相近，其如隐者闲。
+++皇甫曾
++++哭陆处士
从此无期见，柴门对雪开。
二毛逢世难，万恨掩泉台。
返照空堂夕，孤城吊客回。
汉家偏访道，犹畏鹤书来。
+++皇甫曾
++++乌程水楼留别
悠悠千里去，惜此一尊同。
客散高楼上，帆飞细雨中。
山程随远水，楚思在青枫。
共说前期易，沧波处处同。
+++皇甫曾
++++题赠吴门邕上人
春山唯一室，独坐草萋萋。
身寂心成道，花闲鸟自啼。
细泉松径里，返景竹林西。
晚与门人别，依依出虎溪。
+++皇甫曾
++++送陆鸿渐山人采茶回
千峰待逋客，香茗复丛生。
采摘知深处，烟霞羡独行。
幽期山寺远，野饭石泉清。
寂寂燃灯夜，相思一磬声。
+++皇甫曾
++++寄刘员外长卿
南忆新安郡，千山带夕阳。
断猿知夜久，秋草助江长。
疏发应成素，青松独耐霜。
爱才称汉主，题柱待回乡。
+++皇甫曾
++++寄张仲甫
悲风生旧浦，云岭隔东田。
伏腊同鸡黍，柴门闭雪天。
孤村明夜火，稚子候归船。
静者心相忆，离居畏度年。
+++皇甫曾
++++送元侍御充使湖南
云梦南行尽，三湘万里流。
山川重分手，徒御亦悲秋。
白简劳王事，清猿助客愁。
离群复多病，岁晚忆沧洲。
+++皇甫曾
++++晚至华阴
腊尽促归心，行人及华阴。
云霞仙掌出，松柏古祠深。
野渡冰生岸，寒川烧隔林。
温泉看渐近，宫树晚沈沈。
+++皇甫曾
++++送孔征士
谷口山多处，君归不可寻。
家贫青史在，身老白云深。
扫雪开松径，疏泉过竹林。
馀生负丘壑，相送亦何心。
+++皇甫曾
++++秋兴
流萤与落叶，秋晚共纷纷。
返照城中尽，寒砧雨外闻。
离人见衰鬓，独鹤暮何群。
楚客在千里，相思看碧云。
+++皇甫曾
++++送归中丞使新罗
南幰衔恩去，东夷泛海行。
天遥辞上国，水尽到孤城。
已变炎凉气，仍愁浩淼程。
云涛不可极，来往见双旌。
+++皇甫曾
++++送少微上人东南游
石梁人不到，独往更迢迢。
乞食山家少，寻钟野寺遥。
松门风自扫，瀑布雪难消。
秋夜闻清梵，馀音逐海潮。
+++皇甫曾
++++送韦判官赴闽中
孤棹闽中客，双旌海上军。
路人从北少，海水向南分。
野鹤伤秋别，林猿忌夜闻。
汉家崇亚相，知子远邀勋。
+++皇甫曾
++++送人还荆州
（一作李嘉祐诗）
草色随骢马，悠悠同出秦。
水传云梦晓，山接洞庭春。
帆影连三峡，猿声近四邻。
青门一分手，难见杜陵人。
+++皇甫曾
++++寄净虚上人初至云门
（一作刘长聊诗）
寒踪白云里，法侣自提携。
竹径通城下，松门隔水西。
方同沃洲去，不似武陵迷。
仿佛方知处，高峰是会稽。
+++皇甫曾
++++春和杜相公移入长兴宅，奉呈诸宰执
欲向幽偏适，还从绝地移。
秦官鼎食贵，尧世土阶卑。
戟户槐阴满，书窗竹叶垂。
才分午夜漏，遥隔万年枝。
北阙深恩在，东林远梦知。
日斜门掩映，山远树参差。
论道齐鸳翼，题诗忆凤池。
从公亦何幸，长与珮声随。
+++皇甫曾
++++路中口号
还乡不见家，年老眼多泪。
车马上河桥，城中好天气。
+++皇甫曾
++++山下泉
漾漾带山光，澄澄倒林影。
那知石上喧，却忆山中静。
+++皇甫曾
++++早朝日寄所知
长安雪夜见归鸿，紫禁朝天拜舞同。
曙色渐分双阙下，漏声遥在百花中。
炉烟乍起开仙仗，玉佩才成引上公。
共荷发生同雨露，不应黄叶久随风。
+++皇甫曾
++++秋夕寄怀契上人
已见槿花朝委露，独悲孤鹤在人群。
真僧出世心无事，静夜名香手自焚。
窗临绝涧闻流水，客至孤峰扫白云。
更想清晨诵经处，独看松上雪纷纷。
+++皇甫曾
++++张芬见访郊居作
林中雨散早凉生，已有迎秋促织声。
三径荒芜羞对客，十年衰老愧称兄。
愁心自惜江蓠晚，世事方看木槿荣。
君若罢官携手日，寻山莫算白云程。
+++皇甫曾
++++赠鉴上人
（一作赠别筌公）
律仪传教诱，僧腊老烟霄。
树色依禅诵，泉声入寂寥。
宝龛经末劫，画壁见南朝。
深竹风开合，寒潭月动摇。
息心归静理，爱道坐中宵。
更欲寻真去，乘船过海潮。
+++皇甫曾
++++奉寄中书王舍人
腰金载笔谒承明，至道安禅得此生，西掖几年纶綍贵，东山遥夜薜萝情。
风传刻漏星河曙，月上梧桐雨露清。
圣主好文谁为荐，闭门空赋子虚成。
+++皇甫曾
++++送汤中丞和蕃
继好中司出，天心外国知。
已传尧雨露，更说汉威仪。
陇上应回首，河源复载驰。
孤峰问徒御，空碛见旌麾。
春草乡愁起，边城旅梦移。
莫嗟行远地，此去答恩私。
+++皇甫曾
++++送和西蕃使
白简初分命，黄金已在腰。
恩华通外国，徒御发中朝。
雨雪从边起，旌旗上陇遥。
暮天沙漠漠，空碛马萧萧。
寒路随河水，关城见柳条。
和戎先罢战，知胜霍嫖姚。
+++皇甫曾
++++送王相公赴幽州
台衮兼戎律，勤忧秉化元。
凤池东掖宠，龙节北方尊。
长路山河转，前驱鼓角喧。
安布时令，地远答君恩。
暮日平沙迥，秋风大旆翻。
渔阳在天末，恋别信陵门。
+++皇甫曾
++++送徐大夫赴南海
旧国当分阃，天涯答圣私。
大军传羽檄，老将拜旌旗。
位重登坛后，恩深弄印时。
何年谏猎赋，今日饮泉诗。
海内求民瘼，城隅见岛夷。
由来黄霸去，自有上台期。
+++皇甫曾
++++赠沛禅师
南岳满湘沅，吾师经利涉。
身归沃洲老，名与支公接。
净教传荆吴，道缘止渔猎。
观空色不染，对境心自惬。
室中人寂寞，门外山重叠。
天台积幽梦，早晚当负笈。
+++皇甫曾
++++萼岭四望
汉家仙仗在咸阳，洛水东流出建章。
野老至今犹望幸，离宫秋树独苍苍。
+++皇甫曾
++++过刘员外长卿别墅
（一作碧涧别业）
谢客开山后，郊扉积水通。
江湖千里别，衰老一尊同。
返照寒川满，平田暮雪空。
沧洲自有趣，不便哭途穷。
+++皇甫曾
++++遇风雨作
（一作权德舆诗）
草草理夜装，涉江又登陆。
望路殊未穷，指期今已促。
传呼戒徒驭，振辔转林麓。
阴云拥岩端，沾雨当山腹。
震雷如在耳，飞电来照目。
兽迹不敢窥，马蹄惟务速。
虔心若斋祷，濡体如沐浴。
万窍相怒号，百泉暗奔瀑。
危梁虑足跌，峻坂忧车覆。
问我何以然，前日爱微禄。
转知人代事，缨组乃徽束。
向若家居时，安枕春梦熟。
遵途稍已近，候吏来相续。
晓霁心始安，林端见初旭。
+++皇甫曾
++++送商州杜中丞赴任
安康地理接商於，帝命专城总赋舆。
夕拜忽辞青琐闼，晨装独捧紫泥书。
深山古驿分驺骑，芳草闲云逐隼旟。
绮皓清风千古在，因君一为谢岩居。
+++皇甫曾
++++送著公归越
谁能愁此别，到越会相逢。
长忆云门寺，门前千万峰。
石床埋积雪，山路倒枯松。
莫学白居士，无人知去踪。
+++皇甫曾
++++送郑秀才贡举
西去意如何，知随贡士科。
吟诗向月路，驱马出烟萝。
晚色寒芜远，秋声候雁多。
自怜归未得，相送一劳歌。
+++皇甫曾
++++锡杖歌，送明楚上人归佛川
（一作权德舆诗）
上人远自西天至，头陀行遍南朝寺。
口翻贝叶古字经，手持金策声泠泠。
护法护身惟振锡，石濑云溪深寂寂。
乍来松径风露寒，遥映霜天月成魄。
后夜空山禅诵时，寥寥挂在枯树枝。
真法尝传心不住，东西南北随缘路。
佛川此去何时回，应真莫便游天台。
+++皇甫曾
++++玉山岭上作
悠悠驱匹马，征路上连冈。
晚翠深云窦，寒台净石梁。
秋花偏似雪，枫叶不禁霜。
愁见前程远，空郊下夕阳。
+++皇甫曾
++++国子柳博士兼领太常博士，辄申贺赠
博士本秦官，求才帖职难。
临风曲台净，对月碧池寒。
讲学分阴重，斋祠晓漏残。
朝衣辨色处，双绶更宜看。
+++皇甫曾
++++送裴秀才贡举
儒衣羞此别，去抵汉公卿。
宾贡年犹少，篇章艺已成。
临流惜暮景，话别起乡情。
离酌不辞醉，西江春草生。
+++皇甫曾
++++赠老将
白草黄云塞上秋，曾随骠骑出并州。
辘轳剑折虬髯白，转战功多独不侯。

++上卷二百一十一
  
+++高適
++++铜雀妓
日暮铜雀迥，秋深玉座清。
萧森松柏望，委郁绮罗情。
君恩不再得，妾舞为谁轻。
+++高適
++++塞下曲
结束浮云骏，翩翩出从戎。
且凭天子怒，复倚将军雄。
万鼓雷殷地，千旗火生风。
日轮驻霜戈，月魄悬雕弓。
青海阵云匝，黑山兵气冲。
战酣太白高，战罢旄头空。
万里不惜死，一朝得成功。
画图麒麟阁，入朝明光宫。
大笑向文士，一经何足穷。
昧此道，往往成老翁。
+++高適
++++塞上
东出卢龙塞，浩然客思孤。
亭堠列万里，汉兵犹备胡。
边尘涨北溟，虏骑正南驱。
转斗岂长策，和亲非远图。
惟昔李将军，按节出皇都。
总戎扫大漠，一战擒单于。
常怀感激心，愿效纵横谟。
倚剑欲谁语，关河空郁纡。
+++高適
++++蓟门行五首
蓟门逢古老，独立思氛氲。
一身既零丁，头鬓白纷纷。
勋庸今已矣，不识霍将军。
汉家能用武，开拓穷异域。
戍卒厌糠核，降胡饱衣食。
关亭试一望，吾欲泪沾臆。
边城十一月，雨雪乱霏霏。
元戎号令严，人马亦轻肥。
羌胡无尽日，征战几时归。
幽州多骑射，结发重横行。
一朝事将军，出入有声名。
纷纷猎秋草，相向角弓鸣。
黯黯长城外，日没更烟尘。
胡骑虽凭陵，汉兵不顾身。
古树满空塞，黄云愁杀人。
+++高適
++++效古赠崔二
十月河洲时，一看有归思。
风飙生惨烈，雨雪暗天地。
我辈今胡为，浩哉迷所至。
缅怀当途者，济济居声位。
邈然在云霄，宁肯更沦踬。
周旋多燕乐，门馆列车骑。
美人芙蓉姿，狭室兰麝气。
金炉陈兽炭，谈笑正得意。
岂论草泽中，有此枯槁士。
我惭经济策，久欲甘弃置。
君负纵横才，如何尚憔悴。
长歌增郁怏，对酒不能醉。
穷达自有时，夫子莫下泪。
+++高適
++++钜鹿赠李少府
李侯虽薄宦，时誉何籍籍。
骏马常借人，黄金每留客。
投壶华馆静，纵酒凉风夕。
即此遇神仙，吾欣知损益。
+++高適
++++东平留赠狄司马
（曾与田安西充判官）
古人无宿诺，兹道以为难。
万里赴知己，一言诚可叹。
马蹄经月窟，剑术指楼兰。
地出北庭尽，城临西海寒。
森然瞻武库，则是弄儒翰。
入幕绾银绶，乘轺兼铁冠。
练兵日精锐，杀敌无遗残。
献捷见天子，论功俘可汗。
激昂丹墀下，顾盼青云端。
谁谓纵横策，翻为权势干。
将军既坎壈，使者亦辛酸。
耿介挹三事，羁离从一官。
知君不得意，他日会鹏抟。
+++高適
++++过卢明府有赠
良吏不易得，古人今可传。
静然本诸己，以此知其贤。
我行挹高风，羡尔兼少年。
胸怀豁清夜，史汉如流泉。
明日复行春，逶迤出郊坛。
登高见百里，桑野郁芊芊。
时平俯鹊巢，岁熟多人烟。
奸猾唯闭户，逃亡归种田。
回轩自郭南，老幼满马前。
皆贺蚕农至，而无徭役牵。
君观黎庶心，抚之诚万全。
何幸逢大道，愿言烹小鲜。
能奏明廷主，一试武城弦。
+++高適
++++单父逢邓司仓覆仓库，因而有赠
邦牧今坐啸，群贤趋纪纲。
四人忽不扰，耕者遥相望。
粲粲府中妙，授词如履霜。
炎炎伏热时，草木无晶光。
匹马度睢水，清风何激扬。
校缗阅帑藏，发廪欣斯箱。
邂逅得相逢，欢言至夕阳。
开襟自公馀，载酒登琴堂。
举杯挹山川，寓目穷毫芒。
白鸟向田尽，青蝉归路长。
醉中不惜别，况乃正游梁。
+++高適
++++蓟门不遇王之涣、郭密之，因以留赠
適远登蓟丘，兹晨独搔屑。
贤交不可见，吾愿终难说。
迢递千里游，羁离十年别。
才华仰清兴，功业嗟芳节。
旷荡阻云海，萧条带风雪。
逢时事多谬，失路心弥折。
行矣勿重陈，怀君但愁绝。
+++高適
++++寄孟五少府
秋气落穷巷，离忧兼暮蝉。
后时已如此，高兴亦徒然。
知君念淹泊，忆我屡周旋。
征路见来雁，归人悲远天。
平生感千里，相望在贞坚。
+++高適
++++苦雨寄房四昆季
独坐见多雨，况兹兼索居。
茫茫十月交，穷阴千里馀。
弥望无端倪，北风击林箊。
白日渺难睹，黄云争卷舒。
安得造化功，旷然一扫除。
滴沥檐宇愁，寥寥谈笑疏。
泥涂拥城郭，水潦盘丘墟。
惆怅悯田农，裴回伤里闾。
曾是力井税，曷为无斗储。
万事切中怀，十年思上书。
君门嗟缅邈，身计念居诸。
沉吟顾草茅，郁怏任盈虚。
黄鹄不可羡，鸡鸣时起予。
故人平台侧，高馆临通衢。
兄弟方荀陈，才华冠应徐。
弹棋自多暇，饮酒更何如。
知人想林宗，直道惭史鱼。
携手风流在，开襟鄙吝祛。
宁能访穷巷，相与对园蔬。
+++高適
++++和贺兰判官望北海作
圣代务平典，輶轩推上才。
迢遥溟海际，旷望沧波开。
四牡未遑息，三山安在哉。
巨鳌不可钓，高浪何崔嵬。
湛湛朝百谷，茫茫连九垓。
挹流纳广大，观异增迟回。
日出见鱼目，月圆知蚌胎。
迹非想像到，心以精灵猜。
远色带孤屿，虚声涵殷雷。
风行越裳贡，水遏天吴灾。
揽辔隼将击，忘机鸥复来。
缘情韵骚雅，独立遗尘埃。
吏道竟殊用，翰林仍忝陪。
长鸣谢知己，所愧非龙媒。
+++高適
++++和崔二少府登楚丘城作
故人亦不遇，异县久栖托。
辛勤失路意，感叹登楼作。
清晨眺原野，独立穷寥廓。
云散芒砀山，水还睢阳郭。
绕梁即襟带，封卫多漂泊。
事古悲城池，年丰爱墟落。
相逢俱未展，携手空萧索。
何意千里心，仍求百金诺。
公侯皆我辈，动用在谋略。
圣心思贤才，朅来刈葵藿。
+++高適
++++酬司空璲少府
飘飖未得意，感激与谁论。
昨日遇夫子，仍欣吾道存。
江山满词赋，札翰起凉温。
吾见风雅作，人知德业尊。
惊飙荡万木，秋气屯高原。
燕赵何苍茫，鸿雁来翩翻。
此时与君别，握手欲无言。
+++高適
++++酬李少府
出塞魂屡惊，怀贤意难说。
谁知吾道间，乃在客中别。
日夕捧琼瑶，相思无休歇。
伊人虽薄宦，举代推高节。
述作凌江山，声华满冰雪。
一登蓟丘上，四顾何惨烈。
来雁无尽时，边风正骚屑。
将从崖谷遁，且与沉浮绝。
君若登青云，余当投魏阙。
+++高適
++++酬裴秀才
男儿贵得意，何必相知早。
飘荡与物永，蹉跎觉年老。
长卿无产业，季子惭妻嫂。
此事难重陈，未于众人道。
+++高適
++++酬陆少府
朝临淇水岸，还望卫人邑。
别意在山阿，征途背原隰。
萧萧前村口，唯见转蓬入。
水渚人去迟，霜天雁飞急。
固应不远别，所与路未及。
欲济川上舟，相思空伫立。
+++高適
++++奉酬北海李太守丈人夏日平阴亭
天子股肱守，丈人山岳灵。
出身侍丹墀，举翮凌青冥。
当昔皇运否，人神俱未宁。
谏官莫敢议，酷吏方专刑。
谷永独言事，匡衡多引经。
两朝纳深衷，万乘无不听。
盛烈播南史，雄词豁东溟。
谁谓整隼旟，翻然忆柴扃。
寄书汶阳客，回首平阴亭。
开封见千里，结念存百龄。
隐轸江山丽，氛氲兰茝馨。
自怜遇时休，漂泊随流萍。
春野变木德，夏天临火星。
一生徒羡鱼，四十犹聚萤。
从此日闲放，焉能怀拾青。
+++高適
++++酬马八效古见赠
深崖无绿竹，秀色徒氛氲。
时代种桃李，无人顾此君。
奈何冰雪操，尚与蒿莱群。
愿托灵仙子，一声吹入云。
+++高適
++++酬鸿胪裴主簿雨后睢阳北楼见赠之作
（一作王昌龄诗）
暮霞照新晴，归云犹相逐。
有怀晨昏暇，相见登眺目。
问礼侍彤襜，题诗访茅屋。
高楼多古今，陈事满陵谷。
地久微子封，台馀孝王筑。
裴回顾霄汉，豁达俯川陆。
远水对秋城，长天向乔木。
公门何清净，列戟森已肃。
不叹携手稀，恒思著鞭速。
终当拂羽翰，轻举随鸿鹄。
+++高適
++++酬裴员外以诗代书
少时方浩荡，遇物犹尘埃。
脱略身外事，交游天下才。
单车入燕赵，独立心悠哉。
宁知戎马间，忽展平生怀。
且欣清论高，岂顾夕阳颓。
题诗碣石馆，纵酒燕王台。
北望沙漠垂，漫天雪皑皑。
临边无策略，览古空裴回。
乐毅吾所怜，拔齐翻见猜。
荆卿吾所悲，适秦不复回。
然诺多死地，公忠成祸胎。
与君从此辞，每恐流年催。
如何俱老大，始复忘形骸。
兄弟真二陆，声名连八裴。
乙未将星变，贼臣候天灾。
胡骑犯龙山，乘舆经马嵬。
千官无倚著，万姓徒悲哀。
诛吕鬼神动，安刘天地开。
奔波走风尘，倏忽值云雷。
拥旄出淮甸，入幕征楚材。
誓当剪鲸鲵，永以竭驽骀。
小人胡不仁，谗我成死灰。
赖得日月明，照耀无不该。
留司洛阳宫，詹府唯蒿莱。
是时扫氛祲，尚未歼渠魁。
背河列长围，师老将亦乖。
归军剧风火，散卒争椎埋。
一夕瀍洛空，生灵悲曝腮。
衣冠投草莽，予欲驰江淮。
登顿宛叶下，栖遑襄邓隈。
城池何萧条，邑屋更崩摧。
纵横荆棘丛，但见瓦砾堆。
行人无血色，战骨多青苔。
遂除彭门守，因得朝玉阶。
激昂仰鹓鹭，献替欣盐梅。
驱传及远蕃，忧思郁难排。
罢人纷争讼，赋税如山崖。
所思在畿甸，曾是鲁宓侪。
自从拜郎官，列宿焕天街。
那能访遐僻，还复寄琼瑰。
金玉本高价，埙篪终易谐。
朗咏临清秋，凉风下庭槐。
何意寇盗间，独称名义偕。
辛酸陈侯诔，叹息季鹰杯。
白日屡分手，青春不再来。
卧看中散论，愁忆太常斋。
酬赠徒为尔，长歌还自咍。
+++高適
++++酬庞十兵曹
忆昔游京华，自言生羽翼。
怀书访知己，末路空相识。
许国不成名，还家有惭色。
托身从畎亩，浪迹初自得。
雨泽感天时，耕耘忘帝力。
同人洛阳至，问我睢水北。
遂尔款津涯，净然见胸臆。
高谈悬物象，逸韵投翰墨。
别岸迥无垠，海鹤鸣不息。
梁城多古意，携手共凄恻。
怀贤想邹枚，登高思荆棘。
世情恶疵贱，之子怜孤直。
酬赠感并深，离忧岂终极。
+++高適
++++同吕员外酬田著作幕门军西宿盘山秋夜作
碛路天早秋，边城夜应永。
遥传戎旅作，已报关山冷。
上将顿盘阪，诸军遍泉井。
绸缪阃外书，慷慨幕中请。
能使勋业高，动令氛雾屏。
远途能自致，短步终难骋。
羽翮时一看，穷愁始三省。
生感然诺，何啻若形影。
白发知苦心，阳春见佳境。
星河连塞络，刁斗兼山静。
忆君霜露时，使我空引领。
+++高適
++++酬秘书弟兼寄幕下诸公
亚相膺时杰，群才遇良工。
翩翩幕下来，拜赐甘泉宫。
信知命世奇，适会非常功。
侍御执邦宪，清词焕春丛。
末路望绣衣，他时常发蒙。
孰云三军壮，惧我弹射雄。
谁谓万里遥，在我樽俎中。
光禄经济器，精微自深衷。
前席屡荣问，长城兼在躬。
高纵激颓波，逸翮驰苍穹。
将副节制筹，欲令沙漠空。
司业志应徐，雅度思冲融。
相思三十年，忆昨犹儿童。
今来抱青紫，忽若披鹓鸿。
说剑增慷慨，论交持始终。
秘书即吾门，虚白无不通。
多才陆平原，硕学郑司农。
献封到关西，独步归山东。
永意久知处，嘉言能亢宗。
客从梁宋来，行役随转蓬。
酬赠欣元弟，忆贤瞻数公。
游鳞戏沧浪，鸣凤栖梧桐。
并负垂天翼，俱乘破浪风。
眈眈天府间，偃仰谁敢同。
何意构广厦，翻然顾雕虫。
应知阮步兵，惆怅此途穷。
+++高適
++++淇上酬薛三据，兼寄郭少府微
（一作王昌龄诗）
自从别京华，我心乃萧索。
十年守章句，万事空寥落。
北上登蓟门，茫茫见沙漠。
倚剑对风尘，慨然思卫霍。
拂衣去燕赵，驱马怅不乐。
天长沧洲路，日暮邯郸郭。
酒肆或淹留，渔潭屡栖泊。
独行备艰险，所见穷善恶。
永愿拯刍荛，孰云干鼎镬。
皇情念淳古，时俗何浮薄。
理道资任贤，安人在求瘼。
故交负灵奇，逸气抱謇谔。
隐轸经济具，纵横建安作。
才望忽先鸣，风期无宿诺。
飘飖劳州县，迢递限言谑。
东驰眇贝丘，西顾弥虢略。
淇水徒自流，浮云不堪托。
吾谋适可用，天路岂寥廓。
不然买山田，一身与耕凿。
且欲同鹪鹩，焉能志鸿鹄。
+++高適
++++酬岑二十主簿秋夜见赠之作
舍下蛩乱鸣，居然自萧索。
缅怀高秋兴，忽枉清夜作。
感物我心劳，凉风惊二毛。
池枯菡萏死，月出梧桐高。
如何异乡县，复得交才彦。
汩没嗟后时，蹉跎耻相见。
箕山别来久，魏阙谁不恋。
独有江海心，悠悠未尝倦。
+++高適
++++答侯少府
常日好读书，晚年学垂纶。
漆园多乔木，睢水清粼粼。
诏书下柴门，天命敢逡巡。
赫赫三伏时，十日到咸秦。
褐衣不得见，黄绶翻在身。
吏道顿羁束，生涯难重陈。
北使经大寒，关山饶苦辛。
边兵若刍狗，战骨成埃尘。
行矣勿复言，归欤伤我神。
如何燕赵陲，忽遇平生亲。
开馆纳征骑，弹弦娱远宾。
飘飖天地间，一别方兹晨。
东道有佳作，南朝无此人。
性灵出万象，风骨超常伦。
吾党谢王粲，群贤推郄诜。
明时取秀才，落日过蒲津。
节苦名已富，禄微家转贫。
相逢愧薄游，抚己荷陶钧。
心事正堪尽，离居宁太频。
两河归路遥，二月芳草新。
柳接滹沱暗，莺连渤海春。
谁谓行路难，猥当希代珍。
提握每终日，相思犹比邻。
江海有扁舟，丘园有角巾。
君意定何适，我怀知所遵。
浮沉各异宜，老大贵全真。
莫作云霄计，遑遑随缙绅。
+++高適
++++宋中别周、梁、李三子
曾是不得意，适来兼别离。
如何一尊酒，翻作满堂悲。
周子负高价，梁生多逸词。
周旋梁宋间，感激建安时。
白雪正如此，青云无自疑。
李侯怀英雄，肮脏乃天资。
方寸且无间，衣冠当在斯。
俱为千里游，忽念两乡辞。
且见壮心在，莫嗟携手迟。
凉风吹北原，落日满西陂。
露下草初白，天长云屡滋。
我心不可问，君去定何之。
京洛多知己，谁能忆左思。
+++高適
++++宋中别李八
岁晏谁不归，君归意可说。
将趋倚门望，还念同人别。
驻马临长亭，飘然事明发。
苍茫眺千里，正值苦寒节。
旧国多转蓬，平台下明月。
世情薄疵贱，夫子怀贤哲。
行矣各勉旃，吾当挹馀烈。
+++高適
++++别王彻
归客自南楚，怅然思北林。
萧条秋风暮，回首江淮深。
留君终日欢，或为梁父吟。
时辈想鹏举，他人嗟陆沉。
载酒登平台，赠君千里心。
浮云暗长路，落日有归禽。
离别未足悲，辛勤当自任。
吾知十年后，季子多黄金。
+++高適
++++送萧十八与房侍御回还
常苦古人远，今见斯人古。
澹泊遗声华，周旋必邹鲁。
故交在梁宋，游方出庭户。
匹马鸣朔风，一身济河浒。
辛勤采兰咏，款曲翰林主。
岁月催别离，庭闱远风土。
寥寥寒烟静，莽莽夕阴吐。
明发不在兹，青天眇难睹。
+++高適
++++宋中送族侄式颜
（时张大夫贬括州使人召式颜遂有此作）
大夫击东胡，胡尘不敢起。
胡人山下哭，胡马海边死。
部曲尽公侯，舆台亦朱紫。
当时有勋业，末路遭谗毁。
转旆燕赵间，剖符括苍里。
弟兄莫相见，亲族远枌梓。
不改青云心，仍招布衣士。
平生怀感激，本欲候知己。
去矣难重陈，飘然自兹始。
游梁且未遇，适越今何以。
乡山西北愁，竹箭东南美。
峥嵘缙云外，苍莽几千里。
旅雁悲啾啾，朝昏孰云已。
登临多瘴疠，动息在风水。
虽有贤主人，终为客行子。
我携一尊酒，满酌聊劝尔。
劝尔惟一言，家声勿沦滓。
+++高適
++++又送族侄式颜
惜君才未遇，爱君才若此。
世上五百年，吾家一千里。
俱游帝城下，忽在梁园里。
我今行山东，离忧不能已。
+++高適
++++赠别王十七管记
故交吾未测，薄宦空年岁。
晚节踪曩贤，雄词冠当世。
堂中皆食客，门外多酒债。
产业曾未言，衣裘与人敝。
飘飖戎幕下，出入关山际。
转战轻壮心，立谈有边计。
云沙自回合，天海空迢递。
星高汉将骄，月盛胡兵锐。
沙深冷陉断，雪暗辽阳闭。
亦谓扫欃枪，旋惊陷蜂虿。
归旌告东捷，斗骑传西败。
遥飞绝汉书，已筑长安第。
画龙俱在叶，宠鹤先居卫。
勿辞部曲勋，不藉将军势。
相逢季冬月，怅望穷海裔。
折剑留赠人，严装遂云迈。
我行将悠缅，及此还羁滞。
曾非济代谋，且有临深诫。
随波混清浊，与物同丑丽。
眇忆青岩栖，宁忘褐衣拜。
自言爱水石，本欲亲兰蕙。
何意薄松筠，翻然重菅蒯。
恒深取与分，孰慢平生契。
款曲鸡黍期，酸辛别离袂。
逢时愧名节，遇坎悲沦替。
适赵非解纷，游燕往无说。
浩歌方振荡，逸翮思凌励。
倏若异鹏抟，吾当学蝉蜕。
+++高適
++++涟上别王秀才
飘飖经远道，客思满穷秋。
浩荡对长涟，君行殊未休。
崎岖山海侧，想像无前俦。
何意照乘珠，忽然欲暗投。
东路方箫条，楚歌复悲愁。
暮帆使人感，去鸟兼离忧。
行矣当自爱，壮年莫悠悠。
余亦从此辞，异乡难久留。
赠言岂终极，慎勿滞沧洲。
+++高適
++++赠别沈四逸人
沈侯未可测，其况信浮沉。
十载常独坐，几人知此心。
乘舟蹈沧海，买剑投黄金。
世务不足烦，有田西山岑。
我来遇知己，遂得开清襟。
何意阃阈间，沛然江海深。
疾风扫秋树，濮上多鸣砧。
耿耿尊酒前，联雁飞愁音。
平生重离别，感激对孤琴。
+++高適
++++送韩九
惆怅别离日，裴回歧路前。
归人望独树，匹马随秋蝉。
常与天下士，许君兄弟贤。
良时正可用，行矣莫徒然。
+++高適
++++送崔录事赴宣城
大国非不理，小官皆用才。
欲行宣城印，住饮洛阳杯。
晚景为人别，长天无鸟回。
举帆风波渺，倚棹江山来。
羡尔兼乘兴，芜湖千里开。
+++高適
++++别张少府
归客留不住，朝云纵复横。
马头向春草，斗柄临高城。
嗟我久离别，羡君看弟兄。
归心更难道，回首一伤情。
+++高適
++++淇上别刘少府子英
近来住淇上，萧条惟空林。
又非耕种时，闲散多自任。
伊君独知我，驱马欲招寻。
千里忽携手，十年同苦心。
求仁见交态，于道喜甘临。
逸思乃天纵，微才应陆沉。
飘然归故乡，不复问离襟。
南登黎阳渡，莽苍寒云阴。
桑叶原上起，河凌山下深。
途穷更远别，相对益悲吟。
+++高適
++++别耿都尉
四十能学剑，时人无此心。
如何耿夫子，感激投知音。
翩翩白马来，二月青草深。
别易小千里，兴酣倾百金。

++上卷二百一十二
  
+++高適
++++宋中遇林虑杨十七山人，因而有别
昔余涉漳水，驱车行邺西。
遥见林虑山，苍苍戛天倪。
邂逅逢尔曹，说君彼岩栖。
萝径垂野蔓，石房倚云梯。
秋韭何青青，药苗数百畦。
栗林隘谷口，栝树森回谿。
耕耘有山田，纺绩有山妻。
生苟如此，何必组与珪。
谁谓远相访，曩情殊不迷。
檐前举醇醪，灶下烹只鸡。
朔风忽振荡，昨夜寒螀啼。
游子益思归，罢琴伤解携。
出门尽原野，白日黯已低。
始惊道路难，终念言笑暌。
因声谢岑壑，岁暮一攀跻。
+++高適
++++酬别薛三、蔡大，留简韩十四主簿
迢递辞京华，辛勤异乡县。
登高俯沧海，回首泪如霰。
同人久离别，失路还相见。
薛侯怀直道，德业应时选。
蔡子负清才，当年擢宾荐。
韩公有奇节，词赋凌群彦。
读书嵩岑间，作吏沧海甸。
伊余寡栖托，感激多愠见。
纵诞非尔情，飘沦任疵贱。
忽枉琼瑶作，乃深平生眷。
始谓吾道存，终嗟客游倦。
归心无昼夜，别事除言宴。
复值凉风时，苍茫夏云变。
+++高適
++++送虞城刘明府谒魏郡苗太守
天官苍生望，出入承明庐。
肃肃领旧藩，皇皇降玺书。
茂宰多感激，良将复吹嘘。
永怀一言合，谁谓千里疏。
对酒忽命驾，兹情何起予。
炎天昼如火，极目无行车。
长路出雷泽，浮云归孟诸。
魏郡十万家，歌钟喧里闾。
传道贤君至，闭关常晏如。
君将挹高论，定是问樵渔。
今日逢明圣，吾为陶隐居。
+++高適
++++途中酬李少府赠别之作
西上逢节换，东征私自怜。
故人今卧疾，欲别还留连。
举酒临南轩，夕阳满中筵。
宁知江上兴，乃在河梁偏。
行李多光辉，札翰忽相鲜。
谁谓岁月晚，交情尚贞坚。
终嗟州县劳，官谤复迍邅。
虽负忠信美，其如方寸悬。
连帅扇清风，千里犹眼前。
曾是趋藻镜，不应翻弃捐。
日来知自强，风气殊未痊。
可以加药物，胡为辄忧煎。
驱马出大梁，原野一悠然。
柳色感行客，云阴愁远天。
皇明烛幽遐，德泽普照宣。
鹓鸿列霄汉，燕雀何翩翩。
余亦惬所从，渔樵十二年。
种瓜漆园里，凿井卢门边。
去去勿重陈，生涯难勉旃。
或期遇春事，与尔复周旋。
投报空回首，狂歌谢比肩。
+++高適
++++睢阳酬别畅大判官
吾友遇知己，策名逢圣朝。
高才擅白雪，逸翰怀青霄。
承诏选嘉宾，慨然即驰轺。
清昼下公馆，尺书忽相邀。
留欢惜别离，毕景驻行镳。
言及沙漠事，益令胡马骄。
丈夫拔东蕃，声冠霍嫖姚。
兜鍪冲矢石，铁甲生风飙。
诸将出冷陉，连营济石桥。
酋豪尽俘馘，子弟输征徭。
边庭绝刁斗，战地成渔樵。
榆关夜不扃，塞口长萧萧。
降胡满蓟门，一一能射雕。
军中多宴乐，马上何轻趫。
戎狄本无厌，羁縻非一朝。
饥附诚足用，饱飞安可招。
李牧制儋蓝，遗风岂寂寥。
君还谢幕府，慎勿轻刍荛。
+++高適
++++宴韦司户山亭院
人幽想灵山，意惬怜远水。
习静务为适，所居还复尔。
汲流涨华池，开酌宴君子。
苔径试窥践，石屏可攀倚。
入门见中峰，携手如万里。
横琴了无事，垂钓应有以。
高馆何沉沉，飒然凉风起。
+++高適
++++同诸公登慈恩寺浮图
香界泯群有，浮图岂诸相。
登临骇孤高，披拂欣大壮。
言是羽翼生，迥出虚空上。
顿疑身世别，乃觉形神王。
宫阙皆户前，山河尽檐向。
秋风昨夜至，秦塞多清旷。
千里何苍苍，五陵郁相望。
盛时惭阮步，末宦知周防。
输效独无因，斯焉可游放。
+++高適
++++同薛司直诸公秋霁曲江俯见南山作
南山郁初霁，曲江湛不流。
若临瑶池前，想望昆仑丘。
回首见黛色，眇然波上秋。
深沉俯峥嵘，清浅延阻修。
连潭万木影，插岸千岩幽。
杳霭信难测，渊沦无暗投。
片云对渔父，独鸟随虚舟。
我心寄青霞，世事惭白鸥。
得意在乘兴，忘怀非外求。
良辰自多暇，欣与数子游。
+++高適
++++登广陵栖灵寺塔
淮南富登临，兹塔信奇最。
直上造云族，凭虚纳天籁。
迥然碧海西，独立飞鸟外。
始知高兴尽，适与赏心会。
连山黯吴门，乔木吞楚塞。
城池满窗下，物象归掌内。
远思驻江帆，暮时结春霭。
轩车疑蠢动，造化资大块。
何必了无身，然后知所退。
+++高適
++++登百丈峰二首
朝登百丈峰，遥望燕支道。
汉垒青冥间，胡天白如扫。
忆昔霍将军，连年此征讨。
匈奴终不灭，寒山徒草草。
唯见鸿雁飞，令人伤怀抱。
晋武轻后事，惠皇终已昏。
豺狼塞瀍洛，胡羯争乾坤。
四海如鼎沸，五原徒自尊。
而今白庭路，犹对青阳门。
朝市不足问，君臣随草根。
+++高適
++++同群公秋登琴台
古迹使人感，琴台空寂寥。
静然顾遗尘，千载如昨朝。
临眺自兹始，群贤久相邀。
德与形神高，孰知天地遥。
四时何倏忽，六月鸣秋蜩。
万象归白帝，平川横赤霄。
犹是对夏伏，几时有凉飙。
燕雀满檐楹，鸿鹄抟扶摇。
物性各自得，我心在渔樵。
兀然还复醉，尚握尊中瓢。
+++高適
++++同群公出猎海上
畋猎自古昔，况伊心赏俱。
偶与群公游，旷然出平芜。
层阴涨溟海，杀气穷幽都。
鹰隼何翩翩，驰骤相传呼。
豺狼窜榛莽，麋鹿罹艰虞。
高鸟下騂弓，困兽斗匹夫。
尘惊大泽晦，火燎深林枯。
失之有馀恨，获者无全驱。
咄彼工拙间，恨非指踪徒。
犹怀老氏训，感叹此欢娱。
+++高適
++++同群公题郑少府田家
（此公昔任白马尉，今寄住滑台）
郑侯应凄惶，五十头尽白。
昔为南昌尉，今作东郡客。
与语多远情，论心知所益。
秋林既清旷，穷巷空淅沥。
蝶舞园更闲，鸡鸣日云夕。
男儿未称意，其道固无适。
劝君且杜门，勿叹人事隔。
+++高適
++++同群公题中山寺
平原十里外，稍稍云岩深。
遂及清净所，都无人世心。
名僧既礼谒，高阁复登临。
石壁倚松径，山田多栗林。
超遥尽巘崿，逼侧仍岖嶔。
吾欲休世事，于焉聊自任。
+++高適
++++同群公宿开善寺，赠陈十六所居
驾车出人境，避暑投僧家。
裴回龙象侧，始见香林花。
读书不及经，饮酒不胜茶。
君悟此道，所未搜袈裟。
谈空忘外物，持诫破诸邪。
则是无心地，相看唯月华。
+++高適
++++同韩四、薛三东亭玩月
远游怅不乐，兹赏吾道存。
款曲故人意，辛勤清夜言。
东亭何寥寥，佳境无朝昏。
阶墀近洲渚，户牖当郊原。
矧乃穷周旋，游时怡讨论。
树阴荡瑶瑟，月气延清尊。
明河带飞雁，野火连荒村。
对此更愁予，悠哉怀故园。
+++高適
++++同敬八、卢五泛河间清河
清川在城下，沿泛多所宜。
同济惬数公，玩物欣良时。
飘飖波上兴，燕婉舟中词。
昔陟乃平原，今来忽涟漪。
东流达沧海，西流延滹池。
云树共晦明，井邑相逶迤。
稍随归月帆，若与沙鸥期。
渔父更留我，前潭水未滋。
+++高適
++++同房侍御山园新亭与邢判官同游
隐隐春城外，朦胧陈迹深。
君子顾榛莽，兴言伤古今。
决河导新流，疏径踪旧林。
开亭俯川陆，时景宜招寻。
肃穆逢使轩，夤缘事登临。
忝游芝兰室，还对桃李阴。
岸远白波来，气喧黄鸟吟。
因睹歌颂作，始知经济心。
灌坛有遗风，单父多鸣琴。
谁为久州县，苍生怀德音。
+++高適
++++同马太守听九思法师讲金刚经
吾师晋阳宝，杰出山河最。
途经世谛间，心到空王外。
鸣钟山虎伏，说法天龙会。
了义同建瓴，梵法若吹籁。
深知亿劫苦，善喻恒沙大。
舍施割肌肤，攀缘去亲爱。
招提何清净，良牧驻轻盖。
露冕众香中，临人觉苑内。
心持佛印久，标割魔军退。
愿开初地因，永奉弥天对。
+++高適
++++涟上题樊氏水亭
涟上非所趣，偶为世务牵。
经时驻归棹，日夕对平川。
莫论行子愁，且得主人贤。
亭上酒初熟，厨中鱼每鲜。
自说宦游来，因之居住偏。
煮盐沧海曲，种稻长淮边。
四时常晏如，百口无饥年。
菱芋藩篱下，渔樵耳目前。
异县少朋从，我行复迍邅。
向不逢此君，孤舟已言旋。
明日又分首，风涛还眇然。
+++高適
++++同吕判官从哥舒大夫破洪济城回登积石军多福七级浮图
塞口连浊河，辕门对山寺。
宁知鞍马上，独有登临事。
七级凌太清，千崖列苍翠。
飘飘方寓目，想像见深意。
高兴殊未平，凉风飒然至。
拔城阵云合，转旆胡星坠。
大将何英灵，官军动天地。
君怀生羽翼，本欲附骐骥。
款段苦不前，青冥信难致。
一歌阳春后，三叹终自愧。
+++高適
++++三君咏 魏郑公
（徵）
郑公经纶日，隋氏风尘昏。
济代取高位，逢时敢直言。
道光先帝业，义激旧君恩。
寂寞卧龙处，英灵千载魂。
+++高適
++++三君咏 郭代公
（元振）
代公实英迈，津涯浩难识。
拥兵抗矫征，仗节归有德。
纵横负才智，顾盼安社稷。
流落勿重陈，怀哉为凄恻。
+++高適
++++三君咏 狄梁公
（仁杰）
梁公乃贞固，勋烈垂竹帛。
昌言太后朝，潜运储君策。
待贤开相府，共理登方伯。
至今青云人，犹是门下客。
+++高適
++++宓公琴台诗三首
宓子昔为政，鸣琴登此台。
琴和人亦闲，千载称其才。
临眺忽凄怆，人琴安在哉。
悠悠此天壤，唯有颂声来。
邦伯感遗事，慨然建琴堂。
乃知静者心，千载犹相望。
入室想其人，出门何茫茫。
唯见白云合，东临邹鲁乡。
皤皤邑中老，自夸邑中理。
何必升君堂，然后知君美。
开门无犬吠，早卧常晏起。
昔人不忍欺，今我还复尔。
+++高適
++++李云南征蛮诗
圣人赫斯怒，诏伐西南戎。
肃穆庙堂上，深沉节制雄。
遂令感激士，得建非常功。
料死不料敌，顾恩宁顾终。
鼓行天海外，转战蛮夷中。
梯巘近高鸟，穿林经毒虫。
鬼门无归客，北户多南风。
蜂虿隔万里，云雷随九攻。
长驱大浪破，急击群山空。
饷道忽已远，悬军垂欲穷。
精诚动白日，愤薄连苍穹。
野食掘田鼠，晡餐兼僰僮。
收兵列亭堠，拓地弥西东。
临事耻苟免，履危能饬躬。
将星独照耀，边色何溟濛。
泸水夜可涉，交州今始通。
归来长安道，召见甘泉宫。
廉蔺若未死，孙吴知暗同。
相逢论意气，慷慨谢深衷。
+++高適
++++题尉迟将军新庙
周室既板荡，贼臣立婴儿。
将军独激昂，誓欲酬恩私。
孤城日无援，高节终可悲。
家国共沦亡，精魂空在斯。
沉沉积冤气，寂寂无人知。
良牧怀深仁，与君建明祠。
父子俱血食，轩车每逶迤。
我来荐蘋蘩，感叹兴此词。
晨光上阶闼，杀气翻旌旗。
明明幽冥理，至诚信莫欺。
唯夫二千石，多庆方自兹。
+++高適
++++观李九少府翥树宓子贱神祠碑
吾友吏兹邑，亦尝怀宓公。
安知梦寐间，忽与精灵通。
一见兴永叹，再来激深衷。
宾从何逶迤，二十四老翁。
于焉建层碑，突兀长林东。
作者无愧色，行人感遗风。
坐令高岸尽，独对秋山空。
片石勿谓轻，斯言固难穷。
龙盘色丝外，鹊顾偃波中。
形胜驻群目，坚贞指苍穹。
我非王仲宣，去矣徒发蒙。
+++高適
++++同观陈十六史兴碑
荆衡气偏秀，江汉流不歇。
此地多精灵，有时生才杰。
伊人今独步，逸思能间发。
永怀掩风骚，千载常矻矻。
新碑亦崔嵬，佳句悬日月。
则是刊石经，终然继梼杌。
我来观雅制，慷慨变毛发。
季主尽荒淫，前王徒贻厥。
东周既削弱，两汉更沦没。
西晋何披猖，五胡相唐突。
作歌乃彰善，比物仍恶讦。
感叹将谓谁，对之空咄咄。
+++高適
++++宋中十首
梁王昔全盛，宾客复多才。
悠悠一千年，陈迹唯高台。
寂寞向秋草，悲风千里来。
朝临孟诸上，忽见芒砀间。
赤帝终已矣，白云长不还。
时清更何有，禾黍遍空山。
景公德何广，临变莫能欺。
三请皆不忍，妖星终自移。
君心本如此，天道岂无知。
梁苑白日暮，梁山秋草时。
君王不可见，修竹令人悲。
九月桑叶尽，寒风鸣树枝。
登高临旧国，怀古对穷秋。
落日鸿雁度，寒城砧杵愁。
昔贤不复有，行矣莫淹留。
出门望终古，独立悲且歌。
忆昔鲁仲尼，凄凄此经过。
众人不可向，伐树将如何。
逍遥漆园吏，冥没不知年。
世事浮云外，闲居大道边。
古来同一马，今我亦忘筌。
五霸递征伐，宋人无战功。
解围幸奇说，易子伤吾衷。
唯见卢门外，萧条多转蓬。
常爱宓子贱，鸣琴能自亲。
邑中静无事，岂不由其身。
何意千年后，寂寞无此人。
阏伯去已久，高丘临道傍。
皆有兄弟，尔独为参商。
终古犹如此。
而今安可量。
+++高適
++++蓟中作
策马自沙漠，长驱登塞垣。
边城何萧条，白日黄云昏。
一到征战处，每愁胡虏翻。
岂无安边书，诸将已承恩。
惆怅孙吴事，归来独闭门。
+++高適
++++自淇涉黄河途中作十三首
川上常极目，世情今已闲。
去帆带落日，征路随长山。
亲友若云霄，可望不可攀。
于兹任所惬，浩荡风波间。
清晨泛中流，羽族满汀渚。
黄鹄何处来，昂藏寡俦侣。
飞鸣无人见，饮啄岂得所。
云汉尔固知，胡为不轻举。
野人头尽白，与我忽相访。
手持青竹竿，日暮淇水上。
虽老美容色，虽贫亦闲放。
钓鱼三十年，中心无所向。
南登滑台上，却望河淇间。
竹树夹流水，孤城对远山。
念兹川路阔，羡尔沙鸥闲。
长想别离处，犹无音信还。
东入黄河水，茫茫泛纡直。
北望太行山，峨峨半天色。
山河相映带，深浅未可测。
自昔有贤才，相逢不相识。
秋日登滑台，台高秋已暮。
独行既未惬，怀土怅无趣。
晋宋何萧条，羌胡散驰鹜。
当时无战略，此地即边戍。
兵革徒自勤，山河孰云固。
乘闲喜临眺，感物伤游寓。
惆怅落日前，飘飖远帆处。
北风吹万里，南雁不知数。
归意方浩然，云沙更回互。
乱流自兹远，倚楫时一望。
遥见楚汉城，崔嵬高山上。
天道昔未测，人心无所向。
屠钓称侯王，龙蛇争霸王。
缅怀多杀戮，顾此生惨怆。
圣代休甲兵，吾其得闲放。
兹川方悠邈，云沙无前后。
堰对河壖，长林出淇口。
独行非吾意，东向日已久。
忧来谁得知，且酌尊中酒。
朝从北岸来，泊船南河浒。
试共野人言，深觉农夫苦。
去秋虽薄熟，今夏犹未雨。
耕耘日勤劳，租税兼舄卤。
园蔬空寥落，产业不足数。
尚有献芹心，无因见明主。
茫茫浊河注，怀古临河滨。
禹功本豁达，汉迹方因循。
坎德昔滂沱，冯夷胡不仁。
激潏陵堤防，东郡多悲辛。
天子忽惊悼，从官皆负薪。
畚筑岂无谋，祈祷如有神。
宣房今安在，高岸空嶙峋。
我行倦风湍，辍棹将问津。
空传歌瓠子，感慨独愁人。
孟夏桑叶肥，秾阴夹长津。
蚕农有时节，田野无闲人。
临水狎渔樵，望山怀隐沦。
谁能去京洛，憔悴对风尘。
朝景入平川，川长复垂柳。
遥看魏公墓，突兀前山后。
忆昔大业时，群雄角奔走。
伊人何电迈，独立风尘首。
传檄举敖仓，拥兵屯洛口。
连营一百万，六合如可有。
方项终比肩，乱隋将假手。
力争固难恃，骄战曷能久。
若使学萧曹，功名当不朽。
皤皤河滨叟，相遇似有耻。
辍榜聊问之，答言尽终始。
一生虽贫贱，九十年未死。
且喜对儿孙，弥惭远城市。
结庐黄河曲，垂钓长河里。
漫漫望云沙，萧条听风水。
所思强饭食，永愿在乡里。
万事吾不知，其心只如此。
+++高適
++++宋中遇陈二
常忝鲍叔义，所期王佐才。
如何守苦节，独此无良媒。
离别十年外，飘飖千里来。
安知罢官后，惟见柴门开。
穷巷隐东郭，高堂咏南陔。
篱根长花草，井上生莓苔。
伊昔望霄汉，于今倦蒿莱。
男儿命未达，且尽手中杯。
+++高適
++++宋中遇刘书记有别
何代无秀士，高门生此才。
森然睹毛发，若见河山来。
几载困常调，一朝时运催。
白身谒明主，待诏登云台。
相逢梁宋间，与我醉蒿莱。
寒楚眇千里，雪天昼不开。
末路终离别，不能强悲哀。
男儿争富贵，劝尔莫迟回。
+++高適
++++鲁郡途中遇徐十八录事
（时此公学王书嗟别）
谁谓嵩颍客，遂经邹鲁乡。
前临少昊墟，始觉东蒙长。
独行岂吾心，怀古激中肠。
圣人久已矣，游夏遥相望。
裴回野泽间，左右多悲伤。
日出见阙里，川平知汶阳。
弱冠负高节，十年思自强。
终然不得意，去去任行藏。
+++高適
++++遇冲和先生
冲和生何代，或谓游东溟。
三命谒金殿，一言拜银青。
自云多方术，往往通神灵。
万乘亲问道，六宫无敢听。
昔去限霄汉，今来睹仪形。
头戴鹖鸟冠，手摇白鹤翎。
终日饮醇酒，不醉复不醒。
常忆鸡鸣山，每诵西升经。
拊背念离别，依然出户庭。
莫见今如此，曾为一客星。
+++高適
++++鲁西至东平
沙岸拍不定，石桥水横流。
问津见鲁俗，怀古伤家丘。
寥落千载后，空传褒圣侯。
+++高適
++++东平路作三首
南图适不就，东走岂吾心。
索索凉风动，行行秋水深。
蝉鸣木叶落，兹夕更愁霖。
明时好画策，动欲干王公。
今日无成事，依依亲老农。
扁舟向何处，吾爱汶阳中。
清旷凉夜月，裴回孤客舟。
渺然风波上，独爱前山秋。
秋至复摇落，空令行者愁。
+++高適
++++东平路中遇大水
天灾自古有，昏垫弥今秋。
霖霪溢川原，澒洞涵田畴。
指途适汶阳，挂席经芦洲。
永望齐鲁郊，白云何悠悠。
傍沿钜野泽，大水纵横流。
虫蛇拥独树，麋鹿奔行舟。
稼穑随波澜，西成不可求。
室居相枕藉，蛙黾声啾啾。
仍怜穴蚁漂，益羡云禽游。
农夫无倚著，野老生殷忧。
圣主当深仁，庙堂运良筹。
仓廪终尔给，田租应罢收。
我心胡郁陶，征旅亦悲愁。
纵怀济时策，谁肯论吾谋。
+++高適
++++登垄
垄头远行客，垄上分流水。
流水无尽期，行人未云已。
浅才登一命，孤剑通万里。
岂不思故乡，从来感知己。
+++高適
++++苦雪四首
二月犹北风，天阴雪冥冥。
寥落一室中，怅然惭百龄。
苦愁正如此，门柳复青青。
惠连发清兴，袁安念高卧。
余故非斯人，为性兼懒惰。
赖兹尊中酒，终日聊自过。
濛濛洒平陆，淅沥至幽居。
且喜润群物，焉能悲斗储。
故交久不见，鸟雀投吾庐。
孰云久闲旷，本自保知寡。
穷巷独无成，春条只盈把。
安能羡鹏举，且欲歌牛下。
乃知古时人，亦有如我者。
+++高適
++++哭单父梁九少府
开箧泪沾臆，见君前日书。
夜台今寂寞，独是子云居。
畴昔探云奇，登临赋山水。
同舟南浦下，望月西江里。
契阔多别离，绸缪到生死。
九原即何处，万事皆如此。
晋山徒峨峨，斯人已冥冥。
常时禄且薄，殁后家复贫。
妻子在远道，弟兄无一人。
十上多苦辛，一官恒自哂。
青云将可致，白日忽先尽。
唯有身后名，空留无远近。
+++高適
++++哭裴少府
世人谁不死，嗟君非生虑。
扶病适到官，田园在何处。
公才群吏感，葬事他人助。
余亦未识君，深悲哭君去。

++上卷二百一十三
  
+++高適
++++行路难二首
长安少年不少钱，能骑骏马鸣金鞭。
五侯相逢大道边，美人弦管争留连。
黄金如斗不敢惜，片言如山莫弃捐。
安知憔悴读书者，暮宿灵台私自怜。
君不见富家翁，旧时贫贱谁比数。
一朝金多结豪贵，万事胜人健如虎。
子孙成行满眼前，妻能管弦妾能舞。
自矜一身忽如此，却笑傍人独愁苦。
东邻少年安所如，席门穷巷出无车。
有才不肯学干谒，何用年年空读书。
+++高適
++++秋胡行
（一作鲁秋胡）
妾本邯郸未嫁时，容华倚翠人未知。
一朝结发从君子，将妾迢迢东鲁陲。
时逢大道无艰阻，君方游宦从陈汝。
蕙楼独卧频度春，彩阁辞君几徂暑。
三月垂杨蚕未眠，携笼结侣南陌边。
道逢行子不相识，赠妾黄金买少年。
妾家夫婿经离久，寸心誓与长相守。
愿言行路莫多情，道妾贞心在人口。
日暮蚕饥相命归，携笼端饰来庭闱。
劳心苦力终无恨，所冀君恩即可依。
闻说行人已归止，乃是向来赠金子。
相看颜色不复言，相顾怀惭有何已。
从来自隐无疑背，直为君情也相会。
如何咫尺仍有情，况复迢迢千里外。
誓将顾恩不顾身，念君此日赴河津。
莫道向来不得意，故欲留规诫后人。
+++高適
++++古大梁行
古城莽苍饶荆榛，驱马荒城愁杀人。
魏王宫观尽禾黍，信陵宾客随灰尘。
忆昨雄都旧朝市，轩车照耀歌钟起。
军容带甲三十万，国步连营一千里。
全盛须臾那可论，高台曲池无复存。
遗墟但见狐狸迹，古地空馀草木根。
暮天摇落伤怀抱，倚剑悲歌对秋草。
侠客犹传朱亥名，行人尚识夷门道。
白璧黄金万户侯，宝刀骏马填山丘。
年代凄凉不可问，往来唯有水东流。
+++高適
++++邯郸少年行
邯郸城南游侠子，自矜生长邯郸里。
千场纵博家仍富，几度报仇身不死。
宅中歌笑日纷纷，门外车马常如云。
未知肝胆向谁是，令人却忆平原君。
君不见今人交态薄，黄金用尽还疏索。
以兹感叹辞旧游，更于时事无所求。
且与少年饮美酒，往来射猎西山头。
+++高適
++++燕歌行
汉家烟尘在东北，汉将辞家破残贼。
男儿本自重横行，天子非常赐颜色。
摐金伐鼓下榆关，旌旆逶迤碣石间。
校尉羽书飞瀚海，单于猎火照狼山。
山川萧条极边土，胡骑凭陵杂风雨。
战士军前半死生，美人帐下犹歌舞。
大漠穷秋塞草腓，孤城落日斗兵稀。
身当恩遇恒轻敌，力尽关山未解围。
铁衣远戍辛勤久，玉箸应啼别离后。
少妇城南欲断肠，征人蓟北空回首。
边庭飘飖那可度，绝域苍茫更何有。
杀气三时作阵云，寒声一夜传刁斗。
相看白刃血纷纷，死节从来岂顾勋。
君不见沙场征战苦，至今犹忆李将军。

+++高適
++++古歌行
君不见汉家三叶从代至，高皇旧臣多富贵。
天子垂衣方晏如，庙堂拱手无馀议。
苍生偃卧休征战，露台百金以为费。
田舍老翁不出门，洛阳少年莫论事。
+++高適
++++人日寄杜二拾遗
人日题诗寄草堂，遥怜故人思故乡。
柳条弄色不忍见，梅花满枝空断肠。
身在远藩无所预，心怀百忧复千虑。
今年人日空相忆，明年人日知何处。
一卧东山三十春，岂知书剑老风尘。
龙钟还忝二千石，愧尔东西南北人。
+++高適
++++九日酬颜少府
檐前白日应可惜，篱下黄花为谁有。
行子迎霜未授衣，主人得钱始沽酒。
苏秦憔悴人多厌，蔡泽栖迟世看丑。
纵使登高只断肠，不如独坐空搔首。
+++高適
++++留别郑三、韦九兼洛下诸公
忆昨相逢论久要，顾君哂我轻常调。
羁旅虽同白社游，诗书已作青云料。
蹇质蹉跎竟不成，年过四十尚躬耕。
长歌达者杯中物，大笑前人身后名。
幸逢明盛多招隐，高山大泽征求尽。
此时亦得辞渔樵，青袍裹身荷圣朝。
犁牛钓竿不复见，县人邑吏来相邀。
远路鸣蝉秋兴发，华堂美酒离忧销。
不知何日更携手，应念兹晨去折腰。
+++高適
++++送杨山人归嵩阳
不到嵩阳动十年，旧时心事已徒然。
一二故人不复见，三十六峰犹眼前。
夷门二月柳条色，流莺数声泪沾臆。
凿井耕田不我招，知君以此忘帝力。
山人好去嵩阳路，惟余眷眷长相忆。

+++高適
++++送别
昨夜离心正郁陶，三更白露西风高。
萤飞木落何淅沥，此时梦见西归客。
曙钟寥亮三四声，东邻嘶马使人惊。
揽衣出户一相送，唯见归云纵复横。
+++高適
++++赠别晋三处士
有人家住清河源，渡河问我游梁园。
手持道经注已毕，心知内篇口不言。
卢门十年见秋草，此心惆怅谁能道。
知己从来不易知，慕君为人与君好。
别时九月桑叶疏，出门千里无行车。
爱君且欲君先达，今上求贤早上书。
+++高適
++++送浑将军出塞
将军族贵兵且强，汉家已是浑邪王。
子孙相承在朝野，至今部曲燕支下。
控弦尽用阴山儿，登阵常骑大宛马。
银鞍玉勒绣蝥弧，每逐嫖姚破骨都。
李广从来先将士，卫青未肯学孙吴。
传有沙场千万骑，昨日边庭羽书至。
城头画角三四声，匣里宝刀昼夜鸣。
意气能甘万里去，辛勤判作一年行。
黄云白草无前后，朝建旌旄夕刁斗。
塞下应多侠少年，关西不见春杨柳。
从军借问所从谁，击剑酣歌当此时。
远别无轻绕朝策，平戎早寄仲宣诗。
+++高適
++++送蔡山人
东山布衣明古今，自言独未逢知音。
识者阅见一生事，到处豁然千里心。
看书学剑长辛苦，近日方思谒明主。
斗酒相留醉复醒，悲歌数年泪如雨。
丈夫遭遇不可知，买臣主父皆如斯。
我今蹭蹬无所似，看尔崩腾何若为。
+++高適
++++封丘作
我本渔樵孟诸野，一生自是悠悠者。
乍可狂歌草泽中，宁堪作吏风尘下。
只言小邑无所为，公门百事皆有期。
拜迎官长心欲碎，鞭挞黎庶令人悲。
归来向家问妻子，举家尽笑今如此。
生事应须南亩田，世情付与东流水。
梦想旧山安在哉，为衔君命且迟回。
乃知梅福徒为尔，转忆陶潜归去来。

+++高適
++++题李别驾壁
去乡不远逢知己，握手相欢得如此。
礼乐遥传鲁伯禽，宾客争过魏公子。
酒筵暮散明月上，枥马长鸣春风起。
一生称意能几人，今日从君问终始。
+++高適
++++寄宿田家
田家老翁住东陂，说道平生隐在兹。
鬓白未曾记日月，山青每到识春时。
门前种柳深成巷，野谷流泉添入池。
牛壮日耕十亩地，人闲常扫一茅茨。
客来满酌清尊酒，感兴平吟才子诗。
岩际窟中藏鼹鼠，潭边竹里隐鸬鹚。
村墟日落行人少，醉后无心怯路歧。
今夜只应还寄宿，明朝拂曙与君辞。

+++高適
++++别韦参军
二十解书剑，西游长安城。
举头望君门，屈指取公卿。
国风冲融迈三五，朝廷欢乐弥寰宇。
白璧皆言赐近臣，布衣不得干明主。
归来洛阳无负郭，东过梁宋非吾土。
兔苑为农岁不登，雁池垂钓心长苦。
世人遇我同众人，唯君于我最相亲。
且喜百年有交态，未尝一日辞家贫。
弹棋击筑白日晚，纵酒高歌杨柳春。
欢娱未尽分散去，使我惆怅惊心神。
丈夫不作儿女别，临歧涕泪沾衣巾。
+++高適
++++送田少府贬苍梧
沉吟对迁客，惆怅西南天。
昔为一官未得意，今向万里令人怜。
念兹斗酒成暌间，停舟叹君日将晏。
远树应怜北地春，行人却羡南归雁。
丈夫穷达未可知，看君不合长数奇。
江山到处堪乘兴，杨柳青青那足悲。
+++高適
++++平台夜遇李景参有别
离心忽怅然，策马对秋天。
孟诸薄暮凉风起，归客相逢渡睢水。
昨时携手已十年，今日分途各千里。
岁物萧条满路歧，此行浩荡令人悲。
家贫羡尔有微禄，欲往从之何所之。

+++高適
++++送郭处士往莱芜，兼寄苟山人
君为东蒙客，往来东蒙畔。
云卧临峄阳，山行穷日观。
少年词赋皆可听，秀眉白面风清泠。
身上未曾染名利，口中犹未知膻腥。
今日还山意无极，岂辞世路多相识。
归见莱芜九十翁，为论别后长相忆。
+++高適
++++赋得还山吟，送沈四山人
还山吟，天高日暮寒山深，送君还山识君心。
人生老大须恣意，看君解作一生事，山间偃仰无不至。
石泉淙淙若风雨，桂花松子常满地。
卖药囊中应有钱，还山服药又长年。
白云劝尽杯中物，明月相随何处眠。
眠时忆问醒时事，梦魂可以相周旋。
+++高適
++++崔司录宅燕大理李卿
多雨殊未已，秋云更沉沉。
洛阳故人初解印，山东小吏来相寻。
上卿才大名不朽，早朝至尊暮求友。
豁达常推海内贤，殷勤但酌尊中酒。
饮醉欲言归剡溪，门前驷马光照衣。
路傍观者徒唧唧，我公不以为是非。
+++高適
++++同鲜于洛阳于毕员外宅观画马歌
知君爱鸣琴，仍好千里马。
永日恒思单父中，有时心到宛城下。
遇客丹青天下才，白生胡雏控龙媒。
主人娱宾画障开，只言骐骥西极来。
半壁䟃𧽼势不住，满堂风飘飒然度。
家僮愕视欲先鞭，枥马惊嘶还屡顾。
始知物妙皆可怜，燕昭市骏岂徒然。
纵令剪拂无所用，犹胜驽骀在眼前。

+++高適
++++同河南李少尹毕员外宅夜饮时洛阳告捷遂作春酒歌
故人美酒胜浊醪，故人清词合风骚。
长歌满酌惟吾曹，高谈正可挥麈毛。
半醉忽然持蟹螯，洛阳告捷倾前后。
武侯腰间印如斗，郎官无事时饮酒。
杯中绿蚁吹转来，瓮上飞花拂还有。
前年持节将楚兵，去年留司在东京，今年复拜二千石，盛夏五月西南行。
彭门剑门蜀山里，昨逢军人劫夺我，到家但见妻与子。

赖得饮君春酒数十杯，不然令我愁欲死。
+++高適
++++同李九士曹观壁画云作
始知帝乡客，能画苍梧云。
秋天万里一片色，只疑飞尽犹氛氲。

+++高適
++++见薛大臂鹰作
（一作李白）
寒楚十二月，苍鹰八九毛。
寄言燕雀莫相啅，自有云霄万里高。

+++高適
++++画马篇
（同诸公宴睢阳李太守，各赋一物）
君侯枥上骢，貌在丹青中。
马毛连钱蹄铁色，图画光辉骄玉勒。
马行不动势若来，权奇蹴踏无尘埃。
感兹绝代称妙手，遂令谈者不容口。
麒麟独步自可珍，驽骀万匹知何有。
终未如他枥上骢，载华毂，骋飞鸿。
荷君剪拂与君用，一日千里如旋风。
+++高適
++++咏马鞭
龙竹养根凡几年，工人截之为长鞭，一节一目皆天然。
珠重重，星连连。
绕指柔，纯金坚。
绳不直，规不圆。
把向空中捎一声，良马有心日驰千。
+++高適
++++塞下曲
（贺兰作）
君不见芳树枝，春花落尽蜂不窥。
君不见梁上泥，秋风始高燕不栖。
荡子从军事征战，蛾眉婵娟守空闺。
独宿自然堪下泪，况复时闻鸟夜啼。
+++高適
++++渔父歌
曲岸深潭一山叟，驻眼看钩不移手。
世人欲得知姓名，良久问他不开口。
笋皮笠子荷叶衣，心无所营守钓矶。
料得孤舟无定止，日暮持竿何处归。

++上卷二百一十四
  
+++高適
++++部落曲
蕃军傍塞游，代马喷风秋。
老将垂金甲，阏支著锦裘。
雕戈蒙豹尾，红旆插狼头。
日暮天山下，鸣笳汉使愁。
+++高適
++++赠杜二拾遗
传道招提客，诗书自讨论。
佛香时入院，僧饭屡过门。
听法还应难，寻经剩欲翻。
草玄今已毕，此外复何言。
+++高適
++++醉后赠张九旭
世上谩相识，此翁殊不然。
兴来书自圣，醉后语尤颠。
白发老闲事，青云在目前。
床头一壶酒，能更几回眠。
+++高適
++++途中寄徐录事
（比以王书见赠）
落日风雨至，秋天鸿雁初。
离忧不堪比，旅馆复何如。
君又几时去，我知音信疏。
空多箧中赠，长见右军书。
+++高適
++++酬卫八雪中见寄
季冬忆淇上，落日归山樊。
旧宅带流水，平田临古村。
雪中望来信，醉里开衡门。
果得希代宝，缄之那可论。
+++高適
++++送白少府送兵之陇右
践更登陇首，远别指临洮。
为问关山事，何如州县劳。
军容随赤羽，树色引青袍。
谁断单于臂，今年太白高。
+++高適
++++河西送李十七
边城多远别，此去莫徒然。
问礼知才子，登科及少年。
出门看落日，驱马向秋天。
高价人争重，行当早著鞭。
+++高適
++++送张瑶贬五谿尉
他日维桢干，明时悬镆铘。
江山遥去国，妻子独还家。
离别无嫌远，沉浮勿强嗟。
南登有词赋，知尔吊长沙。
+++高適
++++别韦五
徒然酌杯酒，不觉散人愁。
相识仍远别，欲归翻旅游。
夏云满郊甸，明月照河洲。
莫恨征途远，东看漳水流。
+++高適
++++别刘大校书
昔日京华去，知君才望新。
应犹作赋好，莫叹在官贫。
且复伤远别，不然愁此身。
清风几万里，江上一归人。
+++高適
++++宋中别司功叔，各赋一物得商丘
商丘试一望，隐隐带秋天。
地与辰星在，城将大路迁。
干戈悲昔事，墟落对穷年。
即此伤离绪，凄凄赋酒筵。
+++高適
++++送蔡十二之海上
（时在卫中）
黯然何所为，相对但悲酸。
季弟念离别，贤兄救急难。
河流冰处尽，海路雪中寒。
尚有南飞雁，知君不忍看。
+++高適
++++别韦兵曹
离别长千里，相逢数十年。
此心应不变，他事已徒然。
惆怅春光里，蹉跎柳色前。
逢时当自取，看尔欲先鞭。
+++高適
++++独孤判官部送兵
饯君嗟远别，为客念周旋。
征路今如此，前军犹眇然。
出关逢汉壁，登陇望胡天。
亦是封侯地，期君早着鞭。
+++高適
++++别从甥万盈
诸生曰万盈，四十乃知名。
宅相予偏重，家丘人莫轻。
美才应自料，苦节岂无成。
莫以山田薄，今春又不耕。
+++高適
++++别崔少府
知君少得意，汶上掩柴扉。
寒食仍留火，春风未授衣。
皆言黄绶屈，早向青云飞。
借问他乡事，今年归不归。
+++高適
++++别冯判官
碣石辽西地，渔阳蓟北天。
关山唯一道，雨雪尽三边。
才子方为客，将军正渴贤。
遥知幕府下，书记日翩翩。
+++高適
++++淇上送韦司仓往滑台
饮酒莫辞醉，醉多适不愁。
孰知非远别，终念对穷秋。
滑台门外见，淇水眼前流。
君去应回首，风波满渡头。
+++高適
++++送崔功曹赴越
传有东南别，题诗报客居。
江山知不厌，州县复何如。
莫恨吴歈曲，尝看越绝书。
今朝欲乘兴，随尔食鲈鱼。
+++高適
++++送蹇秀才赴临洮
怅望日千里，如何今二毛。
犹思阳谷去，莫厌陇山高。
倚马见雄笔，随身唯宝刀。
料君终自致，勋业在临洮。
+++高適
++++广陵别郑处士
落日知分手，春风莫断肠。
兴来无不惬，才在亦何伤。
溪水堪垂钓，江田耐插秧。
生只为此，亦足傲羲皇。
+++高適
++++别孙訢
离人去复留，白马黑貂裘。
屈指论前事，停鞭惜旧游。
帝乡那可忘，旅馆日堪愁。
谁念无知己，年年睢水流。
+++高適
++++送刘评事充朔方判官，赋得征马嘶
征马向边州，萧萧嘶不休。
思深应带别，声断为兼秋。
歧路风将远，关山月共愁。
赠君从此去，何日大刀头。
+++高適
++++送魏八
更沽淇上酒，还泛驿前舟。
为惜故人去，复怜嘶马愁。
云山行处合，风雨兴中秋。
此路无知己，明珠莫暗投。
+++高適
++++赠别褚山人
携手赠将行，山人道姓名。
光阴蓟子训，才术褚先生。
墙上梨花白，尊中桂酒清。
洛阳无二价，犹是慕风声。
+++高適
++++别王八
征马嘶长路，离人挹佩刀。
客来东道远，归去北风高。
时候何萧索，乡心正郁陶。
传君遇知己，行日有绨袍。
+++高適
++++送董判官
逢君说行迈，倚剑别交亲。
幕府为才子，将军作主人。
近关多雨雪，出塞有风尘。
长策须当用，男儿莫顾身。
+++高適
++++送郑侍御谪闽中
谪去君无恨，闽中我旧过。
大都秋雁少，只是夜猿多。
东路云山合，南天瘴疠和。
自当逢雨露，行矣慎风波。
+++高適
++++送李侍御赴安西
行子对飞蓬，金鞭指铁骢。
功名万里外，心事一杯中。
虏障燕支北，秦城太白东。
离魂莫惆怅，看取宝刀雄。
+++高適
++++送裴别将之安西
绝域眇难跻，悠然信马蹄。
风尘经跋涉，摇落怨暌携。
地出流沙外，天长甲子西。
少年无不可，行矣莫凄凄。
+++高適
++++宴郭校书，因之有别
彩服趋庭训，分交载酒过。
芸香名早著，蓬转事仍多。
苦战知机息，穷愁奈别何。
云霄莫相待，年鬓已蹉跎。
+++高適
++++同李太守北池泛舟，宴高平郑太守
每揖龚黄事，还陪李郭舟。
云从四岳起，水向百城流。
幽意随登陟，嘉言即献酬。
乃知缝掖贵，今日对诸侯。
+++高適
++++同崔员外、綦毋拾遗九日宴京兆府李士曹
今日好相见，群贤仍废曹。
晚晴催翰墨，秋兴引风骚。
绛叶拥虚砌，黄花随浊醪。
闭门无不可，何事更登高。
+++高適
++++同群公十月朝宴李太守宅
良牧征高赏，褰帷问考槃。
岁时当正月，甲子入初寒。
已听甘棠颂，欣陪旨酒欢。
仍怜门下客，不作布衣看。
+++高適
++++武威同诸公过杨七山人，得藤字
幕府日多暇，田家岁复登。
相知恨不早，乘兴乃无恒。
穷巷在乔木，深斋垂古藤。
边城唯有醉，此外更何能。
+++高適
++++同群公登濮阳圣佛寺阁
落日登临处，悠然意不穷。
佛因初地识，人觉四天空。
来雁清霜后，孤帆远树中。
裴回伤寓目，萧索对寒风。
+++高適
++++同卫八题陆少府书斋
知君薄州县，好静无冬春。
散帙至栖鸟，明灯留故人。
深房腊酒熟，高院梅花新。
若是周旋地，当令风义亲。
+++高適
++++淇上别业
依依西山下，别业桑林边。
庭鸭喜多雨，邻鸡知暮天。
野人种秋菜，古老开原田。
且向世情远，吾今聊自然。
+++高適
++++入昌松东界山行
鸟道几登顿，马蹄无暂闲。
崎岖出长坂，合沓犹前山。
石激水流处，天寒松色间。
王程应未尽，且莫顾刀环。
+++高適
++++使青夷军入居庸三首
匹马行将久，征途去转难。
不知边地别，只讶客衣单。
溪冷泉声苦，山空木叶干。
莫言关塞极，云雪尚漫漫。
古镇青山口，寒风落日时。
岩峦鸟不过，冰雪马堪迟。
出塞应无策，还家赖有期。
东山足松桂，归去结茅茨。
登顿驱征骑，栖迟愧宝刀。
远行今若此，微禄果徒劳。
绝坂水连下，群峰云共高。
自堪成白首，何事一青袍。
+++高適
++++自蓟北归
驱马蓟门北，北风边马哀。
苍茫远山口，豁达胡天开。
五将已深入，前军止半回。
谁怜不得意，长剑独归来。
+++高適
++++东平别前卫县李寀少府
黄鸟翩翩杨柳垂，春风送客使人悲。
怨别自惊千里外，论交却忆十年时。
云开汶水孤帆远，路绕梁山匹马迟。
此地从来可乘兴，留君不住益凄其。
+++高適
++++夜别韦司士，得城字
高馆张灯酒复清，夜钟残月雁归声。
只言啼鸟堪求侣，无那春风欲送行。
黄河曲里沙为岸，白马津边柳向城。
莫怨他乡暂离别，知君到处有逢迎。
+++高適
++++送李少府贬峡中，王少府贬长沙
嗟君此别意何如，驻马衔杯问谪居。
巫峡啼猿数行泪，衡阳归雁几封书。
青枫江上秋天远，白帝城边古木疏。
圣代即今多雨露，暂时分手莫踌躇。
+++高適
++++同陈留崔司户早春宴蓬池
同官载酒出郊圻，晴日东驰雁北飞。
隔岸春云邀翰墨，傍檐垂柳报芳菲。
池边转觉虚无尽，台上偏宜酩酊归。
州县徒劳那可度，后时连骑莫相违。
+++高適
++++金城北楼
北楼西望满晴空，积水连山胜画中。
湍上急流声若箭，城头残月势如弓。
垂竿已羡磻溪老，体道犹思塞上翁。
为问边庭更何事，至今羌笛怨无穷。
+++高適
++++同颜六少府旅宦秋中之作
传君昨夜怅然悲，独坐新斋木落时。
逸气旧来凌燕雀，高才何得混妍媸。
迹留黄绶人多叹，心在青云世莫知。
不是鬼神无正直，从来州县有瑕疵。
+++高適
++++重阳
节物惊心两鬓华，东篱空绕未开花。
百年将半仕三已，五亩就荒天一涯。
岂有白衣来剥啄，一从乌帽自欹斜。
真成独坐空搔首，门柳萧萧噪暮鸦。
+++高適
++++古乐府飞龙曲，留上陈左相
（陈希烈）
德以精灵降，时膺梦寐求。
苍生谢安石，天子富平侯。
尊俎资高论，岩廊挹大猷。
相门连户牖，卿族嗣弓裘。
豁达云开霁，清明月映秋。
能为吉甫颂，善用子房筹。
阶砌思攀陟，门阑尚阻修。
高山不易仰，大匠本难投。
迹与松乔合，心缘启沃留。
公才山吏部，书癖杜荆州。
幸沐千年圣，何辞一尉休。
折腰知宠辱，回首见沉浮。
天地庄生马，江湖范蠡舟。
逍遥堪自乐，浩荡信无忧。
去此从黄绶，归欤任白头。
风尘与霄汉，瞻望日悠悠。
+++高適
++++留上李右相
（一作奉赠李右相林甫）
风俗登淳古，君臣挹大庭。
深沉谋九德，密勿契千龄。
独立调元气，清心豁窅冥。
本枝连帝系，长策冠生灵。
傅说明殷道，萧何律汉刑。
钧衡持国柄，柱石总朝经。
隐轸江山藻，氛氲鼎鼐铭。
兴中皆白雪，身外即丹青。
江海呼穷鸟，诗书问聚萤。
吹嘘成羽翼，提握动芳馨。
倚伏悲还笑，栖迟醉复醒。
恩荣初就列，含育忝宵形。
有窃丘山惠，无时枕席宁。
壮心瞻落景，生事感浮萍。
莫以才难用，终期善易听。
未为门下客，徒谢少微星。
+++高適
++++同李员外贺哥舒大夫破九曲之作
遥传副丞相，昨日破西蕃。
作气群山动，扬军大旆翻。
奇兵邀转战，连孥绝归奔。
泉喷诸戎血，风驱死虏魂。
头飞攒万戟，面缚聚辕门。
鬼哭黄埃暮，天愁白日昏。
石城与岩险，铁骑皆云屯。
长策一言决，高踪百代存。
威棱慑沙漠，忠义感乾坤。
老将黯无色，儒生安敢论。
解围凭庙算，止杀报君恩。
唯有关河渺，苍茫空树墩。
+++高適
++++信安王幕府诗
云纪轩皇代，星高太白年。
庙堂咨上策，幕府制中权。
盘石藩维固，升坛礼乐先。
国章荣印绶，公服贵貂蝉。
乐善旌深德，输忠格上玄。
剪桐光宠锡，题剑美贞坚。
圣祚雄图广，师贞武德虔。
雷霆七校发，旌旆五营连。
华省征群乂，霜台举二贤。
岂伊公望远，曾是茂才迁。
并秉韬钤术，兼该翰墨筵。
帝思麟阁像，臣献柏梁篇。
振玉登辽甸，摐金历蓟壖。
度河飞羽檄，横海泛楼船。
北伐声逾迈，东征务以专。
讲戎喧涿野，料敌静居延。
军势持三略，兵戎自九天。
朝瞻授钺去，时听偃戈旋。
大漠风沙里，长城雨雪边。
云端临碣石，波际隐朝鲜。
夜壁冲高斗，寒空驻彩旃。
倚弓玄兔月，饮马白狼川。
庶物随交泰，苍生解倒悬。
四郊增气象，万里绝风烟。
关塞鸿勋著，京华甲第全。
落梅横吹后，春色凯歌前。
直道常兼济，微才独弃捐。
曳裾诚已矣，投笔尚凄然。
作赋同元淑，能诗匪仲宣。
云霄不可望，空欲仰神仙。
+++高適
++++东平旅游，奉赠薛太守二十四韵
颂美驰千古，钦贤仰大猷。
晋公标逸气，汾水注长流。
神与公忠节，天生将相俦。
青云本自负，赤县独推尤。
御史风逾劲，郎官草屡修。
鹓鸾粉署起，鹰隼柏台秋。
出入交三事，飞鸣揖五侯。
军书陈上策，廷议借前筹。
肃肃趋朝列，雍雍引帝求。
一麾俄出守，千里再分忧。
不改任棠水，仍传晏子裘。
歌谣随举扇，旌旆逐鸣驺。
郡国长河绕，川原大野幽。
地连尧泰岳，山向禹青州。
汶上春帆渡，秦亭晚日愁。
遗墟当少昊，悬象逼奎娄。
即此逢清鉴，终然喜暗投。
叨承解榻礼，更得问缣游。
高兴陪登陟，嘉言忝献酬。
观棋知战胜，探象会冥搜。
眺听情何限，冲融惠勿休。
只应齐语默，宁肯问沉浮。
然诺长怀季，栖遑辄累丘。
平生感知己，方寸岂悠悠。
+++高適
++++真定即事，奉赠韦使君二十八韵
飘泊怀书客，迟回此路隅。
问津惊弃置，投刺忽踟蹰。
方伯恩弥重，苍生咏已苏。
郡称廉叔度，朝议管夷吾。
乃继三台侧，仍将四岳俱。
江山澄气象，崖谷倚冰壶。
诏宠金门策，官荣叶县凫。
擢才登粉署，飞步蹑云衢。
起草征调墨，焚香即宴娱。
光华扬盛矣，霄汉在兹乎。
隐轸推公望，逶迤协帝俞。
轩车辞魏阙，旌节副幽都。
始佩仙郎印，俄兼太守符。
尤多蜀郡理，更得颍川谟。
城邑推雄镇，山川列简图。
旧燕当绝漠，全赵对平芜。
旷野何弥漫，长亭复郁纡。
始泉遗俗近，活水战场无。
月换思乡陌，星回记斗枢。
岁容归万象，和气发鸿炉。
沦落而谁遇，栖遑有是夫。
不才羞拥肿，干禄谢侏儒。
契阔惭行迈，羁离忆友于。
田园同季子，储蓄异陶朱。
方欲呈高义，吹嘘揖大巫。
永怀吐肝胆，犹惮阻荣枯。
解榻情何限，忘言道未殊。
从来贵缝掖，应是念穷途。
+++高適
++++和窦侍御登凉州七级浮图之作
化塔屹中起，孤高宜上跻。
铁冠雄赏眺，金界宠招携。
空色在轩户，边声连鼓鼙。
天寒万里北，地豁九州西。
清兴揖才彦，峻风和端倪。
始知阳春后，具物皆筌蹄。
+++高適
++++酬河南节度使贺兰大夫见赠之作
高阁凭栏槛，中军倚旆旌。
感时常激切，于己即忘情。
河华屯妖气，伊瀍有战声。
愧无戡难策，多谢出师名。
秉钺知恩重，临戎觉命轻。
股肱瞻列岳，唇齿赖长城。
隐隐摧锋势，光光弄印荣。
鲁连真义士，陆逊岂书生。
直道宁殊智，先鞭忽抗行。
楚云随去马，淮月尚连营。
抚剑堪投分，悲歌益不平。
从来重然诺，况值欲横行。
+++高適
++++奉酬睢阳路太守见赠之作
盛才膺命代，高价动良时。
帝简登藩翰，人和发咏思。
神仙去华省，鹓鹭忆丹墀。
清净能无事，优游即赋诗。
江山纷想像，云物共萎蕤。
逸气刘公幹，玄言向子期。
多惭汲引速，翻愧激昂迟。
相马知何限，登龙反自疑。
风尘吏道迫，行迈旅心悲。
拙疾徒为尔，穷愁欲问谁。
秋庭一片叶，朝镜数茎丝。
州县甘无取，丘园悔莫追。
琼瑶生箧笥，光景借茅茨。
他日青霄里，犹应访所知。
+++高適
++++奉酬睢阳李太守
公族称王佐，朝经允帝求。
本枝疆我李，盘石冠诸刘。
礼乐光辉盛，山河气象幽。
系高周柱史，名重晋阳秋。
华省膺推择，青云宠宴游。
握兰多具美，前席有嘉谋。
赋得黄金赐，言皆白璧酬。
著鞭驱驷马，操刃解全牛。
出镇兼方伯，承家复列侯。
朝瞻孔北海，时用杜荆州。
广固才登陟，毗陵忽阻修。
三台冀入梦，四岳尚分忧。
郡邑连京口，山川望石头。
海门当建节，江路引鸣驺。
俗见中兴理，人逢至道休。
先移白额横，更息赭衣偷。
梁国歌来晚，徐方怨不留。
岂伊齐政术，将以变浇浮。
讼简知能吏，刑宽察要囚。
坐堂风偃草，行县雨随輈。
地是蒙庄宅，城遗阏伯丘。
孝王馀井径，微子故田畴。
冬至招摇转，天寒螮蝀收。
猿岩飞雨雪，兔苑落梧楸。
列戟霜侵户，褰帏月在钩。
好贤常解榻，乘兴每登楼。
逸足横千里，高谈注九流。
诗题青玉案，衣赠黑貂裘。
穷巷轩车静，闲斋耳目愁。
未能方管乐，翻欲慕巢由。
讲德良难敌，观风岂易俦。
寸心仍有适，江海一扁舟。
+++高適
++++送柴司户充刘卿判官之岭外
岭外资雄镇，朝端宠节旄。
月卿临幕府，星使出词曹。
海对羊城阔，山连象郡高。
风霜驱瘴疠，忠信涉波涛。
别恨随流水，交情脱宝刀。
有才无不适，行矣莫徒劳。
+++高適
++++送蔡少府赴登州推事
胶东连即墨，莱水入沧溟。
国小常多事，人讹屡抵刑。
公才征郡邑，诏使出郊坰。
标格谁当犯，风谣信可听。
峥嵘大岘口，逦迤汶阳亭。
地迥云偏白，天秋山更青。
祖筵方卜昼，王事急侵星。
劝尔将为德，斯言盖有听。
+++高適
++++秦中送李九赴越
携手望千里，于今将十年。
如何每离别，心事复迍邅。
适越虽有以，出关终耿然。
愁霖不可向，长路或难前。
吴会独行客，山阴秋夜船。
谢家征故事，禹穴访遗编。
镜水君所忆，莼羹余旧便。
归来莫忘此，兼示济江篇。
+++高適
++++饯宋八充彭中丞判官之岭南
睹君济时略，使我气填膺。
长策竟不用，高才徒见称。
一朝知己达，累日诏书征。
羽翮忽然就，风飙谁敢凌。
举鞭趋岭峤，屈指冒炎蒸。
北雁送驰驿，南人思饮冰。
彼邦本倔强，习俗多骄矜。
翠羽干平法，黄金挠直绳。
若将除害马，慎勿信苍蝇。
魑魅宁无患，忠贞适有凭。
猿啼山不断，鸢跕路难登。
海岸出交趾，江城连始兴。
绣衣当节制，幕府盛威棱。
勿惮九嶷险，须令百越澄。
立谈多感激，行李即严凝。
离别胡为者，云霄迟尔升。
+++高適
++++陪窦侍御泛灵云池
白露时先降，清川思不穷。
江湖仍塞上，舟楫在军中。
舞换临津树，歌饶向迥风。
夕阳连积水，边色满秋空。
乘兴宜投辖，邀欢莫避骢。
谁怜持弱羽，犹欲伴鹓鸿。
+++高適
++++陪窦侍御灵云南亭宴，诗得雷字
人幽宜眺听，目极喜亭台。
风景知愁在，关山忆梦回。
只言殊语默，何意忝游陪。
连唱波澜动，冥搜物象开。
新秋归远树，残雨拥轻雷。
檐外长天尽，尊前独鸟来。
常吟塞下曲，多谢幕中才。
河汉徒相望，嘉期安在哉。
+++高適
++++同熊少府题卢主簿茅斋
（庐兼有人伦）
虚院野情在，茅斋秋兴存。
孝廉趋下位，才子出高门。
乃继幽人静，能令学者尊。
江山归谢客，神鬼下刘根。
阶树时攀折，窗书任讨论。
自堪成独往，何必武陵源。
+++高適
++++同朱五题卢使君义井
高义唯良牧，深仁自下车。
宁知凿井处，还是饮冰馀。
地即泉源久，人当汲引初。
体清能鉴物，色洞每含虚。
上善滋来往，中和浃里闾。
济时应未竭，怀惠复何如。
+++高適
++++同郭十题杨主簿新厅
华馆曙沈沈，惟良正在今。
用材兼柱石，闻物象高深。
更得芝兰地，兼营枳棘林。
向风扃戟户，当署近棠阴。
勿改安卑节，聊闲理剧心。
多君有知己，一和郢中吟。
+++高適
++++秋日作
端居值秋节，此日更愁辛。
寂寞无一事，蒿莱通四邻。
闭门生白发，回首忆青春。
岁月不相待，交游随众人。
云霄何处托，愚直有谁亲。
举酒聊自劝，穷通信尔身。
+++高適
++++辟阳城
荒城在高岸，凌眺俯清淇。
传道汉天子，而封审食其。
奸淫且不戮，茅土孰云宜。
何得英雄主，返令儿女欺。
母仪良已失，臣节岂如斯。
太息一朝事，乃令人所嗤。
+++高適
++++赴彭州山行之作
峭壁连崆峒，攒峰叠翠微。
鸟声堪驻马，林色可忘机。
怪石时侵径，轻萝乍拂衣。
路长愁作客，年老更思归。
且悦岩峦胜，宁嗟意绪违。
山行应未尽，谁与玩芳菲。
+++高適
++++咏史
尚有绨袍赠，应怜范叔寒。
不知天下士，犹作布衣看。
+++高適
++++送兵到蓟北
积雪与天迥，屯军连塞愁。
谁知此行迈，不为觅封侯。
+++高適
++++同群公题张处士菜园
耕地桑柘间，地肥菜常熟。
为问葵藿资，何如庙堂肉。
+++高適
++++逢谢偃
红颜怆为别，白发始相逢。
唯馀昔时泪，无复旧时容。
+++高適
++++田家春望
出门何所见，春色满平芜。
可叹无知己，高阳一酒徒。
+++高適
++++闲居
柳色惊心事，春风厌索居。
方知一杯酒，犹胜百家书。
+++高適
++++封丘作
州县才难适，云山道欲穷。
揣摩惭黠吏，栖隐谢愚公。
+++高適
++++九曲词三首
许国从来彻庙堂，连年不为在疆场。
将军天上封侯印，御史台上异姓王。
万骑争歌杨柳春，千场对舞绣骐驎。
到处尽逢欢洽事，相看总是太平人。
铁骑横行铁岭头，西看逻逤取封侯。
青海只今将饮马，黄河不用更防秋。
+++高適
++++营州歌
营州少年厌原野，狐裘蒙茸猎城下。
虏酒千钟不醉人，胡儿十岁能骑马。
+++高適
++++玉真公主歌
常言龙德本天仙，谁谓仙人每学仙。
更道玄元指李日，多于王母种桃年。
仙宫仙府有真仙，天宝天仙秘莫传。
为问轩皇三百岁，何如大道一千年。
+++高適
++++和王七玉门关听吹笛
（一作塞上闻笛）
胡人吹笛戍楼间，楼上萧条海月闲。
借问落梅凡几曲，从风一夜满关山。
+++高適
++++别董大二首
十里黄云白日曛，北风吹雁雪纷纷。
莫愁前路无知己，天下谁人不识君。
六翮飘飖私自怜，一离京洛十馀年。
丈夫贫践应未足，今日相逢无酒钱。
+++高適
++++送桂阳孝廉
桂阳年少西入秦，数经甲科犹白身。
即今江海一归客，他日云霄万里人。
+++高適
++++送李少府，时在客舍作
相逢旅馆意多违，暮雪初晴候雁飞。
主人酒尽君未醉，薄暮途遥归不归。
+++高適
++++听张立本女吟
危冠广袖楚宫妆，独步闲庭逐夜凉。
自把玉钗敲砌竹，清歌一曲月如霜。
+++高適
++++初至封丘作
可怜薄暮宦游子，独卧虚斋思无已。
去家百里不得归，到官数日秋风起。
+++高適
++++除夜作
旅馆寒灯独不眠，客心何事转凄然。
故乡今夜思千里，愁鬓明朝又一年。

++上卷二百一十五
  
+++李岘
++++剑池
阖闾葬日劳人力，嬴政穿来役鬼功。
澄碧尚疑神物在，等闲雷雨起潭中。
+++李栖筠
++++张公洞
一径深窈窕，上升翠微中。
忽然灵洞前，日月开仙宫。
道士十二人，往还驭清风。
焚香入深洞，巨石如虚空。
夙夜备蘋藻，诏书祠张公。
五云何裴回，玄鹤下苍穹。
我本道门子，愿言出尘笼。
扫除方寸间，几与神灵通。
宿昔勤梦想，契之在深衷。
迟回将不还，章绶系我躬。
稽首谢真侣，辞满归崆峒。
+++李栖筠
++++投宋大夫
十处投人九处违，家乡万里又空归。
严霜昨夜侵人骨，谁念高堂未授衣。
+++徐浩
++++宝林寺作
兹山昔飞来，远自琅琊台。
孤岫龟形在，深泉鳗井开。
越王屡登陟，何相传词才。
塔庙崇其巅，规模称壮哉。
禅堂清溽润，高阁无恢炱。
照耀珠吐月，铿轰钟隐雷。
揆余久缨弁，末路遭邅回。
一弃沧海曲，六年稽岭隈。
逝川惜东驶，驰景怜西颓。
腰带愁疾减，容颜衰悴催。
赖居兹寺中，法士多瑰能。
洗心听经论，礼足蠲凶灾。
永愿依胜侣，清江乘度杯。
+++徐浩
++++谒禹庙
亩浍敷四海，川源涤九州。
既膺九命锡，乃建洪范畴。
鼎革固天启，运兴匪人谋。
肇开宅土业，永庇昏垫忧。
山足灵庙在，门前清镜流。
象筵陈玉帛，容卫俨戈矛。
探穴图书朽，卑宫堂殿修。
梅梁今不坏，松祏古仍留。
负责故乡近，朅来申俎羞。
为鱼知造化，叹凤仰徽猷。
不复闻夏乐，唯馀奏楚幽。
婆娑非舞羽，镗鞳异鸣球。
盛德吾无间，高功谁与俦。
灾淫破凶慝，祚圣拥神休。
出谷莺初语，空山猿独愁。
春晖生草树，柳色暖汀州。
恩贷题舆重，荣殊衣锦游。
宦情同械系，生理任桴浮。
地极临沧海，天遥过斗牛。
精诚如可谅，他日寄冥搜。
+++薛令之
++++自悼
朝日上团团，照见先生盘。
盘中何所有，苜蓿长阑干。
饭涩匙难绾，羹稀箸易宽。
只可谋朝夕，何由保岁寒。
+++薛令之
++++灵岩寺
草堂栖在灵山谷，勤苦诗书向灯烛。
柴门半掩寂无人，惟有白云相伴宿。
+++邹绍先
++++湘夫人
枫叶下秋渚，二妃愁渡湘。
疑山空杳蔼，何处望君王。
日落水云里，悠悠心自伤。
+++李穆
++++寄妻父刘长卿
（一作严维诗，题作发桐庐寄刘员外）
处处云山无尽时，桐庐南望转参差。
舟人莫道新安近，欲上潺湲行自迟。
+++冯著
++++短歌行
寂寞草中兰，亭亭山上松。
贞芳日有分，生长耐相容。
结根各得地，幸沾雨露功。
参辰无停泊，且顾一西东。
君但开怀抱，猜恨莫匆匆。
+++冯著
++++洛阳道
洛阳宫中花柳春，洛阳道上无行人。
皮裘毡帐不相识，万户千门闭春色。
春色深，春色深，君王一去何时寻。
春雨洒，春雨洒，周南一望堪泪下。
蓬莱殿中寝胡人，鳷鹊楼前放胡马。
闻君欲行西入秦，君行不用过天津。
天津桥上多胡尘，洛阳道上愁杀人。
+++冯著
++++行路难
男儿轗轲徒搔首，入市脱衣且沽酒。
行路难，权门慎勿干，平人争路相摧残。
春秋四气更回换，人事何须再三叹。
君不见雀为鸽，鹰为鸠，东海成田谷为岸。
负薪客，归去来。
龟反顾，鹤裴回，黄河岸上起尘埃。
相逢未相识，何用强相猜。
行路难，故山应不改，茅舍汉中在。
白酒杯中聊一歌，苍蝇苍蝇奈尔何。
+++冯著
++++燕衔泥
双燕碌碌飞入屋，屋中老人喜燕归，裴回绕我床头飞。
去年为尔逐黄雀，雨多屋漏泥土落。
尔莫厌老翁茅屋低，梁头作窠梁下栖。
尔不见东家黄鷇鸣啧啧，蛇盘瓦沟鼠穿壁。
豪家大屋尔莫居，骄儿少妇采尔雏。
井旁写水泥自足，衔泥上屋随尔欲。
+++王迥
++++同孟浩然宴赋
（一作题壁歌）
屈宋英声今止已，江山继嗣多才子。
作者于今尽相似，聚宴王家其乐矣。
共赋新诗发宫徵，书于屋壁彰厥美。
+++李晔
++++尚书都堂瓦松
华省秘仙踪，高堂露瓦松。
叶因春后长，花为雨来浓。
影混鸳鸯色，光含翡翠容。
天然斯所寄，地势太无从。
接栋临双阙，连甍近九重。
宁知深涧底，霜雪岁兼封。
+++敬括
++++省试七月流火
前庭一叶下，言念忽悲秋。
变节金初至，分寒火正流。
气含凉夜早，光拂夏云收。
助月微明散，沿河丽景浮。
礼标时令爽，诗兴国风幽。
自此观邦正，深知王业休。

++上卷二百一十六
  
+++杜甫
++++奉赠韦左丞丈二十二韵
纨袴不饿死，儒冠多误身。
丈人试静听，贱子请具陈。
甫昔少年日，早充观国宾。
读书破万卷，下笔如有神。
赋料扬雄敌，诗看子建亲。
李邕求识面，王翰愿卜邻。
自谓颇挺出，立登要路津。
致君尧舜上，再使风俗淳。
此意竟萧条，行歌非隐沦。
骑驴三十载，旅食京华春。
朝扣富儿门，暮随肥马尘。
残杯与冷炙，到处潜悲辛。
主上顷见征，欻然欲求伸。
青冥却垂翅，蹭蹬无纵鳞。
甚愧丈人厚，甚知丈人真。
每于百僚上，猥诵佳句新。
窃效贡公喜，难甘原宪贫。
焉能心怏怏，只是走踆踆。
今欲东入海，即将西去秦。
尚怜终南山，回首清渭滨。
常拟报一饭，况怀辞大臣。
白鸥没浩荡，万里谁能驯。
+++杜甫
++++送高三十五书记
崆峒小麦熟，且愿休王师。
请公问主将，焉用穷荒为。
饥鹰未饱肉，侧翅随人飞。
高生跨鞍马，有似幽并儿。
脱身簿尉中，始与捶楚辞。
借问今何官，触热向武威。
答云一书记，所愧国士知。
实不易知，更须慎其仪。
十年出幕府，自可持旌麾。
此行既特达，足以慰所思。
男儿功名遂，亦在老大时。
常恨结欢浅，各在天一涯。
又如参与商，惨惨中肠悲。
惊风吹鸿鹄，不得相追随。
黄尘翳沙漠，念子何当归。
边城有馀力，早寄从军诗。
+++杜甫
++++赠李白
二年客东都，所历厌机巧。
野人对膻腥，蔬食常不饱。
岂无青精饭，使我颜色好。
苦乏大药资，山林迹如扫。
李侯金闺彦，脱身事幽讨。
亦有梁宋游，方期拾瑶草。
+++杜甫
++++游龙门奉先寺
（龙门即伊阙一名阙口在河南府北四十里）
已从招提游，更宿招提境。
阴壑生虚籁，月林散清影。
天阙象纬逼，云卧衣裳冷。
欲觉闻晨钟，令人发深省。
+++杜甫
++++望岳
岱宗夫如何，齐鲁青未了。
造化钟神秀，阴阳割昏晓。
荡胸生曾云，决眦入归鸟。
会当凌绝顶，一览众山小。
+++杜甫
++++陪李北海宴历下亭
东藩驻皂盖，北渚凌青荷。
海内此亭古，济南名士多。
云山已发兴，玉佩仍当歌。
修竹不受暑，交流空涌波。
蕴真惬所遇，落日将如何。
贵贱俱物役，从公难重过。
+++杜甫
++++同李太守登历下古城员外新亭，亭对鹊湖
新亭结构罢，隐见清湖阴。
迹籍台观旧，气溟海岳深。
圆荷想自昔，遗堞感至今。
芳宴此时具，哀丝千古心。
主称寿尊客，筵秩宴北林。
不阻蓬荜兴，得兼梁甫吟。
+++杜甫
++++玄都坛歌，寄元逸人
故人昔隐东蒙峰，已佩含景苍精龙。
故人今居子午谷，独在阴崖结茅屋。
屋前太古玄都坛，青石漠漠常风寒。
子规夜啼山竹裂，王母昼下云旗翻。
君此计成长往，芝草琅玕日应长。
铁锁高垂不可攀，致身福地何萧爽。
+++杜甫
++++今夕行
（自齐赵西归至咸阳作）
今夕何夕岁云徂，更长烛明不可孤。
咸阳客舍一事无，相与博塞为欢娱。
冯陵大叫呼五白，袒跣不肯成枭卢。
英雄有时亦如此，邂逅岂即非良图。
君莫笑刘毅从来布衣愿，家无儋石输百万。
+++杜甫
++++贫交行
翻手作云覆手雨，纷纷轻薄何须数。
君不见管鲍贫时交，此道今人弃如土。

+++杜甫
++++兵车行
车辚辚，马萧萧，行人弓箭各在腰。
耶娘妻子走相送，尘埃不见咸阳桥。
牵衣顿足阑道哭，哭声直上干云霄。
道傍过者问行人，行人但云点行频。
或从十五北防河，便至四十西营田。
去时里正与裹头，归来头白还戍边。
边亭流血成海水，武皇开边意未已。
君不闻汉家山东二百州，千村万落生荆杞。
纵有健妇把锄犁，禾生陇亩无东西。
况复秦兵耐苦战，被驱不异犬与鸡。
长者虽有问，役夫敢申恨。
且如今年冬，未休关西卒。
县官急索租，租税从何出。
信知生男恶，反是生女好。
生女犹是嫁比邻，生男埋没随百草。
君不见青海头，古来白骨无人收。
新鬼烦冤旧鬼哭，天阴雨湿声啾啾。
+++杜甫
++++高都护骢马行
（高仙芝开元末为安西副都护）
安西都护胡青骢，声价欻然来向东。
此马临阵久无敌，与人一心成大功。
功成惠养随所致，飘飘远自流沙至。
雄姿未受伏枥恩，猛气犹思战场利。
腕促蹄高如踣铁，交河几蹴曾冰裂。
五花散作云满身，万里方看汗流血。
长安壮儿不敢骑，走过掣电倾城知。
青丝络头为君老，何由却出横门道。

+++杜甫
++++天育骠骑歌
（天育，厩名，未详所出）
吾闻天子之马走千里，今之画图无乃是。
是何意态雄且杰，骏尾萧梢朔风起。
毛为绿缥两耳黄，眼有紫焰双瞳方。
矫矫龙性合变化，卓立天骨森开张。
伊昔太仆张景顺，监牧攻驹阅清峻。
遂令大奴守天育，别养骥子怜神俊。
当时四十万匹马，张公叹其材尽下。
故独写真传世人，见之座右久更新。
年多物化空形影，呜呼健步无由骋。
如今岂无騕褭与骅骝，时无王良伯乐死即休。
+++杜甫
++++白丝行
缫丝须长不须白，越罗蜀锦金粟尺。
象床玉手乱殷红，万草千花动凝碧。
已悲素质随时染，裂下鸣机色相射。
美人细意熨帖平，裁缝灭尽针线迹。
春天衣著为君舞，蛱蝶飞来黄鹂语。
落絮游丝亦有情，随风照日宜轻举。
香汗轻尘污颜色，开新合故置何许。
君不见才士汲引难，恐惧弃捐忍羁旅。

+++杜甫
++++秋雨叹三首
雨中百草秋烂死，阶下决明颜色鲜。
著叶满枝翠羽盖，开花无数黄金钱。
凉风萧萧吹汝急，恐汝后时难独立。
堂上书生空白头，临风三嗅馨香泣。
阑风长雨秋纷纷，四海八荒同一云。
去马来牛不复辨，浊泾清渭何当分。
禾头生耳黍穗黑，农夫田妇无消息。
城中斗米换衾裯，相许宁论两相直。
长安布衣谁比数，反锁衡门守环堵。
老夫不出长蓬蒿，稚子无忧走风雨。
雨声飕飕催早寒，胡雁翅湿高飞难。
秋来未曾见白日，泥污后土何时干。
+++杜甫
++++叹庭前甘菊花
檐前甘菊移时晚，青蕊重阳不堪摘。
明日萧条醉尽醒，残花烂熳开何益。
篱边野外多众芳，采撷细琐升中堂。
念兹空长大枝叶，结根失所缠风霜。
+++杜甫
++++醉时歌
（赠广文馆博士郑虔）
诸公衮衮登台省，广文先生官独冷。
甲第纷纷厌粱肉，广文先生饭不足。
先生有道出羲皇，先生有才过屈宋。
德尊一代常轗轲，名垂万古知何用。
杜陵野客人更嗤，被褐短窄鬓如丝。
日籴太仓五升米，时赴郑老同襟期。
得钱即相觅，沽酒不复疑。
忘形到尔汝，痛饮真吾师。
清夜沈沈动春酌，灯前细雨檐花落。
但觉高歌有鬼神，焉知饿死填沟壑。
相如逸才亲涤器，子云识字终投阁。
先生早赋归去来，石田茅屋荒苍苔。
儒术于我何有哉，孔丘盗跖俱尘埃。
不须闻此意惨怆，生前相遇且衔杯。
+++杜甫
++++醉歌行
陆机二十作文赋，汝更小年能缀文。
总角草书又神速，世上儿子徒纷纷。
骅骝作驹已汗血，鸷鸟举翮连青云。
词源倒流三峡水，笔阵独扫千人军。
只今年才十六七，射策君门期第一。
旧穿杨叶真自知，暂蹶霜蹄未为失。
偶然擢秀非难取，会是排风有毛质。
汝身已见唾成珠，汝伯何由发如漆。
春光澹沱秦东亭，渚蒲牙白水荇青。
风吹客衣日杲杲，树搅离思花冥冥。
酒尽沙头双玉瓶，众宾皆醉我独醒。
乃知贫贱别更苦，吞声踯躅涕泪零。
+++杜甫
++++赠卫八处士
人生不相见，动如参与商。
今夕复何夕，共此灯烛光。
少壮能几时，鬓发各已苍。
访旧半为鬼，惊呼热中肠。
焉知二十载，重上君子堂。
昔别君未婚，儿女忽成行。
怡然敬父执，问我来何方。
问答乃未已，儿女罗酒浆。
夜雨翦春韭，新炊间黄粱。
称会面难，一举累十觞。
十觞亦不醉，感子故意长。
明日隔山岳，世事两茫茫。
+++杜甫
++++苦雨奉寄陇西公兼呈王征士
今秋乃淫雨，仲月来寒风。
群木水光下，万象云气中。
所思碍行潦，九里信不通。
悄悄素浐路，迢迢天汉东。
愿腾六尺马，背若孤征鸿。
划见公子面，超然欢笑同。
奋飞既胡越，局促伤樊笼。
一饭四五起，凭轩心力穷。
嘉蔬没混浊，时菊碎榛丛。
鹰隼亦屈猛，乌鸢何所蒙。
式瞻北邻居，取适南巷翁。
挂席钓川涨，焉知清兴终。
+++杜甫
++++同诸公登慈恩寺塔
高标跨苍天，烈风无时休。
自非旷士怀，登兹翻百忧。
方知象教力，足可追冥搜。
仰穿龙蛇窟，始出枝撑幽。
七星在北户，河汉声西流。
羲和鞭白日，少昊行清秋。
秦山忽破碎，泾渭不可求。
俯视但一气，焉能辨皇州。
回首叫虞舜，苍梧云正愁。
惜哉瑶池饮，日晏昆仑丘。
黄鹄去不息，哀鸣何所投。
君看随阳雁，各有稻粱谋。
+++杜甫
++++示从孙济
（济字应物，官给事中、京兆尹）
平明跨驴出，未知适谁门。
权门多噂𠴲，且复寻诸孙。
诸孙贫无事，宅舍如荒村。
堂前自生竹，堂后自生萱。
萱草秋已死，竹枝霜不蕃。
淘米少汲水，汲多井水浑。
刈葵莫放手，放手伤葵根。
阿翁懒惰久，觉儿行步奔。
所来为宗族，亦不为盘飧。
小人利口实，薄俗难可论。
勿受外嫌猜，同姓古所敦。
+++杜甫
++++九日寄岑参
（参，南阳人）
出门复入门，两脚但如旧。
所向泥活活，思君令人瘦。
沉吟坐西轩，饮食错昏昼。
寸步曲江头，难为一相就。
吁嗟呼苍生，稼穑不可救。
安得诛云师，畴能补天漏。
大明韬日月，旷野号禽兽。
君子强逶迤，小人困驰骤。
维南有崇山，恐与川浸溜。
是节东篱菊，纷披为谁秀。
岑生多新诗，性亦嗜醇酎。
采采黄金花，何由满衣袖。
+++杜甫
++++送孔巢父谢病归游江东，兼呈李白
巢父掉头不肯住，东将入海随烟雾。
诗卷长留天地间，钓竿欲拂珊瑚树。
深山大泽龙蛇远，春寒野阴风景暮。
蓬莱织女回云车，指点虚无是征路。
自是君身有仙骨，世人那得知其故。
惜君只欲苦死留，富贵何如草头露。
蔡侯静者意有馀，清夜置酒临前除。
罢琴惆怅月照席，几岁寄我空中书。
南寻禹穴见李白，道甫问信今何如。
+++杜甫
++++饮中八仙歌
知章骑马似乘船，眼花落井水底眠。
汝阳三斗始朝天，道逢麹车口流涎，恨不移封向酒泉。
左相日兴费万钱，饮如长鲸吸百川，衔杯乐圣称世贤。
宗之潇洒美少年，举觞白眼望青天，皎如玉树临风前。
苏晋长斋绣佛前，醉中往往爱逃禅。
李白一斗诗百篇，长安市上酒家眠。
天子呼来不上船，自称臣是酒中仙。
张旭三杯草圣传，脱帽露顶王公前，挥毫落纸如云烟。
焦遂五斗方卓然，高谈雄辨惊四筵。
+++杜甫
++++曲江三章，章五句
曲江萧条秋气高，菱荷枯折随风涛，游子空嗟垂二毛。
白石素沙亦相荡，哀鸿独叫求其曹。
即事非今亦非古，长歌激越梢林莽，比屋豪华固难数。
吾人甘作心似灰，弟侄何伤泪如雨。
自断此生休问天，杜曲幸有桑麻田，故将移住南山边。
短衣匹马随李广，看射猛虎终残年。
+++杜甫
++++丽人行
三月三日天气新，长安水边多丽人。
态浓意远淑且真，肌理细腻骨肉匀。
绣罗衣裳照暮春，蹙金孔雀银麒麟。
头上何所有，翠微㔩叶垂鬓唇。
背后何所见，珠压腰衱稳称身。
就中云幕椒房亲，赐名大国虢与秦。
紫驼之峰出翠釜，水精之盘行素鳞。
犀箸厌饫久未下，銮刀缕切空纷纶。
黄门飞鞚不动尘，御厨络绎送八珍。
箫鼓哀吟感鬼神，宾从杂遝实要津。
后来鞍马何逡巡，当轩下马入锦茵。
杨花雪落覆白蘋，青鸟飞去衔红巾。
炙手可热势绝伦，慎莫近前丞相嗔。
+++杜甫
++++乐游园歌
乐游古园崒森爽，烟绵碧草萋萋长。
公子华筵势最高，秦川对酒平如掌。
长生木瓢示真率，更调鞍马狂欢赏。
青春波浪芙蓉园，白日雷霆夹城仗。
阊阖晴开昳荡荡，曲江翠幕排银榜。
拂水低徊舞袖翻，缘云清切歌声上。
却忆年年人醉时，只今未醉已先悲。
数茎白发那抛得，百罚深杯亦不辞。
圣朝亦知贱士丑，一物自荷皇天慈。
此身饮罢无归处，独立苍茫自咏诗。
+++杜甫
++++渼陂行
（陂在鄠县西五里，周一十四里）
岑参兄弟皆好奇，携我远来游渼陂。
天地黤惨忽异色，波涛万顷堆琉璃。
琉璃汗漫泛舟入，事殊兴极忧思集。
鼍作鲸吞不复知，恶风白浪何嗟及。
锦帆相为开，舟子喜甚无氛埃。
凫鹥散乱棹讴发，丝管啁啾空翠来。
沈竿续蔓深莫测，菱叶荷花静如拭。
宛在中流渤澥清，下归无极终南黑。
半陂已南纯浸山，动影袅窕冲融间。
船舷暝戛云际寺，水面月出蓝田关。
此时骊龙亦吐珠，冯夷击鼓群龙趋。
湘妃汉女出歌舞，金支翠旗光有无。
咫尺但愁雷雨至，苍茫不晓神灵意。
少壮几时奈老何，向来哀乐何其多。

+++杜甫
++++渼陂西南台
高台面苍陂，六月风日冷。
蒹葭离披去，天水相与永。
怀新目似击，接要心已领。
仿像识鲛人，空蒙辨鱼艇。
错磨终南翠，颠倒白阁影。
崷崒增光辉，乘陵惜俄顷。
劳生愧严郑，外物慕张邴。
世复轻骅骝，吾甘杂蛙黾。
知归俗可忽，取适事莫并。
身退岂待官，老来苦便静。
况资菱芡足，庶结茅茨迥。
从此具扁舟，弥年逐清景。
+++杜甫
++++戏简郑广文虔，兼呈苏司业源明
广文到官舍，系马堂阶下。
醉则骑马归，颇遭官长骂。
才名四十年，坐客寒无毡。
赖有苏司业，时时与酒钱。
+++杜甫
++++夏日李公见访
远林暑气薄，公子过我游。
贫居类村坞，僻近城南楼。
旁舍颇淳朴，所愿亦易求。
隔屋唤西家，借问有酒不。
墙头过浊醪，展席俯长流。
清风左右至，客意已惊秋。
巢多众鸟斗，叶密鸣蝉稠。
苦道此物聒，孰谓吾庐幽。
水花晚色静，庶足充淹留。
预恐尊中尽，更起为君谋。
+++杜甫
++++奉同郭给事汤东灵湫作
（骊山温汤之东有龙湫）
东山气鸿濛，宫殿居上头。
君来必十月，树羽临九州。
阴火煮玉泉，喷薄涨岩幽。
有时浴赤日，光抱空中楼。
阆风入辙迹，旷原延冥搜。
沸天万乘动，观水百丈湫。
幽灵斯可佳，王命官属休。
初闻龙用壮，擘石摧林丘。
中夜窟宅改，移因风雨秋。
倒悬瑶池影，屈注苍江流。
味如甘露浆，挥弄滑且柔。
翠旗澹偃蹇，云车纷少留。
箫鼓荡四溟，异香泱漭浮。
鲛人献微绡，曾祝沈豪牛。
百祥奔盛明，古先莫能俦。
坡陀金虾蟆，出见盖有由。
至尊顾之笑，王母不肯收。
复归虚无底，化作长黄虬。
飘飘青琐郎，文彩珊瑚钩。
浩歌渌水曲，清绝听者愁。
+++杜甫
++++夜听许十损诵诗爱而有作
许生五台宾，业白出石壁。
余亦师粲可，身犹缚禅寂。
何阶子方便，谬引为匹敌。
离索晚相逢，包蒙欣有击。
诵诗浑游衍，四座皆辟易。
应手看捶钩，清心听鸣镝。
精微穿溟涬，飞动摧霹雳。
陶谢不枝梧，风骚共推激。
紫燕自超诣，翠驳谁剪剔。
君意人莫知，人间夜寥阒。
+++杜甫
++++桥陵诗三十韵，因呈县内诸官
先帝昔晏驾，兹山朝百灵。
崇冈拥象设，沃野开天庭。
即事壮重险，论功超五丁。
坡陀因厚地，却略罗峻屏。
云阙虚冉冉，风松肃泠泠。
石门霜露白，玉殿莓苔青。
宫女晚知曙，祠官朝见星。
空梁簇画戟，阴井敲铜瓶。
中使日夜继，惟王心不宁。
岂徒恤备享，尚谓求无形。
孝理敦国政，神凝推道经。
瑞芝产庙柱，好鸟鸣岩扃。
高岳前嵂崒，洪河左滢濙。
金城蓄峻址，沙苑交回汀。
永与奥区固，川原纷眇冥。
居然赤县立，台榭争岧亭。
官属果称是，声华真可听。
王刘美竹润，裴李春兰馨。
郑氏才振古，啖侯笔不停。
遣辞必中律，利物常发硎。
绮绣相展转，琳琅愈青荧。
侧闻鲁恭化，秉德崔瑗铭。
太史候凫影，王乔随鹤翎。
朝仪限霄汉，容思回林坰。
轗轲辞下杜，飘飖陵浊泾。
诸生旧短褐，旅泛一浮萍。
荒岁儿女瘦，暮途涕泗零。
念老马，廨署容秋萤。
流寓理岂惬，穷愁醉未醒。
何当摆俗累，浩荡乘沧溟。
+++杜甫
++++沙苑行
君不见左辅白沙如白水，缭以周墙百馀里。
龙媒昔是渥洼生，汗血今称献于此。
苑中騋牝三千匹，丰草青青寒不死。
食之豪健西域无，每岁攻驹冠边鄙。
王有虎臣司苑门，入门天厩皆云屯。
骕骦一骨独当御，春秋二时归至尊。
至尊内外马盈亿，伏枥在坰空大存。
逸群绝足信殊杰，倜傥权奇难具论。
累累塠阜藏奔突，往往坡陀纵超越。
角壮翻同麋鹿游，浮深簸荡鼋鼍窟。
泉出巨鱼长比人，丹砂作尾黄金鳞。
岂知异物同精气，虽未成龙亦有神。

+++杜甫
++++骢马行
邓公马癖人共知，初得花骢大宛种。
夙昔传闻思一见，牵来左右神皆竦。
雄姿逸态何崷崒，顾影骄嘶自矜宠。
隅目青荧夹镜悬，肉骏碨礌连钱动。
朝来久试华轩下，未觉千金满高价。
赤汗微生白雪毛，银鞍却覆香罗帕。
卿家旧赐公取之，天厩真龙此其亚。
昼洗须腾泾渭深，朝趋可刷幽并夜。
吾闻良骥老始成，此马数年人更惊。
岂有四蹄疾于鸟，不与八骏俱先鸣。
时俗造次那得致，云雾晦冥方降精。
近闻下诏喧都邑，肯使骐驎地上行。
+++杜甫
++++去矣行
君不见鞲上鹰，一饱则飞掣。
焉能作堂上燕，衔泥附炎热。
野人旷荡无靦颜，岂可久在王侯间。
未试囊中餐玉法，明朝且入蓝田山。
+++杜甫
++++自京赴奉先县咏怀五百字
杜陵有布衣，老大意转拙。
许身一何愚，窃比稷与契。
居然成濩落，白首甘契阔。
盖棺事则已，此志常觊豁。
穷年忧黎元，叹息肠内热。
取笑同学翁，浩歌弥激烈。
非无江海志，萧洒送日月。
生逢尧舜君，不忍便永诀。
当今廊庙具，构厦岂云缺。
葵藿倾太阳，物性固莫夺。
顾惟蝼蚁辈，但自求其穴。
胡为慕大鲸，辄拟偃溟渤。
以兹悟生理，独耻事干谒。
兀兀遂至今，忍为尘埃没。
终愧巢与由，未能易其节。
沈饮聊自适，放歌颇愁绝。
岁暮百草零，疾风高冈裂。
天衢阴峥嵘，客子中夜发。
霜严衣带断，指直不得结。
凌晨过骊山，御榻在嵽嵲。
蚩尤塞寒空，蹴蹋崖谷滑。
瑶池气郁律，羽林相摩戛。
君臣留欢娱，乐动殷樛嶱。
赐浴皆长缨，与宴非短褐。
彤庭所分帛，本自寒女出。
鞭挞其夫家，聚敛贡城阙。
圣人筐篚恩，实欲邦国活。
臣如忽至理，君岂弃此物。
多士盈朝廷，仁者宜战栗。
况闻内金盘，尽在卫霍室。
中堂舞神仙，烟雾散玉质。
暖客貂鼠裘，悲管逐清瑟。
劝客驼蹄羹，霜橙压香橘。
朱门酒肉臭，路有冻死骨。
荣枯咫尺异，惆怅难再述。
北辕就泾渭，官渡又改辙。
群冰从西下，极目高崒兀。
疑是崆峒来，恐触天柱折。
河梁幸未坼，枝撑声窸窣。
行旅相攀援，川广不可越。
老妻寄异县，十口隔风雪。
谁能久不顾，庶往共饥渴。
入门闻号咷，幼子饥已卒。
吾宁舍一哀，里巷亦呜咽。
所愧为人父，无食致夭折。
岂知秋未登，贫窭有仓卒。
生常免租税，名不隶征伐。
抚迹犹酸辛，平人固骚屑。
默思失业徒，因念远戍卒。
忧端齐终南，澒洞不可掇。
+++杜甫
++++奉先刘少府新画山水障歌
堂上不合生枫树，怪底江山起烟雾。
闻君扫却赤县图，乘兴遣画沧洲趣。
画师亦无数，好手不可遇。
对此融心神。
君重毫素。
岂但祁岳与郑虔，笔迹远过杨契丹。
得非悬圃裂，无乃潇湘翻。
悄然坐我天姥下，耳边已似闻清猿。
反思前夜风雨急，乃是蒲城鬼神入。
元气淋漓障犹湿，真宰上诉天应泣。
野亭春还杂花远，渔翁暝蹋孤舟立。
沧浪水深青溟阔，欹岸侧岛秋毫末。
不见湘妃鼓瑟时，至今斑竹临江活。
刘侯天机精，爱画入骨髓。
自有两儿郎，挥洒亦莫比。
大儿聪明到，能添老树巅崖里。
小儿心孔开。
貌得山僧及童子。
若耶溪，云门寺。
吾独胡为在泥滓，青鞋布袜从此始。
+++杜甫
++++白水县崔少府十九翁高斋三十韵
客从南县来，浩荡无与适。
旅食白日长，况当朱炎赫。
高斋坐林杪，信宿游衍阒。
清晨陪跻攀，傲睨俯峭壁。
崇冈相枕带，旷野怀咫尺。
始知贤主人，赠此遣愁寂。
危阶根青冥，曾冰生淅沥。
上有无心云，下有欲落石。
泉声闻复急，动静随所击。
鸟呼藏其身，有似惧弹射。
吏隐道性情，兹焉其窟宅。
白水见舅氏，诸翁乃仙伯。
杖藜长松阴，作尉穷谷僻。
为我炊雕胡，逍遥展良觌。
坐久风颇愁，晚来山更碧。
相对十丈蛟，欻翻盘涡坼。
何得空里雷，殷殷寻地脉。
烟氛蔼崷崒，魍魉森惨戚。
昆仑崆峒颠，回首如不隔。
前轩颓反照，巉绝华岳赤。
兵气涨林峦，川光杂锋镝。
是相公军，铁马云雾积。
玉觞淡无味，胡羯岂强敌。
长歌激屋梁，泪下流衽席。
人生半哀乐，天地有顺逆。
慨彼万国夫，休明备征狄。
猛将纷填委，庙谋蓄长策。
东郊何时开，带甲且来释。
欲告清宴罢，难拒幽明迫。
三叹酒食旁，何由似平昔。
+++杜甫
++++三川观水涨二十韵
我经华原来，不复见平陆。
北上唯土山，连山走穷谷。
火云无时出，飞电常在目。
自多穷岫雨，行潦相豗蹙。
蓊匌川气黄，群流会空曲。
清晨望高浪，忽谓阴崖踣。
恐泥窜蛟龙，登危聚麋鹿。
枯查卷拔树，礧磈共充塞。
声吹鬼神下，势阅人代速。
不有万穴归，何以尊四渎。
及观泉源涨，反惧江海覆。
漂沙坼岸去，漱壑松柏秃。
乘陵破山门，回斡裂地轴。
交洛赴洪河，及关岂信宿。
应沈数州没，如听万室哭。
秽浊殊未清，风涛怒犹蓄。
何时通舟车，阴气不黪黩。
浮生有荡汩，吾道正羁束。
人寰难容身，石壁滑侧足。
云雷此不已，艰险路更跼。
普天无川梁，欲济愿水缩。
因悲中林士，未脱众鱼腹。
举头向苍天，安得骑鸿鹄。
+++杜甫
++++悲陈陶
孟冬十郡良家子，血作陈陶泽中水。
野旷天清无战声，四万义军同日死。
群胡归来血洗箭，仍唱胡歌饮都市。
都人回面向北啼，日夜更望官军至。
+++杜甫
++++悲青坂
我军青坂在东门，天寒饮马太白窟。
黄头奚儿日向西，数骑弯弓敢驰突。
山雪河冰野萧瑟，青是烽烟白人骨。
焉得附书与我军，忍待明年莫仓卒。
+++杜甫
++++哀江头
少陵野老吞声哭，春日潜行曲江曲。
江头宫殿锁千门，细柳新蒲为谁绿。
忆昔霓旌下南苑，苑中万物生颜色。
昭阳殿里第一人，同辇随君侍君侧。
辇前才人带弓箭，白马嚼啮黄金勒。
翻身向天仰射云，一箭正坠双飞翼。
明眸皓齿今何在，血污游魂归不得。
清渭东流剑阁深，去住彼此无消息。
生有情泪沾臆，江水江花岂终极。
黄昏胡骑尘满城，欲往城南忘南北。
+++杜甫
++++哀王孙
长安城头头白乌，夜飞延秋门上呼。
又向人家啄大屋，屋底达官走避胡。
金鞭断折九马死。
骨肉不待同驰驱。
腰下宝玦青珊瑚，可怜王孙泣路隅。
问之不肯道姓名，但道困苦乞为奴。
已经百日窜荆棘，身上无有完肌肤。
高帝子孙尽隆准，龙种自与常人殊。
豺狼在邑龙在野。
王孙善保千金躯。
不敢长语临交衢，且为王孙立斯须。
昨夜东风吹血腥，东来橐驼满旧都。
朔方健儿好身手，昔何勇锐今何愚。
窃闻天子已传位，圣德北服南单于。
花门剺面请雪耻，慎勿出口他人狙。
哀哉王孙慎勿疏，五陵佳气无时无。

+++杜甫
++++大云寺赞公房四首
心在水精域，衣沾春雨时。
洞门尽徐步，深院果幽期。
到扉开复闭，撞钟斋及兹。
醍醐长发性，饮食过扶衰。
把臂有多日，开怀无愧辞。
黄鹂度结构，紫鸽下罘罳。
愚意会所适，花边行自迟。
汤休起我病，微笑索题诗。
细软青丝履，光明白氎巾。
深藏供老宿，取用及吾身。
自顾转无趣，交情何尚新。
道林才不世，惠远德过人。
雨泻暮檐竹，风吹青井芹。
天阴对图画，最觉润龙鳞。
灯影照无睡，心清闻妙香。
夜深殿突兀，风动金锒铛。
天黑闭春院，地清栖暗芳。
玉绳回断绝，铁凤森翱翔。
梵放时出寺，钟残仍殷床。
明朝在沃野，苦见尘沙黄。
童儿汲井华，惯捷瓶上手。
沾洒不濡地，扫除似无帚。
明霞烂复阁，霁雾搴高牖。
侧塞被径花，飘飖委墀柳。
艰难世事迫，隐遁佳期后。
晤语契深心，那能总箝口。
奉辞还杖策，暂别终回首。
泱泱泥污人，听听国多狗。
既未免羁绊，时来憩奔走。
近公如白雪，执热烦何有。

++上卷二百一十七
  
+++杜甫
++++苏端、薛复筵简薛华醉歌
文章有神交有道，端复得之名誉早。
爱客满堂尽豪翰，开筵上日思芳草。
安得健步移远梅，乱插繁花向晴昊。
千里犹残旧冰雪，百壶且试开怀抱。
垂老恶闻战鼓悲，急觞为缓忧心捣。
少年努力纵谈笑，看我形容已枯槁。
坐中薛华善醉歌，歌辞自作风格老。
近来海内为长句，汝与山东李白好。
何刘沈谢力未工，才兼鲍昭愁绝倒。
诸生颇尽新知乐，万事终伤不自保。
气酣日落西风来，愿吹野水添金杯。
如渑之酒常快意，亦知穷愁安在哉。
忽忆雨时秋井塌，古人白骨生青苔，如何不饮令心哀。
+++杜甫
++++晦日寻崔戢、李封
朝光入瓮牖，尸寝惊敝裘。
起行视天宇，春气渐和柔。
兴来不暇懒，今晨梳我头。
出门无所待，徒步觉自由。
杖藜复恣意，免值公与侯。
晚定崔李交，会心真罕俦。
每过得酒倾，二宅可淹留。
喜结仁里欢，况因令节求。
李生园欲荒，旧竹颇修修。
引客看扫除，随时成献酬。
崔侯初筵色，已畏空尊愁。
未知天下士，至性有此不。
草牙既青出，蜂声亦暖游。
思见农器陈，何当甲兵休。
上古葛天民，不贻黄屋忧。
至今阮籍等，熟醉为身谋。
威凤高其翔，长鲸吞九洲。
地轴为之翻，百川皆乱流。
当歌欲一放，泪下恐莫收。
浊醪有妙理，庶用慰沈浮。
+++杜甫
++++雨过苏端
（端置酒）
鸡鸣风雨交，久旱云亦好。
杖藜入春泥，无食起我早。
诸家忆所历，一饭迹便扫。
苏侯得数过，欢喜每倾倒。
也复可怜人，呼儿具梨枣。
浊醪必在眼，尽醉摅怀抱。
红稠屋角花，碧委墙隅草。
亲宾纵谈谑，喧闹畏衰老。
况蒙霈泽垂，粮粒或自保。
妻孥隔军垒，拨弃不拟道。
+++杜甫
++++喜晴
（一作喜雨）
皇天久不雨，既雨晴亦佳。
出郭眺西郊，肃肃春增华。
青荧陵陂麦，窈窕桃李花。
春夏各有实，我饥岂无涯。
干戈虽横放，惨澹斗龙蛇。
甘泽不犹愈，且耕今未赊。
丈夫则带甲，妇女终在家。
力难及黍稷，得种菜与麻。
千载商山芝，往者东门瓜。
其人骨已朽，此道谁疵瑕。
英贤遇轗轲，远引蟠泥沙。
顾惭昧所适，回首白日斜。
汉阴有鹿门，沧海有灵查。
焉能学众口，咄咄空咨嗟。
+++杜甫
++++送率府程录事还乡
鄙夫行衰谢，抱病昏妄集。
常时往还人，记一不识十。
程侯晚相遇，与语才杰立。
熏然耳目开，颇觉聪明入。
千载得鲍叔，末契有所及。
意钟老柏青，义动修蛇蛰。
若人可数见，慰我垂白泣。
告别无淹晷，百忧复相袭。
内愧突不黔，庶羞以赒给。
素丝挈长鱼，碧酒随玉粒。
途穷见交态，世梗悲路涩。
东风吹春冰，泱莽后土湿。
念君惜羽翮，既饱更思戢。
莫作翻云鹘，闻呼向禽急。
+++杜甫
++++述怀一首
（此已下自贼中窜归凤翔作）
去年潼关破，妻子隔绝久。
今夏草木长，脱身得西走。
麻鞋见天子，衣袖露两肘。
朝廷愍生还，亲故伤老丑。
涕泪授拾遗，流离主恩厚。
柴门虽得去，未忍即开口。
寄书问三川，不知家在否。
比闻同罹祸，杀戮到鸡狗。
山中漏茅屋，谁复依户牖。
摧颓苍松根，地冷骨未朽。
几人全性命，尽室岂相偶。
嶔岑猛虎场，郁结回我首。
自寄一封书，今已十月后。
反畏消息来，寸心亦何有。
汉运初中兴，生平老耽酒。
沉思欢会处，恐作穷独叟。
+++杜甫
++++送长孙九侍御赴武威判官
骢马新凿蹄，银鞍被来好。
绣衣黄白郎，骑向交河道。
问君适万里，取别何草草。
天子忧凉州，严程到须早。
去秋群胡反，不得无电扫。
此行收遗甿，风俗方再造。
族父领元戎，名声国中老。
夺我同官良，飘摇按城堡。
使我不能餐，令我恶怀抱。
若人才思阔，溟涨浸绝岛。
尊前失诗流，塞上得国宝。
皇天悲送远，云雨白浩浩。
东郊尚烽火，朝野色枯槁。
西极柱亦倾，如何正穹昊。
+++杜甫
++++送樊二十三侍御赴汉中判官
威弧不能弦，自尔无宁岁。
川谷血横流，豺狼沸相噬。
天子从北来，长驱振凋敝。
顿兵岐梁下，却跨沙漠裔。
二京陷未收，四极我得制。
萧索汉水清，缅通淮湖税。
使者纷星散，王纲尚旒缀。
南伯从事贤，君行立谈际。
生知七曜历，手画三军势。
冰雪净聪明，雷霆走精锐。
幕府辍谏官，朝廷无此例。
至尊方旰食，仗尔布嘉惠。
补阙暮征入，柱史晨征憩。
正当艰难时，实藉长久计。
回风吹独树，白日照执袂。
恸哭苍烟根，山门万重闭。
居人莽牢落，游子方迢递。
裴回悲生离，局促老一世。
陶唐歌遗民，后汉更列帝。
恨无匡复姿，聊欲从此逝。
+++杜甫
++++送从弟亚赴安西判官
南风作秋声，杀气薄炎炽。
盛夏鹰隼击，时危异人至。
令弟草中来，苍然请论事。
诏书引上殿，奋舌动天意。
兵法五十家，尔腹为箧笥。
应对如转丸，疏通略文字。
经纶皆新语，足以正神器。
宗庙尚为灰，君臣俱下泪。
崆峒地无轴，青海天轩轾。
西极最疮痍，连山暗烽燧。
帝曰大布衣，藉卿佐元帅。
坐看清流沙，所以子奉使。
归当再前席，适远非历试。
须存武威郡，为画长久利。
孤峰石戴驿，快马金缠辔。
黄羊饫不膻，芦酒多还醉。
踊跃常人情，惨澹苦士志。
安边敌何有，反正计始遂。
吾闻驾鼓车，不合用骐骥。
龙吟回其头，夹辅待所致。
+++杜甫
++++送韦十六评事充同谷郡防御判官
昔没贼中时，潜与子同游。
今归行在所，王事有去留。
逼侧兵马间，主忧急良筹。
子虽躯干小，老气横九州。
挺身艰难际，张目视寇雠。
朝廷壮其节，奉诏令参谋。
銮舆驻凤翔，同谷为咽喉。
西扼弱水道，南镇枹罕陬。
此邦承平日，剽劫吏所羞。
况乃胡未灭，控带莽悠悠。
府中韦使君，道足示怀柔。
令侄才俊茂，二美又何求。
受词太白脚，走马仇池头。
色沙土裂，积阴雪云稠。
羌父豪猪靴，羌儿青兕裘。
吹角向月窟，苍山旌旆愁。
鸟惊出死树，龙怒拔老湫。
来无人境，今代横戈矛。
伤哉文儒士，愤激驰林丘。
中原正格斗，后会何缘由。
百年赋命定，岂料沉与浮。
且复恋良友，握手步道周。
论兵远壑净，亦可纵冥搜。
题诗得秀句，札翰时相投。
+++杜甫
++++塞芦子
（芦子关属夏州，北去塞门镇一十八里）
五城何迢迢，迢迢隔河水。
边兵尽东征，城内空荆杞。
思明割怀卫，秀岩西未已。
回略大荒来，崤函盖虚尔。
延州秦北户，关防犹可倚。
焉得一万人，疾驱塞芦子。
岐有薛大夫，旁制山贼起。
近闻昆戎徒，为退三百里。
芦关扼两寇，深意实在此。
谁能叫帝阍，胡行速如鬼。
+++杜甫
++++彭衙行
（郃阳县西北有彭衙城）
忆昔避贼初，北走经险艰。
夜深彭衙道，月照白水山。
尽室久徒步，逢人多厚颜。
参差谷鸟吟，不见游子还。
痴女饥咬我，啼畏虎狼闻。
怀中掩其口，反侧声愈嗔。
小儿强解事，故索苦李餐。
一旬半雷雨，泥泞相牵攀。
既无御雨备，径滑衣又寒。
有时经契阔，竟日数里间。
野果充糇粮，卑枝成屋椽。
早行石上水，暮宿天边烟。
少留周家洼，欲出芦子关。
故人有孙宰，高义薄曾云。
延客已曛黑，张灯启重门。
暖汤濯我足，翦纸招我魂。
从此出妻孥，相视涕阑干。
众雏烂熳睡，唤起沾盘餐。
誓将与夫子，永结为弟昆。
遂空所坐堂，安居奉我欢。
谁肯艰难际，豁达露心肝。
别来岁月周，胡羯仍构患。
何当有翅翎，飞去堕尔前。
+++杜甫
++++北征
皇帝二载秋，闰八月初吉。
杜子将北征，苍茫问家室。
维时遭艰虞，朝野少暇日。
顾惭恩私被，诏许归蓬荜。
拜辞诣阙下，怵惕久未出。
虽乏谏诤姿，恐君有遗失。
君诚中兴主，经纬固密勿。
东胡反未已，臣甫愤所切。
挥涕恋行在，道途犹恍惚。
乾坤含疮痍，忧虞何时毕。
靡靡逾阡陌，人烟眇萧瑟。
所遇多被伤，呻吟更流血。
回首凤翔县，旌旗晚明灭。
前登寒山重，屡得饮马窟。
邠郊入地底，泾水中荡潏。
猛虎立我前，苍崖吼时裂。
菊垂今秋花，石戴古车辙。
青云动高兴，幽事亦可悦。
山果多琐细，罗生杂橡栗。
或红如丹砂，或黑如点漆。
雨露之所濡，甘苦齐结实。
缅思桃源内，益叹身世拙。
坡陀望鄜畤，岩谷互出没。
我行已水滨，我仆犹木末。
鸱鸟鸣黄桑，野鼠拱乱穴。
夜深经战场，寒月照白骨。
潼关百万师，往者散何卒。
遂令半秦民，残害为异物。
况我堕胡尘，及归尽华发。
经年至茅屋，妻子衣百结。
恸哭松声回，悲泉共幽咽。
平生所娇儿，颜色白胜雪。
见耶背面啼，垢腻脚不袜。
床前两小女，补绽才过膝。
海图坼波涛，旧绣移曲折。
天吴及紫凤，颠倒在裋褐。
老夫情怀恶，呕泄卧数日。
那无囊中帛，救汝寒凛栗。
粉黛亦解苞，衾裯稍罗列。
瘦妻面复光，痴女头自栉。
学母无不为，晓妆随手抹。
移时施朱铅，狼藉画眉阔。
生还对童稚，似欲忘饥渴。
问事竞挽须，谁能即嗔喝。
翻思在贼愁，甘受杂乱聒。
新归且慰意，生理焉能说。
至尊尚蒙尘，几日休练卒。
仰观天色改，坐觉祆气豁。
阴风西北来，惨澹随回鹘。
其王愿助顺，其俗善驰突。
送兵五千人，驱马一万匹。
此辈少为贵，四方服勇决。
所用皆鹰腾，破敌过箭疾。
圣心颇虚伫，时议气欲夺。
伊洛指掌收，西京不足拔。
官军请深入，蓄锐何俱发。
此举开青徐，旋瞻略恒碣。
昊天积霜露，正气有肃杀。
祸转亡胡岁，势成擒胡月。
胡命其能久，皇纲未宜绝。
忆昨狼狈初，事与古先别。
奸臣竟菹醢，同恶随荡析。
不闻夏殷衰，中自诛褒妲。
周汉获再兴，宣光果明哲。
桓桓陈将军，仗钺奋忠烈。
微尔人尽非，于今国犹活。
凄凉大同殿，寂寞白兽闼。
都人望翠华，佳气向金阙。
园陵固有神，扫洒数不缺。
煌煌太宗业，树立甚宏达。
+++杜甫
++++得舍弟消息
风吹紫荆树，色与春庭暮。
花落辞故枝，风回返无处。
骨肉恩书重，漂泊难相遇。
犹有泪成河，经天复东注。
+++杜甫
++++徒步归行
明公壮年值时危，经济实藉英雄姿。
国之社稷今若是，武定祸乱非公谁。
凤翔千官且饱饭，衣马不复能轻肥。
青袍朝士最困者，白头拾遗徒步归。
生交契无老少，论交何必先同调。
妻子山中哭向天，须公枥上追风骠。
+++杜甫
++++玉华宫
溪回松风长，苍鼠窜古瓦。
不知何王殿，遗构绝壁下。
阴房鬼火青，坏道哀湍泻。
万籁真笙竽，秋色正萧洒。
美人为黄土，况乃粉黛假。
当时侍金舆，故物独石马。
忧来藉草坐，浩歌泪盈把。
冉冉征途间，谁是长年者。
+++杜甫
++++九成宫
苍山入百里，崖断如杵臼。
曾宫凭风回，岌嶪土囊口。
立神扶栋梁，凿翠开户牖。
其阳产灵芝，其阴宿牛斗。
纷披长松倒，揭𡿗怪石走。
哀猿啼一声，客泪迸林薮。
荒哉隋家帝，制此今颓朽。
向使国不亡，焉为巨唐有。
虽无新增修，尚置官居守。
巡非瑶水远，迹是雕墙后。
我行属时危，仰望嗟叹久。
天王守太白，驻马更搔首。
+++杜甫
++++羌村
峥嵘赤云西，日脚下平地。
柴门鸟雀噪，归客千里至。
妻孥怪我在，惊定还拭泪。
世乱遭飘荡，生还偶然遂。
邻人满墙头，感叹亦歔欷。
夜阑更秉烛，相对如梦寐。
晚岁迫偷生，还家少欢趣。
娇儿不离膝，畏我复却去。
忆昔好追凉，故绕池边树。
萧萧北风劲，抚事煎百虑。
赖知禾黍收，已觉糟床注。
如今足斟酌，且用慰迟暮。
群鸡正乱叫，客至鸡斗争。
驱鸡上树木，始闻叩柴荆。
父老四五人，问我久远行。
手中各有携，倾榼浊复清。
苦辞酒味薄，黍地无人耕。
兵革既未息，儿童尽东征。
请为父老歌，艰难愧深情。
歌罢仰天叹，四座泪纵横。
+++杜甫
++++逼仄行，赠毕曜
（一作(亻息)(亻息)行，一作赠毕四曜）
逼仄何逼仄，我居巷南子巷北。
可恨邻里间，十日不一见颜色。
自从官马送还官，行路难行涩如棘。
我贫无乘非无足，昔者相过今不得。
实不是爱微躯，又非关足无力。
徒步翻愁官长怒，此心炯炯君应识。
晓来急雨春风颠，睡美不闻钟鼓传。
东家蹇驴许借我，泥滑不敢骑朝天。
已令请急会通籍，男儿信命绝可怜。
焉能终日心拳拳，忆君诵诗神凛然。
辛夷始花亦已落，况我与子非壮年。
街头酒价常苦贵，方外酒徒稀醉眠。
速宜相就饮一斗，恰有三百青铜钱。
+++杜甫
++++送李校书二十六韵
代北有豪鹰，生子毛尽赤。
渥洼骐骥儿，尤异是龙脊。
李舟名父子，清峻流辈伯。
间好少年，不必须白晰。
十五富文史，十八足宾客。
十九授校书，二十声辉赫。
众中每一见，使我潜动魄。
自恐二男儿，辛勤养无益。
乾元元年春，万姓始安宅。
舟也衣彩衣，告我欲远适。
倚门固有望，敛衽就行役。
南登吟白华，已见楚山碧。
蔼蔼咸阳都，冠盖日云积。
何时太夫人，堂上会亲戚。
汝翁草明光，天子正前席。
归期岂烂漫，别意终感激。
顾我蓬屋姿，谬通金闺籍。
小来习性懒，晚节慵转剧。
每愁悔吝作，如觉天地窄。
羡君齿发新，行己能夕惕。
临岐意颇切，对酒不能吃。
回身视绿野，惨澹如荒泽。
老雁春忍饥，哀号待枯麦。
时哉高飞燕，绚练新羽翮。
长云湿褒斜，汉水饶巨石。
无令轩车迟，衰疾悲夙昔。
+++杜甫
++++洗兵马
（收京后作）
中兴诸将收山东，捷书日报清昼同。
河广传闻一苇过，胡危命在破竹中。
祗残邺城不日得，独任朔方无限功。
京师皆骑汗血马，回纥喂肉葡萄宫。
已喜皇威清海岱，常思仙仗过崆峒。
三年笛里关山月，万国兵前草木风。
成王功大心转小，郭相谋深古来少。
司徒清鉴悬明镜，尚书气与秋天杳。
二三豪俊为时出，整顿乾坤济时了。
东走无复忆鲈鱼，南飞觉有安巢鸟。
青春复随冠冕入，紫禁正耐烟花绕。
鹤禁通霄凤辇备，鸡鸣问寝龙楼晓。
攀龙附凤势莫当，天下尽化为侯王。
汝等岂知蒙帝力，时来不得夸身强。
关中既留萧丞相，幕下复用张子房。
张公一生江海客，身长九尺须眉苍。
征起适遇风云会，扶颠始知筹策良。
青袍白马更何有，后汉今周喜再昌。
寸地尺天皆入贡，奇祥异瑞争来送。
不知何国致白环，复道诸山得银瓮。
隐士休歌紫芝曲，词人解撰河清颂。
田家望望惜雨干，布谷处处催春种。
淇上健儿归莫懒，城南思妇愁多梦。
安得壮士挽天河，净洗甲兵长不用。
+++杜甫
++++留花门
北门天骄子，饱肉气勇决。
高秋马肥健，挟矢射汉月。
自古以为患，诗人厌薄伐。
修德使其来，羁縻固不绝。
胡为倾国至，出入暗金阙。
中原有驱除，隐忍用此物。
公主歌黄鹄，君王指白日。
连云屯左辅，百里见积雪。
长戟鸟休飞，哀笳曙幽咽。
田家最恐惧，麦倒桑枝折。
沙苑临清渭，泉香草丰洁。
渡河不用船，千骑常撇烈。
胡尘逾太行，杂种抵京室。
花门既须留，原野转萧瑟。
+++杜甫
++++病后遇王倚饮，赠歌
麟角凤觜世莫识，煎胶续弦奇自见。
尚看王生抱此怀，在于甫也何由羡。
且遇王生慰畴昔，素知贱子甘贫贱。
酷见冻馁不足耻，多病沈年苦无健。
王生怪我颜色恶，答云伏枕艰难遍，疟疠三秋孰可忍，寒热百日相交战。

头白眼暗坐有胝，肉黄皮皱命如线。
惟生哀我未平复，为我力致美肴膳。
遣人向市赊香粳，唤妇出房亲自馔。
长安冬菹酸且绿，金城土酥静如练。
兼求富豪且割鲜，密沽斗酒谐终宴。
故人情义晚谁似，令我手脚轻欲漩。
老马为驹信不虚，当时得意况深眷。
但使残年饱吃饭，只愿无事常相见。

+++杜甫
++++湖城东遇孟云卿，复归刘颢宅宿宴，饮散因为醉歌
疾风吹尘暗河县，行子隔手不相见。
湖城城南一开眼，驻马偶识云卿面。
向非刘颢为地主，懒回鞭辔成高宴。
刘侯叹我携客来，置酒张灯促华馔。
且将款曲终今夕，休语艰难尚酣战。
照室红炉促曙光，萦窗素月垂文练。
天开地裂长安陌，寒尽春生洛阳殿。
岂知驱车复同轨，可惜刻漏随更箭。
生会合不可常，庭树鸡鸣泪如线。
+++杜甫
++++阌乡姜七少府设脍，戏赠长歌
姜侯设脍当严冬，昨日今日皆天风。
河冻未渔不易得，凿冰恐侵河伯宫。
饔人受鱼鲛人手，洗鱼磨刀鱼眼红。
无声细下飞碎雪，有骨已剁觜春葱。
偏劝腹腴愧年少，软炊香饭缘老翁。
落砧何曾白纸湿，放箸未觉金盘空。
新欢便饱姜侯德，清觞异味情屡极。
东归贪路自觉难，欲别上马身无力。
可怜为人好心事，于我见子真颜色。
不恨我衰子贵时，怅望且为今相忆。
+++杜甫
++++戏赠阌乡秦少公短歌
去年行宫当太白，朝回君是同舍客。
同心不减骨肉亲，每语见许文章伯。
今日时清两京道，相逢苦觉人情好。
昨夜邀欢乐更无，多才依旧能潦倒。
+++杜甫
++++李鄠县丈人胡马行
丈人骏马名胡骝，前年避胡过金牛。
回鞭却走见天子，朝饮汉水暮灵州。
自矜胡骝奇绝代，乘出千人万人爱。
一闻说尽急难材，转益愁向驽骀辈。
头上锐耳批秋竹，脚下高蹄削寒玉。
始知神龙别有种，不比俗马空多肉。
洛阳大道时再清，累日喜得俱东行。
凤臆龙鬐未易识，侧身注目长风生。

+++杜甫
++++义鹘
阴崖有苍鹰，养子黑柏颠。
白蛇登其巢，吞噬恣朝餐。
雄飞远求食，雌者鸣辛酸。
力强不可制，黄口无半存。
其父从西归，翻身入长烟。
斯须领健鹘，痛愤寄所宣。
斗上捩孤影，噭哮来九天。
修鳞脱远枝，巨颡坼老拳。
高空得蹭蹬，短草辞蜿蜒。
折尾能一掉，饱肠皆已穿。
生虽灭众雏，死亦垂千年。
物情有报复，快意贵目前。
兹实鸷鸟最，急难心炯然。
功成失所往，用舍何其贤。
近经潏水湄，此事樵夫传。
飘萧觉素发，凛欲冲儒冠。
人生许与分，只在顾盼间。
聊为义鹘行，用激壮士肝。
+++杜甫
++++画鹘行
（一作画雕）
高堂见生鹘，飒爽动秋骨。
初惊无拘挛，何得立突兀。
乃知画师妙，功刮造化窟。
写作神骏姿，充君眼中物。
乌鹊满樛枝，轩然恐其出。
侧脑看青霄，宁为众禽没。
长翮如刀剑，人寰可超越。
乾坤空峥嵘，粉墨且萧瑟。
缅思云沙际，自有烟雾质。
吾今意何伤，顾步独纡郁。
+++杜甫
++++瘦马行
（一作老马）
东郊瘦马使我伤，骨骼硉兀如堵墙。
绊之欲动转欹侧，此岂有意仍腾骧。
细看六印带官字，众道三军遗路旁。
皮干剥落杂泥滓，毛暗萧条连雪霜。
去岁奔波逐馀寇，骅骝不惯不得将。
士卒多骑内厩马，惆怅恐是病乘黄。
当时历块误一蹶，委弃非汝能周防。
见人惨澹若哀诉，失主错莫无晶光。
天寒远放雁为伴，日暮不收乌啄疮。
谁家且养愿终惠，更试明年春草长。
+++杜甫
++++新安吏
客行新安道，喧呼闻点兵。
借问新安吏，县小更无丁。
府帖昨夜下，次选中男行。
中男绝短小，何以守王城。
肥男有母送，瘦男独伶俜。
白水暮东流，青山犹哭声。
莫自使眼枯，收汝泪纵横。
眼枯即见骨，天地终无情。
我军取相州，日夕望其平。
岂意贼难料，归军星散营。
就粮近故垒，练卒依旧京。
掘壕不到水，牧马役亦轻。
况乃王师顺，抚养甚分明。
送行勿泣血，仆射如父兄。
+++杜甫
++++潼关吏
士卒何草草，筑城潼关道。
大城铁不如，小城万丈馀。
借问潼关吏，修关还备胡。
要我下马行，为我指山隅。
连云列战格，飞鸟不能逾。
胡来但自守，岂复忧西都。
丈人视要处，窄狭容单车。
艰难奋长戟，万古用一夫。
哀哉桃林战，百万化为鱼。
请嘱防关将，慎勿学哥舒。
+++杜甫
++++石壕吏
（陕县有石壕镇）
暮投石壕村，有吏夜捉人。
老翁逾墙走，老妇出门看。
吏呼一何怒，妇啼一何苦。
听妇前致词，三男邺城戍。
一男附书至，二男新战死。
存者且偷生，死者长已矣。
室中更无人，惟有乳下孙。
有孙母未去，出入无完裙。
老妪力虽衰，请从吏夜归。
急应河阳役，犹得备晨炊。
夜久语声绝，如闻泣幽咽。
天明登前途，独与老翁别。
+++杜甫
++++新婚别
兔丝附蓬麻，引蔓故不长。
嫁女与征夫，不如弃路旁。
结发为妻子，席不暖君床。
暮婚晨告别，无乃太匆忙。
君行虽不远，守边赴河阳。
妾身未分明，何以拜姑嫜。
父母养我时，日夜令我藏。
生女有所归，鸡狗亦得将。
君今往死地，沈痛迫中肠。
誓欲随君去，形势反苍黄。
勿为新婚念，努力事戎行。
妇人在军中，兵气恐不扬。
自嗟贫家女，久致罗襦裳。
罗襦不复施，对君洗红妆。
仰视百鸟飞，大小必双翔。
事多错迕，与君永相望。
+++杜甫
++++垂老别
四郊未宁静，垂老不得安。
子孙阵亡尽，焉用身独完。
投杖出门去，同行为辛酸。
幸有牙齿存，所悲骨髓干。
男儿既介胄，长揖别上官。
老妻卧路啼，岁暮衣裳单。
孰知是死别，且复伤其寒。
此去必不归，还闻劝加餐。
土门壁甚坚，杏园度亦难。
势异邺城下，纵死时犹宽。
人生有离合，岂择衰老端。
忆昔少壮日，迟回竟长叹。
万国尽征戍，烽火被冈峦。
积尸草木腥，流血川原丹。
何乡为乐土，安敢尚盘桓。
弃绝蓬室居，塌然摧肺肝。
+++杜甫
++++无家别
寂寞天宝后，园庐但蒿藜。
我里百馀家，世乱各东西。
存者无消息，死者为尘泥。
贱子因阵败，归来寻旧蹊。
人行见空巷，日瘦气惨凄。
但对狐与狸，竖毛怒我啼。
四邻何所有，一二老寡妻。
宿鸟恋本枝，安辞且穷栖。
方春独荷锄，日暮还灌畦。
县吏知我至，召令习鼓鞞。
虽从本州役，内顾无所携。
近行止一身，远去终转迷。
家乡既荡尽，远近理亦齐。
永痛长病母，五年委沟谿。
生我不得力，终身两酸嘶。
生无家别，何以为烝黎。
+++杜甫
++++夏日叹
夏日出东北，陵天经中街。
朱光彻厚地，郁蒸何由开。
上苍久无雷，无乃号令乖。
雨降不濡物，良田起黄埃。
飞鸟苦热死，池鱼涸其泥。
万人尚流冗，举目唯蒿莱。
至今大河北，化作虎与豺。
浩荡想幽蓟，王师安在哉。
对食不能餐，我心殊未谐。
眇然贞观初，难与数子偕。
+++杜甫
++++夏夜叹
永日不可暮，炎蒸毒我肠。
安得万里风，飘飖吹我裳。
昊天出华月，茂林延疏光。
仲夏苦夜短，开轩纳微凉。
虚明见纤毫，羽虫亦飞扬。
物情无巨细，自适固其常。
念彼荷戈士，穷年守边疆。
何由一洗濯，执热互相望。
竟夕击刁斗，喧声连万方。
青紫虽被体，不如早还乡。
北城悲笳发，鹳鹤号且翔。
况复烦促倦，激烈思时康。
+++杜甫
++++立秋后题
日月不相饶，节序昨夜隔。
玄蝉无停号，秋燕已如客。
平生独往愿，惆怅年半百。
罢官亦由人，何事拘形役。

++上卷二百一十八
  
+++杜甫
++++贻阮隐居
陈留风俗衰，人物世不数。
塞上得阮生，迥继先父祖。
贫知静者性，自益毛发古。
车马入邻家，蓬蒿翳环堵。
清诗近道要，识子用心苦。
寻我草径微，褰裳蹋寒雨。
更议居远村，避喧甘猛虎。
足明箕颍客，荣贵如粪土。
+++杜甫
++++遣兴三首
下马古战场，四顾但茫然。
风悲浮云去，黄叶坠我前。
朽骨穴蝼蚁，又为蔓草缠。
故老行叹息，今人尚开边。
汉虏互胜负，封疆不常全。
安得廉耻将，三军同晏眠。
高秋登塞山，南望马邑州。
降虏东击胡，壮健尽不留。
穹庐莽牢落，上有行云愁。
老弱哭道路，愿闻甲兵休。
邺中事反覆，死人积如丘。
诸将已茅土，载驱谁与谋。
丰年孰云迟，甘泽不在早。
耕田秋雨足，禾黍已映道。
春苗九月交，颜色同日老。
劝汝衡门士，忽悲尚枯槁。
时来展材力，先后无丑好。
但讶鹿皮翁，忘机对芳草。
+++杜甫
++++昔游
昔谒华盖君，深求洞宫脚。
玉棺已上天，白日亦寂寞。
暮升艮岑顶，巾几犹未却。
弟子四五人，入来泪俱落。
余时游名山，发轫在远壑。
良觌违夙愿，含凄向寥廓。
林昏罢幽磬，竟夜伏石阁。
王乔下天坛，微月映皓鹤。
晨溪向虚駃，归径行已昨。
岂辞青鞋胝，怅望金匕药。
东蒙赴旧隐，尚忆同志乐。
休事董先生，于今独萧索。
胡为客关塞，道意久衰薄。
妻子亦何人，丹砂负前诺。
虽悲鬒发变，未忧筋力弱。
扶藜望清秋，有兴入庐霍。
+++杜甫
++++幽人
孤云亦群游，神物有所归。
麟凤在赤霄，何当一来仪。
往与惠荀辈，中年沧洲期。
天高无消息，弃我忽若遗。
内惧非道流，幽人见瑕疵。
洪涛隐语笑，鼓枻蓬莱池。
崔嵬扶桑日，照耀珊瑚枝。
风帆倚翠盖，暮把东皇衣。
咽漱元和津，所思烟霞微。
名未足称，局促商山芝。
五湖复浩荡，岁暮有馀悲。
+++杜甫
++++佳人
绝代有佳人，幽居在空谷。
自云良家子，零落依草木。
关中昔丧败，兄弟遭杀戮。
官高何足论，不得收骨肉。
世情恶衰歇，万事随转烛。
夫婿轻薄儿，新人已如玉。
合昏尚知时，鸳鸯不独宿。
但见新人笑，那闻旧人哭。
在山泉水清，出山泉水浊。
侍婢卖珠回，牵萝补茅屋。
摘花不插发，采柏动盈掬。
天寒翠袖薄，日暮倚修竹。
+++杜甫
++++赤谷西崦人家
跻险不自喧，出郊已清目。
溪回日气暖，径转山田熟。
鸟雀依茅茨，藩篱带松菊。
如行武陵暮，欲问桃花宿。
+++杜甫
++++西枝村寻置草堂地，夜宿赞公土室二首
出郭眄细岑，披榛得微路。
溪行一流水，曲折方屡渡。
赞公汤休徒，好静心迹素。
昨枉霞上作，盛论岩中趣。
怡然共携手，恣意同远步。
扪萝涩先登，陟巘眩反顾。
要求阳冈暖，苦陟阴岭沍。
惆怅老大藤，沈吟屈蟠树。
卜居意未展，杖策回且暮。
层巅馀落日，早蔓已多露。
天寒鸟已归，月出人更静。
土室延白光，松门耿疏影。
跻攀倦日短，语乐寄夜永。
明燃林中薪，暗汲石底井。
大师京国旧，德业天机秉。
从来支许游，兴趣江湖迥。
数奇谪关塞，道广存箕颍。
何知戎马间，复接尘事屏。
幽寻岂一路，远色有诸岭。
晨光稍曚曨，更越西南顶。
+++杜甫
++++寄赞上人
一昨陪锡杖，卜邻南山幽。
年侵腰脚衰，未便阴崖秋。
重冈北面起，竟日阳光留。
茅屋买兼土，斯焉心所求。
近闻西枝西，有谷杉黍稠。
亭午颇和暖，石田又足收。
当期塞雨干，宿昔齿疾瘳。
裴回虎穴上，面势龙泓头。
柴荆具茶茗，径路通林丘。
与子成二老，来往亦风流。
+++杜甫
++++太平寺泉眼
招提凭高冈，疏散连草莽。
出泉枯柳根，汲引岁月古。
石间见海眼，天畔萦水府。
广深丈尺间，宴息敢轻侮。
青白二小蛇，幽姿可时睹。
如丝气或上，烂熳为云雨。
山头到山下，凿井不尽土。
取供十方僧，香美胜牛乳。
北风起寒文，弱藻舒翠缕。
明涵客衣净，细荡林影趣。
何当宅下流，馀润通药圃。
三春湿黄精，一食生毛羽。
+++杜甫
++++梦李白二首
死别已吞声，生别常恻恻。
江南瘴疠地，逐客无消息。
故人入我梦，明我长相忆。
恐非平生魂，路远不可测。
魂来枫叶青，魂返关塞黑。
君今在罗网，何以有羽翼。
落月满屋梁，犹疑照颜色。
水深波浪阔，无使皎龙得。
浮云终日行，游子久不至。
三夜频梦君，情亲见君意。
告归常局促，苦道来不易。
江湖多风波，舟楫恐失坠。
出门搔白首，若负平生志。
冠盖满京华，斯人独憔悴。
孰云网恢恢，将老身反累。
千秋万岁名，寂寞身后事。
+++杜甫
++++有怀台州郑十八司户
（虔）
天台隔三江，风浪无晨暮。
郑公纵得归，老病不识路。
昔如水上鸥，今如罝中兔。
性命由他人，悲辛但狂顾。
山鬼独一脚，蝮蛇长如树。
呼号傍孤城，岁月谁与度。
从来御魑魅，多为才名误。
夫子嵇阮流，更被时俗恶。
海隅微小吏，眼暗发垂素。
黄帽映青袍，非供折腰具。
平生一杯酒，见我故人遇。
相望无所成，乾坤莽回互。
+++杜甫
++++遣兴五首
蛰龙三冬卧，老鹤万里心。
昔时贤俊人，未遇犹视今。
嵇康不得死，孔明有知音。
又如垄底松，用舍在所寻。
大哉霜雪干，岁久为枯林。
昔者庞德公，未曾入州府。
襄阳耆旧间，处士节独苦。
岂无济时策，终竟畏罗罟。
林茂鸟有归，水深鱼知聚。
举家依鹿门，刘表焉得取。
我今日夜忧，诸弟各异方。
不知死与生，何况道路长。
避寇一分散，饥寒永相望。
岂无柴门归，欲出畏虎狼。
仰看云中雁，禽鸟亦有行。
蓬生非无根，漂荡随高风。
天寒落万里，不复归本丛。
客子念故宅，三年门巷空。
怅望但烽火，戎车满关东。
生涯能几何，常在羁旅中。
昔在洛阳时，亲友相追攀。
送客东郊道，遨游宿南山。
烟尘阻长河，树羽成皋间。
回首载酒地，岂无一日还。
丈夫贵壮健，惨戚非朱颜。
+++杜甫
++++遣兴五首
朔风飘胡雁，惨澹带砂砾。
长林何萧萧，秋草萋更碧。
北里富熏天，高楼夜吹笛。
焉知南邻客，九月犹絺绤。
长陵锐头儿，出猎待明发。
騂弓金爪镝，白马蹴微雪。
未知所驰逐，但见暮光灭。
归来悬两狼，门户有旌节。
漆有用而割，膏以明自煎。
兰摧白露下，桂折秋风前。
府中罗旧尹，沙道尚依然。
赫赫萧京兆，今为时所怜。
猛虎凭其威，往往遭急缚。
雷吼徒咆哮，枝撑已在脚。
忽看皮寝处，无复睛闪烁。
有甚于斯，足以劝元恶。
朝逢富家葬，前后皆辉光。
共指亲戚大，缌麻百夫行。
送者各有死，不须羡其强。
君看束练去，亦得归山冈。
+++杜甫
++++遣兴五首
天用莫如龙，有时系扶桑。
顿辔海徒涌，神人身更长。
性命苟不存，英雄徒自强。
吞声勿复道，真宰意茫茫。
地用莫如马，无良复谁记。
此日千里鸣，追风可君意。
君看渥洼种，态与驽骀异。
不杂蹄啮间，逍遥有能事。
陶潜避俗翁，未必能达道。
观其著诗集，颇亦恨枯槁。
达生岂是足，默识盖不早。
有子贤与愚，何其挂怀抱。
贺公雅吴语，在位常清狂。
上疏乞骸骨，黄冠归故乡。
爽气不可致，斯人今则亡。
山阴一茅宇，江海日凄凉。
吾怜孟浩然，裋褐即长夜。
赋诗何必多，往往凌鲍谢。
清江空旧鱼，春雨馀甘蔗。
每望东南云，令人几悲吒。
+++杜甫
++++前出塞九首
戚戚去故里，悠悠赴交河。
公家有程期，亡命婴祸罗。
君已富土境，开边一何多。
弃绝父母恩，吞声行负戈。
出门日已远，不受徒旅欺。
骨肉恩岂断，男儿死无时。
走马脱辔头，手中挑青丝。
捷下万仞冈，俯身试搴旗。
磨刀呜咽水，水赤刃伤手。
欲轻肠断声，心绪乱已久。
丈夫誓许国，愤惋复何有。
功名图骐驎，战骨当速朽。
送徒既有长，远戍亦有身。
生死向前去，不劳吏怒嗔。
路逢相识人，附书与六亲。
哀哉两决绝，不复同苦辛。
迢迢万馀里，领我赴三军。
军中异苦乐，主将宁尽闻。
隔河见胡骑，倏忽数百群。
我始为奴仆，几时树功勋。
挽弓当挽强，用箭当用长。
射人先射马，擒贼先擒王。
杀人亦有限，列国自有疆。
苟能制侵陵，岂在多杀伤。
驱马天雨雪，军行入高山。
径危抱寒石，指落曾冰间。
已去汉月远，何时筑城还。
浮云暮南征，可望不可攀。
单于寇我垒，百里风尘昏。
雄剑四五动，彼军为我奔。
虏其名王归，系颈授辕门。
潜身备行列，一胜何足论。
从军十年馀，能无分寸功。
众人贵苟得，欲语羞雷同。
中原有斗争，况在狄与戎。
丈夫四方志，安可辞固穷。
+++杜甫
++++后出塞五首
男儿生世间，及壮当封侯。
战伐有功业，焉能守旧丘。
召募赴蓟门，军动不可留。
千金买马鞭，百金装刀头。
闾里送我行，亲戚拥道周。
斑白居上列，酒酣进庶羞。
少年别有赠，含笑看吴钩。
朝进东门营，暮上河阳桥。
落日照大旗，马鸣风萧萧。
平沙列万幕，部伍各见招。
中天悬明月，令严夜寂寥。
悲笳数声动，壮士惨不骄。
借问大将谁，恐是霍嫖姚。
古人重守边，今人重高勋。
岂知英雄主，出师亘长云。
六合已一家，四夷且孤军。
遂使貔虎士，奋身勇所闻。
拔剑击大荒，日收胡马群。
誓开玄冥北，持以奉吾君。
献凯日继踵，两蕃静无虞。
渔阳豪侠地，击鼓吹笙竽。
云帆转辽海，粳稻来东吴。
越罗与楚练，照耀舆台躯。
主将位益崇，气骄凌上都。
边人不敢议，议者死路衢。
我本良家子，出师亦多门。
将骄益愁思，身贵不足论。
跃马二十年，恐辜明主恩。
坐见幽州骑，长驱河洛昏。
中夜间道归，故里但空村。
恶名幸脱免，穷老无儿孙。
+++杜甫
++++别赞上人
百川日东流，客去亦不息。
我生苦漂荡，何时有终极。
赞公释门老，放逐来上国。
还为世尘婴，颇带憔悴色。
杨枝晨在手，豆子雨已熟。
是身如浮云，安可限南北。
异县逢旧友，初忻写胸臆。
天长关塞寒，岁暮饥冻逼。
野风吹征衣，欲别向曛黑。
马嘶思故枥，归鸟尽敛翼。
古来聚散地，宿昔长荆棘。
相看俱衰年，出处各努力。
+++杜甫
++++万丈潭
青溪合冥莫，神物有显晦。
龙依积水蟠，窟压万丈内。
跼步凌垠堮，侧身下烟霭。
前临洪涛宽，却立苍石大。
山色一径尽，崖绝两壁对。
削成根虚无，倒影垂澹瀩。
黑如湾澴底，清见光炯碎。
孤云倒来深，飞鸟不在外。
高萝成帷幄，寒木累旌旆。
远川曲通流，嵌窦潜泄濑。
造幽无人境，发兴自我辈。
告归遗恨多，将老斯游最。
闭藏修鳞蛰，出入巨石碍。
何事暑天过，快意风雨会。
+++杜甫
++++两当县吴十侍御江上宅
寒城朝烟澹，山谷落叶赤。
阴风千里来，吹汝江上宅。
鹍鸡号枉渚，日色傍阡陌。
借问持斧翁，几年长沙客。
哀哀失木狖，矫矫避弓翮。
亦知故乡乐，未敢思夙昔。
昔在凤翔都，共通金闺籍。
天子犹蒙尘，东郊暗长戟。
兵家忌间谍，此辈常接迹。
台中领举劾，君必慎剖析。
不忍杀无辜，所以分白黑。
上官权许与，失意见迁斥。
仲尼甘旅人，向子识损益。
朝廷非不知，闭口休叹息。
余时忝诤臣，丹陛实咫尺。
相看受狼狈，至死难塞责。
行迈心多违，出门无与适。
于公负明义，惆怅头更白。
+++杜甫
++++发秦州
（乾元二年自秦州赴同谷县纪行）
我衰更懒拙，生事不自谋。
无食问乐土，无衣思南州。
汉源十月交，天气凉如秋。
草木未黄落，况闻山水幽。
栗亭名更佳，下有良田畴。
充肠多薯蓣，崖蜜亦易求。
密竹复冬笋，清池可方舟。
虽伤旅寓远，庶遂平生游。
此邦俯要冲，实恐人事稠。
应接非本性，登临未销忧。
谿谷无异石，塞田始微收。
岂复慰老夫，惘然难久留。
日色隐孤戍，乌啼满城头。
中宵驱车去，饮马寒塘流。
磊落星月高，苍茫云雾浮。
大哉乾坤内，吾道长悠悠。
+++杜甫
++++赤谷
天寒霜雪繁，游子有所之。
岂但岁月暮，重来未有期。
晨发赤谷亭，险艰方自兹。
乱石无改辙，我车已载脂。
山深苦多风，落日童稚饥。
悄然村墟迥，烟火何由追。
贫病转零落，故乡不可思。
常恐死道路，永为高人嗤。
+++杜甫
++++铁堂峡
（铁堂山在天水县东五里，峡有铁堂庄）
山风吹游子，缥缈乘险绝。
峡形藏堂隍，壁色立积铁。
径摩穹苍蟠，石与厚地裂。
修纤无垠竹，嵌空太始雪。
威迟哀壑底，徒旅惨不悦。
水寒长冰横，我马骨正折。
生涯抵弧矢，盗贼殊未灭。
飘蓬逾三年，回首肝肺热。
+++杜甫
++++盐井
（盐井在成州长道县，有盐官故城）
卤中草木白，青者官盐烟。
官作既有程，煮盐烟在川。
汲井岁榾榾，出车日连连。
自公斗三百，转致斛六千。
君子慎止足，小人苦喧阗。
我何良叹嗟，物理固自然。
+++杜甫
++++寒硖
行迈日悄悄，山谷势多端。
云门转绝岸，积阻霾天寒。
寒硖不可度，我实衣裳单。
况当仲冬交，溯沿增波澜。
野人寻烟语，行子傍水餐。
此生免荷殳，未敢辞路难。
+++杜甫
++++法镜寺
身危适他州，勉强终劳苦。
神伤山行深，愁破崖寺古。
婵娟碧鲜净，萧摵寒箨聚。
回回山根水，冉冉松上雨。
泄云蒙清晨，初日翳复吐。
朱甍半光炯，户牖粲可数。
拄策忘前期，出萝已亭午。
冥冥子规叫，微径不复取。
+++杜甫
++++青阳峡
塞外苦厌山，南行道弥恶。
冈峦相经亘，云水气参错。
林迥硖角来，天窄壁面削。
溪西五里石，奋怒向我落。
仰看日车侧，俯恐坤轴弱。
魑魅啸有风，霜霰浩漠漠。
昨忆逾陇坂，高秋视吴岳。
东笑莲华卑，北知崆峒薄。
超然侔壮观，已谓殷寥廓。
突兀犹趁人，及兹叹冥莫。
+++杜甫
++++龙门镇
（龙门镇在成县东后改府城镇）
细泉兼轻冰，沮洳栈道湿。
不辞辛苦行，迫此短景急。
石门雪云隘，古镇峰峦集。
旌竿暮惨澹，风水白刃涩。
胡马屯成皋，防虞此何及。
嗟尔远戍人，山寒夜中泣。
+++杜甫
++++石龛
熊罴哮我东，虎豹号我西。
我后鬼长啸，我前狨又啼。
天寒昏无日，山远道路迷。
驱车石龛下，仲冬见虹霓。
伐竹者谁子，悲歌上云梯。
为官采美箭，五岁供梁齐。
苦云直簳尽，无以充提携。
奈何渔阳骑，飒飒惊烝黎。
+++杜甫
++++积草岭
（同谷县界）
连峰积长阴，白日递隐见。
飕飕林响交，惨惨石状变。
山分积草岭，路异明水县。
旅泊吾道穷，衰年岁时倦。
卜居尚百里，休驾投诸彦。
邑有佳主人，情如已会面。
来书语绝妙，远客惊深眷。
食蕨不愿馀，茅茨眼中见。
+++杜甫
++++泥功山
（贞元五年于同谷西境泥公山权置行成州）
朝行青泥上，暮在青泥中。
泥泞非一时，版筑劳人功。
不畏道途永，乃将汩没同。
白马为铁骊，小儿成老翁。
哀猿透却坠，死鹿力所穷。
寄语北来人，后来莫匆匆。
+++杜甫
++++凤凰台
亭亭凤凰台，北对西康州。
西伯今寂寞，凤声亦悠悠。
山峻路绝踪，石林气高浮。
安得万丈梯，为君上上头。
恐有无母雏，饥寒日啾啾。
我能剖心出，饮啄慰孤愁。
心以当竹实，炯然无外求。
血以当醴泉，岂徒比清流。
所贵王者瑞，敢辞微命休。
坐看彩翮长，举意八极周。
自天衔瑞图，飞下十二楼。
图以奉至尊，凤以垂鸿猷。
再光中兴业，一洗苍生忧。
深衷正为此，群盗何淹留。
+++杜甫
++++乾元中寓居同谷县，作歌七首
有客有客字子美，白头乱发垂过耳。
岁拾橡栗随狙公，天寒日暮山谷里。
中原无书归不得，手脚冻皴皮肉死。
呜呼一歌兮歌已哀，悲风为我从天来。
长镵长镵白木柄，我生托子以为命。
黄精无苗山雪盛，短衣数挽不掩胫。
此时与子空归来，男呻女吟四壁静。
呜呼二歌兮歌始放，邻里为我色惆怅。
有弟有弟在远方，三人各瘦何人强。
生别展转不相见，胡尘暗天道路长。
东飞鴐鹅后鹙鶬，安得送我置汝旁。
呜呼三歌兮歌三发，汝归何处收兄骨。
有妹有妹在钟离，良人早殁诸孤痴。
长淮浪高蛟龙怒，十年不见来何时。
扁舟欲往箭满眼，杳杳南国多旌旗。
呜呼四歌兮歌四奏，林猿为我啼清昼。
四山多风溪水急，寒雨飒飒枯树湿。
黄蒿古城云不开，白狐跳梁黄狐立。
我生何为在穷谷，中夜起坐万感集。
呜呼五歌兮歌正长，魂招不来归故乡。
南有龙兮在山湫，古木巃嵸枝相樛。
木叶黄落龙正蛰，蝮蛇东来水上游。
我行怪此安敢出，拔剑欲斩且复休。
呜呼六歌兮歌思迟，溪壑为我回春姿。
男儿生不成名身已老，三年饥走荒山道。
长安卿相多少年，富贵应须致身早。
山中儒生旧相识，但话宿昔伤怀抱。
呜呼七歌兮悄终曲，仰视皇天白日速。
+++杜甫
++++发同谷县
（乾元二年十二月一日自陇右赴剑南纪行）
贤有不黔突，圣有不暖席。
况我饥愚人，焉能尚安宅。
始来兹山中，休驾喜地僻。
奈何迫物累，一岁四行役。
忡忡去绝境，杳杳更远适。
停骖龙潭云，回首白崖石。
临岐别数子，握手泪再滴。
交情无旧深，穷老多惨戚。
平生懒拙意，偶值栖遁迹。
去住与愿违，仰惭林间翮。
+++杜甫
++++木皮岭
首路栗亭西，尚想凤凰村。
季冬携童稚，辛苦赴蜀门。
南登木皮岭，艰险不易论。
汗流被我体，祁寒为之暄。
远岫争辅佐，千岩自崩奔。
始知五岳外，别有他山尊。
仰干塞大明，俯入裂厚坤。
再闻虎豹斗，屡跼风水昏。
高有废阁道，摧折如短辕。
下有冬青林，石上走长根。
西崖特秀发，焕若灵芝繁。
润聚金碧气，清无沙土痕。
忆观昆仑图，目击悬圃存。
对此欲何适，默伤垂老魂。
+++杜甫
++++白沙渡
（属剑州）
畏途随长江，渡口下绝岸。
差池上舟楫，杳窕入云汉。
天寒荒野外，日暮中流半。
我马向北嘶，山猿饮相唤。
水清石礧礧，沙白滩漫漫。
迥然洗愁辛，多病一疏散。
高壁抵嶔崟，洪涛越凌乱。
临风独回首，揽辔复三叹。
+++杜甫
++++水会渡
山行有常程，中夜尚未安。
微月没已久，崖倾路何难。
大江动我前，汹若溟渤宽。
篙师暗理楫，歌笑轻波澜。
霜浓木石滑，风急手足寒。
入舟已千忧，陟巘仍万盘。
迥眺积水外，始知众星乾。
远游令人瘦，衰疾惭加餐。
+++杜甫
++++飞仙阁
土门山行窄，微径缘秋毫。
栈云阑干峻，梯石结构牢。
万壑欹疏林，积阴带奔涛。
寒日外澹泊，长风中怒号。
歇鞍在地底，始觉所历高。
往来杂坐卧，人马同疲劳。
浮生有定分，饥饱岂可逃。
叹息谓妻子，我何随汝曹。
+++杜甫
++++五盘
（七盘岭在广元县北一名五盘栈道盘曲有五重）
五盘虽云险，山色佳有馀。
仰凌栈道细，俯映江木疏。
地僻无网罟，水清反多鱼。
好鸟不妄飞，野人半巢居。
喜见淳朴俗，坦然心神舒。
东郊尚格斗，巨猾何时除。
故乡有弟妹，流落随丘墟。
成都万事好，岂若归吾庐。
+++杜甫
++++龙门阁
清江下龙门，绝壁无尺土。
长风驾高浪，浩浩自太古。
危途中萦盘，仰望垂线缕。
滑石欹谁凿，浮梁袅相拄。
目眩陨杂花，头风吹过雨。
百年不敢料，一坠那得取。
饱闻经瞿塘，足见度大庾。
终身历艰险，恐惧从此数。
+++杜甫
++++石柜阁
季冬日已长，山晚半天赤。
蜀道多早花，江间饶奇石。
石柜曾波上，临虚荡高壁。
清晖回群鸥，暝色带远客。
羁栖负幽意，感叹向绝迹。
信甘孱懦婴，不独冻馁迫。
优游谢康乐，放浪陶彭泽。
吾衰未自安，谢尔性所适。
+++杜甫
++++桔柏渡
（在昭化县）
青冥寒江渡，驾竹为长桥。
竿湿烟漠漠，江永风萧萧。
连笮动袅娜，征衣飒飘飖。
急流鸨鹢散，绝岸鼋鼍骄。
西辕自兹异，东逝不可要。
高通荆门路，阔会沧海潮。
孤光隐顾眄，游子怅寂寥。
无以洗心胸，前登但山椒。
+++杜甫
++++剑门
惟天有设险，剑门天下壮。
连山抱西南，石角皆北向。
两崖崇墉倚，刻画城郭状。
一夫怒临关，百万未可傍。
珠玉走中原，岷峨气凄怆。
三皇五帝前，鸡犬各相放。
后王尚柔远，职贡道已丧。
至今英雄人，高视见霸王。
并吞与割据，极力不相让。
吾将罪真宰，意欲铲叠嶂。
恐此复偶然，临风默惆怅。
+++杜甫
++++鹿头山
（山上有关，在德阳县治北）
鹿头何亭亭，是日慰饥渴。
连山西南断，俯见千里豁。
游子出京华，剑门不可越。
及兹险阻尽，始喜原野阔。
殊方昔三分，霸气曾间发。
天下今一家，云端失双阙。
悠然想扬马，继起名硉兀。
有文令人伤，何处埋尔骨。
纡馀脂膏地，惨澹豪侠窟。
仗钺非老臣，宣风岂专达。
冀公柱石姿，论道邦国活。
斯人亦何幸，公镇逾岁月。
+++杜甫
++++成都府
翳翳桑榆日，照我征衣裳。
我行山川异，忽在天一方。
但逢新人民，未卜见故乡。
大江东流去，游子去日长。
曾城填华屋，季冬树木苍。
喧然名都会，吹箫间笙簧。
信美无与适，侧身望川梁。
鸟雀夜各归，中原杳茫茫。
初月出不高，众星尚争光。
自古有羁旅，我何苦哀伤。

++上卷二百一十九
  
+++杜甫
++++石笋行
君不见益州城西门，陌上石笋双高蹲。
来相传是海眼，苔藓蚀尽波涛痕。
雨多往往得瑟瑟，此事恍惚难明论。
恐是昔时卿相墓，立石为表今仍存。
惜哉俗态好蒙蔽，亦如小臣媚至尊。
政化错迕失大体，坐看倾危受厚恩。
嗟尔石笋擅虚名，后来未识犹骏奔。
安得壮士掷天外，使人不疑见本根。

+++杜甫
++++石犀行
君不见秦时蜀太守，刻石立作三犀牛。
自古虽有厌胜法，天生江水向东流。
蜀人矜夸一千载，泛溢不近张仪楼。
今年灌口损户口，此事或恐为神羞。
终藉堤防出众力，高拥木石当清秋。
先王作法皆正道，鬼怪何得参人谋。
嗟尔三犀不经济，缺讹只与长川逝。
但见元气常调和，自免洪涛恣凋瘵。
安得壮士提天纲，再平水土犀奔茫。
+++杜甫
++++杜鹃行
君不见昔日蜀天子，化作杜鹃似老乌。
寄巢生子不自啄，群鸟至今与哺雏。
虽同君臣有旧礼，骨肉满眼身羁孤。
业工窜伏深树里，四月五月偏号呼。
其声哀痛口流血，所诉何事常区区。
尔岂摧残始发愤，羞带羽翮伤形愚。
苍天变化谁料得，万事反覆何所无。
万事反覆何所无，岂忆当殿群臣趋。

+++杜甫
++++赠蜀僧闾丘师兄
大师铜梁秀，籍籍名家孙。
呜呼先博士，炳灵精气奔。
惟昔武皇后，临轩御乾坤。
多士尽儒冠，墨客蔼云屯。
当时上紫殿，不独卿相尊。
世传闾丘笔，峻极逾昆仑。
凤藏丹霄暮，龙去白水浑。
青荧雪岭东，碑碣旧制存。
斯文散都邑，高价越玙璠。
晚看作者意，妙绝与谁论。
吾祖诗冠古，同年蒙主恩。
豫章夹日月，岁久空深根。
小子思疏阔，岂能达词门。
穷愁一挥泪，相遇即诸昆。
我住锦官城，兄居祇树园。
地近慰旅愁，往来当丘樊。
天涯歇滞雨，粳稻卧不翻。
漂然薄游倦，始与道侣敦。
景晏步修廊，而无车马喧。
夜阑接软语，落月如金盆。
漠漠世界黑，驱车争夺繁。
惟有摩尼珠，可照浊水源。
+++杜甫
++++泛溪
落景下高堂，进舟泛回溪。
谁谓筑居小，未尽乔木西。
远郊信荒僻，秋色有馀凄。
练练峰上雪，纤纤云表霓。
童戏左右岸，罟弋毕提携。
翻倒荷芰乱，指挥径路迷。
得鱼已割鳞，采藕不洗泥。
情逐鲜美，物贱事已睽。
吾村霭暝姿，异舍鸡亦栖。
萧条欲何适，出处无可齐。
衣上见新月，霜中登故畦。
浊醪自初熟，东城多鼓鼙。
+++杜甫
++++题壁画马歌
（一作题壁上韦偃画歌。偃京兆人善画马）
韦侯别我有所适，知我怜君画无敌。
戏拈秃笔扫骅骝，欻见骐驎出东壁。
一匹龁草一匹嘶，坐看千里当霜蹄。
时危安得真致此，与人同生亦同死。
+++杜甫
++++戏题画山水图歌
（一本题下有王宰二字。宰，蜀人）
十日画一水，五日画一石。
能事不受相促迫，王宰始肯留真迹。
壮哉昆仑方壶图，挂君高堂之素壁。
巴陵洞庭日本东，赤岸水与银河通，中有云气随飞龙。
舟人渔子入浦溆，山木尽亚洪涛风。
尤工远势古莫比，咫尺应须论万里。
焉得并州快剪刀，翦取吴松半江水。
+++杜甫
++++题李尊师松树障子歌
老夫清晨梳白头，玄都道士来相访。
握发呼儿延入户，手提新画青松障。
障子松林静杳冥，凭轩忽若无丹青。
阴崖却承霜雪干，偃盖反走虬龙形。
老夫平生好奇古，对此兴与精灵聚。
已知仙客意相亲，更觉良工心独苦。
松下丈人巾屦同，偶坐似是商山翁。
怅望聊歌紫芝曲，时危惨澹来悲风。

+++杜甫
++++戏为双松图歌
（韦偃画）
天下几人画古松，毕宏已老韦偃少。
绝笔长风起纤末，满堂动色嗟神妙。
两株惨裂苔藓皮，屈铁交错回高枝。
白摧朽骨龙虎死，黑入太阴雷雨垂，松根胡僧憩寂寞，庞眉皓首无住著。
偏袒右肩露双脚，叶里松子僧前落。
韦侯韦侯数相见，我有一匹好东绢，重之不减锦绣段。
已令拂拭光凌乱，请公放笔为直干。
+++杜甫
++++投简成、华两县诸子
赤县官曹拥材杰，软裘快马当冰雪。
长安苦寒谁独悲，杜陵野老骨欲折。
南山豆苗早荒秽，青门瓜地新冻裂。
乡里儿童项领成，朝廷故旧礼数绝。
自然弃掷与时异，况乃疏顽临事拙。
饥卧动即向一旬，敝裘何啻联百结。
君不见空墙日色晚，此老无声泪垂血。
+++杜甫
++++徐卿二子歌
君不见徐卿二子生绝奇，感应吉梦相追随。
孔子释氏亲抱送，并是天上麒麟儿。
大儿九龄色清澈，秋水为神玉为骨。
小儿五岁气食牛，满堂宾客皆回头。
吾知徐公百不忧，积善衮衮生公侯。
丈夫生儿有如此二雏者，名位岂肯卑微休。
+++杜甫
++++病柏
有柏生崇冈，童童状车盖。
偃蹙龙虎姿，主当风云会。
神明依正直，故老多再拜。
岂知千年根，中路颜色坏。
出非不得地，蟠据亦高大。
岁寒忽无凭，日夜柯叶改。
丹凤领九雏，哀鸣翔其外。
鸱鸮志意满，养子穿穴内。
客从何乡来，伫立久吁怪。
静求元精理，浩荡难倚赖。
+++杜甫
++++病橘
群橘少生意，虽多亦奚为。
惜哉结实小，酸涩如棠梨。
剖之尽蠹虫，采掇爽其宜。
纷然不适口，岂只存其皮。
萧萧半死叶，未忍别故枝。
玄冬霜雪积，况乃回风吹。
尝闻蓬莱殿，罗列潇湘姿。
此物岁不稔，玉食失光辉。
寇盗尚凭陵，当君减膳时。
汝病是天意，吾谂罪有司。
忆昔南海使，奔腾献荔支。
百马死山谷，到今耆旧悲。
+++杜甫
++++枯棕
蜀门多棕榈，高者十八九。
其皮割剥甚，虽众亦易朽。
徒布如云叶，青黄岁寒后。
交横集斧斤，凋丧先蒲柳。
伤时苦军乏，一物官尽取。
嗟尔江汉人，生成复何有。
有同枯棕木，使我沈叹久。
死者即已休，生者何自守。
啾啾黄雀啅，侧见寒蓬走。
念尔形影干，摧残没藜莠。
+++杜甫
++++枯楠
楩楠枯峥嵘，乡党皆莫记。
不知几百岁，惨惨无生意。
上枝摩皇天，下根蟠厚地。
巨围雷霆坼，万孔虫蚁萃。
冻雨落流胶，冲风夺佳气。
白鹄遂不来，天鸡为愁思。
犹含栋梁具，无复霄汉志。
良工古昔少，识者出涕泪。
种榆水中央，成长何容易。
截承金露盘，袅袅不自畏。
+++杜甫
++++丽春
百草竞春华，丽春应最胜。
少须好颜色，多漫枝条剩。
纷纷桃李枝，处处总能移。
如何贵此重，却怕有人知。
+++杜甫
++++丈人山
（山在青城县北，黄帝封青城山为五岳丈人）
自为青城客，不唾青城地。
为爱丈人山，丹梯近幽意。
丈人祠西佳气浓，缘云拟住最高峰。
扫除白发黄精在，君看他时冰雪容。

+++杜甫
++++百忧集行
（王筠诗百忧俱集断人肠）
忆年十五心尚孩，健如黄犊走复来。
庭前八月梨枣熟，一日上树能千回。
即今倏忽已五十，坐卧只多少行立。
强将笑语供主人，悲见生涯百忧集。
入门依旧四壁空，老妻睹我颜色同。
痴儿未知父子礼，叫怒索饭啼门东。
+++杜甫
++++戏作花卿歌
成都猛将有花卿，学语小儿知姓名。
用如快鹘风火生，见贼唯多身始轻。
绵州副使著柘黄，我卿扫除即日平。
子章髑髅血模糊，手提掷还崔大夫。
李侯重有此节度，人道我卿绝世无。
既称绝世无，天子何不唤取守京都。
+++杜甫
++++入奏行，赠西山检察使窦侍御
窦侍御，骥之子，凤之雏。
年未三十忠义俱，骨鲠绝代无。
炯如一段清冰出万壑，置在迎风寒露之玉壶。
蔗浆归厨金碗冻，洗涤烦热足以宁君躯。
政用疏通合典则，戚联豪贵耽文儒。
兵革未息人未苏，天子亦念西南隅。
吐蕃凭陵气颇粗，窦氏检察应时须。
运粮绳桥壮士喜，斩木火井穷猿呼。
八州刺史思一战，三城守边却可图。
此行入奏计未小，密奉圣旨恩宜殊。
绣衣春当霄汉立，彩服日向庭闱趋。
省郎京尹必俯拾，江花未落还成都。
江花未落还成都，肯访浣花老翁无。
为君酤酒满眼酤，与奴白饭马青刍。
+++杜甫
++++楠树为风雨所拔叹
倚江楠树草堂前，故老相传二百年。
诛茅卜居总为此，五月仿佛闻寒蝉。
东南飘风动地至，江翻石走流云气。
干排雷雨犹力争，根断泉源岂天意。
沧波老树性所爱，浦上童童一青盖。
野客频留惧雪霜，行人不过听竽籁。
虎倒龙颠委榛棘，泪痕血点垂胸臆。
我有新诗何处吟，草堂自此无颜色。

+++杜甫
++++茅屋为秋风所破歌
八月秋高风怒号，卷我屋上三重茅。
茅飞度江洒江郊，高者挂罥长林梢，下者飘转沉塘坳。
南村群童欺我老无力，忍能对面为盗贼，公然抱茅入竹去。
唇焦口燥呼不得，归来倚杖自叹息。
俄顷风定云墨色，秋天漠漠向昏黑。
布衾多年冷似铁，骄儿恶卧踏里裂。
床床屋漏无干处，雨脚如麻未断绝。
自经丧乱少睡眠，长夜沾湿何由彻。
安得广厦千万间，大庇天下寒士俱欢颜，风雨不动安如山。
呜呼何时眼前突兀见此屋，吾庐独破受冻死亦足。
+++杜甫
++++大雨
西蜀冬不雪，春农尚嗷嗷。
上天回哀眷，朱夏云郁陶。
执热乃沸鼎，纤絺成缊袍。
风雷飒万里，霈泽施蓬蒿。
敢辞茅苇漏，已喜黍豆高。
三日无行人，二江声怒号。
流恶邑里清，矧兹远江皋。
荒庭步鹳鹤，隐几望波涛。
沉疴聚药饵，顿忘所进劳。
则知润物功，可以贷不毛。
阴色静陇亩，劝耕自官曹。
四邻耒耜出，何必吾家操。
+++杜甫
++++溪涨
当时浣花桥，溪水才尺馀。
白石明可把，水中有行车。
秋夏忽泛溢，岂惟入吾庐。
蛟龙亦狼狈，况是鳖与鱼。
兹晨已半落，归路跬步疏。
马嘶未敢动，前有深填淤。
青青屋东麻，散乱床上书。
不意远山雨，夜来复何如。
我游都市间，晚憩必村墟。
乃知久行客，终日思其居。
+++杜甫
++++戏赠友二首
元年建巳月，郎有焦校书。
自夸足膂力，能骑生马驹。
一朝被马踏，唇裂版齿无。
壮心不肯已，欲得东擒胡。
元年建巳月，官有王司直。
马惊折左臂，骨折面如墨。
驽骀漫深泥，何不避雨色。
劝君休叹恨，未必不为福。
+++杜甫
++++遭田父泥饮美严中丞
步屟随春风，村村自花柳。
田翁逼社日，邀我尝春酒。
酒酣夸新尹，畜眼未见有。
回头指大男，渠是弓弩手。
名在飞骑籍，长番岁时久。
前日放营农，辛苦救衰朽。
差科死则已，誓不举家走。
今年大作社，拾遗能住否。
叫妇开大瓶，盆中为吾取。
感此气扬扬，须知风化首。
语多虽杂乱，说尹终在口。
朝来偶然出，自卯将及酉。
久客惜人情，如何拒邻叟。
高声索果栗，欲起时被肘。
指挥过无礼，未觉村野丑。
月出遮我留，仍嗔问升斗。
+++杜甫
++++喜雨
春旱天地昏，日色赤如血。
农事都已休，兵戈况骚屑。
巴人困军须，恸哭厚土热。
沧江夜来雨，真宰罪一雪。
谷根小苏息，沴气终不灭。
何由见宁岁，解我忧思结。
峥嵘群山云，交会未断绝。
安得鞭雷公，滂沱洗吴越。
+++杜甫
++++渔阳
渔阳突骑犹精锐，赫赫雍王都节制。
猛将飘然恐后时，本朝不入非高计。
禄山北筑雄武城，旧防败走归其营。
系书请问燕耆旧，今日何须十万兵。
+++杜甫
++++天边行
天边老人归未得，日暮东临大江哭。
陇右河源不种田，胡骑羌兵入巴蜀。
洪涛滔天风拔木，前飞秃鹙后鸿鹄。
九度附书向洛阳，十年骨肉无消息。
+++杜甫
++++大麦行
大麦干枯小麦黄，妇女行泣夫走藏。
东至集壁西梁洋，问谁腰镰胡与羌。
岂无蜀兵三千人，部领辛苦江山长。
安得如鸟有羽翅，托身白云还故乡。
+++杜甫
++++苦战行
苦战身死马将军，自云伏波之子孙。
干戈未定失壮士，使我叹恨伤精魂。
去年江南讨狂贼，临江把臂难再得。
别时孤云今不飞，时独看云泪横臆。
+++杜甫
++++去秋行
去秋涪江木落时，臂枪走马谁家儿。
到今不知白骨处，部曲有去皆无归。
遂州城中汉节在，遂州城外巴人稀。
战场冤魂每夜哭，空令野营猛士悲。
+++杜甫
++++述古三首
赤骥顿长缨，非无万里姿。
悲鸣泪至地，为问驭者谁。
凤凰从东来，何意复高飞。
竹花不结实，念子忍朝饥。
古时君臣合，可以物理推。
贤人识定分，进退固其宜。
市人日中集，于利竞锥刀。
置膏烈火上，哀哀自煎熬。
农人望岁稔，相率除蓬蒿。
所务谷为本，邪赢无乃劳。
舜举十六相，身尊道何高。
秦时任商鞅，法令如牛毛。
汉光得天下，祚永固有开。
岂惟高祖圣，功自萧曹来。
经纶中兴业，何代无长才。
吾慕寇邓勋，济时信良哉。
耿贾亦宗臣，羽翼共裴回。
休运终四百，图画在云台。

++上卷二百二十
  
+++杜甫
++++观打鱼歌
绵州江水之东津，鲂鱼鱍鱍色胜银。
渔人漾舟沈大网，截江一拥数百鳞。
众鱼常才尽却弃，赤鲤腾出如有神。
潜龙无声老蛟怒，回风飒飒吹沙尘。
饔子左右挥双刀，脍飞金盘白雪高。
徐州秃尾不足忆，汉阴槎头远遁逃。
鲂鱼肥美知第一，既饱欢娱亦萧瑟。
君不见朝来割素鬐，咫尺波涛永相失。

+++杜甫
++++又观打鱼
苍江鱼子清晨集，设网提纲万鱼急。
能者操舟疾若风，撑突波涛挺叉入。
小鱼脱漏不可记，半死半生犹戢戢。
大鱼伤损皆垂头，屈强泥沙有时立。
东津观鱼已再来，主人罢鲙还倾杯。
日暮蛟龙改窟穴，山根鳣鲔随云雷。
干戈兵革斗未止，凤凰麒麟安在哉。
吾徒胡为纵此乐，暴殄天物圣所哀。

+++杜甫
++++越王楼歌
（太宗子越王贞为绵州刺史，作台于州城西北）
绵州州府何磊落，显庆年中越王作。
孤城西北起高楼，碧瓦朱甍照城郭。
楼下长江百丈清，山头落日半轮明。
君王旧迹今人赏，转见千秋万古情。
+++杜甫
++++海棕行
左绵公馆清江濆，海棕一株高入云。
龙鳞犀甲相错落，苍棱白皮十抱文。
自是众木乱纷纷，海棕焉知身出群。
移栽北辰不可得，时有西域胡僧识。
+++杜甫
++++姜楚公画角鹰歌
楚公画鹰鹰戴角，杀气森森到幽朔。
观者贪愁掣臂飞，画师不是无心学。
此鹰写真在左绵，却嗟真骨遂虚传。
梁间燕雀休惊怕，亦未抟空上九天。
+++杜甫
++++相逢歌赠严二别驾
（一作严别驾相逢歌）
我行入东川，十步一回首。
成都乱罢气萧飒，浣花草堂亦何有。
梓中豪俊大者谁，本州从事知名久。
把臂开尊饮我酒，酒酣击剑蛟龙吼。
乌帽拂尘青螺粟，紫衣将炙绯衣走。
铜盘烧蜡光吐日，夜如何其初促膝。
黄昏始扣主人门，谁谓俄顷胶在漆。
万事尽付形骸外，百年未见欢娱毕。
神倾意豁真佳士，久客多忧今愈疾。
高视乾坤又可愁，一躯交态同悠悠。
垂老遇君未恨晚，似君须向古人求。

+++杜甫
++++光禄坂行
山行落日下绝壁，西望千山万山赤。
树枝有鸟乱鸣时，暝色无人独归客。
马惊不忧深谷坠，草动只怕长弓射。
安得更似开元中，道路即今多拥隔。
+++杜甫
++++冬到金华山观，因得故拾遗陈公学堂遗迹
涪右众山内，金华紫崔嵬。
上有蔚蓝天，垂光抱琼台。
系舟接绝壁，杖策穷萦回。
四顾俯层巅，澹然川谷开。
雪岭日色死，霜鸿有馀哀。
焚香玉女跪，雾里仙人来。
陈公读书堂，石柱仄青苔。
悲风为我起，激烈伤雄才。
+++杜甫
++++陈拾遗故宅
（宅在射洪县东七里东武山下）
拾遗平昔居，大屋尚修椽。
悠扬荒山日，惨澹故园烟。
位下曷足伤，所贵者圣贤。
有才继骚雅，哲匠不比肩。
公生扬马后，名与日月悬。
同游英俊人，多秉辅佐权。
彦昭超玉价，郭振起通泉。
到今素壁滑，洒翰银钩连。
盛事会一时，此堂岂千年。
终古立忠义，感遇有遗编。
+++杜甫
++++谒文公上方
野寺隐乔木，山僧高下居。
石门日色异，绛气横扶疏。
窈窕入风磴，长芦纷卷舒。
庭前猛虎卧，遂得文公庐。
俯视万家邑，烟尘对阶除。
吾师雨花外，不下十年馀。
长者自布金，禅龛只晏如。
大珠脱玷翳，白月当空虚。
甫也南北人，芜蔓少耘锄。
久遭诗酒污，何事忝簪裾。
王侯与蝼蚁，同尽随丘墟。
愿闻第一义，回向心地初。
金篦刮眼膜，价重百车渠。
无生有汲引，兹理傥吹嘘。
+++杜甫
++++奉赠射洪李四丈
（明甫）
丈人屋上乌，人好乌亦好。
生意气豁，不在相逢早。
南京乱初定，所向邑枯槁。
游子无根株，茅斋付秋草。
东征下月峡，挂席穷海岛。
万里须十金，妻孥未相保。
苍茫风尘际，蹭蹬骐驎老。
志士怀感伤，心胸已倾倒。
+++杜甫
++++早发射洪县南途中作
将老忧贫窭，筋力岂能及。
征途乃侵星，得使诸病入。
鄙人寡道气，在困无独立。
俶装逐徒旅，达曙凌险涩。
寒日出雾迟，清江转山急。
仆夫行不进，驽马若维絷。
汀洲稍疏散，风景开怏悒。
空慰所尚怀，终非曩游集。
衰颜偶一破，胜事难屡挹。
茫然阮籍途，更洒杨朱泣。
+++杜甫
++++通泉驿南去通泉县十五里山水作
溪行衣自湿，亭午气始散。
冬温蚊蚋在，人远凫鸭乱。
登顿生曾阴，欹倾出高岸。
驿楼衰柳侧，县郭轻烟畔。
一川何绮丽，尽目穷壮观。
山色远寂寞，江光夕滋漫。
伤时愧孔父，去国同王粲。
我生苦飘零，所历有嗟叹。
+++杜甫
++++过郭代公故宅
豪俊初未遇，其迹或脱略。
代公尉通泉，放意何自若。
及夫登衮冕，直气森喷薄。
磊落见异人，岂伊常情度。
定策神龙后，宫中翕清廓。
俄顷辨尊亲，指挥存顾托。
群公有惭色，王室无削弱。
迥出名臣上，丹青照台阁。
我行得遗迹，池馆皆疏凿。
壮公临事断，顾步涕横落。
高咏宝剑篇，神交付冥漠。
+++杜甫
++++观薛稷少保书画壁
少保有古风，得之陕郊篇。
惜哉功名忤，但见书画传。
我游梓州东，遗迹涪江边。
画藏青莲界，书入金榜悬。
仰看垂露姿，不崩亦不骞。
郁郁三大字，蛟龙岌相缠。
又挥西方变，发地扶屋椽。
惨澹壁飞动，到今色未填。
此行叠壮观，郭薛俱才贤。
不知百载后，谁复来通泉。
+++杜甫
++++通泉县署屋壁后薛少保画鹤
薛公十一鹤，皆写青田真。
画色久欲尽，苍然犹出尘。
低昂各有意，磊落如长人。
佳此志气远，岂惟粉墨新。
万里不以力，群游森会神。
威迟白凤态，非是仓庚邻。
高堂未倾覆，常得慰嘉宾。
曝露墙壁外，终嗟风雨频。
赤霄有真骨，耻饮洿池津。
冥冥任所往，脱略谁能驯。
+++杜甫
++++陪王侍御同登东山最高顶宴姚通泉，晚携酒泛江
姚公美政谁与俦，不减昔时陈太丘。
邑中上客有柱史，多暇日陪骢马游。
东山高顶罗珍羞，下顾城郭销我忧。
清江白日落欲尽，复携美人登彩舟。
笛声愤怨哀中流，妙舞逶迤夜未休。
灯前往往大鱼出，听曲低昂如有求。
三更风起寒浪涌，取乐喧呼觉船重。
满空星河光破碎，四座宾客色不动。
请公临深莫相违，回船罢酒上马归。
人生欢会岂有极，无使霜过沾人衣。
+++杜甫
++++春日戏题恼郝使君兄
使君意气凌青霄，忆昨欢娱常见招。
细马时鸣金騕褭，佳人屡出董娇饶。
东流江水西飞燕，可惜春光不相见。
愿携王赵两红颜，再骋肌肤如素练。
通泉百里近梓州，请公一来开我愁。
舞处重看花满面，尊前还有锦缠头。
+++杜甫
++++短歌行，赠王郎司直
王郎酒酣拔剑斫地歌莫哀，我能拔尔抑塞磊落之奇才。
豫章翻风白日动，鲸鱼跋浪沧溟开。
且脱佩剑休裴回，西得诸侯棹锦水。
欲向何门趿珠履，仲宣楼头春色深。
青眼高歌望吾子，眼中之人吾老矣。
+++杜甫
++++短歌行，送祁录事归合州，因寄苏使君
前者途中一相见，人事经年记君面。
后生相动何寂寥，君有长才不贫贱。
君今起柁春江流，余亦沙边具小舟。
幸为达书贤府主，江花未尽会江楼。
+++杜甫
++++陪章留后惠义寺饯嘉州崔都督赴州
中军待上客，令肃事有恒。
前驱入宝地，祖帐飘金绳。
南陌既留欢，兹山亦深登。
清闻树杪磬，远谒云端僧。
回策匪新岸，所攀仍旧藤。
耳激洞门飙，目存寒谷冰。
出尘閟轨躅，毕景遗炎蒸。
永愿坐长夏，将衰栖大乘。
羁旅惜宴会，艰难怀友朋。
劳生共几何，离恨兼相仍。
+++杜甫
++++将适吴楚，留别章使君留后，兼幕府诸公，得柳字
我来入蜀门，岁月亦已久。
岂惟长儿童，自觉成老丑。
常恐性坦率，失身为杯酒。
近辞痛饮徒，折节万夫后。
昔如纵壑鱼，今如丧家狗。
既无游方恋，行止复何有。
相逢半新故，取别随薄厚。
不意青草湖，扁舟落吾手。
眷眷章梓州，开筵俯高柳。
楼前出骑马，帐下罗宾友。
健儿簸红旗，此乐或难朽。
日车隐昆仑，鸟雀噪户牖。
波涛未足畏，三峡徒雷吼。
所忧盗贼多，重见衣冠走。
中原消息断，黄屋今安否。
终作适荆蛮，安排用庄叟。
随云拜东皇，挂席上南斗。
有使即寄书，无使长回首。
+++杜甫
++++山寺
（得开字，章留后同游）
野寺根石壁，诸龛遍崔嵬。
前佛不复辨，百身一莓苔。
虽有古殿存，世尊亦尘埃。
如闻龙象泣，足令信者哀。
使君骑紫马，捧拥从西来。
树羽静千里，临江久裴回。
山僧衣蓝缕，告诉栋梁摧。
公为顾宾徒，咄嗟檀施开。
吾知多罗树，却倚莲华台。
诸天必欢喜，鬼物无嫌猜。
以兹抚士卒，孰曰非周才。
穷子失净处，高人忧祸胎。
岁晏风破肉，荒林寒可回。
思量入道苦，自哂同婴孩。
+++杜甫
++++棕拂子
棕拂且薄陋，岂知身效能。
不堪代白羽，有足除苍蝇。
荧荧金错刀，擢擢朱丝绳。
非独颜色好，亦用顾盼称。
吾老抱疾病，家贫卧炎蒸。
咂肤倦扑灭，赖尔甘服膺。
物微世竞弃，义在谁肯征。
三岁清秋至，未敢阙缄藤。
+++杜甫
++++桃竹杖引，赠章留后
（竹兼可为簟，名桃笙）
江心蟠石生桃竹，苍波喷浸尺度足。
斩根削皮如紫玉，江妃水仙惜不得。
梓潼使君开一束，满堂宾客皆叹息。
怜我老病赠两茎，出入爪甲铿有声。
老夫复欲东南征，乘涛鼓枻白帝城。
路幽必为鬼神夺，拔剑或与蛟龙争。
重为告曰：杖兮杖兮，尔之生也甚正直，慎勿见水踊跃学变化为龙。
使我不得尔之扶持，灭迹于君山湖上之青峰。
噫，风尘澒洞兮豺虎咬人，忽失双杖兮吾将曷从。
+++杜甫
++++寄题江外草堂
（梓州作，寄成都故居）
我生性放诞，雅欲逃自然。
嗜酒爱风竹，卜居必林泉。
遭乱到蜀江，卧疴遣所便。
诛茅初一亩，广地方连延。
经营上元始，断手宝应年。
敢谋土木丽，自觉面势坚。
台亭随高下，敞豁当清川。
虽有会心侣，数能同钓船。
干戈未偃息，安得酣歌眠。
蛟龙无定窟，黄鹄摩苍天。
古来达士志，宁受外物牵。
顾惟鲁钝姿，岂识悔吝先。
偶携老妻去，惨澹凌风烟。
事迹无固必，幽贞愧双全。
尚念四小松，蔓草易拘缠。
霜骨不甚长，永为邻里怜。
+++杜甫
++++韦讽录事宅观曹将军画马图
国初已来画鞍马，神妙独数江都王。
将军得名三十载，人间又见真乘黄。
曾貌先帝照夜白，龙池十日飞霹雳。
内府殷红马脑碗，婕妤传诏才人索。
碗赐将军拜舞归，轻纨细绮相追飞。
贵戚权门得笔迹，始觉屏障生光辉。
昔日太宗拳毛騧，近时郭家师子花。
今之新图有二马，复令识者久叹嗟。
此皆骑战一敌万，缟素漠漠开风沙。
其馀七匹亦殊绝，迥若寒空动烟雪。
霜蹄蹴踏长楸间，马官厮养森成列。
可怜九马争神骏，顾视清高气深稳。
借问苦心爱者谁，后有韦讽前支遁。
忆昔巡幸新丰宫，翠华拂天来向东。
腾骧磊落三万匹，皆与此图筋骨同。
自从献宝朝河宗，无复射蛟江水中。
君不见金粟堆前松柏里，龙媒去尽鸟呼风。
+++杜甫
++++送韦讽上阆州录事参军
国步犹艰难，兵革未衰息。
万方哀嗷嗷，十载供军食。
庶官务割剥，不暇忧反侧。
诛求何多门，贤者贵为德。
韦生富春秋，洞彻有清识。
操持纪纲地，喜见朱丝直。
当令豪夺吏，自此无颜色。
必若救疮痍，先应去蟊贼。
挥泪临大江，高天意凄恻。
行行树佳政，慰我深相忆。
+++杜甫
++++丹青引，赠曹将军霸
将军魏武之子孙，于今为庶为清门。
英雄割据虽已矣，文彩风流犹尚存。
学书初学卫夫人，但恨无过王右军。
丹青不知老将至，富贵于我如浮云。
开元之中常引见，承恩数上南熏殿。
凌烟功臣少颜色，将军下笔开生面。
良相头上进贤冠，猛将腰间大羽箭。
褒公鄂公毛发动，英姿飒爽来酣战。
先帝天马玉花骢，画工如山貌不同。
是日牵来赤墀下，迥立阊阖生长风。
诏谓将军拂绢素，意匠惨澹经营中。
斯须九重真龙出，一洗万古凡马空。
玉花却在御榻上，榻上庭前屹相向。
至尊含笑催赐金，圉人太仆皆惆怅。
弟子韩幹早入室，亦能画马穷殊相。
幹惟画肉不画骨，忍使骅骝气凋丧。
将军画善盖有神，必逢佳士亦写真。
即今飘泊干戈际，屡貌寻常行路人。
途穷反遭俗眼白，世上未有如公贫。
但看古来盛名下，终日坎壈缠其身。

+++杜甫
++++阆州东楼筵，奉送十一舅往青城县，得昏字
曾城有高楼，制古丹雘存。
迢迢百馀尺，豁达开四门。
虽有车马客，而无人世喧。
游目俯大江，列筵慰别魂。
是时秋冬交，节往颜色昏。
天寒鸟兽休，霜露在草根。
今我送舅氏，万感集清尊。
岂伊山川间，回首盗贼繁。
高贤意不暇，王命久崩奔。
临风欲恸哭，声出已复吞。
+++杜甫
++++严氏溪放歌行
（溪在阆州东百馀里）
天下甲马未尽销，岂免沟壑常漂漂。
剑南岁月不可度，边头公卿仍独骄。
费心姑息是一役，肥肉大酒徒相要。
呜呼古人已粪土，独觉志士甘渔樵。
况我飘转无定所，终日戚戚忍羁旅。
秋宿霜溪素月高，喜得与子长夜语。
东游西还力实倦，从此将身更何许。
子松根长茯苓，迟暮有意来同煮。

+++杜甫
++++南池
（在阆中县东南，即彭道将鱼池）
峥嵘巴阆间，所向尽山谷。
安知有苍池，万顷浸坤轴。
呀然阆城南，枕带巴江腹。
芰荷入异县，粳稻共比屋。
皇天不无意，美利戒止足。
高田失西成，此物颇丰熟。
清源多众鱼，远岸富乔木。
独叹枫香林，春时好颜色。
南有汉王祠，终朝走巫祝。
歌舞散灵衣，荒哉旧风俗。
高堂亦明王，魂魄犹正直。
不应空陂上，缥缈亲酒食。
淫祀自古昔，非唯一川渎。
干戈浩茫茫，地僻伤极目。
平生江海兴，遭乱身局促。
驻马问渔舟，踌躇慰羁束。
+++杜甫
++++发阆中
前有毒蛇后猛虎，溪行尽日无村坞。
江风萧萧云拂地，山木惨惨天欲雨。
女病妻忧归意速，秋花锦石谁复数。
别家三月一得书，避地何时免愁苦。
+++杜甫
++++寄韩谏议
今我不乐思岳阳，身欲奋飞病在床。
美人娟娟隔秋水，濯足洞庭望八荒。
鸿飞冥冥日月白，青枫叶赤天雨霜。
玉京群帝集北斗，或骑骐驎翳凤凰。
芙蓉旌旗烟雾乐，影动倒景摇潇湘。
星宫之君醉琼浆，羽人稀少不在旁。
似闻昨者赤松子，恐是汉代韩张良。
昔随刘氏定长安，帷幄未改神惨伤。
国家成败吾岂敢，色难腥腐餐风香。
周南留滞古所惜，南极老人应寿昌。
美人胡为隔秋水，焉得置之贡玉堂。

+++杜甫
++++忆昔二首
忆昔先皇巡朔方，千乘万骑入咸阳。
阴山骄子汗血马，长驱东胡胡走藏。
邺城反覆不足怪，关中小儿坏纪纲，张后不乐上为忙。
至今今上犹拨乱，劳身焦思补四方。
我昔近侍叨奉引，出兵整肃不可当。
为留猛士守未央，致使岐雍防西羌。
犬戎直来坐御林，百官跣足随天王。
愿见北地傅介子，老儒不用尚书郎。
忆昔开元全盛日，小邑犹藏万家室。
稻米流脂粟米白，公私仓廪俱丰实。
九州道路无豺虎，远行不劳吉日出。
齐纨鲁缟车班班，男耕女桑不相失。
宫中圣人奏云门，天下朋友皆胶漆。
百馀年间未灾变，叔孙礼乐萧何律。
岂闻一绢直万钱，有田种谷今流血。
洛阳宫殿烧焚尽，宗庙新除狐兔穴。
伤心不忍问耆旧，复恐初从乱离说。
小臣鲁钝无所能，朝廷记识蒙禄秩。
周宣中兴望我皇，洒血江汉身衰疾。

+++杜甫
++++冬狩行
（时梓州刺史章彝兼侍御史留后东川）
君不见东川节度兵马雄，校猎亦似观成功。
夜发猛士三千人，清晨合围步骤同。
禽兽已毙十七八，杀声落日回苍穹。
幕前生致九青兕，骆驼礨峞垂玄熊。
东西南北百里间，仿佛蹴踏寒山空。
有鸟名鸲鹆，力不能高飞逐走蓬。
肉味不足登鼎俎，何为见羁虞罗中。
春蒐冬狩侯得同，使君五马一马骢。
况今摄行大将权，号令颇有前贤风。
飘然时危一老翁，十年厌见旌旗红。
喜君士卒甚整肃，为我回辔擒西戎。
草中狐兔尽何益，天子不在咸阳宫。
朝廷虽无幽王祸，得不哀痛尘再蒙。
呜呼，得不哀痛尘再蒙。
+++杜甫
++++自平
自平宫中吕太一，收珠南海千馀日。
近供生犀翡翠稀，复恐征戎干戈密。
蛮溪豪族小动摇，世封刺史非时朝。
蓬莱殿前诸主将，才如伏波不得骄。
+++杜甫
++++释闷
四海十年不解兵，犬戎也复临咸京。
失道非关出襄野，扬鞭忽是过胡城。
豺狼塞路人断绝。
烽火照夜尸纵横。
天子亦应厌奔走，群公固合思升平。
但恐诛求不改辙，闻道嬖孽能全生。
江边老翁错料事，眼暗不见风尘清。
+++杜甫
++++赠别贺兰铦
黄雀饱野粟，群飞动荆榛。
今君抱何恨，寂寞向时人。
老骥倦骧首，苍鹰愁易驯。
高贤世未识，固合婴饥贫。
国步初返正，乾坤尚风尘。
悲歌鬓发白，远赴湘吴春。
我恋岷下芋，君思千里莼。
生离与死别，自古鼻酸辛。
+++杜甫
++++别唐十五诫，因寄礼部贾侍郎
（贾至）
九载一相逢，百年能几何。
复为万里别，送子山之阿。
白鹤久同林，潜鱼本同河。
未知栖集期，衰老强高歌。
歌罢两凄恻，六龙忽蹉跎。
相视发皓白，况难驻羲和。
胡星坠燕地，汉将仍横戈。
萧条四海内，人少豺虎多。
少人慎莫投，多虎信所过。
饥有易子食，兽犹畏虞罗。
子负经济才，天门郁嵯峨。
飘摇适东周，来往若崩波。
南宫吾故人，白马金盘陀。
雄笔映千古，见贤心靡他。
念子善师事，岁寒守旧柯。
为吾谢贾公，病肺卧江沱。
+++杜甫
++++阆山歌
阆州城东灵山白，阆州城北玉台碧。
松浮欲尽不尽云，江动将崩未崩石。
那知根无鬼神会，已觉气与嵩华敌。
中原格斗且未归，应结茅斋看青壁。
+++杜甫
++++阆水歌
嘉陵江色何所似，石黛碧玉相因依。
正怜日破浪花出，更复春从沙际归。
巴童荡桨欹侧过，水鸡衔鱼来去飞。
阆中胜事可肠断，阆州城南天下稀。
+++杜甫
++++草堂
昔我去草堂，蛮夷塞成都。
今我归草堂，成都适无虞。
请陈初乱时，反复乃须臾。
大将赴朝廷，群小起异图。
中宵斩白马，盟歃气已粗。
西取邛南兵，北断剑阁隅。
布衣数十人，亦拥专城居。
其势不两大，始闻蕃汉殊。
西卒却倒戈，贼臣互相诛。
焉知肘腋祸，自及枭獍徒。
义士皆痛愤，纪纲乱相逾。
一国实三公，万人欲为鱼。
唱和作威福，孰肯辨无辜。
眼前列杻械，背后吹笙竽。
谈笑行杀戮，溅血满长衢。
到今用钺地，风雨闻号呼。
鬼妾与鬼马，色悲充尔娱。
国家法令在，此又足惊吁。
贱子且奔走，三年望东吴。
弧矢暗江海，难为游五湖。
不忍竟舍此，复来薙榛芜。
入门四松在，步屟万竹疏。
旧犬喜我归，低徊入衣裾。
邻舍喜我归，酤酒携胡芦。
大官喜我来，遣骑问所须。
城郭喜我来，宾客隘村墟。
天下尚未宁，健儿胜腐儒。
飘摇风尘际，何地置老夫。
于时见疣赘，骨髓幸未枯。
饮啄愧残生，食薇不敢馀。
+++杜甫
++++四松
四松初移时，大抵三尺强。
别来忽三载，离立如人长。
会看根不拔，莫计枝凋伤。
幽色幸秀发，疏柯亦昂藏。
所插小藩篱，本亦有堤防。
终然掁拨损，得吝千叶黄。
敢为故林主，黎庶犹未康。
避贼今始归，春草满空堂。
览物叹衰谢，及兹慰凄凉。
清风为我起，洒面若微霜。
足以送老姿，聊待偃盖张。
我生无根带，配尔亦茫茫。
有情且赋诗，事迹可两忘。
勿矜千载后，惨澹蟠穹苍。
+++杜甫
++++水槛
苍江多风飙，云雨昼夜飞。
茅轩驾巨浪，焉得不低垂。
游子久在外，门户无人持。
高岸尚如谷，何伤浮柱欹。
扶颠有劝诫，恐贻识者嗤。
既殊大厦倾，可以一木支。
临川视万里，何必阑槛为。
生感故物，慷慨有馀悲。
+++杜甫
++++破船
平生江海心，宿昔具扁舟。
岂惟青溪上，日傍柴门游。
苍皇避乱兵，缅邈怀旧丘。
邻人亦已非，野竹独修修。
船舷不重扣，埋没已经秋。
仰看西飞翼，下愧东逝流。
故者或可掘，新者亦易求。
所悲数奔窜，白屋难久留。
+++杜甫
++++营屋
我有阴江竹，能令朱夏寒。
阴通积水内，高入浮云端。
甚疑鬼物凭，不顾翦伐残。
东偏若面势，户牖永可安。
爱惜已六载，兹晨去千竿。
萧萧见白日，汹汹开奔湍。
度堂匪华丽，养拙异考槃。
草茅虽薙葺，衰疾方少宽。
洗然顺所适，此足代加餐。
寂无斤斧响，庶遂憩息欢。
+++杜甫
++++除草
草有害于人，曾何生阻修。
其毒甚蜂虿，其多弥道周。
清晨步前林，江色未散忧。
芒刺在我眼，焉能待高秋。
霜露一沾凝，蕙叶亦难留。
荷锄先童稚，日入仍讨求。
转致水中央，岂无双钓舟。
顽根易滋蔓，敢使依旧丘。
自兹藩篱旷，更觉松竹幽。
芟夷不可阙，疾恶信如雠。
+++杜甫
++++扬旗
江雨飒长夏，府中有馀清。
我公会宾客，肃肃有异声。
初筵阅军装，罗列照广庭。
庭空六马入，駊騀扬旗旌。
回回偃飞盖，熠熠迸流星。
来缠风飙急，去擘山岳倾。
材归俯身尽，妙取略地平。
虹霓就掌握，舒卷随人轻。
三州陷犬戎，但见西岭青。
公来练猛士，欲夺天边城。
此堂不易升，庸蜀日已宁。
吾徒且加餐，休适蛮与荆。
+++杜甫
++++太子张舍人遗织成褥段
客从西北来，遗我翠织成。
开缄风涛涌，中有掉尾鲸。
逶迤罗水族，琐细不足名。
客云充君褥，承君终宴荣。
空堂魑魅走，高枕形神清。
领客珍重意，顾我非公卿。
留之惧不祥，施之混柴荆。
服饰定尊卑，大哉万古程。
今我一贱老，裋褐更无营。
煌煌珠宫物，寝处祸所婴。
叹息当路子，干戈尚纵横。
掌握有权柄，衣马自肥轻。
李鼎死岐阳，实以骄贵盈。
来瑱赐自尽，气豪直阻兵。
皆闻黄金多，坐见悔吝生。
奈何田舍翁，受此厚贶情。
锦鲸卷还客，始觉心和平。
振我粗席尘，愧客茹藜羹。
+++杜甫
++++莫相疑行
男儿生无所成头皓白，牙齿欲落真可惜。
忆献三赋蓬莱宫，自怪一日声辉赫。
集贤学士如堵墙，观我落笔中书堂。
往时文彩动人主，此日饥寒趋路旁。
晚将末契托年少，当面输心背面笑。
寄谢悠悠世上儿，不争好恶莫相疑。
+++杜甫
++++别蔡十四著作
贾生恸哭后，寥落无其人。
安知蔡夫子，高义迈等伦。
献书谒皇帝，志已清风尘。
流涕洒丹极，万乘为酸辛。
天地则创痍，朝廷当正臣。
异才复间出，周道日惟新。
使蜀见知己，别颜始一伸。
薨城府，扶榇归咸秦。
巴道此相逢，会我病江滨。
忆念凤翔都，聚散俄十春。
我衰不足道，但愿子意陈。
稍令社稷安，自契鱼水亲。
我虽消渴甚，敢忘帝力勤。
尚思未朽骨，复睹耕桑民。
积水驾三峡，浮龙倚长津。
扬舲洪涛间，仗子济物身。
鞍马下秦塞，王城通北辰。
玄甲聚不散，兵久食恐贫。
穷谷无粟帛，使者来相因。
若凭南辕吏，书札到天垠。

++上卷二百二十一
  
+++杜甫
++++杜鹃
西川有杜鹃，东川无杜鹃。
涪万无杜鹃，云安有杜鹃。
我昔游锦城，结庐锦水边。
有竹一顷馀，乔木上参天。
杜鹃暮春至，哀哀叫其间。
我见常再拜，重是古帝魂。
生子百鸟巢，百鸟不敢嗔。
仍为喂其子，礼若奉至尊。
鸿雁及羔羊，有礼太古前。
行飞与跪乳，识序如知恩。
圣贤古法则，付与后世传。
君看禽鸟情，犹解事杜鹃。
今忽暮春间，值我病经年。
身病不能拜，泪下如迸泉。
+++杜甫
++++客居
客居所居堂，前江后山根。
下堑万寻岸，苍涛郁飞翻。
葱青众木梢，邪竖杂石痕。
子规昼夜啼，壮士敛精魂。
峡开四千里，水合数百源。
虎相半居，相伤终两存。
蜀麻久不来，吴盐拥荆门。
西南失大将，商旅自星奔。
今又降元戎，已闻动行轩。
舟子候利涉，亦凭节制尊。
我在路中央，生理不得论。
卧愁病脚废，徐步视小园。
短畦带碧草，怅望思王孙。
凤随其皇去，篱雀暮喧繁。
览物想故国，十年别荒村。
日暮归几翼，北林空自昏。
安得覆八溟，为君洗乾坤。
稷契易为力，犬戎何足吞。
儒生老无成，臣子忧四番。
箧中有旧笔，情至时复援。
+++杜甫
++++客堂
忆昨离少城，而今异楚蜀。
舍舟复深山，窅窕一林麓。
栖泊云安县，消中内相毒。
旧疾甘载来，衰年得无足。
死为殊方鬼，头白免短促。
老马终望云，南雁意在北。
别家长儿女，欲起惭筋力。
客堂序节改，具物对羁束。
石暄蕨芽紫，渚秀芦笋绿。
巴莺纷未稀，徼麦早向熟。
悠悠日动江，漠漠春辞木。
台郎选才俊，自顾亦已极。
前辈声名人，埋没何所得。
居然绾章绂，受性本幽独。
平生憩息地，必种数竿竹。
事业只浊醪，营葺但草屋。
上公有记者，累奏资薄禄。
忧岂济时，身远弥旷职。
循文庙算正，献可天衢直。
尚想趋朝廷，毫发裨社稷。
形骸今若是，进退委行色。
+++杜甫
++++石研诗
平公今诗伯，秀发吾所羡。
奉使三峡中，长啸得石研。
巨璞禹凿馀，异状君独见。
其滑乃波涛，其光或雷电。
联坳各尽墨，多水递隐现。
挥洒容数人，十手可对面。
比公头上冠，贞质未为贱。
当公赋佳句，况得终清宴。
公含起草姿，不远明光殿。
致于丹青地，知汝随顾眄。
+++杜甫
++++水阁朝霁，奉简严云安
（一作云安严明府）
东城抱春岑，江阁邻石面。
崔嵬晨云白，朝旭射芳甸。
雨槛卧花丛，风床展书卷。
钩帘宿鹭起，丸药流莺啭。
呼婢取酒壶，续儿诵文选。
晚交严明府，矧此数相见。
+++杜甫
++++赠郑十八贲
（云安令）
温温士君子，令我怀抱尽。
灵芝冠众芳，安得阙亲近。
遭乱意不归，窜身迹非隐。
细人尚姑息，吾子色愈谨。
高怀见物理，识者安肯哂。
卑飞欲何待，捷径应未忍。
示我百篇文，诗家一标准。
羁离交屈宋，牢落值颜闵。
水陆迷畏途，药饵驻修轸。
日以远，青史字不泯。
步趾咏唐虞，追随饭葵堇。
数杯资好事，异味烦县尹。
心虽在朝谒，力与愿矛盾。
抱病排金门，衰容岂为敏。
+++杜甫
++++三韵三篇
高马勿唾面，长鱼无损鳞。
辱马马毛焦，困鱼鱼有神。
君看磊落士，不肯易其身。
荡荡万斛船，影若扬白虹。
起樯必椎牛，挂席集众功。
自非风动天，莫置大水中。
烈士恶多门，小人自同调。
名利苟可取，杀身傍权要。
何当官曹清，尔辈堪一笑。
+++杜甫
++++青丝
（青丝白马，用侯景事，以比仆固怀恩）
青丝白马谁家子，粗豪且逐风尘起。
不闻汉主放妃嫔，近静潼关扫蜂蚁。
殿前兵马破汝时，十月即为齑粉期。
未如面缚归金阙，万一皇恩下玉墀。
+++杜甫
++++近闻
近闻犬戎远遁逃，牧马不敢侵临洮。
渭水逶迤白日净，陇山萧瑟秋云高。
崆峒五原亦无事，北庭数有关中使。
似闻赞普更求亲，舅甥和好应难弃。
+++杜甫
++++蚕谷行
天下郡国向万城，无有一城无甲兵。
焉得铸甲作农器，一寸荒田牛得耕。
牛尽耕，蚕亦成。
不劳烈士泪滂沱，男谷女丝行复歌。

+++杜甫
++++折槛行
呜呼房魏不复见，秦王学士时难羡。
青衿胄子困泥涂，白马将军若雷电。
千载少似朱云人，至今折槛空嶙峋。
娄公不语宋公语，尚忆先皇容直臣。
+++杜甫
++++引水
月峡瞿塘云作顶，乱石峥嵘俗无井。
云安酤水奴仆悲，鱼复移居心力省。
白帝城西万竹蟠，接筒引水喉不干。
人生留滞生理难，斗水何直百忧宽。
+++杜甫
++++古柏行
孔明庙前有老柏，柯如青铜根如石。
霜皮溜雨四十围，黛色参天二千尺。
君臣已与时际会，树木犹为人爱惜。
云来气接巫峡长，月出寒通雪山白。
忆昨路绕锦亭东，先主武侯同閟宫。
崔嵬枝干郊原古，窈窕丹青户牖空。
落落盘踞虽得地，冥冥孤高多烈风。
扶持自是神明力，正直原因造化功。
大厦如倾要梁栋，万牛回首丘山重。
不露文章世已惊，未辞翦伐谁能送。
苦心岂免容蝼蚁，香叶终经宿鸾凤。
志士幽人莫怨嗟，古来材大难为用。
+++杜甫
++++缚鸡行
小奴缚鸡向市卖，鸡被缚急相喧争。
家中厌鸡食虫蚁，不知鸡卖还遭烹。
虫鸡于人何厚薄，吾叱奴人解其缚。
鸡虫得失无了时，注目寒江倚山阁。
+++杜甫
++++负薪行
夔州处女发半华，四十五十无夫家。
更遭丧乱嫁不售，一生抱恨堪咨嗟。
土风坐男使女立，应当门户女出入。
十犹八九负薪归，卖薪得钱应供给。
至老双鬟只垂颈，野花山叶银钗并。
筋力登危集市门，死生射利兼盐井。
面妆首饰杂啼痕，地褊衣寒困石根。
若道巫山女粗丑，何得此有昭君村。

+++杜甫
++++最能行
峡中丈夫绝轻死，少在公门多在水。
富豪有钱驾大舸，贫穷取给行艓子。
小儿学问止论语，大儿结束随商旅。
欹帆侧柁入波涛，撇漩捎濆无险阻。
朝发白帝暮江陵，顷来目击信有征。
瞿塘漫天虎须怒，归州长年行最能。
此乡之人气量窄，误竞南风疏北客。
若道土无英俊才，何得山有屈原宅。

+++杜甫
++++寄裴施州
（裴冕坐李辅国贬施州刺史）
廊庙之具裴施州，宿昔一逢无此流。
金钟大镛在东序，冰壶玉衡悬清秋。
自从相遇感多病，三岁为客宽边愁。
尧有四岳明至理，汉二千石真分忧。
几度寄书白盐北，苦寒赠我青羔裘。
霜雪回光避锦袖，龙蛇动箧蟠银钩。
紫衣使者辞复命，再拜故人谢佳政。
将老已失子孙忧，后来况接才华盛。

+++杜甫
++++郑典设自施州归
吾怜荥阳秀，冒暑初有适。
名贤慎所出，不肯妄行役。
旅兹殊俗远，竟以屡空迫。
南谒裴施州，气合无险僻。
攀援悬根木，登顿入天石。
青山自一川，城郭洗忧戚。
听子话此邦，令我心悦怿。
其俗则纯朴，不知有主客。
温温诸侯门，礼亦如古昔。
敕厨倍常羞，杯盘颇狼藉。
时虽属丧乱，事贵赏匹敌。
中宵惬良会，裴郑非远戚。
群书一万卷，博涉供务隙。
他日辱银钩，森疏见矛戟。
倒屣喜旋归，画地求所历。
乃闻风土质，又重田畴辟。
刺史似寇恂，列郡宜竞惜。
北风吹瘴疠，羸老思散策。
渚拂蒹葭塞，峤穿萝茑幂。
此身仗儿仆，高兴潜有激。
孟冬方首路，强饭取崖壁。
叹尔疲驽骀，汗沟血不赤。
终然备外饰，驾驭何所益。
我有平肩舆，前途犹准的。
翩翩入鸟道，庶脱蹉跌厄。
+++杜甫
++++柴门
孤舟登瀼西，回首望两崖。
东城干旱天，其气如焚柴。
长影没窈窕，馀光散唅呀。
大江蟠嵌根，归海成一家。
下冲割坤轴，竦壁攒镆铘。
萧飒洒秋色，氛昏霾日车。
峡门自此始，最窄容浮查。
禹功翊造化，疏凿就欹斜。
巨渠决太古，众水为长蛇。
风烟渺吴蜀，舟楫通盐麻。
我今远游子，飘转混泥沙。
万物附本性，约身不愿奢。
茅栋盖一床，清池有馀花。
浊醪与脱粟，在眼无咨嗟。
山荒人民少，地僻日夕佳。
贫病固其常，富贵任生涯。
老于干戈际，宅幸蓬荜遮。
石乱上云气，杉清延月华。
赏妍又分外，理惬夫何夸。
足了垂白年，敢居高士差。
书此豁平昔，回首犹暮霞。
+++杜甫
++++贻华阳柳少府
系马乔木间，问人野寺门。
柳侯披衣笑，见我颜色温。
并坐石下堂，俯视大江奔。
火云洗月露，绝壁上朝暾。
自非晓相访，触热生病根。
南方六七月，出入异中原。
老少多暍死，汗逾水浆翻。
俊才得之子，筋力不辞烦。
指挥当世事，语及戎马存。
涕泪溅我裳，悲气排帝阍。
郁陶抱长策，义仗知者论。
吾衰卧江汉，但愧识玙璠。
文章一小技，于道未为尊。
起予幸斑白，因是托子孙。
俱客古信州，结庐依毁垣。
相去四五里，径微山叶繁。
时危挹佳士，况免军旅喧。
醉从赵女舞，歌鼓秦人盆。
子壮顾我伤，我欢兼泪痕。
馀生如过鸟，故里今空村。
+++杜甫
++++雷
大旱山岳燋，密云复无雨。
南方瘴疠地，罹此农事苦。
封内必舞雩，峡中喧击鼓。
真龙竟寂寞，土梗空俯偻。
吁嗟公私病，税敛缺不补。
故老仰面啼，疮痍向谁数。
暴尪或前闻，鞭巫非稽古。
请先偃甲兵，处分听人主。
万邦但各业，一物休尽取。
水旱其数然，尧汤免亲睹。
上天铄金石，群盗乱豺虎。
二者存一端，愆阳不犹愈。
昨宵殷其雷，风过齐万弩。
复吹霾翳散，虚觉神灵聚。
气暍肠胃融，汗滋衣裳污。
吾衰尤拙计，失望筑场圃。
+++杜甫
++++火
楚山经月火，大旱则斯举。
旧俗烧蛟龙，惊惶致雷雨。
爆嵌魑魅泣，崩冻岚阴昈。
罗落沸百泓，根源皆万古。
青林一灰烬，云气无处所。
入夜殊赫然，新秋照牛女。
风吹巨焰作，河棹腾烟柱。
势俗焚昆仑，光弥焮洲渚。
腥至焦长蛇，声吼缠猛虎。
神物已高飞，不见石与土。
尔宁要谤讟，凭此近荧侮。
薄关长吏忧，甚昧至精主。
远迁谁扑灭，将恐及环堵。
流汗卧江亭，更深气如缕。
+++杜甫
++++七月三日亭午已后较热退晚加小凉稳睡…呈元二十一曹长
今兹商用事，馀热亦已末。
衰年旅炎方，生意从此活。
亭午减汗流，北邻耐人聒。
晚风爽乌匼，筋力苏摧折。
闭目逾十旬，大江不止渴。
退藏恨雨师，健步闻旱魃。
园蔬抱金玉，无以供采掇。
密云虽聚散，徂暑终衰歇。
前圣慎焚巫，武王亲救暍。
阴阳相主客，时序递回斡。
洒落唯清秋，昏霾一空阔。
萧萧紫塞雁，南向欲行列。
欻思红颜日，霜露冻阶闼。
胡马挟雕弓，鸣弦不虚发。
长鈚逐狡兔，突羽当满月。
惆怅白头吟，萧条游侠窟。
临轩望山阁，缥缈安可越。
高人炼丹砂，未念将朽骨。
少壮迹颇疏，欢乐曾倏忽。
杖藜风尘际，老丑难翦拂。
吾子得神仙，本是池中物。
贱夫美一睡，烦促婴词笔。
+++杜甫
++++牵牛织女
牵牛出河西，织女处其东。
万古永相望，七夕谁见同。
神光意难候，此事终蒙胧。
飒然精灵合，何必秋遂通。
亭亭新妆立，龙驾具曾空。
世人亦为尔，祈请走儿童。
称家随丰俭，白屋达公宫。
膳夫翊堂殿，鸣玉凄房栊。
曝衣遍天下，曳月扬微风。
蛛丝小人态，曲缀瓜果中。
初筵裛重露，日出甘所终。
嗟汝未嫁女，秉心郁忡忡。
防身动如律，竭力机杼中。
虽无姑舅事，敢昧织作功。
明明君臣契，咫尺或未容。
义无弃礼法，恩始夫妇恭。
小大有佳期，戒之在至公。
方圆苟龃龉，丈夫多英雄。
+++杜甫
++++毒热寄简崔评事十六弟
大暑运金气，荆扬不知秋。
林下有塌翼，水中无行舟。
千室但扫地，闭关人事休。
老夫转不乐，旅次兼百忧。
蝮蛇暮偃蹇，空床难暗投。
炎宵恶明烛，况乃怀旧丘。
开襟仰内弟，执热露白头。
束带负芒刺，接居成阻修。
何当清霜飞，会子临江楼。
载闻大易义，讽兴诗家流。
蕴藉异时辈，检身非苟求。
皇皇使臣体，信是德业优。
楚材择杞梓，汉苑归骅骝。
短章达我心，理为识者筹。
+++杜甫
++++殿中杨监见示张旭草书图
斯人已云亡，草圣秘难得。
及兹烦见示，满目一凄恻。
悲风生微绡，万里起古色。
锵锵鸣玉动，落落群松直。
连山蟠其间，溟涨与笔力。
有练实先书，临池真尽墨。
俊拔为之主，暮年思转极。
未知张王后，谁并百代则。
呜呼东吴精，逸气感清识。
杨公拂箧笥，舒卷忘寝食。
念昔挥毫端，不独观酒德。
+++杜甫
++++杨监又出画鹰十二扇
近时冯绍正，能画鸷鸟样。
明公出此图，无乃传其状。
殊姿各独立，清绝心有向。
疾禁千里马，气敌万人将。
忆昔骊山宫，冬移含元仗。
天寒大羽猎，此物神俱王。
当时无凡材，百中皆用壮。
粉墨形似间，识者一惆怅。
干戈少暇日，真骨老崖嶂。
为君除狡兔，会是翻鞲上。
+++杜甫
++++送殿中杨监赴蜀见相公
（杜鸿渐镇蜀，辟杨炎为判官）
去水绝还波，泄云无定姿。
生在世间，聚散亦暂时。
离别重相逢，偶然岂定期。
送子清秋暮，风物长年悲。
豪俊贵勋业，邦家频出师。
相公镇梁益，军事无孑遗。
解榻再见今，用才复择谁。
况子已高位，为郡得固辞。
难拒供给费，慎哀渔夺私。
干戈未甚息，纪纲正所持。
泛舟巨石横，登陆草露滋。
山门日易久，当念居者思。
+++杜甫
++++赠李十五丈别
（李秘书文嶷）
峡人鸟兽居，其室附层颠。
下临不测江，中有万里船。
多病纷倚薄，少留改岁年。
绝域谁慰怀，开颜喜名贤。
孤陋忝末亲，等级敢比肩。
生意颇合，相与襟袂连。
一日两遣仆，三日一共筵。
扬论展寸心，壮笔过飞泉。
玄成美价存，子山旧业传。
不闻八尺躯，常受众目怜。
且为辛苦行，盖被生事牵。
北回白帝棹，南入黔阳天。
汧公制方隅，迥出诸侯先。
封内如太古，时危独萧然。
清高金茎露，正直朱丝弦。
昔在尧四岳，今之黄颍川。
于迈恨不同，所思无由宣。
山深水增波，解榻秋露悬。
客游虽云久，主要月再圆。
晨集风渚亭，醉操云峤篇。
丈夫贵知己，欢罢念归旋。
+++杜甫
++++西阁曝日
凛冽倦玄冬，负暄嗜飞阁。
羲和流德泽，颛顼愧倚薄。
毛发具自和，肌肤潜沃若。
太阳信深仁，衰气欻有托。
欹倾烦注眼，容易收病脚。
流离木杪猿，翩跹山颠鹤。
用知苦聚散，哀乐日已作。
即事会赋诗，人生忽如昨。
古来遭丧乱，贤圣尽萧索。
胡为将暮年，忧世心力弱。
+++杜甫
++++课伐木
长夏无所为，客居课奴仆。
清晨饭其腹，持斧入白谷。
青冥曾巅后，十里斩阴木。
肩四根已，亭午下山麓。
尚闻丁丁声，功课日各足。
苍皮成委积，素节相照烛。
藉汝跨小篱，当仗苦虚竹。
空荒咆熊罴，乳兽待人肉。
不示知禁情，岂惟干戈哭。
城中贤府主，处贵如白屋。
萧萧理体净，蜂虿不敢毒。
虎穴连里闾，堤防旧风俗。
泊舟沧江岸，久客慎所触。
舍西崖峤壮，雷雨蔚含蓄。
墙宇资屡修，衰年怯幽独。
尔曹轻执热，为我忍烦促。
秋光近青岑，季月当泛菊。
报之以微寒，共给酒一斛。
+++杜甫
++++园人送瓜
江间虽炎瘴，瓜熟亦不早。
柏公镇夔国，滞务兹一扫。
食新先战士，共少及溪老。
倾筐蒲鸽青，满眼颜色好。
竹竿接嵌窦，引注来鸟道。
沈浮乱水玉，爱惜如芝草。
落刃嚼冰霜，开怀慰枯槁。
许以秋蒂除，仍看小童抱。
东陵迹芜绝，楚汉休征讨。
园人非故侯，种此何草草。
+++杜甫
++++信行远修水筒
（引水筒）
汝性不茹荤，清静仆夫内。
秉心识本源，于事少滞碍。
云端水筒坼，林表山石碎。
触热藉子修，通流与厨会。
往来四十里，荒险崖谷大。
日曛惊未餐，貌赤愧相对。
浮瓜供老病，裂饼尝所爱。
于斯答恭谨，足以殊殿最。
讵要方士符，何假将军盖。
行诸直如笔，用意崎岖外。
+++杜甫
++++槐叶冷淘
青青高槐叶，采掇付中厨。
新面来近市，汁滓宛相俱。
入鼎资过熟，加餐愁欲无。
碧鲜俱照箸，香饭兼苞芦。
经齿冷于雪，劝人投此珠。
愿随金騕褭，走置锦屠苏。
路远思恐泥，兴深终不渝。
献芹则小小，荐藻明区区。
万里露寒殿，开冰清玉壶。
君王纳凉晚，此味亦时须。
+++杜甫
++++行官张望补稻畦水归
东屯大江北，百顷平若案。
六月青稻多，千畦碧泉乱。
插秧适云已，引溜加溉灌。
更仆往方塘，决渠当断岸。
公私各地著，浸润无天旱。
守问家臣，分明见溪伴。
芊芊炯翠羽，剡剡生银汉。
鸥鸟镜里来，关山云边看。
秋菰成黑米，精凿传白粲。
玉粒足晨炊，红鲜任霞散。
终然添旅食，作苦期壮观。
遗穗及众多，我仓戒滋蔓。
+++杜甫
++++催宗文树鸡栅
吾衰怯行迈，旅次展崩迫。
愈风传乌鸡，秋卵方漫吃。
自春生成者，随母向百翮。
驱趁制不禁，喧呼山腰宅。
课奴杀青竹，终日憎赤帻。
蹋藉盘案翻，塞蹊使之隔。
墙东有隙地，可以树高栅。
避热时来归，问儿所为迹。
织笼曹其内，令人不得掷。
稀间可突过，觜爪还污席。
我宽蝼蚁遭，彼免狐貉厄。
应宜各长幼，自此均勍敌。
笼栅念有修，近身见损益。
明明领处分，一一当剖析。
不昧风雨晨，乱离减忧戚。
其流则凡鸟，其气心匪石。
倚赖穷岁晏，拨烦去冰释。
未似尸乡翁，拘留盖阡陌。
+++杜甫
++++园官送菜
清晨蒙菜把，常荷地主恩。
守者愆实数，略有其名存。
苦苣刺如针，马齿叶亦繁。
青青嘉蔬色，埋没在中园。
园吏未足怪，世事固堪论。
呜呼战伐久，荆棘暗长原。
乃知苦苣辈，倾夺蕙草根。
小人塞道路，为态何喧喧。
又如马齿盛，气拥葵荏昏。
点染不易虞，丝麻杂罗纨。
一经器物内，永挂粗刺痕。
志士采紫芝，放歌避戎轩。
畦丁负笼至，感动百虑端。
+++杜甫
++++上后园山脚
朱夏热所婴，清旭步北林。
小园背高冈，挽葛上崎崟。
旷望延驻目，飘摇散疏襟。
潜鳞恨水壮，去翼依云深。
勿谓地无疆，劣于山有阴。
石榞遍天下，水陆兼浮沈。
自我登陇首，十年经碧岑。
剑门来巫峡，薄倚浩至今。
故园暗戎马，骨肉失追寻。
时危无消息，老去多归心。
志士惜白日，久客藉黄金。
敢为苏门啸，庶作梁父吟。
+++杜甫
++++驱竖子摘苍耳
（即卷耳）
江上秋已分，林中瘴犹剧。
畦丁告劳苦，无以供日夕。
蓬莠独不焦，野蔬暗泉石。
卷耳况疗风，童儿且时摘。
侵星驱之去，烂熳任远适。
放筐亭午际，洗剥相蒙幂。
登床半生熟，下箸还小益。
加点瓜薤间，依稀橘奴迹。
乱世诛求急，黎民糠籺窄。
饱食复何心，荒哉膏粱客。
富家厨肉臭，战地骸骨白。
寄语恶少年，黄金且休掷。
+++杜甫
++++秋行官张望督促东渚耗稻向毕清晨遣女奴阿稽竖子…往问
东渚雨今足，伫闻粳稻香。
上天无偏颇，蒲稗各自长。
人情见非类，田家戒其荒。
功夫竞搰搰，除草置岸旁。
谷者命之本，客居安可忘。
青春具所务，勤垦免乱常。
吴牛力容易，并驱动莫当。
丰苗亦已穊，云水照方塘。
有生固蔓延，静一资堤防。
督领不无人，提携颇在纲。
荆扬风土暖，肃肃候微霜。
尚恐主守疏，用心未甚臧。
清朝遣婢仆，寄语逾崇冈。
西成聚必散，不独陵我仓。
岂要仁里誉，感此乱世忙。
北风吹蒹葭，蟋蟀近中堂。
荏苒百工休，郁纡迟暮伤。
+++杜甫
++++阻雨不得归瀼西甘林
三伏适已过，骄阳化为霖。
欲归瀼西宅，阻此江浦深。
坏舟百版坼，峻岸复万寻。
篙工初一弃，恐泥劳寸心。
伫立东城隅，怅望高飞禽。
草堂乱悬圃，不隔昆仑岑。
昏浑衣裳外，旷绝同层阴。
园甘长成时，三寸如黄金。
诸侯旧上计，厥贡倾千林。
邦人不足重，所迫豪吏侵。
客居暂封殖，日夜偶瑶琴。
虚徐五株态，侧塞烦胸襟。
焉得辍两足，杖藜出岖嶔。
条流数翠实，偃息归碧浔。
拂拭乌皮几，喜闻樵牧音。
令儿快搔背，脱我头上簪。
+++杜甫
++++雨
峡云行清晓，烟雾相裴回。
风吹苍江树，雨洒石壁来。
凄凄生馀寒，殷殷兼出雷。
白谷变气候，朱炎安在哉。
高鸟湿不下，居人门未开。
楚宫久已灭，幽佩为谁哀。
侍臣书王梦，赋有冠古才。
冥冥翠龙驾，多自巫山台。
+++杜甫
++++雨二首
青山澹无姿，白露谁能数。
片片水上云，萧萧沙中雨。
殊俗状巢居，曾台俯风渚。
佳客适万里，沈思情延伫。
挂帆远色外，惊浪满吴楚。
久阴蛟螭出，寇盗复几许。
空山中宵阴，微冷先枕席。
回风起清曙，万象萋已碧。
落落出岫云，浑浑倚天石。
日假何道行，雨含长江白。
连樯荆州船，有士荷矛戟。
南防草镇惨，沾湿赴远役。
群盗下辟山，总戎备强敌。
水深云光廓，鸣橹各有适。
渔艇息悠悠，夷歌负樵客。
留滞一老翁，书时记朝夕。
+++杜甫
++++晚登瀼上堂
故跻瀼岸高，颇免崖石拥。
开襟野堂豁，系马林花动。
雉堞粉如云，山田麦无垄。
春气晚更生，江流静犹涌。
四序婴我怀，群盗久相踵。
黎民困逆节，天子渴垂拱。
所思注东北，深峡转修耸。
衰老自成病，郎官未为冗。
凄其望吕葛，不复梦周孔。
济世数向时，斯人各枯冢。
楚星南天黑，蜀月西雾重。
安得随鸟翎，迫此惧将恐。
+++杜甫
++++又上后园山脚
昔我游山东，忆戏东岳阳。
穷秋立日观，矫首望八荒。
朱崖著毫发，碧海吹衣裳。
蓐收困用事，玄冥蔚强梁。
逝水自朝宗，镇名各其方。
平原独憔悴，农力废耕桑。
非关风露凋，曾是戍役伤。
于时国用富，足以守边疆。
朝廷任猛将，远夺戎虏场。
到今事反覆，故老泪万行。
龟蒙不复见，况乃怀旧乡。
肺萎属久战，骨出热中肠。
忧来杖匣剑，更上林北冈。
瘴毒猿鸟落，峡干南日黄。
秋风亦已起，江汉始如汤。
登高欲有往，荡析川无梁。
哀彼远征人，去家死路旁。
不及祖父茔，累累冢相当。
+++杜甫
++++雨
山雨不作泥，江云薄为雾。
晴飞半岭鹤，风乱平沙树。
明灭洲景微，隐见岩姿露。
拘闷出门游，旷绝经目趣。
消中日伏枕，卧久尘及屦。
岂无平肩舆，莫辨望乡路。
兵戈浩未息，蛇虺反相顾。
悠悠边月破，郁郁流年度。
针灸阻朋曹，糠籺对童孺。
一命须屈色，新知渐成故。
穷荒益自卑，飘泊欲谁诉。
尪羸愁应接，俄顷恐违迕。
浮俗何万端，幽人有独步。
庞公竟独往，尚子终罕遇。
宿留洞庭秋，天寒潇湘素。
杖策可入舟，送此齿发暮。
+++杜甫
++++甘林
舍舟越西冈，入林解我衣。
青刍适马性，好鸟知人归。
晨光映远岫，夕露见日晞。
迟暮少寝食，清旷喜荆扉。
经过倦俗态，在野无所违。
试问甘藜藿，未肯羡轻肥。
喧静不同科，出处各天机。
勿矜朱门是，陋此白屋非。
明朝步邻里，长老可以依。
时危赋敛数，脱粟为尔挥。
相携行豆田，秋花霭菲菲。
子实不得吃，货市送王畿。
尽添军旅用，迫此公家威。
长跪问，戎马何时稀。
我衰易悲伤，屈指数贼围。
劝其死王命，慎莫远奋飞。
+++杜甫
++++雨
行云递崇高，飞雨霭而至。
潺潺石间溜，汩汩松上驶。
亢阳乘秋热，百谷皆已弃。
皇天德泽降，焦卷有生意。
前雨伤卒暴，今雨喜容易。
不可无雷霆，间作鼓增气。
佳声达中宵，所望时一致。
清霜九月天，仿佛见滞穗。
郊扉及我私，我圃日苍翠。
恨无抱瓮力，庶减临江费。
+++杜甫
++++种莴苣
阴阳一错乱，骄蹇不复理。
枯旱于其中，炎方惨如毁。
植物半蹉跎，嘉生将已矣。
云雷欻奔命，师伯集所使。
指麾赤白日，澒洞青光起。
雨声先已风，散足尽西靡。
山泉落沧江，霹雳犹在耳。
终朝纡飒沓，信宿罢潇洒。
堂下可以畦，呼童对经始。
苣兮蔬之常，随事艺其子。
破块数席间，荷锄功易止。
两旬不甲坼，空惜埋泥滓。
野苋迷汝来，宗生实于此。
此辈岂无秋，亦蒙寒露委。
翻然出地速，滋蔓户庭毁。
因知邪干正，掩抑至没齿。
贤良虽得禄，守道不封己。
拥塞败芝兰，众多盛荆杞。
中园陷萧艾，老圃永为耻。
登于白玉盘，藉以如霞绮。
苋也无所施，胡颜入筐篚。
+++杜甫
++++暇日小园散病，将种秋菜，督勒耕牛，兼书触目
不爱入州府，畏人嫌我真。
及乎归茅宇，旁舍未曾嗔。
老病忌拘束，应接丧精神。
江村意自放，林木心所欣。
秋耕属地湿，山雨近甚匀。
冬菁饭之半，牛力晚来新。
深耕种数亩，未甚后四邻。
嘉蔬既不一，名数颇具陈。
荆巫非苦寒，采撷接青春。
飞来两白鹤，暮啄泥中芹。
雄者左翮垂，损伤已露筋。
一步再流血，尚经矰缴勤。
三步六号叫，志屈悲哀频。
鸾皇不相待，侧颈诉高旻。
杖藜俯沙渚，为汝鼻酸辛。

++上卷二百二十二
  
+++杜甫
++++八哀诗 赠司空王公思礼
司空出东夷，童稚刷劲翮。
追随燕蓟儿，颖锐物不隔。
服事哥舒翰，意无流沙碛。
未甚拔行间，犬戎大充斥。
短小精悍姿，屹然强寇敌。
贯穿百万众，出入由咫尺。
马鞍悬将首，甲外控鸣镝。
洗剑青海水，刻铭天山石。
九曲非外蕃，其王转深壁。
飞兔不近驾，鸷鸟资远击。
晓达兵家流，饱闻春秋癖。
胸襟日沈静，肃肃自有适。
潼关初溃散，万乘犹辟易。
偏裨无所施，元帅见手格。
太子入朔方，至尊狩梁益。
胡马缠伊洛，中原气甚逆。
肃宗登宝位，塞望势敦迫。
公时徒步至，请罪将厚责。
际会清河公，间道传玉册。
天王拜跪毕，谠议果冰释。
翠华卷飞雪，熊虎亘阡陌。
屯兵凤凰山，帐殿泾渭辟。
金城贼咽喉，诏镇雄所搤。
禁暴清无双，爽气春淅沥。
巷有从公歌，野多青青麦。
及夫哭庙后，复领太原役。
恐惧禄位高，怅望王土窄。
不得见清时，呜呼就窀穸。
永系五湖舟，悲甚田横客。
千秋汾晋间，事与云水白。
昔观文苑传，岂述廉蔺绩。
嗟嗟邓大夫，士卒终倒戟。
+++杜甫
++++八哀诗 故司徒李公光弼
司徒天宝末，北收晋阳甲。
胡骑攻吾城，愁寂意不惬。
人安若泰山，蓟北断右胁。
朔方气乃苏，黎首见帝业。
二宫泣西郊，九庙起颓压。
未散河阳卒，思明伪臣妾。
复自碣石来，火焚乾坤猎。
高视笑禄山，公又大献捷。
异王册崇勋，小敌信所怯。
拥兵镇河汴，千里初妥帖。
青蝇纷营营，风雨秋一叶。
内省未入朝，死泪终映睫。
大屋去高栋，长城扫遗堞。
平生白羽扇，零落蛟龙匣。
雅望与英姿，恻怆槐里接。
三军晦光彩，烈士痛稠叠。
直笔在史臣，将来洗箱箧。
吾思哭孤冢，南纪阻归楫。
扶颠永萧条，未济失利涉。
疲苶竟何人，洒涕巴东峡。
+++杜甫
++++八哀诗 赠左仆射郑国公严公武
郑公瑚琏器，华岳金天晶。
昔在童子日，已闻老成名。
嶷然大贤后，复见秀骨清。
开口取将相，小心事友生。
阅书百纸尽，落笔四座惊。
历职匪父任，嫉邪常力争。
汉仪尚整肃，胡骑忽纵横。
飞传自河陇，逢人问公卿。
不知万乘出，雪涕风悲鸣。
受词剑阁道，谒帝萧关城。
寂寞云台仗，飘飖沙塞旌。
江山少使者，笳鼓凝皇情。
壮士血相视，忠臣气不平。
密论贞观体，挥发岐阳征。
感激动四极，联翩收二京。
西郊牛酒再，原庙丹青明。
匡汲俄宠辱，卫霍竟哀荣。
四登会府地，三掌华阳兵。
京兆空柳色，尚书无履声。
群乌自朝夕，白马休横行。
诸葛蜀人爱，文翁儒化成。
公来雪山重，公去雪山轻。
记室得何逊，韬钤延子荆。
四郊失壁垒，虚馆开逢迎。
堂上指图画，军中吹玉笙。
岂无成都酒，忧国只细倾。
时观锦水钓，问俗终相并。
意待犬戎灭，人藏红粟盈。
以兹报主愿，庶或裨世程。
炯炯一心在，沉沉二竖婴。
颜回竟短折，贾谊徒忠贞。
飞旐出江汉，孤舟轻荆衡。
虚无马融笛，怅望龙骧茔。
空馀老宾客，身上愧簪缨。
+++杜甫
++++八哀诗 赠太子太师汝阳郡王琎
汝阳让帝子，眉宇真天人。
虬须似太宗，色映塞外春。
往者开元中，主恩视遇频。
出入独非时，礼异见群臣。
爱其谨洁极，倍此骨肉亲。
从容听朝后，或在风雪晨。
忽思格猛兽，苑囿腾清尘。
羽旗动若一，万马肃駪駪。
诏王来射雁，拜命已挺身。
箭出飞鞚内，上又回翠麟。
翻然紫塞翮，下拂明月轮。
胡人虽获多，天笑不为新。
王每中一物，手自与金银。
袖中谏猎书，扣马久上陈。
竟无衔橛虞，圣聪矧多仁。
官免供给费，水有在藻鳞。
匪唯帝老大，皆是王忠勤。
晚年务置醴，门引申白宾。
道大容无能，永怀侍芳茵。
好学尚贞烈，义形必沾巾。
挥翰绮绣扬，篇什若有神。
川广不可溯，墓久狐兔邻。
宛彼汉中郡，文雅见天伦。
何以开我悲，泛舟俱远津。
温温昔风味，少壮已书绅。
旧游易磨灭，衰谢增酸辛。
+++杜甫
++++八哀诗 赠秘书监江夏李公邕
长啸宇宙间，高才日陵替。
不可见，前辈复谁继。
忆昔李公存，词林有根柢。
声华当健笔，洒落富清制。
风流散金石，追琢山岳锐。
情穷造化理，学贯天人际。
干谒走其门，碑版照四裔。
各满深望还，森然起凡例。
萧萧白杨路，洞彻宝珠惠。
龙宫塔庙涌，浩劫浮云卫。
宗儒俎豆事，故吏去思计。
眄睐已皆虚，跋涉曾不泥。
向来映当时，岂独劝后世。
丰屋珊瑚钩，骐驎织成罽。
紫骝随剑几，义取无虚岁。
分宅脱骖间，感激怀未济。
众归赒给美，摆落多藏秽。
独步四十年，风听九皋唳。
呜呼江夏姿，竟掩宣尼袂。
往者武后朝，引用多宠嬖。
否臧太常议，面折二张势。
衰俗凛生风，排荡秋旻霁。
忠贞负冤恨，宫阙深旒缀。
放逐早联翩，低垂困炎厉。
日斜鵩鸟入，魂断苍梧帝。
荣枯走不暇，星驾无安税。
几分汉廷竹，夙拥文侯篲。
终悲洛阳狱，事近小臣敝。
祸阶初负谤，易力何深哜。
伊昔临淄亭，酒酣托末契。
重叙东都别，朝阴改轩砌。
论文到崔苏，指尽流水逝。
近伏盈川雄，未甘特进丽。
是非张相国，相扼一危脆。
争名古岂然，键捷欻不闭。
例及吾家诗，旷怀扫氛翳。
慷慨嗣真作，咨嗟玉山桂。
钟律俨高悬，鲲鲸喷迢递。
坡陀青州血，芜没汶阳瘗。
哀赠竟萧条，恩波延揭厉。
子孙存如线，旧客舟凝滞。
君臣尚论兵，将帅接燕蓟。
朗吟六公篇，忧来豁蒙蔽。
+++杜甫
++++八哀诗 故秘书少监武功苏公源明
武功少也孤，徒步客徐兖。
读书东岳中，十载考坟典。
时下莱芜郭，忍饥浮云巘。
负米晚为身，每食脸必泫。
夜字照爇薪，垢衣生碧藓。
庶以勤苦志，报兹劬劳显。
学蔚醇儒姿，文包旧史善。
洒落辞幽人，归来潜京辇。
射君东堂策，宗匠集精选。
制可题未干，乙科已大阐。
文章日自负，吏禄亦累践。
晨趋阊阖内，足蹋宿昔趼。
一麾出守还，黄屋朔风卷。
不暇陪八骏，虏庭悲所遣。
平生满尊酒，断此朋知展。
忧愤病二秋，有恨石可转。
肃宗复社稷，得无逆顺辨。
范晔顾其儿，李斯忆黄犬。
秘书茂松意，溟涨本末浅。
青荧芙蓉剑，犀兕岂独剸。
反为后辈亵，予实苦怀缅。
煌煌斋房芝，事绝万手搴。
垂之俟来者，正始征劝勉。
不要悬黄金，胡为投乳贙。
结交三十载，吾与谁游衍。
荥阳复冥莫，罪罟已横罥。
呜呼子逝日，始泰则终蹇。
长安米万钱，凋丧尽馀喘。
战伐何当解，归帆阻清沔。
尚缠漳水疾，永负蒿里饯。
+++杜甫
++++八哀诗 故著作郎贬台州司户荥阳郑公虔
鶢鶋至鲁门，不识钟鼓飨。
孔翠望赤霄，愁思雕笼养。
荥阳冠众儒，早闻名公赏。
地崇士大夫，况乃气精爽。
天然生知姿，学立游夏上。
神农极阙漏，黄石愧师长。
药纂西极名，兵流指诸掌。
贯穿无遗恨，荟蕞何技痒。
圭臬星经奥，虫篆丹青广。
子云窥未遍，方朔谐太枉。
神翰顾不一，体变钟兼两。
文传天下口，大字犹在榜。
昔献书画图，新诗亦俱往。
沧洲动玉陛，宣鹤误一响。
三绝自御题，四方尤所仰。
嗜酒益疏放，弹琴视天壤。
形骸实土木，亲近唯几杖。
未曾寄官曹，突兀倚书幌。
晚就芸香阁，胡尘昏坱莽。
反覆归圣朝，点染无涤荡。
老蒙台州掾，泛泛浙江桨。
覆穿四明雪，饥拾楢溪橡。
空闻紫芝歌，不见杏坛丈。
天长眺东南，秋色馀魍魉。
别离惨至今，斑白徒怀曩。
春深秦山秀，叶坠清渭朗。
剧谈王侯门，野税林下鞅。
操纸终夕酣，时物集遐想。
词场竟疏阔，平昔滥吹奖。
百年见存殁，牢落吾安放。
萧条阮咸在，出处同世网。
他日访江楼，含凄述飘荡。
+++杜甫
++++八哀诗 故右仆射相国张公九龄
相国生南纪，金璞无留矿。
仙鹤下人间，独立霜毛整。
矫然江海思，复与云路永。
寂寞想土阶，未遑等箕颍。
上君白玉堂，倚君金华省。
碣石岁峥嵘，天地日蛙黾。
退食吟大庭，何心记榛梗。
骨惊畏曩哲，鬒变负人境。
虽蒙换蝉冠，右地恧多幸。
敢忘二疏归，痛迫苏耽井。
紫绶映暮年，荆州谢所领。
庾公兴不浅，黄霸镇每静。
宾客引调同，讽咏在务屏。
诗罢地有馀，篇终语清省。
一阳发阴管，淑气含公鼎。
乃知君子心，用才文章境。
散帙起翠螭，倚薄巫庐并。
绮丽玄晖拥，笺诔任昉骋。
自我一家则，未缺只字警。
千秋沧海南，名系朱鸟影。
归老守故林，恋阙悄延颈。
波涛良史笔，芜绝大庾岭。
向时礼数隔，制作难上请。
再读徐孺碑，犹思理烟艇。
+++杜甫
++++写怀二首
劳生共乾坤，何处异风俗。
冉冉自趋竞，行行见羁束。
无贵贱不悲，无富贫亦足。
万古一骸骨，邻家递歌哭。
鄙夫到巫峡，三岁如转烛。
全命甘留滞，忘情任荣辱。
朝班及暮齿，日给还脱粟。
编蓬石城东，采药山北谷。
用心霜雪间，不必条蔓绿。
非关故安排，曾是顺幽独。
达士如弦直，小人似钩曲。
曲直我不知，负暄候樵牧。
夜深坐南轩，明月照我膝。
惊风翻河汉，梁栋已出日。
群生各一宿，飞动自俦匹。
吾亦驱其儿，营营为私实。
天寒行旅稀，岁暮日月疾。
荣名忽中人，世乱如虮虱。
古者三皇前，满腹志愿毕。
胡为有结绳，陷此胶与漆。
祸首燧人氏，厉阶董狐笔。
君看灯烛张，转使飞蛾密。
放神八极外，俯仰俱萧瑟。
终契如往还，得匪合仙术。
+++杜甫
++++可叹
天上浮云如白衣，斯须改变如苍狗。
往今来共一时，人生万事无不有。
近者抉眼去其夫，河东女儿身姓柳。
丈夫正色动引经，酆城客子王季友。
群书万卷常暗诵，孝经一通看在手。
贫穷老瘦家卖屐，好事就之为携酒。
豫章太守高帝孙，引为宾客敬颇久。
闻道三年未曾语，小心恐惧闭其口。
太守得之更不疑，人生反覆看亦丑。
明月无瑕岂容易，紫气郁郁犹冲斗。
时危可仗真豪俊，二人得置君侧否。
太守顷者领山南，邦人思之比父母。
王生早曾拜颜色，高山之外皆培塿。
用为羲和天为成，用平水土地为厚。
王也论道阻江湖，李也丞疑旷前后。
死为星辰终不灭，致君尧舜焉肯朽。
吾辈碌碌饱饭行，风后力牧长回首。

+++杜甫
++++观公孙大娘弟子舞剑器行
昔有佳人公孙氏，一舞剑气动四方。
观者如山色沮丧，天地为之久低昂。
㸌如羿射九日落，矫如群帝骖龙翔。
来如雷霆收震怒，罢如江海凝清光。
绛唇珠袖两寂寞，况有弟子传芬芳。
临颍美人在白帝，妙舞此曲神扬扬。
与余问答既有以，感时抚事增惋伤。
先帝侍女八千人，公孙剑器初第一。
五十年间似反掌，风尘倾动昏王室。
梨园子弟散如烟，女乐馀姿映寒日。
金粟堆南木已拱，瞿唐石城草萧瑟。
玳筵急管曲复终，乐极哀来月东出。
老夫不知其所往，足茧荒山转愁疾。
+++杜甫
++++往在
往在西京日，胡来满彤宫。
中宵焚九庙，云汉为之红。
解瓦飞十里，繐帷纷曾空。
疚心惜木主，一一灰悲风。
合昏排铁骑，清旭散锦𩦺。
贼臣表逆节，相贺以成功。
是时妃嫔戮，连为粪土丛。
当宁陷玉座，白间剥画虫。
不知二圣处，私泣百岁翁。
车驾既云还，楹桷欻穹崇。
故老复涕泗，祠官树椅桐。
宏壮不如初，已见帝力雄。
前春礼郊庙，祀事亲圣躬。
微躯忝近臣，景从陪群公。
登阶捧玉册，峨冕耿金钟。
侍祠恧先露，掖垣迩濯龙。
天子惟孝孙，五云起九重。
镜奁换粉黛，翠羽犹葱胧。
前者厌羯胡，后来遭犬戎。
俎豆腐膻肉，罘罳行角弓。
安得自西极，申命空山东。
尽驱诣阙下，士庶塞关中。
主将晓逆顺，元元归始终。
一朝自罪己，万里车书通。
锋镝供锄犁，征戍听所从。
冗官各复业，土著还力农。
君臣节俭足，朝野欢呼同。
中兴似国初，继体如太宗。
端拱纳谏诤，和风日冲融。
赤墀樱桃枝，隐映银丝笼。
千春荐陵寝，永永垂无穷。
京都不再火，泾渭开愁容。
归号故松柏，老去苦飘蓬。
+++杜甫
++++昔游
昔者与高李，晚登单父台。
寒芜际碣石，万里风云来。
桑柘叶如雨，飞藿去裴回。
清霜大泽冻，禽兽有馀哀。
是时仓廪实，洞达寰区开。
猛士思灭胡，将帅望三台。
君王无所惜，驾驭英雄材。
幽燕盛用武，供给亦劳哉。
吴门转粟帛，泛海陵蓬莱。
肉食三十万，猎射起黄埃。
隔河忆长眺，青岁已摧颓。
不及少年日，无复故人杯。
赋诗独流涕，乱世想贤才。
有能市骏骨，莫恨少龙媒。
商山议得失，蜀主脱嫌猜。
吕尚封国邑，傅说已盐梅。
景晏楚山深，水鹤去低回。
庞公任本性，携子卧苍苔。
+++杜甫
++++壮游
往昔十四五，出游翰墨场。
斯文崔魏徒，以我似班扬。
七龄思即壮，开口咏凤凰。
九龄书大字，有作成一囊。
性豪业嗜酒，嫉恶怀刚肠。
脱略小时辈，结交皆老苍。
饮酣视八极，俗物都茫茫。
东下姑苏台，已具浮海航。
到今有遗恨，不得穷扶桑。
王谢风流远，阖庐丘墓荒。
剑池石壁仄，长洲荷芰香。
嵯峨阊门北，清庙映回塘。
每趋吴太伯，抚事泪浪浪。
枕戈忆勾践，渡浙想秦皇。
蒸鱼闻匕首，除道哂要章。
越女天下白，鉴湖五月凉。
剡溪蕴秀异，欲罢不能忘。
归帆拂天姥，中岁贡旧乡。
气劘屈贾垒，目短曹刘墙。
忤下考功第，独辞京尹堂。
放荡齐赵间，裘马颇清狂。
春歌丛台上，冬猎青丘旁。
呼鹰皂枥林，逐兽云雪冈。
射飞曾纵鞚，引臂落鹙鶬。
苏侯据鞍喜，忽如携葛强。
快意八九年，西归到咸阳。
许与必词伯，赏游实贤王。
曳裾置醴地，奏赋入明光。
天子废食召，群公会轩裳。
脱身无所爱，痛饮信行藏。
黑貂不免敝，斑鬓兀称觞。
杜曲晚耆旧，四郊多白杨。
坐深乡党敬，日觉死生忙。
朱门任倾夺，赤族迭罹殃。
国马竭粟豆，官鸡输稻粱。
举隅见烦费，引古惜兴亡。
河朔风尘起，岷山行幸长。
两宫各警跸，万里遥相望。
崆峒杀气黑，少海旌旗黄。
禹功亦命子，涿鹿亲戎行。
翠华拥英岳，螭虎啖豺狼。
爪牙一不中，胡兵更陆梁。
大军载草草，凋瘵满膏肓。
备员窃补衮，忧愤心飞扬。
上感九庙焚，下悯万民疮。
斯时伏青蒲，廷争守御床。
君辱敢爱死，赫怒幸无伤。
圣哲体仁恕，宇县复小康。
哭庙灰烬中，鼻酸朝未央。
小臣议论绝，老病客殊方。
郁郁苦不展，羽翮困低昂。
秋风动哀壑，碧蕙捐微芳。
之推避赏从，渔父濯沧浪。
荣华敌勋业，岁暮有严霜。
吾观鸱夷子，才格出寻常。
群凶逆未定，侧伫英俊翔。
+++杜甫
++++遣怀
昔我游宋中，惟梁孝王都。
名今陈留亚，剧则贝魏俱。
邑中九万家，高栋照通衢。
舟车半天下，主客多欢娱。
白刃雠不义，黄金倾有无。
杀人红尘里，报答在斯须。
忆与高李辈，论交入酒垆。
两公壮藻思，得我色敷腴。
气酣登吹台，怀古视平芜。
芒砀云一去，雁鹜空相呼。
先帝正好武，寰海未凋枯。
猛将收西域，长戟破林胡。
百万攻一城，献捷不云输。
组练弃如泥，尺土负百夫。
拓境功未已，元和辞大炉。
乱离朋友尽，合沓岁月徂。
吾衰将焉托，存殁再呜呼。
萧条益堪愧，独在天一隅。
乘黄已去矣，凡马徒区区。
不复见颜鲍，系舟卧荆巫。
临餐吐更食，常恐违抚孤。
+++杜甫
++++同元使君舂陵行
遭乱发尽白，转衰病相婴。
沈绵盗贼际，狼狈江汉行。
叹时药力薄，为客羸瘵成。
吾人诗家秀，博采世上名。
粲粲元道州，前圣畏后生。
观乎舂陵作，欻见俊哲情。
复览贼退篇，结也实国桢。
贾谊昔流恸，匡衡常引经。
道州忧黎庶，词气浩纵横。
两章对秋月，一字偕华星。
致君唐虞际，纯朴忆大庭。
何时降玺书，用尔为丹青。
狱讼永衰息，岂唯偃甲兵。
凄恻念诛求，薄敛近休明。
乃知正人意，不苟飞长缨。
凉飙振南岳，之子宠若惊。
色阻金印大，兴含沧浪清。
我多长卿病，日夕思朝廷。
肺枯渴太甚，漂泊公孙城。
呼儿具纸笔，隐几临轩楹。
作诗呻吟内，墨澹字欹倾。
感彼危苦词，庶几知者听。
+++杜甫
++++李潮八分小篆歌
苍颉鸟迹既茫昧，字体变化如浮云。
陈仓石鼓又已讹，大小二篆生八分。
秦有李斯汉蔡邕，中间作者寂不闻。
峄山之碑野火焚，枣木传刻肥失真。
苦县光和尚骨立，书贵瘦硬方通神。
惜哉李蔡不复得，吾甥李潮下笔亲。
尚书韩择木，骑曹蔡有邻。
开元已来数八分，潮也奄有二子成三人。
况潮小篆逼秦相，快剑长戟森相向。
八分一字直百金，蛟龙盘拏肉屈强。
吴郡张颠夸草书，草书非古空雄壮。
岂如吾甥不流宕，丞相中郎丈人行。
巴东逢李潮，逾月求我歌。
我今衰老才力薄，潮乎潮乎奈汝何。

+++杜甫
++++览柏中允兼子侄数人除官制词因述父子兄弟四美载歌丝纶
纷然丧乱际，见此忠孝门。
蜀中寇亦甚，柏氏功弥存。
深诚补王室，戮力自元昆。
三止锦江沸，独清玉垒昏。
高名入竹帛，新渥照乾坤。
子弟先卒伍，芝兰叠玙璠。
同心注师律，洒血在戎轩。
丝纶实具载，绂冕已殊恩。
奉公举骨肉，诛叛经寒温。
金甲雪犹冻，朱旗尘不翻。
每闻战场说，欻激懦气奔。
圣主国多盗，贤臣官则尊。
方当节钺用，必绝祲沴根。
吾病日回首，云台谁再论。
作歌挹盛事，推毂期孤鶱。
+++杜甫
++++听杨氏歌
佳人绝代歌，独立发皓齿。
满堂惨不乐，响下清虚里。
江城带素月，况乃清夜起。
老夫悲暮年，壮士泪如水。
玉杯久寂寞，金管迷宫徵。
勿云听者疲，愚智心尽死。
古来杰出士，岂待一知己。
吾闻昔秦青，倾侧天下耳。
+++杜甫
++++荆南兵马使太常卿赵公大食刀歌
太常楼船声嗷嘈，问兵刮寇趋下牢。
牧出令奔飞百艘，猛蛟突兽纷腾逃。
白帝寒城驻锦袍，玄冬示我胡国刀。
壮士短衣头虎毛，凭轩拔鞘天为高。
翻风转日木怒号，冰翼雪澹伤哀猱。
镌错碧罂鸊鹈膏，铓锷已莹虚秋涛，鬼物撇捩辞坑壕。
苍水使者扪赤绦，龙伯国人罢钓鳌。
芮公回首颜色劳，分阃救世用贤豪。
赵公玉立高歌起，揽环结佩相终始，万岁持之护天子。
得君乱丝与君理，蜀江如线如针水。
荆岑弹丸心未已，贼臣恶子休干纪。
魑魅魍魉徒为耳，妖腰乱领敢欣喜。
用之不高亦不庳，不似长剑须天倚。
吁嗟光禄英雄弭，大食宝刀聊可比。
丹青宛转麒麟里，光芒六合无泥滓。
+++杜甫
++++王兵马使二角鹰
悲台萧飒石巃嵸，哀壑杈桠浩呼汹。
中有万里之长江，回风滔日孤光动。
角鹰翻倒壮士臂，将军玉帐轩翠气。
二鹰猛脑徐侯穟，目如愁胡视天地。
杉鸡竹兔不自惜，溪虎野羊俱辟易。
鞲上锋棱十二翮，将军勇锐与之敌。
将军树勋起安西，昆仑虞泉入马蹄。
白羽曾肉三狻猊，敢决岂不与之齐。
荆南芮公得将军，亦如角鹰下翔云。
恶鸟飞飞啄金屋，安得尔辈开其群，驱出六合枭鸾分。
+++杜甫
++++狄明府
（博济。一作寄狄明府）
梁公曾孙我姨弟，不见十年官济济。
大贤之后竟陵迟，浩荡古今同一体。
比看叔伯四十人，有才无命百寮底。
今者兄弟一百人，几人卓绝秉周礼。
在汝更用文章为，长兄白眉复天启。
汝门请从曾翁说，太后当朝多巧诋。
狄公执政在末年，浊河终不污清济。
国嗣初将付诸武，公独廷诤守丹陛。
禁中决册请房陵，前朝长老皆流涕。
太宗社稷一朝正，汉官威仪重昭洗。
时危始识不世才，谁谓荼苦甘如荠。
汝曹又宜列土食，身使门户多旌棨。
胡为漂泊岷汉间，干谒王侯颇历抵。
况乃山高水有波，秋风萧萧露泥泥。
虎之饥，下巉岩，蛟之横，出清泚。
早归来，黄土泥衣眼易眯。
+++杜甫
++++秋风二首
秋风淅淅吹巫山，上牢下牢修水关。
吴樯楚柁牵百丈，暖向神都寒未还。
要路何日罢长戟，战自青羌连百蛮。
中巴不曾消息好，暝传戍鼓长云间。
秋风淅淅吹我衣，东流之外西日微。
天清小城捣练急，石古细路行人稀。
不知明月为谁好，早晚孤帆他夜归。
会将白发倚庭树，故园池台今是非。
+++杜甫
++++久雨期王将军不至
天雨萧萧滞茅屋，空山无以慰幽独。
锐头将军来何迟，令我心中苦不足。
数看黄雾乱玄云，时听严风折乔木。
泉源泠泠杂猿狖，泥泞漠漠饥鸿鹄。
岁暮穷阴耿未已，人生会面难再得。
忆尔腰下铁丝箭，射杀林中雪色鹿。
前者坐皮因问毛，知子历险人马劳。
异兽如飞星宿落，应弦不碍苍山高。
安得突骑只五千，崒然眉骨皆尔曹。
走平乱世相催促，一豁明主正郁陶。
忆昔范增碎玉斗，未使吴兵著白袍。
昏昏阊阖闭氛祲，十月荆南雷怒号。
+++杜甫
++++别李秘书始兴寺所居
不见秘书心若失，及见秘书失心疾。
安为动主理信然，我独觉子神充实。
重闻西方止观经，老身古寺风泠泠。
妻儿待我且归去，他日杖藜来细听。
+++杜甫
++++虎牙行
（虎牙在荆门之北，江水峻急）
秋风欻吸吹南国，天地惨惨无颜色。
洞庭扬波江汉回，虎牙铜柱皆倾侧。
巫峡阴岑朔漠气，峰峦窈窕谿谷黑。
杜鹃不来猿狖寒，山鬼幽忧雪霜逼。
楚老长嗟忆炎瘴，三尺角弓两斛力。
壁立石城横塞起，金错旌竿满云直。
渔阳突骑猎青丘，犬戎锁甲闻丹极。
八荒十年防盗贼，征戍诛求寡妻哭，远客中宵泪沾臆。

+++杜甫
++++锦树行
（因篇内有锦树二字摘以为题非正赋锦树也）
今日苦短昨日休，岁云暮矣增离忧。
霜凋碧树待锦树。
万壑东逝无停留。
荒戍之城石色古，东郭老人住青丘。
飞书白帝营斗粟，琴瑟几杖柴门幽。
青草萋萋尽枯死，天马跂足随牦牛。
自古圣贤多薄命，奸雄恶少皆封侯。
故国三年一消息。
终南渭水寒悠悠。
五陵豪贵反颠倒，乡里小儿狐白裘。
生男堕地要膂力，一生富贵倾邦国。
莫愁父母少黄金，天下风尘儿亦得。
+++杜甫
++++赤霄行
孔雀未知牛有角，渴饮寒泉逢牴触。
赤霄悬圃须往来，翠尾金花不辞辱。
江中淘河吓飞燕，衔泥却落羞华屋。
皇孙犹曾莲勺困，卫庄见贬伤其足。
老翁慎莫怪少年，葛亮贵和书有篇。
丈夫垂名动万年，记忆细故非高贤。
+++杜甫
++++前苦寒行二首
汉时长安雪一丈，牛马毛寒缩如猬。
楚江巫峡冰入怀，虎豹哀号又堪记。
秦城老翁荆扬客，惯习炎蒸岁絺绤。
玄冥祝融气或交，手持白羽未敢释。
去年白帝雪在山，今年白帝雪在地。
冻埋蛟龙南浦缩，寒刮肌肤北风利。
楚人四时皆麻衣，楚天万里无晶辉。
三足之乌足恐断，羲和送将何所归。
+++杜甫
++++后苦寒行二首
南纪巫庐瘴不绝，太古以来无尺雪。
蛮夷长老怨苦寒，昆仑天关冻应折。
玄猿口噤不能啸，白鹄翅垂眼流血。
安得春泥补地裂。
晚来江门失大木，猛风中夜吹白屋。
天兵斩断青海戎，杀气南行动地轴，不尔苦寒何太酷。
巴东之峡生凌澌，彼苍回轩人得知。
+++杜甫
++++晚晴
高唐暮冬雪壮哉，旧瘴无复似尘埃。
崖沉谷没白皑皑，江石缺裂青枫摧。
南天三旬苦雾开，赤日照耀从西来，六龙寒急光裴回。
照我衰颜忽落地，口虽吟咏心中哀。
未怪及时少年子，扬眉结义黄金台。
洎乎吾生何飘零，支离委绝同死灰。

+++杜甫
++++复阴
方冬合沓玄阴塞，昨日晚晴今日黑。
万里飞蓬映天过，孤城树羽扬风直。
江涛簸岸黄沙走，云雪埋山苍兕吼。
君不见夔子之国杜陵翁，牙齿半落左耳聋。
+++杜甫
++++夜归
夜来归来冲虎过，山黑家中已眠卧。
傍见北斗向江低，仰看明星当空大。
庭前把烛嗔两炬，峡口惊猿闻一个。
白头老罢舞复歌，杖藜不睡谁能那。
+++杜甫
++++寄柏学士林居
自胡之反持干戈，天下学士亦奔波。
叹彼幽栖载典籍，萧然暴露依山阿。
青山万里静散地，白雨一洗空垂萝。
乱代飘零余到此，古人成败子如何。
荆扬春冬异风土，巫峡日夜多云雨。
赤叶枫林百舌鸣，黄泥野岸天鸡舞。
盗贼纵横甚密迩，形神寂寞甘辛苦。
几时高议排金门，各使苍生有环堵。

+++杜甫
++++寄从孙崇简
嵯峨白帝城东西，南有龙湫北虎溪。
吾孙骑曹不骑马，业学尸乡多养鸡。
庞公隐时尽室去，武陵春树他人迷。
与汝林居未相失，近身药裹酒长携。
牧竖樵童亦无赖，莫令斩断青云梯。

+++杜甫
++++奉酬薛十二丈判官见赠
忽忽峡中睡，悲风方一醒。
西来有好鸟，为我下青冥。
羽毛净白雪，惨澹飞云汀。
既蒙主人顾，举翮唳孤亭。
持以比佳士，及此慰扬舲。
清文动哀玉，见道发新硎。
欲学鸱夷子，待勒燕山铭。
谁重断蛇剑，致君君未听。
志在麒麟阁，无心云母屏。
卓氏近新寡，豪家朱门扃。
相如才调逸，银汉会双星。
客来洗粉黛，日暮拾流萤。
不是无膏火，劝郎勤六经。
老夫自汲涧，野水日泠泠。
我叹黑头白，君看银印青。
卧病识山鬼，为农知地形。
谁矜坐锦帐，苦厌食鱼腥。
东西两岸坼，横水注沧溟。
碧色忽惆怅，风雷搜百灵。
空中右白虎，赤节引娉婷。
自云帝里女，噀雨凤凰翎。
襄王薄行迹，莫学冷如丁，千秋一拭泪，梦觉有微馨。
生相感动，金石两青荧。
丈人但安坐，休辨渭与泾。
龙蛇尚格斗，洒血暗郊坰。
吾闻聪明主，治国用轻刑。
销兵铸农器，今古岁方宁。
文王日俭德，俊乂始盈庭。
荣华贵少壮，岂食楚江萍。
+++杜甫
++++醉为马坠，诸公携酒相看
甫也诸侯老宾客，罢酒酣歌拓金戟。
骑马忽忆少年时，散蹄迸落瞿塘石。
白帝城门水云外，低身直下八千尺。
粉堞电转紫游缰，东得平冈出天壁。
江村野堂争入眼，垂鞭亸鞚凌紫陌，向来皓首惊万人。
自倚红颜能骑射。
安知决臆追风足，朱汗骖驔犹喷玉。
不虞一蹶终损伤，人生快意多所辱。
职当忧戚伏衾枕，况乃迟暮加烦促。
明知来问腆我颜，杖藜强起依僮仆。
语尽还成开口笑，提携别扫清溪曲。
酒肉如山又一时，初筵哀丝动豪竹。
共指西日不相贷，喧呼且覆杯中渌。
何必走马来为问，君不见嵇康养生遭杀戮。

+++杜甫
++++别李义
神尧十八子，十七王其门。
道国洎舒国，督唯亲弟昆。
中外贵贱殊，余亦忝诸孙。
丈人嗣三叶，之子白玉温。
道国继德业，请从丈人论。
丈人领宗卿，肃穆古制敦。
先朝纳谏诤，直气横乾坤。
子建文笔壮，河间经术存。
尔克富诗礼，骨清虑不喧。
洗然遇知己，谈论淮湖奔。
忆昔初见时，小襦绣芳荪。
长成忽会面，慰我久疾魂。
三峡春冬交，江山云雾昏。
正宜且聚集，恨此当离尊。
莫怪执杯迟，我衰涕唾烦。
重问子何之，西上岷江源。
愿子少干谒，蜀都足戎轩。
误失将帅意，不如亲故恩。
少年早归来，梅花已飞翻。
努力慎风水，岂惟数盘飧。
猛虎卧在岸，蛟螭出无痕。
王子自爱惜，老夫困石根。
生别古所嗟，发声为尔吞。
+++杜甫
++++送高司直寻封阆州
丹雀衔书来，暮栖何乡树。
骅骝事天子，辛苦在道路。
司直非冗官，荒山甚无趣。
借问泛舟人，胡为入云雾。
与子姻娅间，既亲亦有故。
万里长江边，邂逅一相遇。
长卿消渴再，公干沉绵屡。
清谈慰老夫，开卷得佳句。
时见文章士，欣然澹情素。
伏枕闻别离，畴能忍漂寓。
良会苦短促，溪行水奔注。
熊罴咆空林，游子慎驰骛。
西谒巴中侯，艰险如跬步。
不世才，先帝常特顾。
拔为天军佐，崇大王法度。
淮海生清风，南翁尚思慕。
公宫造广厦，木石乃无数。
初闻伐松柏，犹卧天一柱。
我瘦书不成，成字读亦误。
为我问故人，劳心练征戍。
+++杜甫
++++君不见，简苏徯
君不见道边废弃池，君不见前者摧折桐。
百年死树中琴瑟，一斛旧水藏蛟龙。
丈夫盖棺事始定，君今幸未成老翁，何恨憔悴在山中。
深山穷谷不可处，霹雳魍魉兼狂风。
+++杜甫
++++赠苏四徯
异县昔同游，各云厌转蓬。
别离已五年，尚在行李中。
戎马日衰息，乘舆安九重。
有才何栖栖，将老委所穷。
为郎未为贱，其奈疾病攻。
子何面黧黑，不得豁心胸。
巴蜀倦剽掠，下愚成土风。
幽蓟已削平，荒徼尚弯弓。
斯人脱身来，岂非吾道东。
乾坤虽宽大，所适装囊空。
肉食哂菜色，少壮欺老翁。
况乃主客间，古来逼侧同。
君今下荆扬，独帆如飞鸿。
二州豪侠场，人马皆自雄。
一请甘饥寒，再请甘养蒙。
+++杜甫
++++寄薛三郎中
（据）
人生无贤愚，飘飖若埃尘。
自非得神仙，谁免危其身。
与子俱白头，役役常苦辛。
虽为尚书郎，不及村野人。
忆昔村野人，其乐难具陈。
蔼蔼桑麻交，公侯为等伦。
天未厌戎马，我辈本常贫。
子尚客荆州，我亦滞江滨。
峡中一卧病，疟疠终冬春。
春复加肺气，此病盖有因。
早岁与苏郑，痛饮情相亲。
二公化为土，嗜酒不失真。
余今委修短，岂得恨命屯。
闻子心甚壮，所过信席珍。
上马不用扶，每扶必怒嗔。
赋诗宾客间，挥洒动八垠。
乃知盖代手，才力老益神。
青草洞庭湖，东浮沧海漘。
君山可避暑，况足采白蘋。
子岂无扁舟，往复江汉津。
我未下瞿塘，空念禹功勤。
听说松门峡，吐药揽衣巾。
高秋却束带，鼓枻视青旻。
凤池日澄碧，济济多士新。
余病不能起，健者勿逡巡。
上有明哲君，下有行化臣。
+++杜甫
++++大觉高僧兰若
（和尚去冬往湖南）
巫山不见庐山远，松林兰若秋风晚。
一老犹鸣日暮钟，诸僧尚乞斋时饭。
香炉峰色隐晴湖，种杏仙家近白榆。
飞锡去年啼邑子，献花何日许门徒。

++上卷二百二十三
  
+++杜甫
++++宿青溪驿奉怀张员外十五兄之绪
漾舟千山内，日入泊枉渚。
我生本飘飘，今复在何许。
石根青枫林，猿鸟聚俦侣。
月明游子静，畏虎不得语。
中夜怀友朋，乾坤此深阻。
浩荡前后间，佳期付荆楚。
+++杜甫
++++敬寄族弟唐十八使君
与君陶唐后，盛族多其人。
圣贤冠史籍，枝派罗源津。
在今气磊落，巧伪莫敢亲。
介立实吾弟，济时肯杀身。
物白讳受玷，行高无污真。
得罪永泰末，放之五溪滨。
鸾凤有铩翮，先儒曾抱麟。
雷霆霹长松，骨大却生筋。
一失不足伤，念子孰自珍。
泊舟楚宫岸，恋阙浩酸辛。
除名配清江，厥土巫峡邻。
登陆将首途，笔札枉所申。
归朝跼病肺，叙旧思重陈。
春风洪涛壮，谷转颇弥旬。
我能泛中流，搪突鼍獭瞋。
长年已省柁，慰此贞良臣。
+++杜甫
++++忆昔行
忆昔北寻小有洞，洪河怒涛过轻舸。
辛勤不见华盖君，艮岑青辉惨么麽。
千崖无人万壑静，三步回头五步坐。
秋山眼冷魂未归，仙赏心违泪交堕。
弟子谁依白茅室，卢老独启青铜锁。
巾拂香馀捣药尘，阶除灰死烧丹火。
悬圃沧洲莽空阔，金节羽衣飘婀娜。
落日初霞闪馀映，倏忽东西无不可。
松风涧水声合时，青兕黄熊啼向我。
徒然咨嗟抚遗迹，至今梦想仍犹佐。
秘诀隐文须内教，晚岁何功使愿果。
更讨衡阳董炼师，南浮早鼓潇湘柁。
+++杜甫
++++魏将军歌
将军昔著从事衫，铁马驰突重两衔。
披坚执锐略西极，昆仑月窟东崭岩。
君门羽林万猛士，恶若哮虎子所监。
五年起家列霜戟，一日过海收风帆。
平生流辈徒蠢蠢，长安少年气欲尽。
魏侯骨耸精爽紧，华岳峰尖见秋隼。
星躔宝校金盘陀，夜骑天驷超天河。
欃枪荧惑不敢动，翠蕤云旓相荡摩。
吾为子起歌都护，酒阑插剑肝胆露。
钩陈苍苍风玄武，万岁千秋奉明主，临江节士安足数。
+++杜甫
++++北风
北风破南极，朱凤日威垂。
洞庭秋欲雪，鸿雁将安归。
十年杀气盛，六合人烟稀。
吾慕汉初老，时清犹茹芝。
+++杜甫
++++客从
客从南溟来，遗我泉客珠。
珠中有隐字，欲辨不成书。
缄之箧笥久，以俟公家须。
开视化为血，哀今征敛无。
+++杜甫
++++白马
白马东北来，空鞍贯双箭。
可怜马上郎，意气今谁见。
近时主将戮，中夜商於战。
丧乱死多门，呜呼泪如霰。
+++杜甫
++++白凫行
君不见黄鹄高于五尺童，化为白凫似老翁。
故畦遗穗已荡尽，天寒岁暮波涛中。
鳞介腥膻素不食，终日忍饥西复东。
鲁门鶢鶋亦蹭蹬，闻道如今犹避风。
+++杜甫
++++朱凤行
君不见潇湘之山衡山高，山巅朱凤声嗷嗷。
侧身长顾求其群，翅垂口噤心甚劳。
下愍百鸟在罗网，黄雀最小犹难逃。
愿分竹实及蝼蚁，尽使鸱枭相怒号。
+++杜甫
++++惜别行，送向卿进奉端午御衣之上都
肃宗昔在灵武城，指挥猛将收咸京。
向公泣血洒行殿，佐佑卿相乾坤平。
逆胡冥寞随烟烬，卿家兄弟功名震。
麒麟图画鸿雁行，紫极出入黄金印。
尚书勋业超千古，雄镇荆州继吾祖。
裁缝云雾成御衣，拜跪题封向端午。
向卿将命寸心赤，青山落日江潮白。
卿到朝廷说老翁，漂零已是沧浪客。

+++杜甫
++++醉歌行，赠公安颜少府请顾八题壁
神仙中人不易得，颜氏之子才孤标。
天马长鸣待驾驭，秋鹰整翮当云霄。
君不见东吴顾文学，君不见西汉杜陵老。
诗家笔势君不嫌，词翰升堂为君扫。
是日霜风冻七泽，乌蛮落照衔赤壁。
酒酣耳热忘头白，感君意气无所惜，一为歌行歌主客。

+++杜甫
++++夜闻觱篥
夜闻觱篥沧江上，衰年侧耳情所向。
邻舟一听多感伤，塞曲三更欻悲壮。
积雪飞霜此夜寒，孤灯急管复风湍。
君知天地干戈满，不见江湖行路难。
+++杜甫
++++发刘郎浦
（浦在石首县，昭烈纳吴女处）
挂帆早发刘郎浦，疾风飒飒昏亭午。
舟中无日不沙尘，岸上空村尽豺虎。
十日北风风未回，客行岁晚晚相催。
白头厌伴渔人宿，黄帽青鞋归去来。
+++杜甫
++++别董颋
穷冬急风水，逆浪开帆难。
士子甘旨阙，不知道里寒。
有求彼乐土，南适小长安。
到我舟楫去，觉君衣裳单。
素闻赵公节，兼尽宾主欢。
已结门庐望，无令霜雪残。
老夫缆亦解，脱粟朝未餐。
飘荡兵甲际，几时怀抱宽。
汉阳颇宁静，岘首试考槃。
当念著白帽，采薇青云端。
+++杜甫
++++送重表侄王砅评事使南海
我之曾祖姑，尔之高祖母。
尔祖未显时，归为尚书妇。
隋朝大业末，房杜俱交友。
长者来在门，荒年自糊口。
家贫无供给，客位但箕帚。
俄顷羞颇珍，寂寥人散后。
入怪鬓发空，吁嗟为之久。
自陈翦髻鬟，鬻市充杯酒。
上云天下乱，宜与英俊厚。
向窃窥数公，经纶亦俱有。
次问最少年，虬髯十八九。
子等成大名，皆因此人手。
下云风云合，龙虎一吟吼。
愿展丈夫雄，得辞儿女丑。
秦王时在坐，真气惊户牖。
及乎贞观初，尚书践台斗。
夫人常肩舆，上殿称万寿。
六宫师柔顺，法则化妃后。
至尊均嫂叔，盛事垂不朽。
凤雏无凡毛，五色非尔曹。
往者胡作逆，乾坤沸嗷嗷。
吾客左冯翊，尔家同遁逃。
争夺至徒步，块独委蓬蒿。
逗留热尔肠，十里却呼号。
自下所骑马，右持腰间刀。
左牵紫游缰，飞走使我高。
苟活到今日，寸心铭佩牢。
乱离又聚散，宿昔恨滔滔。
水花笑白首，春草随青袍。
廷评近要津，节制收英髦。
北驱汉阳传，南泛上泷舠。
家声肯坠地，利器当秋毫。
番禺亲贤领，筹运神功操。
大夫出卢宋，宝贝休脂膏。
洞主降接武，海胡舶千艘。
我欲就丹砂，跋涉觉身劳。
安能陷粪土，有志乘鲸鳌。
或骖鸾腾天，聊作鹤鸣皋。
+++杜甫
++++咏怀二首
人生贵是男，丈夫重天机。
未达善一身，得志行所为。
嗟余竟轗轲，将老逢艰危。
胡雏逼神器，逆节同所归。
河雒化为血，公侯草间啼。
西京复陷没，翠盖蒙尘飞。
万姓悲赤子，两宫弃紫微。
倏忽向二纪，奸雄多是非。
本朝再树立，未及贞观时。
日给在军储，上官督有司。
高贤迫形势，岂暇相扶持。
疲苶苟怀策，栖屑无所施。
先王实罪己，愁痛正为兹。
岁月不我与，蹉跎病于斯。
夜看丰城气，回首蛟龙池。
齿发已自料，意深陈苦词。
邦危坏法则，圣远益愁慕。
飘飖桂水游，怅望苍梧暮。
潜鱼不衔钩，走鹿无反顾。
皦皦幽旷心，拳拳异平素。
衣食相拘阂，朋知限流寓。
风涛上春沙，千里侵江树。
逆行少吉日，时节空复度。
井灶任尘埃，舟航烦数具。
牵缠加老病，琐细隘俗务。
万古一死生，胡为足名数。
多忧污桃源，拙计泥铜柱。
未辞炎瘴毒，摆落跋涉惧。
虎狼窥中原，焉得所历住。
葛洪及许靖，避世常此路。
贤愚诚等差，自爱各驰骛。
羸瘠且如何，魄夺针灸屡。
拥滞僮仆慵，稽留篙师怒。
终当挂帆席，天意难告诉。
南为祝融客，勉强亲杖屦。
结托老人星，罗浮展衰步。
+++杜甫
++++送顾八分文学适洪吉州
中郎石经后，八分盖憔悴。
顾侯运炉锤，笔力破馀地。
昔在开元中，韩蔡同赑屃。
玄宗妙其书，是以数子至。
御札早流传，揄扬非造次。
三人并入直，恩泽各不二。
顾于韩蔡内，辨眼工小字。
分日示诸王，钩深法更秘。
文学与我游，萧疏外声利。
追随二十载，浩荡长安醉。
高歌卿相宅，文翰飞省寺。
视我扬马间，白首不相弃。
骅骝入穷巷，必脱黄金辔。
一论朋友难，迟暮敢失坠。
古来事反覆，相见横涕泗。
向者玉珂人，谁是青云器。
才尽伤形体，病渴污官位。
故旧独依然，时危话颠踬。
我甘多病老，子负忧世志。
胡为困衣食，颜色少称遂。
远作辛苦行，顺从众多意。
舟楫无根蒂，蛟鼍好为祟。
况兼水贼繁，特戒风飙驶。
崩腾戎马际，往往杀长吏。
子干东诸侯，劝勉防纵恣。
邦以民为本，鱼饥费香饵。
请哀疮痍深，告诉皇华使。
使臣精所择，进德知历试。
恻隐诛求情，固应贤愚异。
列士恶苟得，俊杰思自致。
赠子猛虎行，出郊载酸鼻。
+++杜甫
++++上水遣怀
我衰太平时，身病戎马后。
蹭蹬多拙为，安得不皓首。
驱驰四海内，童稚日糊口。
但遇新少年，少逢旧亲友。
低颜下色地，故人知善诱。
后生血气豪，举动见老丑。
穷迫挫曩怀，常如中风走。
一纪出西蜀，于今向南斗。
孤舟乱春华，暮齿依蒲柳。
冥冥九疑葬，圣者骨亦朽。
蹉跎陶唐人，鞭挞日月久。
中间屈贾辈，谗毁竟自取。
郁没二悲魂，萧条犹在否。
崷崒清湘石，逆行杂林薮。
篙工密逞巧，气若酣杯酒。
歌讴互激远，回斡明受授。
善知应触类，各藉颖脱手。
来经济才，何事独罕有。
苍苍众色晚，熊挂玄蛇吼。
黄罴在树颠，正为群虎守。
羸骸将何适，履险颜益厚。
庶与达者论，吞声混瑕垢。
+++杜甫
++++遣遇
磬折辞主人，开帆驾洪涛。
春水满南国，朱崖云日高。
舟子废寝食，飘风争所操。
我行匪利涉，谢尔从者劳。
石间采蕨女，鬻菜输官曹。
丈夫死百役，暮返空村号。
闻见事略同，刻剥及锥刀。
贵人岂不仁，视汝如莠蒿。
索钱多门户，丧乱纷嗷嗷。
奈何黠吏徒，渔夺成逋逃。
自喜遂生理，花时甘缊袍。
+++杜甫
++++解忧
减米散同舟，路难思共济。
向来云涛盘，众力亦不细。
呀坑瞥眼过，飞橹本无蒂。
得失瞬息间，致远宜恐泥。
百虑视安危，分明曩贤计。
兹理庶可广，拳拳期勿替。
+++杜甫
++++宿凿石浦
（浦在湘潭县西）
早宿宾从劳，仲春江山丽。
飘风过无时，舟楫敢不系。
回塘澹暮色，日没众星嘒。
缺月殊未生，青灯死分翳。
穷途多俊异，乱世少恩惠。
鄙夫亦放荡，草草频卒岁。
斯文忧患馀，圣哲垂彖系。
+++杜甫
++++早行
歌哭俱在晓，行迈有期程。
孤舟似昨日，闻见同一声。
飞鸟数求食，潜鱼亦独惊。
前王作网罟，设法害生成。
碧藻非不茂，高帆终日征。
干戈未揖让，崩迫开其情。
+++杜甫
++++过津口
南岳自兹近，湘流东逝深。
和风引桂楫，春日涨云岑。
回首过津口，而多枫树林。
白鱼困密网，黄鸟喧嘉音。
物微限通塞，恻隐仁者心。
瓮馀不尽酒，膝有无声琴。
圣贤两寂寞，眇眇独开襟。
+++杜甫
++++次空灵岸
沄沄逆素浪，落落展清眺。
幸有舟楫迟，得尽所历妙。
空灵霞石峻，枫栝隐奔峭。
青春犹无私，白日亦偏照。
可使营吾居，终焉托长啸。
毒瘴未足忧，兵戈满边徼。
向者留遗恨，耻为达人诮。
回帆觊赏延，佳处领其要。
+++杜甫
++++宿花石戍
（长沙有渌口、花石二戍）
午辞空灵岑，夕得花石戍。
岸疏开辟水，木杂今古树。
地蒸南风盛，春热西日暮。
四序本平分，气候何回互。
茫茫天造间，理乱岂恒数。
系舟盘藤轮，策杖古樵路。
罢人不在村，野圃泉自注。
柴扉虽芜没，农器尚牢固。
山东残逆气，吴楚守王度。
谁能扣君门，下令减征赋。
+++杜甫
++++早发
有求常百虑，斯文亦吾病。
以兹朋故多，穷老驱驰并。
早行篙师怠，席挂风不正。
昔人戒垂堂，今则奚奔命。
涛翻黑蛟跃，日出黄雾映。
烦促瘴岂侵，颓倚睡未醒。
仆夫问盥栉，暮颜靦青镜。
随意簪葛巾，仰惭林花盛。
侧闻夜来寇，幸喜囊中净。
艰危作远客，干请伤直性。
薇蕨饿首阳，粟马资历聘。
贱子欲适从，疑误此二柄。
+++杜甫
++++次晚洲
参错云石稠，坡陀风涛壮。
晚洲适知名，秀色固异状。
棹经垂猿把，身在度鸟上。
摆浪散帙妨，危沙折花当。
羁离暂愉悦，羸老反惆怅。
中原未解兵，吾得终疏放。
+++杜甫
++++望岳
南岳配朱鸟，秩礼自百王。
欻吸领地灵，鸿洞半炎方。
邦家用祀典，在德非馨香。
巡守何寂寥，有虞今则亡。
洎吾隘世网，行迈越潇湘。
渴日绝壁出，漾舟清光旁。
祝融五峰尊，峰峰次低昂。
紫盖独不朝，争长嶪相望。
恭闻魏夫人，群仙夹翱翔。
有时五峰气，散风如飞霜。
牵迫限修途，未暇杖崇冈。
归来觊命驾，沐浴休玉堂。
三叹问府主，曷以赞我皇。
牲璧忍衰俗，神其思降祥。
+++杜甫
++++湘江宴饯裴二端公赴道州
白日照舟师，朱旗散广川。
群公饯南伯，肃肃秩初筵。
鄙人奉末眷，佩服自早年。
义均骨肉地，怀抱罄所宣。
盛名富事业，无取愧高贤。
不以丧乱婴，保爱金石坚。
计拙百僚下，气苏君子前。
会合苦不久，哀乐本相缠。
交游飒向尽，宿昔浩茫然。
促觞激百虑，掩抑泪潺湲。
热云集曛黑，缺月未生天。
白团为我破，华烛蟠长烟。
鸹鹖催明星，解袂从此旋。
上请减兵甲，下请安井田。
永念病渴老，附书远山巅。
+++杜甫
++++清明
著处繁花务是日，长沙千人万人出。
渡头翠柳艳明眉，争道朱蹄骄啮膝。
此都好游湘西寺，诸将亦自军中至。
马援征行在眼前，葛强亲近同心事。
金镫下山红粉晚，牙樯捩柁青楼远。
时丧乱皆可知，人世悲欢暂相遣。
弟侄虽存不得书，干戈未息苦离居。
逢迎少壮非吾道，况乃今朝更祓除。

+++杜甫
++++风雨看舟前落花，戏为新句
江上人家桃树枝，春寒细雨出疏篱。
影遭碧水潜勾引，风妒红花却倒吹。
吹花困癫傍舟楫，水光风力俱相怯。
赤憎轻薄遮入怀，珍重分明不来接。
湿久飞迟半日高，萦沙惹草细于毛。
蜜蜂蝴蝶生情性，偷眼蜻蜓避百劳。
+++杜甫
++++岳麓山道林二寺行
玉泉之南麓山殊，道林林壑争盘纡。
寺门高开洞庭野，殿脚插入赤沙湖。
五月寒风冷佛骨，六时天乐朝香炉。
地灵步步雪山草，僧宝人人沧海珠。
塔劫宫墙壮丽敌，香厨松道清凉俱。
莲花交响共命鸟，金榜双回三足乌。
方丈涉海费时节，悬圃寻河知有无。
暮年且喜经行近，春日兼蒙暄暖扶。
飘然斑白身奚适，傍此烟霞茅可诛。
桃源人家易制度，橘洲田土仍膏腴。
潭府邑中甚淳古，太守庭内不喧呼。
昔遭衰世皆晦迹，今幸乐国养微躯。
依止老宿亦未晚，富贵功名焉足图。
久为野客寻幽惯，细学何颙免兴孤。
一重一掩吾肺腑，山鸟山花吾友于。
宋公放逐曾题壁，物色分留与老夫。
+++杜甫
++++奉送魏六丈佑少府之交广
贤豪赞经纶，功成空名垂。
子孙不振耀，历代皆有之。
郑公四叶孙，长大常苦饥。
众中见毛骨，犹是麒麟儿。
磊落贞观事，致君朴直词。
家声盖六合，行色何其微。
遇我苍梧阴，忽惊会面稀。
议论有馀地，公侯来未迟。
虚思黄金贵，自笑青云期。
长卿久病渴，武帝元同时。
季子黑貂敝，得无妻嫂欺。
尚为诸侯客，独屈州县卑。
南游炎海甸，浩荡从此辞。
穷途仗神道，世乱轻土宜。
解帆岁云暮，可与春风归。
出入朱门家，华屋刻蛟螭。
玉食亚王者，乐张游子悲。
侍婢艳倾城，绡绮轻雾霏。
掌中琥珀钟，行酒双逶迤。
新欢继明烛，梁栋星辰飞。
两情顾盼合，珠碧赠于斯。
上贵见肝胆，下贵不相疑。
心事披写间，气酣达所为。
错挥铁如意，莫避珊瑚枝。
始兼逸迈兴，终慎宾主仪。
戎马暗天宇，呜呼生别离。
+++杜甫
++++别张十三建封
尝读唐实录，国家草昧初。
刘裴建首义，龙见尚踌躇。
秦王拨乱姿，一剑总兵符。
汾晋为丰沛，暴隋竟涤除。
宗臣则庙食，后祀何疏芜。
彭城英雄种，宜膺将相图。
尔惟外曾孙，倜傥汗血驹。
眼中万少年，用意尽崎岖。
相逢长沙亭，乍问绪业馀。
乃吾故人子，童丱联居诸。
挥手洒衰泪，仰看八尺躯。
内外名家流，风神荡江湖。
范云堪晚友，嵇绍自不孤。
择材征南幕，湖落回鲸鱼。
载感贾生恸，复闻乐毅书。
忧急盗贼，师老荒京都。
旧丘岂税驾，大厦倾宜扶。
君臣各有分，管葛本时须。
虽当霰雪严，未觉栝柏枯。
高义在云台，嘶鸣望天衢。
羽人扫碧海，功业竟何如。
+++杜甫
++++暮秋枉裴道州手札，率尔遣兴，寄近呈苏涣侍御
久客多枉友朋书，素书一月凡一束。
虚名但蒙寒温问，泛爱不救沟壑辱。
齿落未是无心人，舌存耻作穷途哭。
道州手札适复至，纸长要自三过读。
盈把那须沧海珠，入怀本倚昆山玉。
拨弃潭州百斛酒，芜没潇岸千株菊。
使我昼立烦儿孙，令我夜坐费灯烛。
忆子初尉永嘉去，红颜白面花映肉。
军符侯印取岂迟，紫燕騄耳行甚速。
圣朝尚飞战斗尘，济世宜引英俊人。
黎元愁痛会苏息，夷狄跋扈徒逡巡。
授钺筑坛闻意旨，颓纲漏网期弥纶。
郭钦上书见大计，刘毅答诏惊群臣。
他日更仆语不浅，明公论兵气益振。
倾壶箫管黑白发，舞剑霜雪吹青春。
宴筵曾语苏季子，后来杰出云孙比。
茅斋定王城郭门，药物楚老渔商市。
市北肩舆每联袂，郭南抱瓮亦隐几。
无数将军西第成，早作丞相东山起。
鸟雀苦肥秋粟菽，蛟龙欲蛰寒沙水。
天下鼓角何时休，阵前部曲终日死。
附书与裴因示苏，此生已愧须人扶。
致君尧舜付公等，早据要路思捐躯。

+++杜甫
++++奉赠李八丈判官
（曛）
我丈时英特，宗枝神尧后。
珊瑚市则无，騄骥人得有。
早年见标格，秀气冲星斗。
事业富清机，官曹正独守。
顷来树嘉政，皆已传众口。
艰难体贵安，冗长吾敢取。
区区犹历试，炯炯更持久。
讨论实解颐，操割纷应手。
箧书积讽谏，宫阙限奔走。
入幕未展材，秉钧孰为偶。
所亲问淹泊，泛爱惜衰朽。
垂白乱南翁，委身希北叟。
真成穷辙鲋，或似丧家狗。
秋枯洞庭石，风飒长沙柳。
高兴激荆衡，知音为回首。
+++杜甫
++++岁晏行
岁云暮矣多北风，潇湘洞庭白雪中。
渔父天寒网罟冻，莫徭射雁鸣桑弓。
去年米贵阙军食，今年米贱大伤农。
高马达官厌酒肉，此辈杼轴茅茨空。
楚人重鱼不重鸟，汝休枉杀南飞鸿。
况闻处处鬻男女，割慈忍爱还租庸。
往日用钱捉私铸，今许铅锡和青铜。
刻泥为之最易得，好恶不合长相蒙。
万国城头吹画角，此曲哀怨何时终。
+++杜甫
++++追酬故高蜀州人日见寄
自蒙蜀州人日作，不意清诗久零落。
今晨散帙眼忽开，迸泪幽吟事如昨。
呜呼壮士多慷慨，合沓高名动寥廓。
叹我凄凄求友篇，感时郁郁匡君略。
锦里春光空烂熳，瑶墀侍臣已冥莫。
潇湘水国傍鼋鼍，鄠杜秋天失雕鹗。
东西南北更谁论，白首扁舟病独存。
遥拱北辰缠寇盗，欲倾东海洗乾坤。
边塞西蕃最充斥，衣冠南渡多崩奔。
鼓瑟至今悲帝子，曳裾何处觅王门。
文章曹植波澜阔，服食刘安德业尊。
长笛谁能乱愁思，昭州词翰与招魂。
+++杜甫
++++苏大侍御访江浦，赋八韵记异
庞公不浪出，苏氏今有之。
再闻诵新作，突过黄初诗。
乾坤几反覆，扬马宜同时。
今晨清镜中，胜食斋房芝。
余发喜却变，白间生黑丝。
昨夜舟火灭，湘娥帘外悲。
百灵未敢散，风破寒江迟。
+++杜甫
++++题衡山县文宣王庙新学堂，呈陆宰
旄头彗紫微，无复俎豆事。
金甲相排荡，青衿一憔悴。
呜呼已十年，儒服弊于地。
征夫不遑息，学者沦素志。
我行洞庭野，欻得文翁肆。
侁侁胄子行，若舞风雩至。
周室宜中兴，孔门未应弃。
是以资雅才，涣然立新意。
衡山虽小邑，首唱恢大义。
因见县尹心，根源旧宫閟。
讲堂非曩构，大屋加涂墍。
下可容百人，墙隅亦深邃。
何必三千徒，始压戎马气。
林木在庭户，密干叠苍翠。
有井朱夏时，辘轳冻阶戺。
耳闻读书声，杀伐灾仿佛。
故国延归望，衰颜减愁思。
南纪改波澜，西河共风味。
采诗倦跋涉，载笔尚可记。
高歌激宇宙，凡百慎失坠。
+++杜甫
++++入衡州
兵革自久远，兴衰看帝王。
汉仪甚照耀，胡马何猖狂。
老将一失律，清边生战场。
君臣忍瑕垢，河岳空金汤。
重镇如割据，轻权绝纪纲。
军州体不一，宽猛性所将。
嗟彼苦节士，素于圆凿方。
寡妻从为郡，兀者安堵墙。
凋弊惜邦本，哀矜存事常。
旌麾非其任，府库实过防。
恕己独在此，多忧增内伤。
偏裨限酒肉，卒伍单衣裳。
元恶迷是似，聚谋泄康庄。
竟流帐下血，大降湖南殃。
烈火发中夜，高烟焦上苍。
至今分粟帛，杀气吹沅湘。
福善理颠倒，明征天莽茫。
销魂避飞镝，累足穿豺狼。
隐忍枳棘刺，迁延胝趼疮。
远归儿侍侧，犹乳女在旁。
久客幸脱免，暮年惭激昂。
萧条向水陆，汩没随鱼商。
报主身已老，入朝病见妨。
悠悠委薄俗，郁郁回刚肠。
参错走洲渚，舂容转林篁。
片帆左郴岸，通郭前衡阳。
华表云鸟埤，名园花草香。
旗亭壮邑屋，烽橹蟠城隍。
中有古刺史，盛才冠岩廊。
扶颠待柱石，独坐飞风霜。
昨者间琼树，高谈随羽觞。
无论再缱绻，已是安苍黄。
剧孟七国畏，马卿四赋良。
门阑苏生在，勇锐白起强。
问罪富形势，凯歌悬否臧。
氛埃期必扫，蚊蚋焉能当。
橘井旧地宅，仙山引舟航。
此行厌暑雨，厥土闻清凉。
诸舅剖符近，开缄书札光。
频繁命屡及，磊落字百行。
江总外家养，谢安乘兴长。
下流匪珠玉，择木羞鸾皇。
我师嵇叔夜，世贤张子房。
柴荆寄乐土，鹏路观翱翔。
+++杜甫
++++舟中苦热遣怀，奉呈阳中丞通简台省诸公
愧为湖外客，看此戎马乱。
中夜混黎氓，脱身亦奔窜。
平生方寸心，反掌帐下难。
呜呼杀贤良，不叱白刃散。
吾非丈夫特，没齿埋冰炭。
耻以风病辞，胡然泊湘岸。
入舟虽苦热，垢腻可溉灌。
痛彼道边人，形骸改昏旦。
中丞连帅职，封内权得按。
身当问罪先，县实诸侯半。
士卒既辑睦，启行促精悍。
似闻上游兵，稍逼长沙馆。
怜好彼克修，天机自明断。
南图卷云水，北拱戴霄汉。
美名光史臣，长策何壮观。
驱驰数公子，咸愿同伐叛。
声节哀有馀，夫何激衰懦。
偏裨表三上，卤莽同一贯。
始谋谁其间，回首增愤惋。
宗英李端公，守职甚昭焕。
变通迫胁地，谋画焉得算。
王室不肯微，凶徒略无惮。
此流须卒斩，神器资强干。
扣寂豁烦襟，皇天照嗟叹。
+++杜甫
++++聂耒阳以仆阻水书致酒肉疗饥荒江诗得代怀…泊于方田
耒阳驰尺素，见访荒江眇。
义士烈女家，风流吾贤绍。
昨见狄相孙，许公人伦表。
前期翰林后，屈迹县邑小。
知我碍湍涛，半旬获浩溔。
麾下杀元戎，湖边有飞旐。
孤舟增郁郁，僻路殊悄悄。
侧惊猿猱捷，仰羡鹳鹤矫。
礼过宰肥羊，愁当置清醥。
非西喻蜀，兴在北坑赵。
方行郴岸静，未话长沙扰。
崔师乞已至，澧卒用矜少。
问罪消息真，开颜憩亭沼。

++上卷二百二十四
  
+++杜甫
++++冬日洛城北谒玄元皇帝庙
配极玄都閟，凭虚禁御长。
守祧严具礼，掌节镇非常。
碧瓦初寒外，金茎一气旁。
山河扶绣户，日月近雕梁。
仙李盘根大，猗兰奕叶光。
世家遗旧史，道德付今王。
画手看前辈，吴生远擅场。
森罗移地轴，妙绝动宫墙。
五圣联龙衮，千官列雁行。
冕旒俱秀发，旌旆尽飞扬。
翠柏深留景，红梨迥得霜。
风筝吹玉柱，露井冻银床。
身退卑周室，经传拱汉皇。
谷神如不死，养拙更何乡。
+++杜甫
++++赠韦左丞丈
（济。天宝七年以韦济为河南尹迁尚书左丞）
左辖频虚位，今年得旧儒。
相门韦氏在，经术汉臣须。
时议归前烈，天伦恨莫俱。
鴒原荒宿草，凤沼接亨衢。
有客虽安命，衰容岂壮夫。
家人忧几杖，甲子混泥途。
不谓矜馀力，还来谒大巫。
岁寒仍顾遇，日暮且踟蹰。
老骥思千里，饥鹰待一呼。
君能微感激，亦足慰榛芜。
+++杜甫
++++投赠哥舒开府二十韵
今代麒麟阁，何人第一功。
君王自神武，驾驭必英雄。
开府当朝杰，论兵迈古风。
先锋百胜在，略地两隅空。
青海无传箭，天山早挂弓。
廉颇仍走敌，魏绛已和戎。
每惜河湟弃，新兼节制通。
智谋垂睿想，出入冠诸公。
日月低秦树，乾坤绕汉宫。
胡人愁逐北，宛马又从东。
受命边沙远，归来御席同。
轩墀曾宠鹤，畋猎旧非熊。
茅土加名数，山河誓始终。
策行遗战伐，契合动昭融。
勋业青冥上，交亲气概中。
未为珠履客，已见白头翁。
壮节初题柱，生涯独转蓬。
几年春草歇，今日暮途穷。
军事留孙楚，行间识吕蒙。
防身一长剑，将欲倚崆峒。
+++杜甫
++++上韦左相二十韵
（见素）
凤历轩辕纪，龙飞四十春。
八荒开寿域，一气转洪钧。
霖雨思贤佐，丹青忆老臣。
应图求骏马，惊代得麒麟。
沙汰江河浊，调和鼎鼐新。
韦贤初相汉，范叔已归秦。
盛业今如此，传经固绝伦。
豫樟深出地，沧海阔无津。
北斗司喉舌，东方领搢绅。
持衡留藻鉴，听履上星辰。
独步才超古，馀波德照邻。
聪明过管辂，尺牍倒陈遵。
岂是池中物，由来席上珍。
庙堂知至理，风俗尽还淳。
才杰俱登用，愚蒙但隐沦。
长卿多病久，子夏索居频。
回首驱流俗，生涯似众人。
巫咸不可问，邹鲁莫容身。
感激时将晚，苍茫兴有神。
为公歌此曲，涕泪在衣巾。
+++杜甫
++++奉赠太常张卿二十韵
（均）
方丈三韩外，昆仑万国西。
建标天地阔，诣绝古今迷。
气得神仙迥，恩承雨露低。
相门清议众，儒术大名齐。
轩冕罗天阙，琳琅识介珪。
伶官诗必诵，夔乐典犹稽。
健笔凌鹦鹉，铦锋莹鸊鹈。
友于皆挺拔，公望各端倪。
通籍逾青琐，亨衢照紫泥。
灵虬传夕箭，归马散霜蹄。
能事闻重译，嘉谟及远黎。
弼谐方一展，斑序更何跻。
适越空颠踬，游梁竟惨凄。
谬知终画虎，微分是醯鸡。
萍泛无休日，桃阴想旧蹊。
吹嘘人所羡，腾跃事仍睽。
碧海真难涉，青云不可梯。
顾深惭锻炼，才小辱提携。
槛束哀猿叫，枝惊夜鹊栖。
几时陪羽猎，应指钓璜溪。
+++杜甫
++++敬赠郑谏议十韵
谏官非不达，诗义早知名。
破的由来事，先锋孰敢争。
思飘云物外，律中鬼神惊。
毫发无遗恨，波澜独老成。
野人宁得所，天意薄浮生。
多病休儒服，冥搜信客旌。
筑居仙缥缈，旅食岁峥嵘。
使者求颜阖，诸公厌祢衡。
将期一诺重，欻使寸心倾。
君见途穷哭，宜忧阮步兵。
+++杜甫
++++奉赠鲜于京兆二十韵
（鲜于仲通，天宝末为京兆尹）
王国称多士，贤良复几人。
异才应间出，爽气必殊伦。
始见张京兆，宜居汉近臣。
骅骝开道路，雕鹗离风尘。
侯伯知何等，文章实致身。
奋飞超等级，容易失沈沦。
脱略磻溪钓，操持郢匠斤。
云霄今已逼，台衮更谁亲。
凤穴雏皆好，龙门客又新。
义声纷感激，败绩自逡巡。
途远欲何向，天高难重陈。
学诗犹孺子，乡赋念嘉宾。
不得同晁错，吁嗟后郄诜。
计疏疑翰墨，时过忆松筠。
献纳纡皇眷，中间谒紫宸。
且随诸彦集，方觊薄才伸。
破胆遭前政，阴谋独秉钧。
微生沾忌刻，万事益酸辛。
交合丹青地，恩倾雨露辰。
有儒愁饿死，早晚报平津。
+++杜甫
++++赠特进汝阳王二十韵
特进群公表，天人夙德升。
霜蹄千里骏，风翮九霄鹏。
服礼求毫发，惟忠忘寝兴。
圣情常有眷，朝退若无凭。
仙醴来浮蚁，奇毛或赐鹰。
清关尘不杂，中使日相乘。
晚节嬉游简，平居孝义称。
自多亲棣萼，谁敢问山陵。
学业醇儒富，辞华哲匠能。
笔飞鸾耸立，章罢凤鶱腾。
精理通谈笑，忘形向友朋。
寸长堪缱绻，一诺岂骄矜。
已忝归曹植，何知对李膺。
招要恩屡至，崇重力难胜。
披雾初欢夕，高秋爽气澄。
尊罍临极浦，凫雁宿张灯。
花月穷游宴，炎天避郁蒸。
研寒金井水，檐动玉壶冰。
瓢饮唯三径，岩栖在百层。
且持蠡测海，况挹酒如渑。
鸿宝宁全秘，丹梯庶可凌。
淮王门有客，终不愧孙登。
+++杜甫
++++郑驸马宅宴洞中
主家阴洞细烟雾，留客夏簟清琅玕。
春酒杯浓琥珀薄，冰浆碗碧玛瑙寒。
误疑茅堂过江麓，已入风磴霾云端。
自是秦楼压郑谷，时闻杂佩声珊珊。
+++杜甫
++++李监宅
尚觉王孙贵，豪家意颇浓。
屏开金孔雀，褥隐绣芙蓉。
且食双鱼美，谁看异味重。
门阑多喜色，女婿近乘龙。
+++杜甫
++++重题郑氏东亭
（在新安界）
华亭入翠微，秋日乱清晖。
崩石欹山树，清涟曳水衣。
紫鳞冲岸跃，苍隼护巢归。
向晚寻征路，残云傍马飞。
+++杜甫
++++题张氏隐居二首
春山无伴独相求，伐木丁丁山更幽。
涧道馀寒历冰雪，石门斜日到林丘。
不贪夜识金银气，远害朝看麋鹿游。
乘兴杳然迷出处，对君疑是泛虚舟。
之子时相见，邀人晚兴留。
霁潭鳣发发，春草鹿呦呦。
杜酒偏劳劝，张梨不外求。
前村山路险，归醉每无愁。
+++杜甫
++++天宝初南曹小司寇舅于我太夫人堂下累土为山…而作是诗
一匮功盈尺，三峰意出群。
望中疑在野，幽处欲生云。
慈竹春阴覆，香炉晓势分。
惟南将献寿，佳气日氛氲。
+++杜甫
++++龙门
（即伊阙）
龙门横野断，驿树出城来。
气色皇居近，金银佛寺开。
往还时屡改，川水日悠哉。
相阅征途上，生涯尽几回。
+++杜甫
++++奉寄河南韦尹丈人
有客传河尹，逢人问孔融。
青囊仍隐逸，章甫尚西东。
鼎食分门户，词场继国风。
尊荣瞻地绝，疏放忆途穷。
浊酒寻陶令，丹砂访葛洪。
江湖漂短褐，霜雪满飞蓬。
牢落乾坤大，周流道术空。
谬惭知蓟子，真怯笑扬雄。
盘错神明惧，讴歌德义丰。
尸乡馀土室，难说祝鸡翁。
+++杜甫
++++赠李白
秋来相顾尚飘蓬，未就丹砂愧葛洪。
痛饮狂歌空度日，飞扬跋扈为谁雄。
+++杜甫
++++与任城许主簿游南池
（池在济宁州境）
秋水通沟洫，城隅进小船。
晚凉看洗马，森木乱鸣蝉。
菱熟经时雨，蒲荒八月天。
晨朝降白露，遥忆旧青毡。
+++杜甫
++++登兖州城楼
东郡趋庭日，南楼纵目初。
浮云连海岳，平野入青徐。
孤嶂秦碑在，荒城鲁殿馀。
从来多古意，临眺独踌躇。
+++杜甫
++++刘九法曹、郑瑕丘石门宴集
秋水清无底，萧然静客心。
掾曹乘逸兴，鞍马去相寻。
能吏逢联璧，华筵直一金。
晚来横吹好，泓下亦龙吟。
+++杜甫
++++暂如临邑，至㟙山湖亭奉怀李员外率尔成兴
野亭逼湖水，歇马高林间。
鼍吼风奔浪，鱼跳日映山。
暂游阻词伯，却望怀青关。
霭霭生云雾，唯应促驾还。
+++杜甫
++++对雨书怀，走邀许十一簿公
东岳云峰起，溶溶满太虚。
震雷翻幕燕，骤雨落河鱼。
座对贤人酒，门听长者车。
相邀愧泥泞，骑马到阶除。
+++杜甫
++++巳上人茅斋
巳公茅屋下，可以赋新诗。
枕簟入林僻，茶瓜留客迟。
江莲摇白羽，天棘梦青丝。
空忝许询辈，难酬支遁词。
+++杜甫
++++房兵曹胡马诗
胡马大宛名，锋棱瘦骨成。
竹批双耳峻，风入四蹄轻。
所向无空阔，真堪托死生。
骁腾有如此，万里可横行。
+++杜甫
++++画鹰
素练风霜起，苍鹰画作殊。
身思狡兔，侧目似愁胡。
绦镟光堪擿，轩楹势可呼。
何当击凡鸟，毛血洒平芜。
+++杜甫
++++与李十二白同寻范十隐居
（李白集有寻鲁城北范居士诗）
李侯有佳句，往往似阴铿。
余亦东蒙客，怜君如弟兄。
醉眠秋共被，携手日同行。
更想幽期处，还寻北郭生。
入门高兴发，侍立小童清。
落景闻寒杵，屯云对古城。
向来吟橘颂，谁欲讨莼羹。
不愿论簪笏，悠悠沧海情。
+++杜甫
++++临邑舍弟书至苦雨黄河泛溢堤防之患簿领所忧…用宽其意
二仪积风雨，百谷漏波涛。
闻道洪河坼，遥连沧海高。
职思忧悄悄，郡国诉嗷嗷。
舍弟卑栖邑，防川领簿曹。
尺书前日至，版筑不时操。
难假鼋鼍力，空瞻乌鹊毛。
燕南吹畎亩，济上没蓬蒿。
螺蚌满近郭，蛟螭乘九皋。
徐关深水府，碣石小秋毫。
白屋留孤树，青天矢万艘。
吾衰同泛梗，利涉想蟠桃。
倚赖天涯钓，犹能掣巨鳌。
+++杜甫
++++过宋员外之问旧庄
宋公旧池馆，零落守阳阿。
枉道祗从入，吟诗许更过。
淹留问耆老，寂寞向山河。
更识将军树，悲风日暮多。
+++杜甫
++++夜宴左氏庄
风林纤月落，衣露净琴张。
暗水流花径，春星带草堂。
检书烧烛短，看剑引杯长。
诗罢闻吴咏，扁舟意不忘。
+++杜甫
++++送蔡希曾都尉还陇右，因寄高三十五书记
蔡子勇成癖，弯弓西射胡。
健儿宁斗死，壮士耻为儒。
官是先锋得，材缘挑战须。
身轻一鸟过，枪急万人呼。
云幕随开府，春城赴上都。
马头金狎帢，驼背锦模糊。
咫尺云山路，归飞青海隅。
上公犹宠锡，突将且前驱。
汉使黄河远，凉州白麦枯。
因君问消息，好在阮元瑜。
+++杜甫
++++春日忆李白
白也诗无敌，飘然思不群。
清新庾开府，俊逸鲍参军。
渭北春天树，江东日暮云。
何时一尊酒，重与细论文。
+++杜甫
++++赠陈二补阙
世儒多汩没，夫子独声名。
献纳开东观，君王问长卿。
皂雕寒始急，天马老能行。
自到青冥里，休看白发生。
+++杜甫
++++寄高三十五书记
（適）
叹惜高生老，新诗日又多。
美名人不及，佳句法如何。
主将收才子，崆峒足凯歌。
闻君已朱绂，且得慰蹉跎。
+++杜甫
++++送裴二虬作尉永嘉
孤屿亭何处，天涯水气中。
故人官就此，绝境兴谁同。
隐吏逢梅福，游山忆谢公。
扁舟吾已就，把钓待秋风。
+++杜甫
++++城西陂泛舟
（即渼陂）
青蛾皓齿在楼船，横笛短箫悲远天。
春风自信牙樯动，迟日徐看锦缆牵。
鱼吹细浪摇歌扇，燕蹴飞花落舞筵。
不有小舟能荡桨，百壶那送酒如泉。
+++杜甫
++++赠田九判官
（梁丘）
崆峒使节上青霄，河陇降王款圣朝。
宛马总肥春苜蓿，将军只数汉嫖姚。
陈留阮瑀谁争长，京兆田郎早见招。
麾下赖君才并入，独能无意向渔樵。
+++杜甫
++++赠献纳使起居田舍人
（澄）
献纳司存雨露边，地分清切任才贤。
舍人退食收封事，宫女开函近御筵。
晓漏追飞青琐闼，晴窗点检白云篇。
扬雄更有河东赋，唯待吹嘘送上天。
+++杜甫
++++送韦书记赴安西
夫子欻通贵，云泥相望悬。
白头无藉在，朱绂有哀怜。
书记赴三捷，公车留二年。
欲浮江海去，此别意苍然。
+++杜甫
++++陪郑广文游何将军山林十首
（山林在韦曲西塔陂）
不识南塘路，今知第五桥。
名园依绿水，野竹上青霄。
谷口旧相得，濠梁同见招。
平生为幽兴，未惜马蹄遥。
百顷风潭上，千重夏木清。
卑枝低结子，接叶暗巢莺。
鲜鲫银丝脍，香芹碧涧羹。
翻疑柁楼底，晚饭越中行。
万里戎王子，何年别月支。
异花开绝域，滋蔓匝清池。
汉使徒空到，神农竟不知。
露翻兼雨打，开坼日离披。
旁舍连高竹，疏篱带晚花。
碾涡深没马，藤蔓曲藏蛇。
词赋工无益，山林迹未赊。
尽捻书籍卖，来问尔东家。
剩水沧江破，残山碣石开。
绿垂风折笋，红绽雨肥梅。
银甲弹筝用，金鱼换酒来。
兴移无洒扫，随意坐莓苔。
风磴吹阴雪，云门吼瀑泉。
酒醒思卧簟，衣冷欲装绵。
野老来看客，河鱼不取钱。
只疑淳朴处，自有一山川。
棘树寒云色，茵蔯春藕香。
脆添生菜美，阴益食单凉。
野鹤清晨出，山精白日藏。
石林蟠水府，百里独苍苍。
忆过杨柳渚，走马定昆池。
醉把青荷叶，狂遗白接䍦。
刺船思郢客，解水乞吴儿。
坐对秦山晚，江湖兴颇随。
床上书连屋，阶前树拂云。
将军不好武，稚子总能文。
醒酒微风入，听诗静夜分。
絺衣挂萝薜，凉月白纷纷。
幽意忽不惬，归期无奈何。
出门流水注，回首白云多。
自笑灯前舞，谁怜醉后歌。
祗应与朋好，风雨亦来过。
+++杜甫
++++重过何氏五首
问讯东桥竹，将军有报书。
倒衣还命驾，高枕乃吾庐。
花妥莺捎蝶，溪喧獭趁鱼。
重来休沐地，真作野人居。
山雨尊仍在，沙沈榻未移。
犬迎曾宿客，鸦护落巢儿。
云薄翠微寺，天清黄子陂。
向来幽兴极，步屣过东篱。
落日平台上，春风啜茗时。
石阑斜点笔，桐叶坐题诗。
翡翠鸣衣桁，蜻蜓立钓丝。
自今幽兴熟，来往亦无期。
颇怪朝参懒，应耽野趣长。
雨抛金锁甲，苔卧绿沈枪。
手自移蒲柳，家才足稻粱。
看君用幽意，白日到羲皇。
到此应常宿，相留可判年。
蹉跎暮容色，怅望好林泉。
何路沾微禄，归山买薄田。
斯游恐不遂，把酒意茫然。
+++杜甫
++++冬日有怀李白
寂寞书斋里，终朝独尔思。
更寻嘉树传，不忘角弓诗。
短褐风霜入，还丹日月迟。
未因乘兴去，空有鹿门期。
+++杜甫
++++杜位宅守岁
守岁阿戎家，椒盘已颂花。
盍簪喧枥马，列炬散林鸦。
四十明朝过，飞腾暮景斜。
谁能更拘束，烂醉是生涯。
+++杜甫
++++与鄠县源大少府宴渼陂
（得寒字）
应为西陂好，金钱罄一餐。
饭抄云子白，瓜嚼水精寒。
无计回船下，空愁避酒难。
情烂熳，持答翠琅玕。
+++杜甫
++++崔驸马山亭宴集
（京城东有崔惠童驸马山池）
萧史幽栖地，林间蹋凤毛。
洑流何处入，乱石闭门高。
客醉挥金碗，诗成得绣袍。
清秋多宴会，终日困香醪。
+++杜甫
++++九日杨奉先会白水崔明府
今日潘怀县，同时陆浚仪。
坐开桑落酒，来把菊花枝。
天宇清霜净，公堂宿雾披。
晚酣留客舞，凫舄共差池。
+++杜甫
++++赠翰林张四学士
翰林逼华盖，鲸力破沧溟。
天上张公子，宫中汉客星。
赋诗拾翠殿，佐酒望云亭。
紫诰仍兼绾，黄麻似六经。
内分金带赤，恩与荔枝青。
无复随高凤，空馀泣聚萤。
此生任春草，垂老独漂萍。
倘忆山阳会，悲歌在一听。
+++杜甫
++++送张二十参军赴蜀州，因呈杨五侍御
好去张公子，通家别恨添。
两行秦树直，万点蜀山尖。
御史新骢马，参军旧紫髯。
皇华吾善处，于汝定无嫌。
+++杜甫
++++陪诸贵公子丈八沟携妓纳凉，晚际遇雨二首
落日放船好，轻风生浪迟。
竹深留客处，荷净纳凉时。
公子调冰水，佳人雪藕丝。
片云头上黑，应是雨催诗。
雨来沾席上，风急打船头。
越女红裙湿，燕姬翠黛愁。
缆侵堤柳系，幔宛浪花浮。
归路翻萧飒，陂塘五月秋。
+++杜甫
++++白水明府舅宅喜雨
（得过字）
吾舅政如此，古人谁复过。
碧山晴又湿，白水雨偏多。
精祷既不昧，欢娱将谓何。
汤年旱颇甚，今日醉弦歌。
+++杜甫
++++陪李金吾花下饮
胜地初相引，余行得自娱。
见轻吹鸟毳，随意数花须。
细草称偏坐，香醪懒再酤。
醉归应犯夜，可怕李金吾。
+++杜甫
++++赠高式颜
昔别是何处，相逢皆老夫。
故人还寂寞，削迹共艰虞。
自失论文友，空知卖酒垆。
平生飞动意，见尔不能无。
+++杜甫
++++赠比部萧郎中十兄
（甫从姑子也）
有美生人杰，由来积德门。
汉朝丞相系，梁日帝王孙。
蕴藉为郎久，魁梧秉哲尊。
词华倾后辈，风雅蔼孤鶱。
宅相荣姻戚，儿童惠讨论。
见知真自幼，谋拙丑诸昆。
漂荡云天阔，沈埋日月奔。
致君时已晚，怀古意空存。
中散山阳锻，愚公野谷村。
宁纡长者辙，归老任乾坤。
+++杜甫
++++九日曲江
缀席茱萸好，浮舟菡萏衰。
季秋时欲半，九日意兼悲。
江水清源曲，荆门此路疑。
晚来高兴尽，摇荡菊花期。
+++杜甫
++++承沈八丈东美除膳部员外，阻雨未遂驰贺，奉寄此诗
今日西京掾，多除内省郎。
通家惟沈氏，谒帝似冯唐。
诗律群公问，儒门旧史长。
清秋便寓直，列宿顿辉光。
未暇申宴慰，含情空激扬。
司存何所比，膳部默凄伤。
贫贱人事略，经过霖潦妨。
礼同诸父长，恩岂布衣忘。
天路牵骐骥，云台引栋梁。
徒怀贡公喜，飒飒鬓毛苍。
+++杜甫
++++奉留赠集贤院崔、于二学士
（国辅、休烈）
昭代将垂白，途穷乃叫阍。
气冲星象表，词感帝王尊。
天老书题目，春官验讨论。
倚风遗鶂路，随水到龙门。
竟与蛟螭杂，空闻燕雀喧。
青冥犹契阔，陵厉不飞翻。
儒术诚难起，家声庶已存。
故山多药物，胜概忆桃源。
欲整还乡旆，长怀禁掖垣。
谬称三赋在，难述二公恩。
+++杜甫
++++故武卫将军挽歌三首
严警当寒夜，前军落大星。
壮夫思感决，哀诏惜精灵。
王者今无战，书生已勒铭。
封侯意疏阔，编简为谁青。
舞剑过人绝，鸣弓射兽能。
铦锋行惬顺，猛噬失蹻腾。
赤羽千夫膳，黄河十月冰。
横行沙漠外，神速至今称。
哀挽青门去，新阡绛水遥。
路人纷雨泣，天意飒风飘。
部曲精仍锐，匈奴气不骄。
无由睹雄略，大树日萧萧。
+++杜甫
++++官定后戏赠
（时免河西尉，为右卫率府兵曹）
不作河西尉，凄凉为折腰。
老夫怕趋走，率府且逍遥。
耽酒须微禄，狂歌托圣朝。
故山归兴尽，回首向风飙。
+++杜甫
++++九日蓝田崔氏庄
老去悲秋强自宽，兴来今日尽君欢。
羞将短发还吹帽，笑倩旁人为正冠。
蓝水远从千涧落，玉山高并两峰寒。
明年此会知谁健，醉把茱萸子细看。
+++杜甫
++++崔氏东山草堂
爱汝玉山草堂静，高秋爽气相鲜新。
有时自发钟磬响，落日更见渔樵人。
盘剥白鸦谷口栗，饭煮青泥坊底芹。
何为西庄王给事，柴门空闭锁松筠。
+++杜甫
++++对雪
战哭多新鬼，愁吟独老翁。
乱云低薄暮，急雪舞回风。
瓢弃尊无绿，炉存火似红。
数州消息断，愁坐正书空。
+++杜甫
++++月夜
今夜鄜州月，闺中只独看。
遥怜小儿女，未解忆长安。
香雾云鬟湿，清辉玉臂寒。
何时倚虚幌，双照泪痕干。
+++杜甫
++++遣兴
骥子好男儿，前年学语时。
问知人客姓，诵得老夫诗。
世乱怜渠小，家贫仰母慈。
鹿门携不遂，雁足系难期。
天地军麾满，山河战角悲。
傥归免相失，见日敢辞迟。
+++杜甫
++++元日寄韦氏妹
近闻韦氏妹，迎在汉钟离。
郎伯殊方镇，京华旧国移。
春城回北斗，郢树发南枝。
不见朝正使，啼痕满面垂。
+++杜甫
++++春望
国破山河在，城春草木深。
感时花溅泪，恨别鸟惊心。
烽火连三月，家书抵万金。
白头搔更短，浑欲不胜簪。
+++杜甫
++++忆幼子
（字骥子，时隔绝在鄜州）
骥子春犹隔，莺歌暖正繁。
别离惊节换，聪慧与谁论。
涧水空山道，柴门老树村。
忆渠愁只睡，炙背俯晴轩。
+++杜甫
++++一百五日夜对月
无家对寒食，有泪如金波。
斫却月中桂，清光应更多。
仳离放红蕊，想像嚬青蛾。
牛女漫愁思，秋期犹渡河。

++上卷二百二十五
  
+++杜甫
++++喜达行在所三首
（原注：自京窜至凤翔）
西忆岐阳信，无人遂却回。
眼穿当落日，心死著寒灰。
雾树行相引，莲峰望忽开。
所亲惊老瘦，辛苦贼中来。
愁思胡笳夕，凄凉汉苑春。
生还今日事，间道暂时人。
司隶章初睹，南阳气已新。
喜心翻倒极，呜咽泪沾巾。
死去凭谁报，归来始自怜。
犹瞻太白雪，喜遇武功天。
影静千官里，心苏七校前。
今朝汉社稷，新数中兴年。
+++杜甫
++++得家书
去凭游客寄，来为附家书。
今日知消息，他乡且旧居。
熊儿幸无恙，骥子最怜渠。
临老羁孤极，伤时会合疏。
二毛趋帐殿，一命侍鸾舆。
北阙妖氛满，西郊白露初。
凉风新过雁，秋雨欲生鱼。
农事空山里，眷言终荷锄。
+++杜甫
++++奉赠严八阁老
扈圣登黄阁，明公独妙年。
蛟龙得云雨，雕鹗在秋天。
客礼容疏放，官曹可接联。
新诗句句好，应任老夫传。
+++杜甫
++++奉送郭中丞兼太仆卿充陇右节度使三十韵
（郭英乂）
诏发西山将，秋屯陇右兵。
凄凉馀部曲，燀赫旧家声。
雕鹗乘时去，骅骝顾主鸣。
艰难须上策，容易即前程。
斜日当轩盖，高风卷旆旌。
松悲天水冷，沙乱雪山清。
和虏犹怀惠，防边不敢惊。
来于异域，镇静示专征。
燕蓟奔封豕，周秦触骇鲸。
中原何惨黩，馀孽尚纵横。
箭入昭阳殿，笳吟细柳营。
内人红袖泣，王子白衣行。
宸极祅星动，园陵杀气平。
空馀金碗出，无复穗帷轻。
毁庙天飞雨，焚宫火彻明。
罘罳朝共落，棆桷夜同倾。
三月师逾整，群胡势就烹。
疮痍亲接战，勇决冠垂成。
妙誉期元宰，殊恩且列卿。
几时回节钺，戮力扫欃枪。
圭窦三千士，云梯七十城。
耻非齐说客，只似鲁诸生。
通籍微班忝，周行独坐荣。
随肩趋漏刻，短发寄簪缨。
径欲依刘表，还疑厌祢衡。
渐衰那此别，忍泪独含情。
废邑狐狸语，空村虎豹争。
频坠涂炭，公岂忘精诚。
元帅调新律，前军压旧京。
安边仍扈从，莫作后功名。
+++杜甫
++++送杨六判官使西蕃
送远秋风落，西征海气寒。
帝京氛祲满，人世别离难。
绝域遥怀怒，和亲愿结欢。
敕书怜赞普，兵甲望长安。
宣命前程急，惟良待士宽。
子云清自守，今日起为官。
垂泪方投笔，伤时即据鞍。
儒衣山鸟怪，汉节野童看。
边酒排金醆，夷歌捧玉盘。
草轻蕃马健，雪重拂庐干。
慎尔参筹画，从兹正羽翰。
归来权可取，九万一朝抟。
+++杜甫
++++月
天上秋期近，人间月影清。
入河蟾不没，捣药兔长生。
只益丹心苦，能添白发明。
干戈知满地，休照国西营。
+++杜甫
++++留别贾严二阁老两院补阙
（得云字）
田园须暂往，戎马惜离群。
去远留诗别，愁多任酒醺。
一秋常苦雨，今日始无云。
山路时吹角，那堪处处闻。
+++杜甫
++++晚行口号
三川不可到，归路晚山稠。
落雁浮寒水，饥乌集戍楼。
市朝今日异，丧乱几时休。
远愧梁江总，还家尚黑头。
+++杜甫
++++独酌成诗
灯花何太喜，酒绿正相亲。
醉里从为客，诗成觉有神。
兵戈犹在眼，儒术岂谋身。
共被微官缚，低头愧野人。
+++杜甫
++++行次昭陵
旧俗疲庸主，群雄问独夫。
谶归龙凤质，威定虎狼都。
天属尊尧典，神功协禹谟。
风云随绝足，日月继高衢。
文物多师古，朝廷半老儒。
直词宁戮辱，贤路不崎岖。
往者灾犹降，苍生喘未苏。
指麾安率土，荡涤抚洪炉。
壮士悲陵邑，幽人拜鼎湖。
玉衣晨自举，铁马汗常趋。
松柏瞻虚殿，尘沙立暝途。
寂寥开国日，流恨满山隅。
+++杜甫
++++重经昭陵
草昧英雄起，讴歌历数归。
风尘三尺剑，社稷一戎衣。
翼亮贞文德，丕承戢武威。
圣图天广大，宗祀日光辉。
陵寝盘空曲，熊罴守翠微。
再窥松柏路，还见五云飞。
+++杜甫
++++喜闻官军已临贼境二十韵
胡虏潜京县，官军拥贼壕。
鼎鱼犹假息，穴蚁欲何逃。
帐殿罗玄冕，辕门照白袍。
秦山当警跸，汉苑入旌旄。
路失羊肠险，云横雉尾高。
五原空壁垒，八水散风涛。
今日看天意，游魂贷尔曹。
乞降那更得，尚诈莫徒劳。
元帅归龙种，司空握豹韬。
前军苏武节，左将吕虔刀。
兵气回飞鸟，威声没巨鳌。
戈鋋开雪色，弓矢尚秋毫。
天步艰方尽，时和运更遭。
谁云遗毒螫，已是沃腥臊。
睿想丹墀近，神行羽卫牢。
花门腾绝漠，拓羯渡临洮。
此辈感恩至，羸俘何足操。
锋先衣染血，骑突剑吹毛。
喜觉都城动，悲怜子女号。
家家卖钗钏，只待献春醪。
+++杜甫
++++收京三首
仙仗离丹极，妖星照玉除。
须为下殿走，不可好楼居。
暂屈汾阳驾，聊飞燕将书。
依然七庙略，更与万方初。
生意甘衰白，天涯正寂寥。
忽闻哀痛诏，又下圣明朝。
羽翼怀商老，文思忆帝尧。
叨逢罪己日，沾洒望青霄。
汗马收宫阙，春城铲贼壕。
赏应歌杕杜，归及荐樱桃。
杂虏横戈数，功臣甲第高。
万方频送喜，无乃圣躬劳。
+++杜甫
++++腊日
腊日常年暖尚遥，今年腊日冻全消。
侵陵雪色还萱草，漏泄春光有柳条。
纵酒欲谋良夜醉，还家初散紫宸朝。
口脂面药随恩泽，翠管银罂下九霄。
+++杜甫
++++紫宸殿退朝口号
户外昭容紫袖垂，双瞻御座引朝仪。
香飘合殿春风转，花覆千官淑景移。
昼漏希闻高阁报，天颜有喜近臣知。
宫中每出归东省，会送夔龙集凤池。
+++杜甫
++++曲江二首
一片花飞减却春，风飘万点正愁人。
且看欲尽花经眼，莫厌伤多酒入唇。
江上小堂巢翡翠，花边高冢卧麒麟。
细推物理须行乐，何用浮名绊此身。
朝回日日典春衣，每日江头尽醉归。
酒债寻常行处有，人生七十古来稀。
穿花蛱蝶深深见，点水蜻蜓款款飞。
传语风光共流转，暂时相赏莫相违。
+++杜甫
++++曲江对酒
苑外江头坐不归，水精春殿转霏微。
桃花细逐杨花落，黄鸟时兼白鸟飞。
纵饮久判人共弃，懒朝真与世相违。
吏情更觉沧洲远，老大悲伤未拂衣。
+++杜甫
++++曲江对雨
城上春云覆苑墙，江亭晚色静年芳。
林花著雨燕脂落，水荇牵风翠带长。
龙武新军深驻辇，芙蓉别殿谩焚香。
何时诏此金钱会，暂醉佳人锦瑟旁。
+++杜甫
++++奉和贾至舍人早朝大明宫
五夜漏声催晓箭，九重春色醉仙桃。
旌旗日暖龙蛇动，宫殿风微燕雀高。
朝罢香烟携满袖，诗成珠玉在挥毫。
欲知世掌丝纶美，池上于今有凤毛。
+++杜甫
++++宣政殿退朝晚出左掖
（掖门在两旁如人之臂掖）
天门日射黄金榜，春殿晴曛赤羽旗。
宫草微微承委佩，炉烟细细驻游丝。
云近蓬莱常好色，雪残鳷鹊亦多时。
侍臣缓步归青琐，退食从容出每迟。
+++杜甫
++++题省中院壁
掖垣竹埤梧十寻，洞门对霤常阴阴。
落花游丝白日静，鸣鸠乳燕青春深。
腐儒衰晚谬通籍，退食迟回违寸心。
衮职曾无一字补，许身愧比双南金。
+++杜甫
++++春宿左省
花隐掖垣暮，啾啾栖鸟过。
星临万户动，月傍九霄多。
不寝听金钥，因风想玉珂。
明朝有封事，数问夜如何。
+++杜甫
++++送翰林张司马南海勒碑
（相国制文）
冠冕通南极，文章落上台。
诏从三殿去，碑到百蛮开。
野馆浓花发，春帆细雨来。
不知沧海上，天遣几时回。
+++杜甫
++++晚出左掖
昼刻传呼浅，春旗簇仗齐。
退朝花底散，归院柳边迷。
楼雪融城湿，宫云去殿低。
避人焚谏草，骑马欲鸡栖。
+++杜甫
++++曲江陪郑八丈南史饮
雀啄江头黄柳花，鸂鶒满晴沙。
自知白发非春事，且尽芳尊恋物华。
近侍即今难浪迹，此身那得更无家。
丈人文力犹强健，岂傍青门学种瓜。
+++杜甫
++++送贾阁老出汝州
西掖梧桐树，空留一院阴。
艰难归故里，去住损春心。
宫殿青门隔，云山紫逻深。
生五马贵，莫受二毛侵。
+++杜甫
++++郑驸马池台喜遇郑广文同饮
不谓生戎马，何知共酒杯。
然脐郿坞败，握节汉臣回。
白发千茎雪，丹心一寸灰。
别离经死地，披写忽登台。
重对秦箫发，俱过阮宅来。
留连春夜舞，泪落强裴回。
+++杜甫
++++送郑十八虔贬台州司户伤其临老陷贼之故阙…别情见于诗
郑公樗散鬓成丝，酒后常称老画师。
万里伤心严谴日，百年垂死中兴时。
苍惶已就长途往，邂逅无端出饯迟。
便与先生应永诀，九重泉路尽交期。
+++杜甫
++++题郑十八著作虔
台州地阔海冥冥，云水长和岛屿青。
乱后故人双别泪，春深逐客一浮萍。
酒酣懒舞谁相拽，诗罢能吟不复听。
第五桥东流恨水，皇陂岸北结愁亭。
贾生对鵩伤王傅，苏武看羊陷贼庭。
可念此翁怀直道，也沾新国用轻刑。
祢衡实恐遭江夏，方朔虚传是岁星。
穷巷悄然车马绝，案头干死读书萤。

+++杜甫
++++端午日赐衣
宫衣亦有名，端午被恩荣。
细葛含风软，香罗叠雪轻。
自天题处湿，当暑著来清。
意内称长短，终身荷圣情。
+++杜甫
++++赠毕四
（曜）
才大今诗伯，家贫苦宦卑。
饥寒奴仆贱，颜状老翁为。
同调嗟谁惜，论文笑自知。
流传江鲍体，相顾免无儿。
+++杜甫
++++酬孟云卿
乐极伤头白，更长爱烛红。
相逢难衮衮，告别莫匆匆。
但恐天河落，宁辞酒盏空。
明朝牵世务，挥泪各西东。
+++杜甫
++++奉赠王中允
（维）
中允声名久，如今契阔深。
共传收庾信，不比得陈琳。
一病缘明主，三年独此心。
穷愁应有作，试诵白头吟。
+++杜甫
++++奉陪郑驸马韦曲二首
韦曲花无赖，家家恼杀人。
绿尊虽尽日，白发好禁春。
石角钩衣破，藤枝刺眼新。
何时占丛竹，头戴小乌巾。
野寺垂杨里，春畦乱水间。
美花多映竹，好鸟不归山。
城郭终何事，风尘岂驻颜。
谁能共公子，薄暮欲俱还。
+++杜甫
++++奉答岑参补阙见赠
窈窕清禁闼，罢朝归不同。
君随丞相后，我往日华东。
冉冉柳枝碧，娟娟花蕊红。
故人得佳句，独赠白头翁。
+++杜甫
++++送许八拾遗归江宁觐省甫昔时尝客游此县…图样志诸篇末
诏许辞中禁，慈颜赴北堂。
圣朝新孝理，祖席倍辉光。
内帛擎偏重，宫衣著更香。
淮阴清夜驿，京口渡江航。
春隔鸡人昼，秋期燕子凉。
赐书夸父老，寿酒乐城隍。
看画曾饥渴，追踪恨淼茫。
虎头金粟影，神妙独难忘。
+++杜甫
++++因许八奉寄江宁旻上人
不见旻公三十年，封书寄与泪潺湲。
旧来好事今能否，老去新诗谁与传。
棋局动随寻涧竹，袈裟忆上泛湖船。
闻君话我为官在，头白昏昏只醉眠。
+++杜甫
++++至德二载甫自京金光门出问道归凤翔乾元初…有悲往事
此道昔归顺，西郊胡正繁。
至今残破胆，应有未招魂。
近得归京邑，移官岂至尊。
无才日衰老，驻马望千门。
+++杜甫
++++寄高三十五詹事
安稳高詹事，兵戈久索居。
时来如宦达，岁晚莫情疏。
天上多鸿雁，池中足鲤鱼。
相看过半百，不寄一行书。
+++杜甫
++++路逢襄阳杨少府入城，戏呈杨员外绾
寄语杨员外，山寒少茯苓。
归来稍暄暖，当为劚青冥。
翻动神仙窟，封题鸟兽形。
兼将老藤杖，扶汝醉初醒。
+++杜甫
++++题郑县亭子
（郑县游春亭在西溪上一名西溪亭）
郑县亭子涧之滨，户牖凭高发兴新。
云断岳莲临大路，天晴宫柳暗长春。
巢边野雀群欺燕，花底山蜂远趁人。
更欲题诗满青竹，晚来幽独恐伤神。
+++杜甫
++++早秋苦热，堆案相仍
（时任华州司功）
七月六日苦炎热，对食暂餐还不能。
每愁夜中自足蝎，况乃秋后转多蝇。
束带发狂欲大叫，簿书何急来相仍。
南望青松架短壑，安得赤脚蹋层冰。
+++杜甫
++++望岳
西岳崚嶒竦处尊，诸峰罗立如儿孙。
安得仙人九节杖，拄到玉女洗头盆。
车箱入谷无归路，箭栝通天有一门。
稍待西风凉冷后，高寻白帝问真源。
+++杜甫
++++至日遣兴，奉寄北省旧阁老两院故人二首
去岁兹辰捧御床，五更三点入鹓行。
欲知趋走伤心地，正想氛氲满眼香。
无路从容陪语笑，有时颠倒著衣裳。
何人错忆穷愁日，愁日愁随一线长。
忆昨逍遥供奉班，去年今日侍龙颜。
麒麟不动炉烟上，孔雀徐开扇影还。
玉几由来天北极，朱衣只在殿中间。
孤城此日堪肠断，愁对寒云雪满山。
+++杜甫
++++得弟消息二首
近有平阴信，遥怜舍弟存。
侧身千里道，寄食一家村。
烽举新酣战，啼垂旧血痕。
不知临老日，招得几人魂。
汝懦归无计，吾衰往未期。
浪传乌鹊喜，深负鶺鴒诗。
生理何颜面，忧端且岁时。
两京三十口，虽在命如丝。
+++杜甫
++++忆弟二首
（时归在南陆浑庄）
丧乱闻吾弟，饥寒傍济州。
稀吾不到，兵在见何由。
忆昨狂催走，无时病去忧。
即今千种恨，惟共水东流。
且喜河南定，不问邺城围。
百战今谁在，三年望汝归。
故园花自发，春日鸟还飞。
断绝人烟久，东西消息稀。
+++杜甫
++++得舍弟消息
乱后谁归得，他乡胜故乡。
直为心厄苦，久念与存亡。
汝书犹在壁，汝妾已辞房。
旧犬知愁恨，垂头傍我床。
+++杜甫
++++秦州杂诗二十首
满目悲生事，因人作远游。
迟回度陇怯，浩荡及关愁。
水落鱼龙夜，山空鸟鼠秋。
西征问烽火，心折此淹留。
秦州山北寺，胜迹隗嚣宫。
苔藓山门古，丹青野殿空。
月明垂叶露，云逐渡溪风。
清渭无情极，愁时独向东。
州图领同谷，驿道出流沙。
降虏兼千帐，居人有万家。
马骄珠汗落，胡舞白蹄斜。
年少临洮子，西来亦自夸。
鼓角缘边郡，川原欲夜时。
秋听殷地发，风散入云悲。
抱叶寒蝉静，归来独鸟迟。
万方声一概，吾道竟何之。
南使宜天马，由来万匹强。
浮云连阵没，秋草遍山长。
闻说真龙种，仍残老骕骦。
哀鸣思战斗，迥立向苍苍。
城上胡笳奏，山边汉节归。
防河赴沧海，奉诏发金微。
士苦形骸黑，旌疏鸟兽稀。
那闻往来戍，恨解邺城围。
莽莽万重山，孤城山谷间。
无风云出塞，不夜月临关。
属国归何晚，楼兰斩未还。
烟尘独长望，衰飒正摧颜。
闻道寻源使，从天此路回。
牵牛去几许，宛马至今来。
一望幽燕隔，何时郡国开。
东征健儿尽，羌笛暮吹哀。
今日明人眼，临池好驿亭。
丛篁低地碧，高柳半天青。
稠叠多幽事，喧呼阅使星。
老夫如有此，不异在郊坰。
云气接昆仑，涔涔塞雨繁。
羌童看渭水，使客向河源。
烟火军中幕，牛羊岭上村。
所居秋草净，正闭小蓬门。
萧萧古塞冷，漠漠秋云低。
黄鹄翅垂雨，苍鹰饥啄泥。
蓟门谁自北，汉将独征西。
不意书生耳，临衰厌鼓鼙。
山头南郭寺，水号北流泉。
老树空庭得，清渠一邑传。
秋花危石底，晚景卧钟边。
俯仰悲身世，溪风为飒然。
传道东柯谷，深藏数十家。
对门藤盖瓦，映竹水穿沙。
瘦地翻宜粟，阳坡可种瓜。
船人近相报，但恐失桃花。
万古仇池穴，潜通小有天。
神鱼人不见，福地语真传。
近接西南境，长怀十九泉。
何时一茅屋，送老白云边。
未暇泛沧海，悠悠兵马间。
塞门风落木，客舍雨连山。
阮籍行多兴，庞公隐不还。
东柯遂疏懒，休镊鬓毛斑。
东柯好崖谷，不与众峰群。
落日邀双鸟，晴天养片云。
野人矜险绝，水竹会平分。
采药吾将老，儿童未遣闻。
边秋阴易久，不复辨晨光。
檐雨乱淋幔，山云低度墙。
鸬鹚窥浅井，蚯蚓上深堂。
车马何萧索，门前百草长。
地僻秋将尽，山高客未归。
塞云多断续，边日少光辉。
警急烽常报，传闻檄屡飞。
西戎外甥国，何得迕天威。
凤林戈未息，鱼海路常难。
候火云烽峻，悬军幕井干。
风连西极动，月过北庭寒。
故老思飞将，何时议筑坛。
唐尧真自圣，野老复何知。
晒药能无妇，应门幸有儿。
藏书闻禹穴，读记忆仇池。
为报鸳行旧，鹪鹩在一枝。
+++杜甫
++++月夜忆舍弟
戍鼓断人行，秋边一雁声。
露从今夜白，月是故乡明。
有弟皆分散，无家问死生。
寄书长不避，况乃未休兵。
+++杜甫
++++宿赞公房
（京中大云寺主谪此安置）
杖锡何来此，秋风已飒然。
雨荒深院菊，霜倒半池莲。
放逐宁违性，虚空不离禅。
相逢成夜宿，陇月向人圆。
+++杜甫
++++东楼
万里流沙道，西征过北门。
但添新战骨，不返旧征魂。
楼角临风迥，城阴带水昏。
传声看驿使，送节向河源。
+++杜甫
++++雨晴
（一作秋霁）
天水秋云薄，从西万里风。
今朝好晴景，久雨不妨农。
塞柳行疏翠，山梨结小红。
胡笳楼上发，一雁入高空。
+++杜甫
++++寓目
一县蒲萄熟，秋山苜蓿多。
关云常带雨，塞水不成河。
羌女轻烽燧，胡儿制骆驼。
自伤迟暮眼，丧乱饱经过。
+++杜甫
++++山寺
野寺残僧少，山园细路高。
麝香眠石竹，鹦鹉啄金桃。
乱石通人过，悬崖置屋牢。
上方重阁晚，百里见秋毫。
+++杜甫
++++即事
闻道花门破，和亲事却非。
怜汉公主，生得渡河归。
秋思抛云髻，腰支胜宝衣。
群凶犹索战，回首意多违。
+++杜甫
++++遣怀
愁眼看霜露，寒城菊自花。
天风随断柳，客泪堕清笳。
水净楼阴直，山昏塞日斜。
夜来归鸟尽，啼杀后栖鸦。
+++杜甫
++++天河
常时任显晦，秋至辄分明。
纵被微云掩，终能永夜清。
含星动双阙，伴月照边城。
牛女年年渡，何曾风浪生。
+++杜甫
++++初月
光细弦岂上，影斜轮未安。
微升古塞外，已隐暮云端。
河汉不改色，关山空自寒。
庭前有白露，暗满菊花团。
+++杜甫
++++归燕
不独避霜雪，其如俦侣稀。
四时无失序，八月自知归。
春色岂相访，众雏还识机。
故巢傥未毁，会傍主人飞。
+++杜甫
++++捣衣
亦知戍不返，秋至拭清砧。
已近苦寒月，况经长别心。
宁辞捣熨倦，一寄塞垣深。
用尽闺中力，君听空外音。
+++杜甫
++++促织
促织甚微细，哀音何动人。
草根吟不稳，床下夜相亲。
久客得无泪，放妻难及晨。
悲丝与急管，感激异天真。
+++杜甫
++++萤火
幸因腐草出，敢近太阳飞。
未足临书卷，时能点客衣。
随风隔幔小，带雨傍林微。
十月清霜重，飘零何处归。
+++杜甫
++++蒹葭
摧折不自守，秋风吹若何。
暂时花戴雪，几处叶沉波。
体弱春风早，丛长夜露多。
江湖后摇落，亦恐岁蹉跎。
+++杜甫
++++苦竹
青冥亦自守，软弱强扶持。
味苦夏虫避，丛卑春鸟疑。
轩墀曾不重，翦伐欲无辞。
幸近幽人屋，霜根结在兹。
+++杜甫
++++除架
束薪已零落，瓠叶转萧疏。
幸结白花了，宁辞青蔓除。
秋虫声不去，暮雀意何如。
寒事今牢落，人生亦有初。
+++杜甫
++++废畦
秋蔬拥霜露，岂敢惜凋残。
暮景数枝叶，天风吹汝寒。
绿沾泥滓尽，香与岁时阑。
生意春如昨，悲君白玉盘。
+++杜甫
++++夕烽
夕烽来不近，每日报平安。
塞上传光小，云边落点残。
照秦通警急，过陇自艰难。
闻道蓬莱殿，千门立马看。
+++杜甫
++++秋笛
清商欲尽奏，奏苦血沾衣。
他日伤心极，征人白骨归。
相逢恐恨过，故作发声微。
不见秋云动，悲风稍稍飞。
+++杜甫
++++送远
带甲满天地，胡为君远行。
亲朋尽一哭，鞍马去孤城。
草木岁月晚，关河霜雪清。
别离已昨日，因见古人情。
+++杜甫
++++观兵
北庭送壮士，貔虎数尤多。
精锐旧无敌，边隅今若何。
妖氛拥白马，元帅待雕戈。
莫守邺城下，斩鲸辽海波。
+++杜甫
++++不归
河间尚征伐，汝骨在空城。
从弟人皆有，终身恨不平。
数金怜俊迈，总角爱聪明。
面上三年土，春风草又生。
+++杜甫
++++天末怀李白
凉风起天末，君子意如何。
鸿雁几时到，江湖秋水多。
文章憎命达，魑魅喜人过。
应共冤魂语，投诗赠汨罗。
+++杜甫
++++独立
空外一鸷鸟，河间双白鸥。
飘飖搏击便，容易往来游。
草露亦多湿，蛛丝仍未收。
天机近人事，独立万端忧。
+++杜甫
++++日暮
日落风亦起，城头鸟尾讹。
黄云高未动，白水已扬波。
羌妇语还哭，胡儿行且歌。
将军别换马，夜出拥雕戈。
+++杜甫
++++空囊
翠柏苦犹食，晨霞高可餐。
世人共卤莽，吾道属艰难。
不爨井晨冻，无衣床夜寒。
囊空恐羞涩，留得一钱看。
+++杜甫
++++病马
乘尔亦已久，天寒关塞深。
尘中老尽力，岁晚病伤心。
毛骨岂殊众，驯良犹至今。
物微意不浅，感动一沉吟。
+++杜甫
++++蕃剑
致此自僻远，又非珠玉装。
如何有奇怪，每夜吐光芒。
虎气必腾踔，龙身宁久藏。
风尘苦未息，持汝奉明王。
+++杜甫
++++铜瓶
乱后碧井废，时清瑶殿深。
铜瓶未失水，百丈有哀音。
侧想美人意，应非寒甃沉。
蛟龙半缺落，犹得折黄金。
+++杜甫
++++观安西兵过赴关中待命二首
四镇富精锐，摧锋皆绝伦。
还闻献士卒，足以静风尘。
老马夜知道，苍鹰饥著人。
临危经久战，用急始如神。
奇兵不在众，万马救中原。
谈笑无河北，心肝奉至尊。
孤云随杀气，飞鸟避辕门。
竟日留欢乐，城池未觉喧。
+++杜甫
++++送人从军
弱水应无地，阳关已近天。
今君渡沙碛，累月断人烟。
好武宁论命，封侯不计年。
马寒防失道，雪没锦鞍鞯。
+++杜甫
++++野望
清秋望不极，迢递起曾阴。
远水兼天净，孤城隐雾深。
叶稀风更落，山迥日初沈。
独鹤归何晚，昏鸦已满林。
+++杜甫
++++示侄佐
（佐草堂在东柯谷）
多病秋风落，君来慰眼前。
自闻茅屋趣，只想竹林眠。
满谷山云起，侵篱涧水悬。
嗣宗诸子侄，早觉仲容贤。
+++杜甫
++++佐还山后寄三首
山晚浮云合，归时恐路迷。
涧寒人欲到，村黑鸟应栖。
野客茅茨小，田家树木低。
旧谙疏懒叔，须汝故相携。
白露黄粱熟，分张素有期。
已应舂得细，颇觉寄来迟。
味岂同金菊，香宜配绿葵。
老人他日爱，正想滑流匙。
几道泉浇圃，交横落慢坡。
葳蕤秋叶少，隐映野云多。
隔沼连香芰，通林带女萝。
甚闻霜薤白，重惠意如何。
+++杜甫
++++从人觅小胡孙许寄
人说南州路，山猿树树悬。
举家闻若骇，为寄小如拳。
预哂愁胡面，初调见马鞭。
许求聪慧者，童稚捧应癫。
+++杜甫
++++秋日阮隐居致薤三十束
隐者柴门内，畦蔬绕舍秋。
盈筐承露薤，不待致书求。
束比青刍色，圆齐玉箸头。
衰年关鬲冷，味暖并无忧。
+++杜甫
++++秦州见敕目薛三璩授司议郎毕四曜除监察与二…凡三十韵
大雅何寥阔，斯人尚典刑。
交期余潦倒，材力尔精灵。
二子声同日，诸生困一经。
文章开穾奥，迁擢润朝廷。
旧好何由展，新诗更忆听。
别来头并白，相见眼终青。
伊昔贫皆甚，同忧心不宁。
栖遑分半菽，浩荡逐流萍。
俗态犹猜忌，妖氛忽杳冥。
独惭投汉阁，俱议哭秦庭。
还蜀只无补，囚梁亦固扃。
华夷相混合，宇宙一膻腥。
帝力收三统，天威总四溟。
旧都俄望幸，清庙肃惟馨。
杂种虽高垒，长驱甚建瓴。
焚香淑景殿，涨水望云亭。
法驾初还日，群公若会星。
宫臣仍点染，柱史正零丁。
官忝趋栖凤，朝回叹聚萤。
唤人看騕褭，不嫁惜娉婷。
掘剑知埋狱，提刀见发硎。
侏儒应共饱，渔父忌偏醒。
旅泊穷清渭，长吟望浊泾。
羽书还似急，烽火未全停。
师老资残寇，戎生及近坰。
忠臣辞愤激，烈士涕飘零。
上将盈边鄙，元勋溢鼎铭。
仰思调玉烛，谁定握青萍。
陇俗轻鹦鹉，原情类鶺鴒。
秋风动关塞，高卧想仪形。
+++杜甫
++++寄彭州高三十五使君適、虢州岑二十七长史参三十韵
故人何寂寞，今我独凄凉。
老去才难尽，秋来兴甚长。
物情尤可见，辞客未能忘。
海内知名士，云端各异方。
高岑殊缓步，沈鲍得同行。
意惬关飞动，篇终接混茫。
举天悲富骆，近代惜卢王。
似尔官仍贵，前贤命可伤。
诸侯非弃掷，半刺已翱翔。
诗好几时见，书成无信将。
男儿行处是，客子斗身强。
羁旅推贤圣，沈绵抵咎殃。
三年犹疟疾，一鬼不销亡。
隔日搜脂髓，增寒抱雪霜。
徒然潜隙地，有靦屡鲜妆。
何太龙钟极，于今出处妨。
无钱居帝里，尽室在边疆。
刘表虽遗恨，庞公至死藏。
心微傍鱼鸟，肉瘦怯豺狼。
陇草萧萧白，洮云片片黄。
彭门剑阁外，虢略鼎湖旁。
荆玉簪头冷，巴笺染翰光。
乌麻蒸续晒，丹橘露应尝。
岂异神仙宅，俱兼山水乡。
竹斋烧药灶，花屿读书床。
更得清新否，遥知对属忙。
旧官宁改汉，淳俗本归唐。
济世宜公等，安贫亦士常。
蚩尤终戮辱，胡羯漫猖狂。
会待袄氛静，论文暂裹粮。
+++杜甫
++++寄岳州贾司马六丈、巴州严八使君两阁老五十韵
衡岳啼猿里，巴州鸟道边。
故人俱不利，谪宦两悠然。
开辟乾坤正，荣枯雨露偏。
长沙才子远，钓濑客星悬。
忆昨趋行殿，殷忧捧御筵。
讨胡愁李广，奉使待张骞。
无复云台仗，虚修水战船。
苍茫城七十，流落剑三千。
画角吹秦晋，旄头俯涧瀍。
小儒轻董卓，有识笑苻坚。
浪作禽填海，那将血射天。
万方思助顺，一鼓气无前。
阴散陈仓北，晴熏太白巅。
乱麻尸积卫，破竹势临燕。
法驾还双阙，王师下八川。
此时沾奉引，佳气拂周旋。
貔虎开金甲，麒麟受玉鞭。
侍臣谙入仗，厩马解登仙。
花动朱楼雪，城凝碧树烟。
衣冠心惨怆，故老泪潺湲。
哭庙悲风急，朝正霁景鲜。
月分梁汉米，春得水衡钱。
内蕊繁于缬，宫莎软胜绵。
恩荣同拜手，出入最随肩。
晚著华堂醉，寒重绣被眠。
辔齐兼秉烛，书枉满怀笺。
每觉升元辅，深期列大贤。
秉钧方咫尺，铩翮再联翩。
禁掖朋从改，微班性命全。
青蒲甘受戮，白发竟谁怜。
弟子贫原宪，诸生老伏虔。
师资谦未达，乡党敬何先。
旧好肠堪断，新愁眼欲穿。
翠干危栈竹，红腻小湖莲。
贾笔论孤愤，严诗赋几篇。
定知深意苦，莫使众人传。
贝锦无停织，朱丝有断弦。
浦鸥防碎首，霜鹘不空拳。
地僻昏炎瘴，山稠隘石泉。
且将棋度日，应用酒为年。
典郡终微眇，治中实弃捐。
安排求傲吏，比兴展归田。
去去才难得，苍苍理又玄。
称逝矣，吾道卜终焉。
陇外翻投迹，渔阳复控弦。
笑为妻子累，甘与岁时迁。
亲故行稀少，兵戈动接联。
他乡饶梦寐，失侣自屯邅。
多病加淹泊，长吟阻静便。
如公尽雄俊，志在必腾鶱。
+++杜甫
++++寄张十二山人彪三十韵
独卧嵩阳客，三违颍水春。
艰难随老母，惨澹向时人。
谢氏寻山屐，陶公漉酒巾。
群凶弥宇宙，此物在风尘。
历下辞姜被，关西得孟邻。
早通交契密，晚接道流新。
静者心多妙，先生艺绝伦。
草书何太苦，诗兴不无神。
曹植休前辈，张芝更后身。
数篇吟可老，一字买堪贫。
将恐曾防寇，深潜托所亲。
宁闻倚门夕，尽力洁飧晨。
疏懒为名误，驱驰丧我真。
索居犹寂寞，相遇益悲辛。
流转依边徼，逢迎念席珍。
时来故旧少，乱后别离频。
世祖修高庙，文公赏从臣。
商山犹入楚，源水不离秦。
存想青龙秘，骑行白鹿驯。
耕岩非谷口，结草即河滨。
肘后符应验，囊中药未陈。
旅怀殊不惬，良觌渺无因。
自古皆悲恨，浮生有屈伸。
此邦今尚武，何处且依仁。
鼓角凌天籁，关山信月轮。
官场罗镇碛，贼火近洮岷。
萧索论兵地，苍茫斗将辰。
大军多处所，馀孽尚纷纶。
高兴知笼鸟，斯文起获麟。
穷秋正摇落，回首望松筠。
+++杜甫
++++寄李十二白二十韵
昔年有狂客，号尔谪仙人。
笔落惊风雨，诗成泣鬼神。
声名从此大，汩没一朝伸。
文彩承殊渥，流传必绝伦。
龙舟移棹晚，兽锦夺袍新。
白日来深殿，青云满后尘。
乞归优诏许，遇我宿心亲。
未负幽栖志，兼全宠辱身。
剧谈怜野逸，嗜酒见天真。
醉舞梁园夜，行歌泗水春。
才高心不展，道屈善无邻。
处士祢衡俊，诸生原宪贫。
稻粱求未足，薏苡谤何频。
五岭炎蒸地，三危放逐臣。
几年遭鵩鸟，独泣向麒麟。
苏武先还汉，黄公岂事秦。
楚筵辞醴日，梁狱上书辰。
已用当时法，谁将此义陈。
老吟秋月下，病起暮江滨。
莫怪恩波隔，乘槎与问津。

++上卷二百二十六
  
+++杜甫
++++蜀相
（诸葛亮祠在昭烈庙西）
丞相祠堂何处寻，锦官城外柏森森。
映阶碧草自春色，隔叶黄鹂空好音。
三顾频烦天下计，两朝开济老臣心。
出师未捷身先死，长使英雄泪满襟。
+++杜甫
++++卜居
浣花流水水西头，主人为卜林塘幽。
已知出郭少尘事，更有澄江销客愁。
无数蜻蜓齐上下，一双鸂鶒对沉浮。
东行万里堪乘兴，须向山阴上小舟。
+++杜甫
++++一室
一室他乡远，空林暮景悬。
正愁闻塞笛，独立见江船。
巴蜀来多病，荆蛮去几年。
应同王粲宅，留井岘山前。
+++杜甫
++++梅雨
南京西浦道，四月熟黄梅。
湛湛长江去，冥冥细雨来。
茅茨疏易湿，云雾密难开。
竟日蛟龙喜，盘涡与岸回。
+++杜甫
++++为农
锦里烟尘外，江村八九家。
圆荷浮小叶，细麦落轻花。
卜宅从兹老，为农去国赊。
远惭句漏令，不得问丹砂。
+++杜甫
++++有客
（一作宾至）
幽栖地僻经过少，老病人扶再拜难。
岂有文章惊海内，漫劳车马驻江干。
竟日淹留佳客坐，百年粗粝腐儒餐。
不嫌野外无供给，乘兴还来看药栏。
+++杜甫
++++狂夫
万里桥西一草堂，百花潭水即沧浪。
风含翠筱娟娟静，雨裛红蕖冉冉香。
厚禄故人书断绝，恒饥稚子色凄凉。
欲填沟壑唯疏放，自笑狂夫老更狂。
+++杜甫
++++宾至
（一作有客）
患气经时久，临江卜宅新。
喧卑方避俗，疏快颇宜人。
有客过茅宇，呼儿正葛巾。
自锄稀菜甲，小摘为情亲。
+++杜甫
++++王十五司马弟出郭相访，兼遗营茅屋赀
客里何迁次，江边正寂寥。
肯来寻一老，愁破是今朝。
忧我营茅栋，携钱过野桥。
他乡唯表弟，还往莫辞遥。
+++杜甫
++++堂成
背郭堂成荫白茅，缘江路熟俯青郊。
桤林碍日吟风叶，笼竹和烟滴露梢。
暂止飞乌将数子，频来语燕定新巢。
旁人错比扬雄宅，懒惰无心作解嘲。
+++杜甫
++++田舍
田舍清江曲，柴门古道旁。
草深迷市井，地僻懒衣裳。
榉柳枝枝弱，枇杷树树香。
鸬鹚西日照，晒翅满鱼梁。
+++杜甫
++++进艇
南京久客耕南亩，北望伤神坐北窗。
昼引老妻乘小艇，晴看稚子浴清江。
俱飞蛱蝶元相逐，并蒂芙蓉本自双。
茗饮蔗浆携所有，瓷罂无谢玉为缸。
+++杜甫
++++西郊
时出碧鸡坊，西郊向草堂。
市桥官柳细，江路野梅香。
傍架齐书帙，看题减药囊。
无人觉来往，疏懒意何长。
+++杜甫
++++所思
苦忆荆州醉司马，谪官樽俎定常开。
九江日落醒何处，一柱观头眠几回。
可怜怀抱向人尽，欲问平安无使来。
故凭锦水将双泪，好过瞿塘滟滪堆。
+++杜甫
++++江村
清江一曲抱村流，长夏江村事事幽。
自去自来堂上燕，相亲相近水中鸥。
老妻画纸为棋局，稚子敲针作钓钩。
多病所须唯药物，微躯此外更何求。
+++杜甫
++++江涨
江涨柴门外，儿童报急流。
下床高数尺，倚杖没中洲。
细动迎风燕，轻摇逐浪鸥。
渔人萦小楫，容易拔船头。
+++杜甫
++++野老
野老篱前江岸回，柴门不正逐江开。
渔人网集澄潭下，贾客船随返照来。
长路关心悲剑阁，片云何意傍琴台。
王师未报收东郡，城阙秋生画角哀。
+++杜甫
++++云山
京洛云山外，音书静不来。
神交作赋客，力尽望乡台。
衰疾江边卧，亲朋日暮回。
白鸥元水宿，何事有馀哀。
+++杜甫
++++遣兴
干戈犹未定，弟妹各何之。
拭泪沾襟血，梳头满面丝。
地卑荒野大，天远暮江迟。
衰疾那能久，应无见汝时。
+++杜甫
++++北邻
明府岂辞满，藏身方告劳。
青钱买野竹，白帻岸江皋。
爱酒晋山简，能诗何水曹。
时来访老疾，步屟到蓬蒿。
+++杜甫
++++南邻
锦里先生乌角巾，园收芋粟不全贫。
惯看宾客儿童喜，得食阶除鸟雀驯。
秋水才深四五尺，野航恰受两三人。
白沙翠竹江村暮，相对柴门月色新。
+++杜甫
++++出郭
霜露晚凄凄，高天逐望低。
远烟盐井上，斜景雪峰西。
故国犹兵马，他乡亦鼓鼙。
江城今夜客，还与旧乌啼。
+++杜甫
++++过南邻朱山人水亭
相近竹参差，相过人不知。
幽花欹满树，小水细通池。
归客村非远，残樽席更移。
看君多道气，从此数追随。
+++杜甫
++++恨别
洛城一别四千里，胡骑长驱五六年。
草木变衰行剑外，兵戈阻绝老江边。
思家步月清宵立，忆弟看云白日眠。
闻道河阳近乘胜，司徒急为破幽燕。
+++杜甫
++++寄贺兰铦
朝野欢娱后，乾坤震荡中。
相随万里日，总作白头翁。
岁晚仍分袂，江边更转蓬。
勿云俱异域，饮啄几回同。
+++杜甫
++++寄杨五桂州谭
（因州参军段子之任）
五岭皆炎热，宜人独桂林。
梅花万里外，雪片一冬深。
闻此宽相忆，为邦复好音。
江边送孙楚，远附白头吟。
+++杜甫
++++逢唐兴刘主簿弟
分手开元末，连年绝尺书。
江山且相见，戎马未安居。
剑外官人冷，关中驿骑疏。
轻舟下吴会，主簿意何如。
+++杜甫
++++和裴迪登新津寺寄王侍郎
何限倚山木，吟诗秋叶黄。
蝉声集古寺，鸟影度寒塘。
风物悲游子，登临忆侍郎。
老夫贪佛日，随意宿僧房。
+++杜甫
++++敬简王明府
（甫尝为唐兴县宰王潜作客馆记疑即王明府）
叶县郎官宰，周南太史公。
神仙才有数，流落意无穷。
骥病思偏秣，鹰愁怕苦笼。
看君用高义，耻与万人同。
+++杜甫
++++重简王明府
甲子西南异，冬来只薄寒。
江云何夜尽，蜀雨几时干。
行李须相问，穷愁岂有宽。
君听鸿雁响，恐致稻粱难。
+++杜甫
++++建都十二韵
苍生未苏息，胡马半乾坤。
议在云台上，谁扶黄屋尊。
建都分魏阙，下韶辟荆门。
恐失东人望，其如西极存。
时危当雪耻，计大岂轻论。
虽倚三阶正，终愁万国翻。
牵裾恨不死，漏网荷殊恩。
永负汉庭哭，遥怜湘水魂。
穷冬客江剑，随事有田园。
风断青蒲节，霜埋翠竹根。
衣冠空穰穰，关辅久昏昏。
愿枉长安日，光辉照北原。
+++杜甫
++++岁暮
岁暮远为客，边隅还用兵。
烟尘犯雪岭，鼓角动江城。
天地日流血，朝廷谁请缨。
济时敢爱死，寂寞壮心惊。
+++杜甫
++++和裴迪登蜀州东亭送客逢早梅相忆见寄
东阁官梅动诗兴，还如何逊在扬州。
此时对雪遥相忆，送客逢春可自由。
幸不折来伤岁暮，若为看去乱乡愁。
江边一树垂垂发，朝夕催人自白头。
+++杜甫
++++寄赠王十将军承俊
将军胆气雄，臂悬两角弓。
缠结青骢马，出入锦城中。
时危未授钺，势屈难为功。
宾客满堂上，何人高义同。
+++杜甫
++++暮登四安寺钟楼寄裴十
（迪）
暮倚高楼对雪峰，僧来不语自鸣钟。
孤城返照红将敛，近市浮烟翠且重。
多病独愁常阒寂，故人相见未从容。
知君苦思缘诗瘦，大向交游万事慵。
+++杜甫
++++散愁二首
久客宜旋旆，兴王未息戈。
蜀星阴见少，江雨夜闻多。
百万传深入，寰区望匪它。
司徒下燕赵，收取旧山河。
闻道并州镇，尚书训士齐。
几时通蓟北，当日报关西。
恋阙丹心破，沾衣皓首啼。
老魂招不得，归路恐长迷。
+++杜甫
++++奉酬李都督表丈早春作
力疾坐清晓，来时悲早春。
转添愁伴客，更觉老随人。
红入桃花嫩，青归柳叶新。
望乡应未已，四海尚风尘。
+++杜甫
++++客至
（喜崔明府相过）
舍南舍北皆春水，但见群鸥日日来。
花径不曾缘客扫，蓬门今始为君开。
盘餐市远无兼味，樽酒家贫只旧醅。
肯与邻翁相对饮，隔篱呼取尽馀杯。
+++杜甫
++++遣意二首
啭枝黄鸟近，泛渚白鸥轻。
一径野花落，孤村春水生。
衰年催酿黍，细雨更移橙。
渐喜交游绝，幽居不用名。
檐影微微落，津流脉脉斜。
野船明细火，宿雁聚圆沙。
云掩初弦月，香传小树花。
邻人有美酒，稚子夜能赊。
+++杜甫
++++漫成二首
野日荒荒白，春流泯泯清。
渚蒲随地有，村径逐门成。
只作披衣惯，常从漉酒生。
眼前无俗物，多病也身轻。
江皋已仲春，花下复清晨。
仰面贪看鸟，回头错应人。
读书难字过，对酒满壶频。
近识峨眉老，知予懒是真。
+++杜甫
++++春夜喜雨
好雨知时节，当春乃发生。
随风潜入夜，润物细无声。
野径云俱黑，江船火独明。
晓看红湿处，花重锦官城。
+++杜甫
++++春水
三月桃花浪，江流复旧痕。
朝来没沙尾，碧色动柴门。
接缕垂芳饵，连筒灌小园。
已添无数鸟，争浴故相喧。
+++杜甫
++++春水生二绝
二月六夜春水生，门前小滩浑欲平。
鸬鹚鸂鶒莫漫喜，吾与汝曹俱眼明。
一夜水高二尺强，数日不可更禁当。
南市津头有船卖，无钱即买系篱旁。
+++杜甫
++++江亭
坦腹江亭暖，长吟野望时。
水流心不竞，云在意俱迟。
寂寂春将晚，欣欣物自私。
故林归未得，排闷强裁诗。
+++杜甫
++++村夜
萧萧风色暮，江头人不行。
村舂雨外急，邻火夜深明。
胡羯何多难，渔樵寄此生。
中原有兄弟，万里正含情。
+++杜甫
++++早起
春来常早起，幽事颇相关。
帖石防隤岸，开林出远山。
一丘藏曲折，缓步有跻攀。
童仆来城市，瓶中得酒还。
+++杜甫
++++可惜
花飞有底急，老去愿春迟。
可惜欢娱地，都非少壮时。
宽心应是酒，遣兴莫过诗。
此意陶潜解，吾生后汝期。
+++杜甫
++++落日
落日在帘钩，溪边春事幽。
芳菲缘岸圃，樵爨倚滩舟。
啅雀争枝坠，飞虫满院游。
浊醪谁造汝，一酌散千忧。
+++杜甫
++++独酌
步屦深林晚，开樽独酌迟。
仰蜂黏落絮，行蚁上枯梨。
薄劣惭真隐，幽偏得自怡。
本无轩冕意，不是傲当时。
+++杜甫
++++徐步
整履步青芜，荒庭日欲晡。
芹泥随燕觜，花蕊上蜂须。
把酒从衣湿，吟诗信杖扶。
敢论才见忌，实有醉如愚。
+++杜甫
++++寒食
寒食江村路，风花高下飞。
汀烟轻冉冉，竹日静晖晖。
田父要皆去，邻家闹不违。
地偏相识尽，鸡犬亦忘归。
+++杜甫
++++高楠
楠树色冥冥，江边一盖青。
近根开药圃，接叶制茅亭。
落景阴犹合，微风韵可听。
寻常绝醉困，卧此片时醒。
+++杜甫
++++恶树
独绕虚斋径，常持小斧柯。
幽阴成颇杂，恶木剪还多。
枸杞因吾有，鸡栖奈汝何。
方知不材者，生长漫婆娑。
+++杜甫
++++石镜
蜀王将此镜，送死置空山。
冥寞怜香骨，提携近玉颜。
众妃无复叹，千骑亦虚还。
独有伤心石，埋轮月宇间。
+++杜甫
++++琴台
（司马相如宅在州西笮桥，北有琴台）
茂陵多病后，尚爱卓文君。
酒肆人间世，琴台日暮云。
野花留宝靥，蔓草见罗裙。
归凤求皇意，寥寥不复闻。
+++杜甫
++++闻斛斯六官未归
故人南郡去，去索作碑钱。
本卖文为活，翻令室倒悬。
荆扉深蔓草，土锉冷疏烟。
老罢休无赖，归来省醉眠。
+++杜甫
++++游修觉寺
野寺江天豁，山扉花竹幽。
诗应有神助，吾得及春游。
径石相萦带，川云自去留。
禅枝宿众鸟，漂转暮归愁。
+++杜甫
++++后游
寺忆新游处，桥怜再渡时。
江山如有待，花柳更无私。
野润烟光薄，沙暄日色迟。
客愁全为减，舍此复何之。
+++杜甫
++++题新津北桥楼
（得郊字）
望极春城上，开筵近鸟巢。
白花檐外朵，青柳槛前梢。
池水观为政，厨烟觉远庖。
西川供客眼，唯有此江郊。
+++杜甫
++++江涨
江发蛮夷涨，山添雨雪流。
大声吹地转，高浪蹴天浮。
鱼鳖为人得，蛟龙不自谋。
轻帆好去便，吾道付沧洲。
+++杜甫
++++晚晴
村晚惊风度，庭幽过雨沾。
夕阳薰细草，江色映疏帘。
书乱谁能帙，怀干可自添。
时闻有馀论，未怪老夫潜。
+++杜甫
++++朝雨
凉气晚萧萧，江云乱眼飘。
风鸳藏近渚，雨燕集深条。
黄绮终辞汉，巢由不见尧。
草堂樽酒在，幸得过清朝。
+++杜甫
++++江上值水如海势，聊短述
为人性僻耽佳句，语不惊人死不休。
老去诗篇浑漫兴，春来花鸟莫深愁。
新添水槛供垂钓，故著浮槎替入舟。
焉得思如陶谢手，令渠述作与同游。
+++杜甫
++++送裴五赴东川
故人亦流落，高义动乾坤。
何日通燕塞，相看老蜀门。
东行应暂别，北望苦销魂。
凛凛悲秋意，非君谁与论。
+++杜甫
++++赴青城县出成都，寄陶、王二少尹
老耻妻孥笑，贫嗟出入劳。
客情投异县，诗态忆吾曹。
东郭沧江合，西山白雪高。
文章差底病，回首兴滔滔。
+++杜甫
++++因崔五侍御寄高彭州
（適）
百年已过半，秋至转饥寒。
为问彭州牧，何时救急难。
+++杜甫
++++野望因过常少仙
野桥齐度马，秋望转悠哉。
竹覆青城合，江从灌口来。
入村樵径引，尝果栗皱开。
落尽高天日，幽人未遣回。
+++杜甫
++++寄杜位
（位京中宅近西曲江，诗尾有述）
近闻宽法离新州，想见怀归尚百忧。
逐客虽皆万里去，悲君已是十年流。
干戈况复尘随眼，鬓发还应雪满头。
玉垒题书心绪乱，何时更得曲江游。
+++杜甫
++++奉简高三十五使君
当代论才子，如公复几人。
骅骝开道路，鹰隼出风尘。
行色秋将晚，交情老更亲。
天涯喜相见，披豁对吾真。
+++杜甫
++++送韩十四江东觐省
兵戈不见老莱衣，叹息人间万事非。
我已无家寻弟妹，君今何处访庭闱。
黄牛峡静滩声转，白马江寒树影稀。
此别应须各努力，故乡犹恐未同归。
+++杜甫
++++酬高使君相赠
古寺僧牢落，空房客寓居。
故人供禄米，邻舍与园蔬。
双树容听法，三车肯载书。
草玄吾岂敢，赋或似相如。
+++杜甫
++++草堂即事
荒村建子月，独树老夫家。
雾里江船渡，风前径竹斜。
寒鱼依密藻，宿鹭起圆沙。
蜀酒禁愁得，无钱何处赊。
+++杜甫
++++魏十四侍御就弊庐相别
有客骑骢马，江边问草堂。
远寻留药价，惜别到文场。
入幕旌旗动，归轩锦绣香。
时应念衰疾，书疏及沧浪。
+++杜甫
++++徐九少尹见过
晚景孤村僻，行军数骑来。
交新徒有喜，礼厚愧无才。
赏静怜云竹，忘归步月台。
何当看花蕊，欲发照江梅。
+++杜甫
++++范二员外邈、吴十侍御郁特枉驾阙展待，聊寄此
暂往比邻去，空闻二妙归。
幽栖诚简略，衰白已光辉。
野外贫家远，村中好客稀。
论文或不愧，肯重款柴扉。
+++杜甫
++++王十七侍御抡许携酒至草堂奉寄…请邀高三十五使君同到
老夫卧稳朝慵起，白屋寒多暖始开。
江鹳巧当幽径浴，邻鸡还过短墙来。
绣衣屡许携家酝，皂盖能忘折野梅。
戏假霜威促山简，须成一醉习池回。
+++杜甫
++++王竟携酒，高亦同过，共用寒字
卧病荒郊远，通行小径难。
故人能领客，携酒重相看。
自愧无鲑菜，空烦卸马鞍。
移樽劝山简，头白恐风寒。
+++杜甫
++++陪李七司马皂江上观造竹桥即日成往来之…简李公二首
伐竹为桥结构同，褰裳不涉往来通。
天寒白鹤归华表，日落青龙见水中。
顾我老非题柱客，知君才是济川功。
合欢却笑千年事，驱石何时到海东。
把烛成桥夜，回舟坐客时。
天高云去尽，江迥月来迟。
衰谢多扶病，招邀屡有期。
异方乘此兴，乐罢不无悲。
+++杜甫
++++李司马桥了承高使君自成都回
向来江上手纷纷，三日成功事出群。
已传童子骑青竹，总拟桥东待使君。
+++杜甫
++++少年行二首
莫笑田家老瓦盆，自从盛酒长儿孙。
倾银注瓦惊人眼，共醉终同卧竹根。
巢燕养雏浑去尽，江花结子已无多。
黄衫年少来宜数，不见堂前东逝波。
+++杜甫
++++野人送朱樱
西蜀樱桃也自红，野人相赠满筠笼。
数回细写愁仍破，万颗匀圆讶许同。
忆昨赐沾门下省，退朝擎出大明宫。
金盘玉箸无消息，此日尝新任转蓬。
+++杜甫
++++即事
百宝装腰带，真珠络臂鞲。
笑时花近眼，舞罢锦缠头。
+++杜甫
++++赠花卿
锦城丝管日纷纷，半入江风半入云。
此曲只应天上有，人间能得几回闻。
+++杜甫
++++少年行
马上谁家薄媚郎，临阶下马坐人床。
不通姓字粗豪甚，指点银瓶索酒尝。
+++杜甫
++++观李固请司马弟山水图三首
简易高人意，匡床竹火炉。
寒天留远客，碧海挂新图。
虽对连山好，贪看绝岛孤。
群仙不愁思，冉冉下蓬壶。
方丈浑连水，天台总映云。
间长见画，老去恨空闻。
范蠡舟偏小，王乔鹤不群。
此生随万物，何路出尘氛。
高浪垂翻屋，崩崖欲压床。
野桥分子细，沙岸绕微茫。
红浸珊瑚短，青悬薜荔长。
浮查并坐得，仙老暂相将。
+++杜甫
++++题桃树
小径升堂旧不斜，五株桃树亦从遮。
高秋总喂贫人实，来岁还舒满眼花。
帘户每宜通乳燕，儿童莫信打慈鸦。
寡妻群盗非今日，天下车书正一家。
+++杜甫
++++萧八明府堤处觅桃栽
奉乞桃栽一百根，春前为送浣花村。
河阳县里虽无数，濯锦江边未满园。
+++杜甫
++++从韦二明府续处觅绵竹
华轩蔼蔼他年到，绵竹亭亭出县高。
江上舍前无此物，幸分苍翠拂波涛。
+++杜甫
++++凭何十一少府邕觅桤木栽
草堂堑西无树林，非子谁复见幽心。
饱闻桤木三年大，与致溪边十亩阴。
+++杜甫
++++凭韦少府班觅松树子
落落出群非榉柳，青青不朽岂杨梅。
欲存老盖千年意，为觅霜根数寸栽。
+++杜甫
++++又于韦处乞大邑瓷碗
大邑烧瓷轻且坚，扣如哀玉锦城传。
君家白碗胜霜雪，急送茅斋也可怜。
+++杜甫
++++诣徐卿觅果栽
草堂少花今欲栽，不问绿李与黄梅。
石笋街中却归去，果园坊里为求来。
+++杜甫
++++赠别何邕
生死论交地，何由见一人。
悲君随燕雀，薄宦走风尘。
绵谷元通汉，沱江不向秦。
五陵花满眼，传语故乡春。
+++杜甫
++++赠别郑炼赴襄阳
戎马交驰际，柴门老病身。
把君诗过日，念此别惊神。
地阔峨眉晚，天高岘首春。
为于耆旧内，试觅姓庞人。
+++杜甫
++++重赠郑炼
郑子将行罢使臣，囊无一物献尊亲。
江山路远羁离日，裘马谁为感激人。

++上卷二百二十七
  
+++杜甫
++++奉和严中丞西城晚眺十韵
汲黯匡君切，廉颇出将频。
直词才不世，雄略动如神。
政简移风速，诗清立意新。
层城临暇景，绝域望馀春。
旗尾蛟龙会，楼头燕雀驯。
地平江动蜀，天阔树浮秦。
帝念深分阃，军须远算缗。
花罗封蛱蝶，瑞锦送麒麟。
辞第输高义，观图忆古人。
征南多兴绪，事业闇相亲。
+++杜甫
++++严中丞枉驾见过
元戎小队出郊坰，问柳寻花到野亭。
川合东西瞻使节，地分南北任流萍。
扁舟不独如张翰，白帽还应似管宁。
寂寞江天云雾里，何人道有少微星。
+++杜甫
++++广州段功曹到得杨五长史谭书功曹却归聊寄此诗
卫青开幕府，杨仆将楼船。
汉节梅花外，春城海水边。
铜梁书远及，珠浦使将旋。
贫病他乡老，烦君万里传。
+++杜甫
++++得广州张判官叔卿书，使还，以诗代意
乡关胡骑远，宇宙蜀城偏。
忽得炎州信，遥从月峡传。
云深骠骑幕，夜隔孝廉船。
却寄双愁眼，相思泪点悬。
+++杜甫
++++送段功曹归广州
南海春天外，功曹几月程。
峡云笼树小，湖日落船明。
交趾丹砂重，韶州白葛轻。
幸君因旅客，时寄锦官城。
+++杜甫
++++绝句漫兴九首
眼见客愁愁不醒，无赖春色到江亭。
即遣花开深造次，便觉莺语太丁宁。
手种桃李非无主，野老墙低还似家。
恰似春风相欺得，夜来吹折数枝花。
熟知茅斋绝低小，江上燕子故来频。
衔泥点污琴书内，更接飞虫打著人。
二月已破三月来，渐老逢春能几回。
莫思身外无穷事，且尽生前有限杯。
肠断春江欲尽头，杖藜徐步立芳洲。
颠狂柳絮随风去，轻薄桃花逐水流。
懒慢无堪不出村，呼儿日在掩柴门。
苍苔浊酒林中静，碧水春风野外昏。
糁径杨花铺白毡，点溪荷叶叠青钱。
笋根稚子无人见，沙上凫雏傍母眠。
舍西柔桑叶可拈，江畔细麦复纤纤。
人生几何春已夏，不放香醪如蜜甜。
隔户杨柳弱袅袅，恰似十五女儿腰。
谁谓朝来不作意，狂风挽断最长条。
+++杜甫
++++江畔独步寻花七绝句
江上被花恼不彻，无处告诉只颠狂。
走觅南邻爱酒伴，经旬出饮独空床。
稠花乱蕊畏江滨，行步欹危实怕春。
诗酒尚堪驱使在，未须料理白头人。
江深竹静两三家，多事红花映白花。
报答春光知有处，应须美酒送生涯。
东望少城花满烟，百花高楼更可怜。
谁能载酒开金盏，唤取佳人舞绣筵。
黄师塔前江水东，春光懒困倚微风。
桃花一簇开无主，可爱深红爱浅红。
黄四娘家花满蹊，千朵万朵压枝低。
留连戏蝶时时舞，自在娇莺恰恰啼。
不是爱花即肯死，只恐花尽老相催。
繁枝容易纷纷落，嫩叶商量细细开。
+++杜甫
++++三绝句
楸树馨香倚钓矶，斩新花蕊未应飞。
不如醉里风吹尽，可忍醒时雨打稀。
门外鸬鹚去不来，沙头忽见眼相猜。
自今已后知人意，一日须来一百回。
无数春笋满林生，柴门密掩断人行。
会须上番看成竹，客至从嗔不出迎。
+++杜甫
++++戏为六绝句
庾信文章老更成，凌云健笔意纵横。
今人嗤点流传赋，不觉前贤畏后生。
杨王卢骆当时体，轻薄为文哂未休。
尔曹身与名俱灭，不废江河万古流。
纵使卢王操翰墨，劣于汉魏近风骚。
龙文虎脊皆君驭，历块过都见尔曹。
才力应难夸数公，凡今谁是出群雄。
或看翡翠兰苕上，未掣鲸鱼碧海中。
不薄今人爱古人，清词丽句必为邻。
窃攀屈宋宜方驾，恐与齐梁作后尘。
未及前贤更勿疑，递相祖述复先谁。
别裁伪体亲风雅，转益多师是汝师。
+++杜甫
++++江头四咏 丁香
丁香体柔弱，乱结枝犹垫。
细叶带浮毛，疏花披素艳。
深栽小斋后，庶近幽人占。
晚堕兰麝中，休怀粉身念。
+++杜甫
++++江头四咏 栀子
栀子比众木，人间诚未多。
于身色有用，与道气伤和。
红取风霜实，青看雨露柯。
无情移得汝，贵在映江波。
+++杜甫
++++江头四咏 鸂鶒
故使笼宽织，须知动损毛。
看云莫怅望，失水任呼号。
六翮曾经剪，孤飞卒未高。
且无鹰隼虑，留滞莫辞劳。
+++杜甫
++++江头四咏 花鸭
花鸭无泥滓，阶前每缓行。
羽毛知独立，黑白太分明。
不觉群心妒，休牵众眼惊。
稻粱沾汝在，作意莫先鸣。
+++杜甫
++++畏人
早花随处发，春鸟异方啼。
万里清江上，三年落日低。
畏人成小筑，褊性合幽栖。
门径从榛草，无心走马蹄。
+++杜甫
++++远游
贱子何人记，迷芳著处家。
竹风连野色，江沫拥春沙。
种药扶衰病，吟诗解叹嗟。
似闻胡骑走，失喜问京华。
+++杜甫
++++野望
西山白雪三奇戍，南浦清江万里桥。
海内风尘诸弟隔，天涯涕泪一身遥。
唯将迟暮供多病，未有涓埃答圣朝。
跨马出郊时极目，不堪人事日萧条。
+++杜甫
++++官池春雁二首
自古稻粱多不足，至今鸂鶒乱为群。
且休怅望看春水，更恐归飞隔暮云。
青春欲尽急还乡，紫塞宁论尚有霜。
翅在云天终不远，力微矰缴绝须防。
+++杜甫
++++水槛遣心二首
去郭轩楹敞，无村眺望赊。
澄江平少岸，幽树晚多花。
细雨鱼儿出，微风燕子斜。
城中十万户，此地两三家。
蜀天常夜雨，江槛已朝晴。
叶润林塘密，衣干枕席清。
不堪祗老病，何得尚浮名。
浅把涓涓酒，深凭送此生。
+++杜甫
++++屏迹三首
用拙存吾道，幽居近物情。
桑麻深雨露，燕雀半生成。
村鼓时时急，渔舟个个轻。
杖藜从白首，心迹喜双清。
晚起家何事，无营地转幽。
竹光团野色，舍影漾江流。
失学从儿懒，长贫任妇愁。
百年浑得醉，一月不梳头。
衰颜甘屏迹，幽事供高卧。
鸟下竹根行，龟开萍叶过。
年荒酒价乏，日并园蔬课。
犹酌甘泉歌，歌长击樽破。
+++杜甫
++++奉酬严公寄题野亭之作
拾遗曾奏数行书，懒性从来水竹居。
奉引滥骑沙苑马，幽栖真钓锦江鱼。
谢安不倦登临费，阮籍焉知礼法疏。
枉沐旌麾出城府，草茅无径欲教锄。
+++杜甫
++++中丞严公雨中垂寄见忆一绝，奉答二绝
雨映行宫辱赠诗，元戎肯赴野人期。
江边老病虽无力，强拟晴天理钓丝。
何日雨晴云出溪，白沙青石先无泥。
只须伐竹开荒径，倚杖穿花听马嘶。
+++杜甫
++++谢严中丞送青城山道士乳酒一瓶
山瓶乳酒下青云，气味浓香幸见分。
鸣鞭走送怜渔父，洗盏开尝对马军。
+++杜甫
++++严公仲夏枉驾草堂，兼携酒馔
（得寒字）
竹里行厨洗玉盘，花边立马簇金鞍。
非关使者征求急，自识将军礼数宽。
百年地辟柴门迥，五月江深草阁寒。
看弄渔舟移白日，老农何有罄交欢。
+++杜甫
++++严公厅宴，同咏蜀道画图
（得空字）
日临公馆静，画满地图雄。
剑阁星桥北，松州雪岭东。
华夷山不断，吴蜀水相通。
兴与烟霞会，清樽幸不空。
+++杜甫
++++奉送严公入朝十韵
鼎湖瞻望远，象阙宪章新。
四海犹多难，中原忆旧臣。
与时安反侧，自昔有经纶。
感激张天步，从容静塞尘。
南图回羽翮，北极捧星辰。
漏鼓还思昼，宫莺罢啭春。
空留玉帐术，愁杀锦城人。
阁道通丹地，江潭隐白蘋。
此生那老蜀，不死会归秦。
公若登台辅，临危莫爱身。
+++杜甫
++++送严侍郎到绵州，同登杜使君江楼
（得心字）
野兴每难尽，江楼延赏心。
归朝送使节，落景惜登临。
稍稍烟集渚，微微风动襟。
重船依浅濑，轻鸟度层阴。
槛峻背幽谷，窗虚交茂林。
灯光散远近，月彩静高深。
城拥朝来客，天横醉后参。
穷途衰谢意，苦调短长吟。
此会共能几，诸孙贤至今。
不劳朱户闭，自待白河沉。
+++杜甫
++++奉济驿重送严公四韵
远送从此别，青山空复情。
几时杯重把，昨夜月同行。
列郡讴歌惜，三朝出入荣。
江村独归处，寂寞养残生。
+++杜甫
++++送梓州李使君之任
（原注故陈拾遗射洪人也篇末有云）
籍甚黄丞相，能名自颍川。
近看除刺史，还喜得吾贤。
五马何时到，双鱼会早传。
老思筇竹杖，冬要锦衾眠。
不作临岐恨，惟听举最先。
火云挥汗日，山驿醒心泉。
遇害陈公殒，于今蜀道怜。
君行射洪县，为我一潸然。
+++杜甫
++++巴西驿亭观江涨，呈窦使君
（一作窦十五使君）
宿雨南江涨，波涛乱远峰。
孤亭凌喷薄，万井逼舂容。
霄汉愁高鸟，泥沙困老龙。
天边同客舍，携我豁心胸。
+++杜甫
++++九日登梓州城
伊昔黄花酒，如今白发翁。
追欢筋力异，望远岁时同。
弟妹悲歌里，朝廷醉眼中。
兵戈与关塞，此日意无穷。
+++杜甫
++++九日奉寄严大夫
九日应愁思，经时冒险艰。
不眠持汉节，何路出巴山。
小驿香醪嫩，重岩细菊斑。
遥知簇鞍马，回首白云间。
+++杜甫
++++黄草
黄草峡西船不归，赤甲山下行人稀。
秦中驿使无消息，蜀道兵戈有是非。
万里秋风吹锦水，谁家别泪湿罗衣。
莫愁剑阁终堪据，闻道松州已被围。
+++杜甫
++++怀旧
地下苏司业，情亲独有君。
那因丧乱后，便有死生分。
老罢知明镜，悲来望白云。
自从失词伯，不复更论文。
+++杜甫
++++所思
（得台州郑司户虔消息）
郑老身仍窜，台州信所传。
为农山涧曲，卧病海云边。
世已疏儒素，人犹乞酒钱。
徒劳望牛斗，无计劚龙泉。
+++杜甫
++++不见
（近无李白消息）
不见李生久，佯狂真可哀。
世人皆欲杀，吾意独怜才。
敏捷诗千首，飘零酒一杯。
匡山读书处，头白好归来。
+++杜甫
++++题玄武禅师屋壁
（屋在中江大雄山）
何年顾虎头，满壁画瀛州。
赤日石林气，青天江海流。
锡飞常近鹤，杯度不惊鸥。
似得庐山路，真随惠远游。
+++杜甫
++++客夜
客睡何曾著，秋天不肯明。
卷帘残月影，高枕远江声。
计拙无衣食，途穷仗友生。
老妻书数纸，应悉未归情。
+++杜甫
++++客亭
秋窗犹曙色，落木更天风。
日出寒山外，江流宿雾中。
圣朝无弃物，老病已成翁。
多少残生事，飘零似转蓬。
+++杜甫
++++秋尽
秋尽东行且未回，茅斋寄在少城隈。
篱边老却陶潜菊，江上徒逢袁绍杯。
雪岭独看西日落，剑门犹阻北人来。
不辞万里长为客，怀抱何时得好开。
+++杜甫
++++陪王侍御宴通泉东山野亭
江水东流去，清樽日复斜。
异方同宴赏，何处是京华。
亭景临山水，村烟对浦沙。
狂歌过于胜，得醉即为家。
+++杜甫
++++野望
金华山北涪水西，仲冬风日始凄凄。
山连越巂蟠三蜀，水散巴渝下五溪。
独鹤不知何事舞，饥乌似欲向人啼。
射洪春酒寒仍绿，目极伤神谁为携。
+++杜甫
++++闻官军收河南河北
剑外忽传收蓟北，初闻涕泪满衣裳。
却看妻子愁何在，漫卷诗书喜欲狂。
白日放歌须纵酒，青春作伴好还乡。
即从巴峡穿巫峡，便下襄阳向洛阳。
+++杜甫
++++涪江泛舟送韦班归京
（得山字）
追饯同舟日，伤春一水间。
飘零为客久，衰老羡君还。
花远重重树，云轻处处山。
天涯故人少，更益鬓毛斑。
+++杜甫
++++春日梓州登楼二首
行路难如此，登楼望欲迷。
身无却少壮，迹有但羁栖。
江水流城郭，春风入鼓鼙。
双双新燕子，依旧已衔泥。
天畔登楼眼，随春入故园。
战场今始定，移柳更能存。
厌蜀交游冷，思吴胜事繁。
应须理舟楫，长啸下荆门。
+++杜甫
++++郪城西原送李判官兄、武判官弟赴成都府
凭高送所亲，久坐惜芳辰。
远水非无浪，他山自有春。
野花随处发，官柳著行新。
天际伤愁别，离筵何太频。
+++杜甫
++++泛江送魏十八仓曹还京，因寄岑中允参、范郎中季明
迟日深春水，轻舟送别筵。
帝乡愁绪外，春色泪痕边。
见酒须相忆，将诗莫浪传。
若逢岑与范，为报各衰年。
+++杜甫
++++送路六侍御入朝
童稚情亲四十年，中间消息两茫然。
更为后会知何地，忽漫相逢是别筵。
不分桃花红胜锦，生憎柳絮白于绵。
剑南春色还无赖，触忤愁人到酒边。
+++杜甫
++++泛江送客
二月频送客，东津江欲平。
烟花山际重，舟楫浪前轻。
泪逐劝杯下，愁连吹笛生。
离筵不隔日，那得易为情。
+++杜甫
++++上牛头寺
（牛头山在郪县西南，下有长乐寺）
青山意不尽，衮衮上牛头。
无复能拘碍，真成浪出游。
花浓春寺静，竹细野池幽。
何处莺啼切，移时独未休。
+++杜甫
++++望牛头寺
牛头见鹤林，梯迳绕幽深。
春色浮山外，天河宿殿阴。
传灯无白日，布地有黄金。
休作狂歌老，回看不住心。
+++杜甫
++++上兜率寺
兜率知名寺，真如会法堂。
江山有巴蜀，栋宇自齐梁。
庾信哀虽久，何颙好不忘。
白牛车远近，且欲上慈航。
+++杜甫
++++望兜率寺
树密当山径，江深隔寺门。
霏霏云气重，闪闪浪花翻。
不复知天大，空馀见佛尊。
时应清盥罢，随喜给孤园。
+++杜甫
++++甘园
春日清江岸，千甘二顷园。
青云羞叶密，白雪避花繁。
结子随边使，开筒近至尊。
后于桃李熟，终得献金门。
+++杜甫
++++数陪李梓州泛江，有女乐在诸舫，戏为艳曲二首赠李
上客回空骑，佳人满近船。
江清歌扇底，野旷舞衣前。
玉袖凌风并，金壶隐浪偏。
竞将明媚色，偷眼艳阳天。
白日移歌袖，清霄近笛床。
翠眉萦度曲，云鬓俨分行。
立马千山暮，回舟一水香。
使君自有妇，莫学野鸳鸯。
+++杜甫
++++登牛头山亭子
路出双林外，亭窥万井中。
江城孤照日，山谷远含风。
兵革身将老，关河信不通。
犹残数行泪，忍对百花丛。
+++杜甫
++++陪李梓州、王阆州、苏遂州、李果州四使君登惠义寺
春日无人境，虚空不住天。
莺花随世界，楼阁寄山巅。
迟暮身何得，登临意惘然。
谁能解金印，潇洒共安禅。
+++杜甫
++++送何侍御归朝
（李梓州泛舟筵上作）
舟楫诸侯饯，车舆使者归。
山花相映发，水鸟自孤飞。
春日垂霜鬓，天隅把绣衣。
故人从此去，寥落寸心违。
+++杜甫
++++江亭送眉州辛别驾升之
（得芜字）
柳影含云幕，江波近酒壶。
异方惊会面，终宴惜征途。
沙晚低风蝶，天晴喜浴凫。
别离伤老大，意绪日荒芜。
+++杜甫
++++涪城县香积寺官阁
寺下春江深不流，山腰官阁迥添愁。
含风翠壁孤云细，背日丹枫万木稠。
小院回廊春寂寂，浴凫飞鹭晚悠悠。
诸天合在藤萝外，昏黑应须到上头。
+++杜甫
++++戏题寄上汉中王三首
西汉亲王子，成都老客星。
百年双白鬓，一别五秋萤。
忍断杯中物，祗看座右铭。
不能随皂盖，自醉逐浮萍。
策杖时能出，王门异昔游。
已知嗟不起，未许醉相留。
蜀酒浓无敌，江鱼美可求。
终思一酩酊，净扫雁池头。
群盗无归路，衰颜会远方。
尚怜诗警策，犹记酒颠狂。
鲁卫弥尊重，徐陈略丧亡。
空馀枚叟在，应念早升堂。
+++杜甫
++++陪章留后侍御宴南楼
（得风字）
绝域长夏晚，兹楼清宴同。
朝廷烧栈北，鼓角满天东。
屡食将军第，仍骑御史骢。
本无丹灶术，那免白头翁。
寇盗狂歌外，形骸痛饮中。
野云低渡水，檐雨细随风。
出号江城黑，题诗蜡炬红。
此身醒复醉，不拟哭途穷。
+++杜甫
++++台上
（得凉字）
改席台能迥，留门月复光。
云行遗暑湿，山谷进风凉。
老去一杯足，谁怜屡舞长。
何须把官烛，似恼鬓毛苍。
+++杜甫
++++送王十五判官扶侍还黔中
（得开字）
大家东征逐子回，风生洲渚锦帆开。
青青竹笋迎船出，日日江鱼入馔来。
离别不堪无限意，艰危深仗济时才。
黔阳信使应稀少，莫怪频频劝酒杯。
+++杜甫
++++倦夜
（吴曾《漫录》云：顾陶《类编》题作倦秋夜）
竹凉侵卧内，野月满庭隅。
重露成涓滴，稀星乍有无。
暗飞萤自照，水宿鸟相呼。
万事干戈里，空悲清夜徂。
+++杜甫
++++悲秋
凉风动万里，群盗尚纵横。
家远传书日，秋来为客情。
愁窥高鸟过，老逐众人行。
始欲投三峡，何由见两京。
+++杜甫
++++对雨
莽莽天涯雨，江边独立时。
不愁巴道路，恐湿汉旌旗。
雪岭防秋急，绳桥战胜迟。
西戎甥舅礼，未敢背恩私。
+++杜甫
++++警急
（时高公適领西川节度）
才名旧楚将，妙略拥兵机。
玉垒虽传檄，松州会解围。
和亲知拙计，公主漫无归。
青海今谁得，西戎实饱飞。
+++杜甫
++++王命
汉北豺狼满，巴西道路难。
血埋诸将甲，骨断使臣鞍。
牢落新烧栈，苍茫旧筑坛。
深怀喻蜀意，恸哭望王官。
+++杜甫
++++征夫
十室几人在，千山空自多。
路衢唯见哭，城市不闻歌。
漂梗无安地，衔枚有荷戈。
官军未通蜀，吾道竟如何。
+++杜甫
++++有感五首
将帅蒙恩泽，兵戈有岁年。
至今劳圣主，可以报皇天。
白骨新交战，云台旧拓边。
乘槎断消息，无处觅张骞。
幽蓟馀蛇豕，乾坤尚虎狼。
诸侯春不贡，使者日相望。
慎勿吞青海，无劳问越裳。
大君先息战，归马华山阳。
洛下舟车入，天中贡赋均。
日闻红粟腐，寒待翠华春。
莫取金汤固，长令宇宙新。
不过行俭德，盗贼本王臣。
丹桂风霜急，青梧日夜凋。
由来强干地，未有不臣朝。
受钺亲贤往，卑宫制诏遥。
终依古封建，岂独听箫韶。
盗灭人还乱，兵残将自疑。
登坛名绝假，报主尔何迟。
领郡辄无色，之官皆有词。
愿闻哀痛诏，端拱问疮痍。
+++杜甫
++++送元二适江左
乱后今相见，秋深复远行。
风尘为客日，江海送君情。
晋室丹阳尹，公孙白帝城。
经过自爱惜，取次莫论兵。
+++杜甫
++++章梓州水亭
城晚通云雾，亭深到芰荷。
吏人桥外少，秋水席边多。
近属淮王至，高门蓟子过。
荆州爱山简，吾醉亦长歌。
+++杜甫
++++玩月呈汉中王
夜深露气清，江月满江城。
浮客转危坐，归舟应独行。
关山同一照，乌鹊自多惊。
欲得淮王术，风吹晕已生。
+++杜甫
++++戏作寄上汉中王二首
云里不闻双雁过，掌中贪见一珠新。
秋风袅袅吹江汉，只在他乡何处人。
谢安舟楫风还起，梁苑池台雪欲飞。
杳杳东山携汉妓，泠泠修竹待王归。
+++杜甫
++++投简梓州幕府，兼简韦十郎官
幕下郎官安稳无，从来不奉一行书。
固知贫病人须弃，能使韦郎迹也疏。
+++杜甫
++++登高
风急天高猿啸哀，渚清沙白鸟飞回。
无边落木萧萧下，不尽长江衮衮来。
万里悲秋常作客，百年多病独登台。
艰难苦恨繁霜鬓，潦倒新停浊酒杯。
+++杜甫
++++九日
去年登高郪县北，今日重在涪江滨。
苦遭白发不相放，羞见黄花无数新。
世乱郁郁久为客，路难悠悠常傍人。
酒阑却忆十年事，肠断骊山清路尘。
+++杜甫
++++遣愤
闻道花门将，论功未尽归。
自从收帝里，谁复总戎机。
蜂虿终怀毒，雷霆可震威。
莫令鞭血地，再湿汉臣衣。
+++杜甫
++++章梓州橘亭饯成都窦少尹
（得凉字）
秋日野亭千橘香，玉盘锦席高云凉。
送客何所作，行酒赋诗殊未央。
衰老应为难离别，贤声此去有辉光。
预传籍籍新京尹，青史无劳数赵张。
+++杜甫
++++送陵州路使君赴任
王室比多难，高官皆武臣。
幽燕通使者，岳牧用词人。
国待贤良急，君当拔擢新。
佩刀成气象，行盖出风尘。
战伐乾坤破，疮痍府库贫。
众僚宜洁白，万役但平均。
霄汉瞻佳士，泥途任此身。
秋天正摇落，回首大江滨。
+++杜甫
++++薄暮
江水长流地，山云薄暮时。
寒花隐乱草，宿鸟择深枝。
旧国见何日，高秋心苦悲。
生不再好，鬓发白成丝。
+++杜甫
++++西山三首
（即岷山，捍阻羌夷，全蜀巨障）
彝界荒山顶，蕃州积雪边。
筑城依白帝，转粟上青天。
蜀将分旗鼓，羌兵助井泉。
西戎背和好，杀气日相缠。
辛苦三城戍，长防万里秋。
烟尘侵火井，雨雪闭松州。
风动将军幕，天寒使者裘。
漫山贼营垒，回首得无忧。
子弟犹深入，关城未解围。
蚕崖铁马瘦，灌口米船稀。
辩士安边策，元戎决胜威。
今朝乌鹊喜，欲报凯歌归。
+++杜甫
++++薄游
淅淅风生砌，团团日隐墙。
遥空秋雁灭，半岭暮云长。
病叶多先坠，寒花只暂香。
巴城添泪眼，今夜复清光。
+++杜甫
++++赠韦赞善别
扶病送君发，自怜犹不归。
只应尽客泪，复作掩荆扉。
江汉故人少，音书从此稀。
往还二十载，岁晚寸心违。
+++杜甫
++++送李卿晔
（晔，淮安忠公琇之子，时以罪贬岭南）
王子思归日，长安已乱兵。
沾衣问行在，走马向承明。
暮景巴蜀僻，春风江汉清。
晋山虽自弃，魏阙尚含情。
+++杜甫
++++绝句
江边踏青罢，回首见旌旗。
风起春城暮，高楼鼓角悲。
+++杜甫
++++城上
（一作空城）
草满巴西绿，空城白日长。
风吹花片片，春动水茫茫。
八骏随天子，群臣从武皇。
遥闻出巡守，早晚遍遐荒。
+++杜甫
++++舍弟占归草堂检校聊示此诗
久客应吾道，相随独尔来。
孰知江路近，频为草堂回。
鹅鸭宜长数，柴荆莫浪开。
东林竹影薄，腊月更须栽。

++上卷二百二十八
  
+++杜甫
++++伤春五首
（巴阆僻远伤春罢始知春前已收宫阙）
天下兵虽满，春光日自浓。
西京疲百战，北阙任群凶。
关塞三千里，烟花一万重。
蒙尘清路急，御宿且谁供。
殷复前王道，周迁旧国容。
蓬莱足云气，应合总从龙。
莺入新年语，花开满故枝。
天青风卷幔，草碧水通池。
牢落官军速，萧条万事危。
鬓毛元自白，泪点向来垂。
不是无兄弟，其如有别离。
巴山春色静，北望转逶迤。
日月还相斗，星辰屡合围。
不成诛执法，焉得变危机。
大角缠兵气，钩陈出帝畿。
烟尘昏御道，耆旧把天衣。
行在诸军阙，来朝大将稀。
贤多隐屠钓，王肯载同归。
再有朝廷乱，难知消息真。
近传王在洛，复道使归秦。
夺马悲公主，登车泣贵嫔。
萧关迷北上，沧海欲东巡。
敢料安危体，犹多老大臣。
岂无嵇绍血，沾洒属车尘。
闻说初东幸，孤儿却走多。
难分太仓粟，竞弃鲁阳戈。
胡虏登前殿，王公出御河。
得无中夜舞，谁忆大风歌。
春色生烽燧，幽人泣薜萝。
君臣重修德，犹足见时和。
+++杜甫
++++王阆州筵奉酬十一舅惜别之作
万壑树声满，千崖秋气高。
浮舟出郡郭，别酒寄江涛。
良会不复久，此生何太劳。
穷愁但有骨，群盗尚如毛。
吾舅惜分手，使君寒赠袍。
沙头暮黄鹄，失侣自哀号。
+++杜甫
++++放船
送客苍溪县，山寒雨不开。
直愁骑马滑，故作泛舟回。
青惜峰峦过，黄知橘柚来。
江流大自在，坐稳兴悠哉。
+++杜甫
++++奉待严大夫
殊方又喜故人来，重镇还须济世才。
常怪偏裨终日待，不知旌节隔年回。
欲辞巴徼啼莺合，远下荆门去鹢催。
身老时危思会面，一生襟抱向谁开。
+++杜甫
++++奉寄高常侍
（一作寄高三十五大夫）
汶上相逢年颇多，飞腾无那故人何。
总戎楚蜀应全未，方驾曹刘不啻过。
今日朝廷须汲黯，中原将帅忆廉颇。
天涯春色催迟暮，别泪遥添锦水波。
+++杜甫
++++奉寄章十侍御
淮海维扬一俊人，金章紫绶照青春。
指麾能事回天地，训练强兵动鬼神。
湘西不得归关羽，河内犹宜借寇恂。
朝觐从容问幽仄，勿云江汉有垂纶。
+++杜甫
++++将赴荆南，寄别李剑州
使君高义驱今古，寥落三年坐剑州。
但见文翁能化俗，焉知李广未封侯。
路经滟滪双蓬鬓，天入沧浪一钓舟。
戎马相逢更何日，春风回首仲宣楼。
+++杜甫
++++奉寄别马巴州
（时甫除京兆功曹在东川）
勋业终归马伏波，功曹非复汉萧何。
扁舟系缆沙边久，南国浮云水上多。
独把鱼竿终远去，难随鸟翼一相过。
知君未爱春湖色，兴在骊驹白玉珂。
+++杜甫
++++泛江
方舟不用楫，极目总无波。
长日容杯酒，深江净绮罗。
乱离还奏乐，飘泊且听歌。
故国流清渭，如今花正多。
+++杜甫
++++陪王使君晦日泛江就黄家亭子二首
山豁何时断，江平不肯流。
稍知花改岸，始验鸟随舟。
结束多红粉，欢娱恨白头。
非君爱人客，晦日更添愁。
有径金沙软，无人碧草芳。
野畦连蛱蝶，江槛俯鸳鸯。
日晚烟花乱，风生锦绣香。
不须吹急管，衰老易悲伤。
+++杜甫
++++南征
春岸桃花水，云帆枫树林。
偷生长避地，适远更沾襟。
老病南征日，君恩北望心。
百年歌自苦，未见有知音。
+++杜甫
++++久客
羁旅知交态，淹留见俗情。
衰颜聊自哂，小吏最相轻。
去国哀王粲，伤时哭贾生。
狐狸何足道，豺虎正纵横。
+++杜甫
++++春远
肃肃花絮晚，菲菲红素轻。
日长唯鸟雀，春远独柴荆。
数有关中乱，何曾剑外清。
故乡归不得，地入亚夫营。
+++杜甫
++++暮寒
雾隐平郊树，风含广岸波。
沉沉春色静，惨惨暮寒多。
戍鼓犹长击，林莺遂不歌。
忽思高宴会，朱袖拂云和。
+++杜甫
++++双燕
旅食惊双燕，衔泥入此堂。
应同避燥湿，且复过炎凉。
养子风尘际，来时道路长。
今秋天地在，吾亦离殊方。
+++杜甫
++++百舌
百舌来何处，重重只报春。
音兼众语，整翮岂多身。
花密藏难见，枝高听转新。
过时如发口，君侧有谗人。
+++杜甫
++++地隅
江汉山重阻，风云地一隅。
年年非故物，处处是穷途。
丧乱秦公子，悲凉楚大夫。
平生心已折，行路日荒芜。
+++杜甫
++++游子
巴蜀愁谁语，吴门兴杳然。
九江春草外，三峡暮帆前。
厌就成都卜，休为吏部眠。
蓬莱如可到，衰白问群仙。
+++杜甫
++++归梦
道路时通塞，江山日寂寥。
偷生唯一老，伐叛已三朝。
雨急青枫暮，云深黑水遥。
梦归归未得，不用楚辞招。
+++杜甫
++++江亭王阆州筵饯萧遂州
离亭非旧国，春色是他乡。
老畏歌声断，愁随舞曲长。
二天开宠饯，五马烂生光。
川路风烟接，俱宜下凤凰。
+++杜甫
++++绝句二首
迟日江山丽，春风花草香。
泥融飞燕子，沙暖睡鸳鸯。
江碧鸟逾白，山青花欲燃。
今春看又过，何日是归年。
+++杜甫
++++滕王亭子
君王台榭枕巴山，万丈丹梯尚可攀。
春日莺啼修竹里，仙家犬吠白云间。
清江锦石伤心丽，嫩蕊浓花满目班。
人到于今歌出牧，来游此地不知还。
+++杜甫
++++玉台观
（滕王造）
中天积翠玉台遥，上帝高居绛节朝。
遂有冯夷来击鼓，始知嬴女善吹箫。
江光隐见鼋鼍窟，石势参差乌鹊桥。
更肯红颜生羽翼，便应黄发老渔樵。
+++杜甫
++++滕王亭子
寂寞春山路，君王不复行。
墙犹竹色，虚阁自松声。
鸟雀荒村暮，云霞过客情。
尚思歌吹入，千骑把霓旌。
+++杜甫
++++玉台观
浩劫因王造，平台访古游。
彩云萧史驻，文字鲁恭留。
宫阙通群帝，乾坤到十洲。
传有笙鹤，时过此山头。
+++杜甫
++++渡江
春江不可渡，二月已风涛。
舟楫欹斜疾，鱼龙偃卧高。
渚花兼素锦，汀草乱青袍。
戏问垂纶客，悠悠见汝曹。
+++杜甫
++++喜雨
南国旱无雨，今朝江出云。
入空才漠漠，洒迥已纷纷。
巢燕高飞尽，林花润色分。
晚来声不绝，应得夜深闻。
+++杜甫
++++送韦郎司直归成都
窜身来蜀地，同病得韦郎。
天下干戈满，江边岁月长。
别筵花欲暮，春日鬓俱苍。
为问南溪竹，抽梢合过墙。
+++杜甫
++++将赴成都草堂途中有作，先寄严郑公五首
得归茅屋赴成都，直为文翁再剖符。
但使闾阎还揖让，敢论松竹久荒芜。
鱼知丙穴由来美，酒忆郫筒不用酤。
五马旧曾谙小径，几回书札待潜夫。
处处青江带白蘋，故园犹得见残春。
雪山斥候无兵马，锦里逢迎有主人。
休怪儿童延俗客，不教鹅鸭恼比邻。
习池未觉风流尽，况复荆州赏更新。
竹寒沙碧浣花溪，菱刺藤梢咫尺迷。
过客径须愁出入，居人不自解东西。
书签药裹封蛛网，野店山桥送马蹄。
岂藉荒庭春草色，先判一饮醉如泥。
常苦沙崩损药栏，也从江槛落风湍。
新松恨不高千尺，恶竹应须斩万竿。
生理只凭黄阁老，衰颜欲付紫金丹。
三年奔走空皮骨，信有人间行路难。
锦官城西生事微，乌皮几在还思归。
昔去为忧乱兵入，今来已恐邻人非。
侧身天地更怀古，回首风尘甘息机。
共说总戎云鸟阵，不妨游子芰荷衣。
+++杜甫
++++别房太尉墓
（在阆州）
他乡复行役，驻马别孤坟。
近泪无干土，低空有断云。
对棋陪谢傅，把剑觅徐君。
唯见林花落，莺啼送客闻。
+++杜甫
++++自阆州领妻子却赴蜀山行三首
汩汩避群盗，悠悠经十年。
不成向南国，复作游西川。
物役水虚照，魂伤山寂然。
我生无倚著，尽室畏途边。
长林偃风色，回复意犹迷。
衫裛翠微润，马衔青草嘶。
栈悬斜避石，桥断却寻溪。
何日干戈尽，飘飘愧老妻。
行色递隐见，人烟时有无。
仆夫穿竹语，稚子入云呼。
转石惊魑魅，抨弓落狖鼯。
真供一笑乐，似欲慰穷途。
+++杜甫
++++山馆
（一作移居公安山馆，编入江陵诗后）
南国昼多雾，北风天正寒。
路危行木杪，身远宿云端。
山鬼吹灯灭，厨人语夜阑。
鸡鸣问前馆，世乱敢求安。
+++杜甫
++++行次盐亭县聊题四韵奉简严遂州蓬州两使君咨议诸昆季
马首见盐亭，高山拥县青。
云溪花淡淡，春郭水泠泠。
全蜀多名士，严家聚德星。
长歌意无极，好为老夫听。
+++杜甫
++++倚杖
（盐亭县作）
看花虽郭内，倚杖即溪边。
山县早休市，江桥春聚船。
狎鸥轻白浪，归雁喜青天。
物色兼生意，凄凉忆去年。
+++杜甫
++++陪王汉州留杜绵州泛房公西湖
（房琯刺汉州时所凿）
旧相恩追后，春池赏不稀。
阙庭分未到，舟楫有光辉。
豉化莼丝熟，刀鸣鲙缕飞。
使君双皂盖，滩浅正相依。
+++杜甫
++++舟前小鹅儿
（汉州城西北角官池作官池即房公湖）
鹅儿黄似酒，对酒爱新鹅。
引颈嗔船逼，无行乱眼多。
翅开遭宿雨，力小困沧波。
客散层城暮，狐狸奈若何。
+++杜甫
++++得房公池鹅
房相西亭鹅一群，眠沙泛浦白于云。
凤凰池上应回首，为报笼随王右军。
+++杜甫
++++答杨梓州
闷到房公池水头，坐逢杨子镇东州。
却向青溪不相见，回船应载阿戎游。
+++杜甫
++++登楼
花近高楼伤客心，万方多难此登临。
锦江春色来天地，玉垒浮云变古今。
北极朝廷终不改，西山寇盗莫相侵。
可怜后主还祠庙，日暮聊为梁甫吟。
+++杜甫
++++春归
苔径临江竹，茅檐覆地花。
别来频甲子，倏忽又春华。
倚杖看孤石，倾壶就浅沙。
远鸥浮水静，轻燕受风斜。
世路虽多梗，吾生亦有涯。
此身醒复醉，乘兴即为家。
+++杜甫
++++归雁
东来万里客，乱定几年归。
肠断江城雁，高高正北飞。
+++杜甫
++++赠王二十四侍御契四十韵
（王契，字佐卿，京兆人）
往往虽相见，飘飘愧此身。
不关轻绂冕，俱是避风尘。
一别星桥夜，三移斗柄春。
败亡非赤壁，奔走为黄巾。
子去何潇洒，余藏异隐沦。
书成无过雁，衣故有悬鹑。
恐惧行装数，伶俜卧疾频。
晓莺工迸泪，秋月解伤神。
会面嗟黧黑，含凄话苦辛。
接舆还入楚，王粲不归秦。
锦里残丹灶，花溪得钓纶。
消中只自惜，晚起索谁亲。
伏柱闻周史，乘槎有汉臣。
鸳鸿不易狎，龙虎未宜驯。
客则挂冠至，交非倾盖新。
由来意气合，直取性情真。
浪迹同生死，无心耻贱贫。
偶然存蔗芋，幸各对松筠。
粗饭依他日，穷愁怪此辰。
女长裁褐稳，男大卷书匀。
漰口江如练，蚕崖雪似银。
名园当翠巘，野棹没青蘋。
屡喜王侯宅，时邀江海人。
追随不觉晚，款曲动弥旬。
但使芝兰秀，何烦栋宇邻。
山阳无俗物，郑驿正留宾。
出入并鞍马，光辉参席珍。
重游先主庙，更历少城闉。
石镜通幽魄，琴台隐绛唇。
送终惟粪土，结爱独荆榛。
置酒高林下，观棋积水滨。
区区甘累趼，稍稍息劳筋。
网聚粘圆鲫，丝繁煮细莼。
长歌敲柳瘿，小睡凭藤轮。
农月须知课，田家敢忘勤。
浮生难去食，良会惜清晨。
列国兵戈暗，今王德教淳。
要闻除猰貐，休作画麒麟。
洗眼看轻薄，虚怀任屈伸。
莫令胶漆地，万古重雷陈。
+++杜甫
++++寄董卿嘉荣十韵
闻道君牙帐，防秋近赤霄。
下临千雪岭，却背五绳桥。
海内久戎服，京师今晏朝。
犬羊曾烂熳，宫阙尚萧条。
猛将宜尝胆，龙泉必在腰。
黄图遭污辱，月窟可焚烧。
会取干戈利，无令斥候骄。
居然双捕虏，自是一嫖姚。
落日思轻骑，高天忆射雕。
云台画形像，皆为扫氛妖。
+++杜甫
++++寄司马山人十二韵
关内昔分袂，天边今转蓬。
驱驰不可说，谈笑偶然同。
道术曾留意，先生早击蒙。
家家迎蓟子，处处识壶公。
长啸峨嵋北，潜行玉垒东。
有时骑猛虎，虚室使仙童。
发少何劳白，颜衰肯更红。
望云悲轗轲，毕景羡冲融。
丧乱形仍役，凄凉信不通。
悬旌要路口，倚剑短亭中。
永作殊方客，残生一老翁。
相哀骨可换，亦遣驭清风。
+++杜甫
++++黄河二首
黄河北岸海西军，椎鼓鸣钟天下闻。
铁马长鸣不知数，胡人高鼻动成群。
黄河西岸是吾蜀，欲须供给家无粟。
愿驱众庶戴君王，混一车书弃金玉。
+++杜甫
++++寄李十四员外布十二韵
名参汉望苑，职述景题舆。
巫峡将之郡，荆门好附书。
远行无自苦，内热比何如。
正是炎天阔，那堪野馆疏。
黄牛平驾浪，画鹢上凌虚。
试待盘涡歇，方期解缆初。
闷能过小径，自为摘嘉蔬。
渚柳元幽僻，村花不扫除。
宿阴繁素柰，过雨乱红蕖。
寂寂夏先晚，泠泠风有馀。
江清心可莹，竹冷发堪梳。
直作移巾几，秋帆发弊庐。
+++杜甫
++++归来
客里有所过，归来知路难。
开门野鼠走，散帙壁鱼干。
洗杓开新酝，低头拭小盘。
凭谁给麹蘖，细酌老江干。
+++杜甫
++++王录事许修草堂赀不到，聊小诘
为嗔王录事，不寄草堂赀。
昨属愁春雨，能忘欲漏时。
+++杜甫
++++寄邛州崔录事
邛州崔录事，闻在果园坊。
久待无消息，终朝有底忙。
应愁江树远，怯见野亭荒。
浩荡风尘外，谁知酒熟香。
+++杜甫
++++过故斛斯校书庄二首
此老已云殁，邻人嗟亦休。
竟无宣室召，徒有茂陵求。
妻子寄他食，园林非昔游。
空馀繐帷在，淅淅野风秋。
燕入非旁舍，鸥归只故池。
断桥无复板，卧柳自生枝。
遂有山阳作，多惭鲍叔知。
素交零落尽，白首泪双垂。
+++杜甫
++++立秋雨院中有作
山云行绝塞，大火复西流。
飞雨动华屋，萧萧梁栋秋。
穷途愧知己，暮齿借前筹。
已费清晨谒，那成长者谋。
解衣开北户，高枕对南楼。
树湿风凉进，江喧水气浮。
礼宽心有适，节爽病微瘳。
将归调鼎，吾还访旧丘。
+++杜甫
++++奉和严大夫军城早秋
秋风褭褭动高旌，玉帐分弓射虏营。
已收滴博云间戍，更夺蓬婆雪外城。
+++杜甫
++++院中晚晴怀西郭茅舍
幕府秋风日夜清，澹云疏雨过高城。
叶心朱实看时落，阶面青苔先自生。
复有楼台衔暮景，不劳钟鼓报新晴。
浣花溪里花饶笑，肯信吾兼吏隐名。
+++杜甫
++++到村
碧涧虽多雨，秋沙先少泥。
蛟龙引子过，荷芰逐花低。
老去参戎幕，归来散马蹄。
稻粱须就列，榛草即相迷。
蓄积思江汉，疏顽惑町畦。
稍酬知己分，还入故林栖。
+++杜甫
++++宿府
清秋幕府井梧寒，独宿江城蜡炬残。
永夜角声悲自语，中天月色好谁看。
风尘荏苒音书绝，关塞萧条行路难。
已忍伶俜十年事，强移栖息一枝安。
+++杜甫
++++遣闷奉呈严公二十韵
白水鱼竿客，清秋鹤发翁。
胡为来幕下，只合在舟中。
黄卷真如律，青袍也自公。
老妻忧坐痹，幼女问头风。
平地专欹倒，分曹失异同。
礼甘衰力就，义忝上官通。
畴昔论诗早，光辉仗钺雄。
宽容存性拙，剪拂念途穷。
露裛思藤架，烟霏想桂丛。
信然龟触网，直作鸟窥笼。
西岭纡村北，南江绕舍东。
竹皮寒旧翠，椒实雨新红。
浪簸船应坼，杯干瓮即空。
藩篱生野径，斤斧任樵童。
束缚酬知己，蹉跎效小忠。
周防期稍稍，太简遂匆匆。
晓入朱扉启，昏归画角终。
不成寻别业，未敢息微躬。
乌鹊愁银汉，驽骀怕锦幪。
会希全物色，时放倚梧桐。
+++杜甫
++++送舍弟频赴齐州三首
岷岭南蛮北，徐关东海西。
此行何日到，送汝万行啼。
绝域惟高枕，清风独杖藜。
危时暂相见，衰白意都迷。
风尘暗不开，汝去几时来。
兄弟分离苦，形容老病催。
江通一柱观，日落望乡台。
客意长东北，齐州安在哉。
诸姑今海畔，两弟亦山东。
去傍干戈觅，来看道路通。
短衣防战地，匹马逐秋风。
莫作俱流落，长瞻碣石鸿。
+++杜甫
++++严郑公阶下新松
（得沾字）
弱质岂自负，移根方尔瞻。
细声闻玉帐，疏翠近珠帘。
未见紫烟集，虚蒙清露沾。
何当一百丈，欹盖拥高檐。
+++杜甫
++++严郑公宅同咏竹
（得香字）
绿竹半含箨，新梢才出墙。
色侵书帙晚，阴过酒樽凉。
雨洗娟娟净，风吹细细香。
但令无剪伐，会见拂云长。
+++杜甫
++++奉观严郑公厅事岷山沱江画图十韵
（得忘字）
沱水流中座，岷山到此堂。
白波吹粉壁，青嶂插雕梁。
直讶杉松冷，兼疑菱荇香。
雪云虚点缀，沙草得微茫。
岭雁随毫末，川蜺饮练光。
霏红洲蕊乱，拂黛石萝长。
暗谷非关雨，丹枫不为霜。
秋成玄圃外，景物洞庭旁。
绘事功殊绝，幽襟兴激昂。
从来谢太傅，丘壑道难忘。
+++杜甫
++++晚秋陪严郑公摩诃池泛舟
（得溪字。池在张仪子城内）
湍驶风醒酒，船回雾起堤。
高城秋自落，杂树晚相迷。
坐触鸳鸯起，巢倾翡翠低。
莫须惊白鹭，为伴宿清溪。
+++杜甫
++++初冬
垂老戎衣窄，归休寒色深。
渔舟上急水，猎火著高林。
日有习池醉，愁来梁甫吟。
干戈未偃息，出处遂何心。
+++杜甫
++++至后
冬至至后日初长，远在剑南思洛阳。
青袍白马有何意，金谷铜驼非故乡。
梅花欲开不自觉，棣萼一别永相望。
愁极本凭诗遣兴，诗成吟咏转凄凉。
+++杜甫
++++正月三日归溪上有作，简院内诸公
野外堂依竹，篱边水向城。
蚁浮仍腊味，鸥泛已春声。
药许邻人劚，书从稚子擎。
白头趋幕府，深觉负平生。
+++杜甫
++++弊庐遣兴，奉寄严公
野水平桥路，春沙映竹村。
风轻粉蝶喜，花暖蜜蜂喧。
把酒宜深酌，题诗好细论。
府中瞻暇日，江上忆词源。
迹忝朝廷旧，情依节制尊。
还思长者辙，恐避席为门。
+++杜甫
++++春日江村五首
农务村村急，春流岸岸深。
乾坤万里眼，时序百年心。
茅屋还堪赋，桃源自可寻。
艰难贱生理，飘泊到如今。
迢递来三蜀，蹉跎有六年。
客身逢故旧，发兴自林泉。
过懒从衣结，频游任履穿。
藩篱无限景，恣意买江天。
种竹交加翠，栽桃烂熳红。
经心石镜月，到面雪山风。
赤管随王命，银章付老翁。
岂知牙齿落，名玷荐贤中。
扶病垂朱绂，归休步紫苔。
郊扉存晚计，幕府愧群材。
燕外晴丝卷，鸥边水叶开。
邻家送鱼鳖，问我数能来。
群盗哀王粲，中年召贾生。
登楼初有作，前席竟为荣。
宅入先贤传，才高处士名。
异时怀二子，春日复含情。
+++杜甫
++++绝句六首
日出篱东水，云生舍北泥。
竹高鸣翡翠，沙僻舞鹍鸡。
蔼蔼花蕊乱，飞飞蜂蝶多。
幽栖身懒动，客至欲如何。
凿井交棕叶，开渠断竹根。
扁舟轻褭缆，小径曲通村。
急雨捎溪足，斜晖转树腰。
隔巢黄鸟并，翻藻白鱼跳。
舍下笋穿壁，庭中藤刺檐。
地晴丝冉冉，江白草纤纤。
江动月移石，溪虚云傍花。
鸟栖知故道，帆过宿谁家。
+++杜甫
++++绝句四首
堂西长笋别开门，堑北行椒却背村。
梅熟许同朱老吃，松高拟对阮生论。
欲作鱼梁云复湍，因惊四月雨声寒。
青溪先有蛟龙窟，竹石如山不敢安。
两个黄鹂鸣翠柳，一行白鹭上青天。
窗含西岭千秋雪，门泊东吴万里船。
药条药甲润青青，色过棕亭入草亭。
苗满空山惭取誉，根居隙地怯成形。

++上卷二百二十九
  
+++杜甫
++++哭严仆射归榇
素幔随流水，归舟返旧京。
老亲如宿昔，部曲异平生。
风送蛟龙雨，天长骠骑营。
一哀三峡暮，遗后见君情。
+++杜甫
++++宴戎州杨使君东楼
胜绝惊身老，情忘发兴奇。
座从歌妓密，乐任主人为。
重碧拈春酒，轻红擘荔枝。
楼高欲愁思，横笛未休吹。
+++杜甫
++++渝州候严六侍御不到，先下峡
闻道乘骢发，沙边待至今。
不知云雨散，虚费短长吟。
山带乌蛮阔，江连白帝深。
船经一柱观，留眼共登临。
+++杜甫
++++拨闷
（一作赠严二别驾）
闻道云安麹米春，才倾一盏即醺人。
乘舟取醉非难事，下峡消愁定几巡。
长年三老遥怜汝，棙柁开头捷有神。
已办青钱防雇直，当令美味入吾唇。
+++杜甫
++++闻高常侍亡
（忠州作）
归朝不相见，蜀使忽传亡。
虚历金华省，何殊地下郎。
致君丹槛折，哭友白云长。
独步诗名在，只令故旧伤。
+++杜甫
++++宴忠州使君侄宅
出守吾家侄，殊方此日欢。
自须游阮巷，不是怕湖滩。
乐助长歌逸，杯饶旅思宽。
昔曾如意舞，牵率强为看。
+++杜甫
++++禹庙
（此忠州临江县禹祠也）
禹庙空山里，秋风落日斜。
荒庭垂橘柚，古屋画龙蛇。
云气生虚壁，江声走白沙。
早知乘四载，疏凿控三巴。
+++杜甫
++++题忠州龙兴寺所居院壁
忠州三峡内，井邑聚云根。
小市常争米，孤城早闭门。
空看过客泪，莫觅主人恩。
淹泊仍愁虎，深居赖独园。
+++杜甫
++++旅夜书怀
细草微风岸，危樯独夜舟。
星垂平野阔，月涌大江流。
名岂文章著，官因老病休。
飘飘何所似，天地一沙鸥。
+++杜甫
++++别常征君
儿扶犹杖策，卧病一秋强。
白发少新洗，寒衣宽总长。
故人忧见及，此别泪相忘。
各逐萍流转，来书细作行。
+++杜甫
++++三绝句
前年渝州杀刺史，今年开州杀刺史。
群盗相随剧虎狼，食人更肯留妻子。
二十一家同入蜀，惟残一人出骆谷。
自说二女啮臂时，回头却向秦云哭。
殿前兵马虽骁雄，纵暴略与羌浑同。
闻道杀人汉水上，妇女多在官军中。
+++杜甫
++++十二月一日三首
今朝腊月春意动，云安县前江可怜。
一声何处送书雁，百丈谁家上水船。
未将梅蕊惊愁眼，要取楸花媚远天。
明光起草人所羡，肺病几时朝日边。
寒轻市上山烟碧，日满楼前江雾黄。
负盐出井此溪女，打鼓发船何郡郎。
新亭举目风景切，茂陵著书消渴长。
春花不愁不烂漫，楚客唯听棹相将。
即看燕子入山扉，岂有黄鹂历翠微。
短短桃花临水岸，轻轻柳絮点人衣。
春来准拟开怀久，老去亲知见面稀。
他日一杯难强进，重嗟筋力故山违。
+++杜甫
++++又雪
南雪不到地，青崖沾未消。
微微向日薄，脉脉去人遥。
冬热鸳鸯病，峡深豺虎骄。
愁边有江水，焉得北之朝。
+++杜甫
++++奉汉中王手札
国有乾坤大，王今叔父尊。
剖符来蜀道，归盖取荆门。
峡险通舟过，水长注海奔。
留上客，避暑得名园。
前后缄书报，分明馔玉恩。
天云浮绝壁，风竹在华轩。
已觉良宵永，何看骇浪翻。
入期朱邸雪，朝傍紫微垣。
枚乘文章老，河间礼乐存。
悲秋宋玉宅，失路武陵源。
淹薄俱崖口，东西异石根。
夷音迷咫尺，鬼物傍黄昏。
犬马诚为恋，狐狸不足论。
从容草奏罢，宿昔奉清樽。
+++杜甫
++++赠崔十三评事公辅
飘飘西极马，来自渥洼池。
飒飁定山桂，低徊风雨枝。
我闻龙正直，道屈尔何为。
且有元戎命，悲歌识者谁。
官联辞冗长，行路洗欹危。
脱剑主人赠，去帆春色随。
阴沉铁凤阙，教练羽林儿。
天子朝侵早，云台仗数移。
分军应供给，百姓日支离。
黠吏因封己，公才或守雌。
燕王买骏骨，渭老得熊罴。
活国名公在，拜坛群寇疑。
冰壶动瑶碧，野水失蛟螭。
入幕诸彦集，渴贤高选宜。
骞腾坐可致，九万起于斯。
复进出矛戟，昭然开鼎彝。
会看之子贵，叹及老夫衰。
岂但江曾决，还思雾一披。
暗尘生古镜，拂匣照西施。
舅氏多人物，无惭困翮垂。
+++杜甫
++++长江二首
众水会涪万，瞿塘争一门。
朝宗人共挹，盗贼尔谁尊。
孤石隐如马，高萝垂饮猿。
归心异波浪，何事即飞翻。
浩浩终不息，乃知东极临。
众流归海意，万国奉君心。
色借潇湘阔，声驱滟滪深。
未辞添雾雨，接上遇衣襟。
+++杜甫
++++承闻故房相公灵榇自阆州启殡归葬东都有作二首
远闻房太守，归葬陆浑山。
一德兴王后，孤魂久客间。
孔明多故事，安石竟崇班。
他日嘉陵涕，仍沾楚水还。
丹旐飞飞日，初传发阆州。
风尘终不解，江汉忽同流。
剑动新身匣，书归故国楼。
尽哀知有处，为客恐长休。
+++杜甫
++++云安九日，郑十八携酒陪诸公宴
寒花开已尽，菊蕊独盈枝。
旧摘人频异，轻香酒暂随。
地偏初衣夹，山拥更登危。
万国皆戎马，酣歌泪欲垂。
+++杜甫
++++答郑十七郎一绝
雨后过畦润，花残步屐迟。
把文惊小陆，好客见当时。
+++杜甫
++++将晓二首
石城除击柝，铁锁欲开关。
鼓角悲荒塞，星河落曙山。
巴人常小梗，蜀使动无还。
垂老孤帆色，飘飘犯百蛮。
军吏回官烛，舟人自楚歌。
寒沙蒙薄雾，落月去清波。
壮惜身名晚，衰惭应接多。
归朝日簪笏，筋力定如何。
+++杜甫
++++怀锦水居止二首
军旅西征僻，风尘战伐多。
犹闻蜀父老，不忘舜讴歌。
天险终难立，柴门岂重过。
朝朝巫峡水，远逗锦江波。
万里桥南宅，百花潭北庄。
层轩皆面水，老树饱经霜。
雪岭界天白，锦城曛日黄。
惜哉形胜地，回首一茫茫。
+++杜甫
++++子规
峡里云安县，江楼翼瓦齐。
两边山木合，终日子规啼。
眇眇春风见，萧萧夜色凄。
客愁那听此，故作傍人低。
+++杜甫
++++立春
春日春盘细生菜，忽忆两京梅发时。
盘出高门行白玉，菜传纤手送青丝。
巫峡寒江那对眼，杜陵远客不胜悲。
此身未知归定处，呼儿觅纸一题诗。
+++杜甫
++++漫成一绝
江月去人只数尺，风灯照夜欲三更。
沙头宿鹭联拳静，船尾跳鱼拨剌鸣。
+++杜甫
++++老病
老病巫山里，稽留楚客中。
药残他日裹，花发去年丛。
夜足沾沙雨，春多逆水风。
合分双赐笔，犹作一飘蓬。
+++杜甫
++++南楚
南楚青春异，暄寒早早分。
无名江上草，随意岭头云。
正月蜂相见，非时鸟共闻。
杖藜妨跃马，不是故离群。
+++杜甫
++++寄常征君
白水青山空复春，征君晚节傍风尘。
楚妃堂上色殊众，海鹤阶前鸣向人。
万事纠纷犹绝粒，一官羁绊实藏身。
开州入夏知凉冷，不似云安毒热新。
+++杜甫
++++寄岑嘉州
（州据蜀江外）
不见故人十年馀，不道故人无素书。
愿逢颜色关塞远，岂意出守江城居。
外江三峡且相接，斗酒新诗终日疏。
谢脁每篇堪讽诵，冯唐已老听吹嘘。
泊船秋夜经春草，伏枕青枫限玉除。
眼前所寄选何物，赠子云安双鲤鱼。
+++杜甫
++++移居夔州郭
伏枕云安县，迁居白帝城。
春知催柳别，江与放船清。
农事闻人说，山光见鸟情。
禹功饶断石，且就土微平。
+++杜甫
++++船下夔州郭宿，雨湿不得上岸，别王十二判官
依沙宿舸船，石濑月娟娟。
风起春灯乱，江鸣夜雨悬。
晨钟云外湿，胜地石堂烟。
柔橹轻鸥外，含凄觉汝贤。
+++杜甫
++++雨不绝
鸣雨既过渐细微，映空摇飏如丝飞。
阶前短草泥不乱，院里长条风乍稀。
舞石旋应将乳子，行云莫自湿仙衣。
眼边江舸何匆促，未待安流逆浪归。
+++杜甫
++++崔评事弟许相迎不到应虑老夫见泥雨…必愆佳期走笔戏简
江阁要宾许马迎，午时起坐自天明。
浮云不负青春色，细雨何孤白帝城。
身过花间沾湿好，醉于马上往来轻。
虚疑皓首冲泥怯，实少银鞍傍险行。
+++杜甫
++++宿江边阁
（即后西阁）
暝色延山径，高斋次水门。
薄云岩际宿，孤月浪中翻。
鹳鹤追飞静，豺狼得食喧。
不眠忧战伐，无力正乾坤。
+++杜甫
++++夜宿西阁，晓呈元二十一曹长
城暗更筹急，楼高雨雪微。
稍通绡幕霁，远带玉绳稀。
门鹊晨光起，墙乌宿处飞。
寒江流甚细，有意待人归。
+++杜甫
++++西阁口号
（呈元二十一）
山木抱云稠，寒江绕上头。
雪崖才变石，风幔不依楼。
社稷堪流涕，安危在运筹。
看君话王室，感动几销忧。
+++杜甫
++++西阁雨望
楼雨沾云幔，山寒著水城。
径添沙面出，湍减石棱生。
菊蕊凄疏放，松林驻远情。
滂沱朱槛湿，万虑傍檐楹。
+++杜甫
++++不离西阁二首
江柳非时发，江花冷色频。
地偏应有瘴，腊近已含春。
失学从愚子，无家住老身。
不知西阁意，肯别定留人。
西阁从人别，人今亦故亭。
江云飘素练，石壁断空青。
沧海先迎日，银河倒列星。
平生耽胜事，吁骇始初经。
+++杜甫
++++西阁三度期大昌严明府同宿不到
问子能来宿，今疑索故要。
匣琴虚夜夜，手板自朝朝。
金吼霜钟彻，花催腊炬销。
早凫江槛底，双影漫飘飖。
+++杜甫
++++西阁二首
巫山小摇落，碧色见松林。
百鸟各相命，孤云无自心。
层轩俯江壁，要路亦高深。
朱绂犹纱帽，新诗近玉琴。
功名不早立，衰病谢知音。
哀世非王粲，终然学越吟。
懒心似江水，日夜向沧洲。
不道含香贱，其如镊白休。
经过调碧柳，萧索倚朱楼。
毕娶何时竟，消中得自由。
豪华看古往，服食寄冥搜。
诗尽人间兴，兼须入海求。
+++杜甫
++++阁夜
岁暮阴阳催短景，天涯霜雪霁寒宵。
五更鼓角声悲壮，三峡星河影动摇。
野哭几家闻战伐，夷歌数处起渔樵。
卧龙跃马终黄土，人事依依漫寂寥。
+++杜甫
++++西阁夜
恍惚寒山暮，逶迤白雾昏。
山虚风落石，楼静月侵门。
击柝可怜子，无衣何处村。
时危关百虑，盗贼尔犹存。
+++杜甫
++++瀼西寒望
水色含群动，朝光切太虚。
年侵频怅望，兴远一萧疏。
猿挂时相学，鸥行炯自如。
瞿唐春欲至，定卜瀼西居。
+++杜甫
++++入宅三首
（大历二年春，甫自西阁迁赤甲）
奔峭背赤甲，断崖当白盐。
客居愧迁次，春酒渐多添。
花亚欲移竹，鸟窥新卷帘。
衰年不敢恨，胜概欲相兼。
乱后居难定，春归客未还。
水生鱼复浦，云暖麝香山。
半顶梳头白，过眉拄杖斑。
相看多使者，一一问函关。
宋玉归州宅，云通白帝城。
吾人淹老病，旅食岂才名。
峡口风常急，江流气不平。
只应与儿子，飘转任浮生。
+++杜甫
++++赤甲
卜居赤甲迁居新，两见巫山楚水春。
炙背可以献天子，美芹由来知野人。
荆州郑薛寄书近，蜀客郗岑非我邻。
笑接郎中评事饮，病从深酌道吾真。
+++杜甫
++++卜居
归羡辽东鹤，吟同楚执珪。
未成游碧海，著处觅丹梯。
云障宽江左，春耕破瀼西。
桃红客若至，定似昔人迷。
+++杜甫
++++暮春题瀼西新赁草屋五首
久嗟三峡客，再与暮春期。
百舌欲无语，繁花能几时。
谷虚云气薄，波乱日华迟。
战伐何由定，哀伤不在兹。
此邦千树橘，不见比封君。
养拙干戈际，全生麋鹿群。
畏人江北草，旅食瀼西云。
万里巴渝曲，三年实饱闻。
彩云阴复白，锦树晓来青。
身世双蓬鬓，乾坤一草亭。
哀歌时自短，醉舞为谁醒。
细雨荷锄立，江猿吟翠屏。
壮年学书剑，他日委泥沙。
事主非无禄，浮生即有涯。
高斋依药饵，绝域改春华。
丧乱丹心破，王臣未一家。
欲陈济世策，已老尚书郎。
未息豺虎斗，空惭鸳鹭行。
时危人事急，风逆羽毛伤。
落日悲江汉，中宵泪满床。
+++杜甫
++++园
仲夏流多水，清晨向小园。
碧溪摇艇阔，朱果烂枝繁。
始为江山静，终防市井喧。
畦蔬绕茅屋，自足媚盘餐。
+++杜甫
++++竖子至
楂梨且缀碧，梅杏半传黄。
小子幽园至，轻笼熟柰香。
山风犹满把，野露及新尝。
欲寄江湖客，提携日月长。
+++杜甫
++++示獠奴阿段
山木苍苍落日曛，竹竿褭褭细泉分。
郡人入夜争馀沥，竖子寻源独不闻。
病渴三更回白首，传声一注湿青云。
曾惊陶侃胡奴异，怪尔常穿虎豹群。
+++杜甫
++++秋野五首
秋野日疏芜，寒江动碧虚。
系舟蛮井络，卜宅楚村墟。
枣熟从人打，葵荒欲自锄。
盘餐老夫食，分减及溪鱼。
易识浮生理，难教一物违。
水深鱼极乐，林茂鸟知归。
吾老甘贫病，荣华有是非。
秋风吹几杖，不厌此山薇。
礼乐攻吾短，山林引兴长。
掉头纱帽仄，曝背竹书光。
风落收松子，天寒割蜜房。
稀疏小红翠，驻屐近微香。
远岸秋沙白，连山晚照红。
潜鳞输骇浪，归翼会高风。
砧响家家发，樵声个个同。
飞霜任青女，赐被隔南宫。
身许麒麟画，年衰鸳鹭群。
大江秋易盛，空峡夜多闻。
径隐千重石，帆留一片云。
儿童解蛮语，不必作参军。
+++杜甫
++++溪上
峡内淹留客，溪边四五家。
苔生迮地，秋竹隐疏花。
塞俗人无井，山田饭有沙。
西江使船至，时复问京华。
+++杜甫
++++树间
岑寂双甘树，婆娑一院香。
交柯低几杖，垂实碍衣裳。
满岁如松碧，同时待菊黄。
几回沾叶露，乘月坐胡床。
+++杜甫
++++课小竖鉏斫舍北果林，枝蔓荒秽，净讫移床三首
病枕依茅栋，荒鉏净果林。
背堂资僻远，在野兴清深。
山雉防求敌，江猿应独吟。
泄云高不去，隐几亦无心。
众壑生寒早，长林卷雾齐。
青虫悬就日，朱果落封泥。
薄俗防人面，全身学马蹄。
吟诗坐回首，随意葛巾低。
篱弱门何向，沙虚岸只摧。
日斜鱼更食，客散鸟还来。
寒水光难定，秋山响易哀。
天涯稍曛黑，倚杖更裴回。
+++杜甫
++++寒雨朝行视园树
柴门杂树向千株，丹橘黄甘此地无。
江上今朝寒雨歇，篱中秀色画屏纡。
桃蹊李径年虽故，栀子红椒艳复殊。
锁石藤稍元自落，倚天松骨见来枯。
林香出实垂将尽，叶蒂辞枝不重苏。
爱日恩光蒙借贷，清霜杀气得忧虞。
衰颜更觅藜床坐，缓步仍须竹杖扶。
散骑未知云阁处，啼猿僻在楚山隅。

+++杜甫
++++季秋江村
乔木村墟古，疏篱野蔓悬。
清琴将暇日，白首望霜天。
登俎黄甘重，支床锦石圆。
远游虽寂寞，难见此山川。
+++杜甫
++++小园
由来巫峡水，本自楚人家。
客病留因药，春深买为花。
秋庭风落果，瀼岸雨颓沙。
问俗营寒事，将诗待物华。
+++杜甫
++++自瀼西荆扉且移居东屯茅屋四首
白盐危峤北，赤甲古城东。
平地一川稳，高山四面同。
烟霜凄野日，粳稻熟天风。
事伤蓬转，吾将守桂丛。
东屯复瀼西，一种住青溪。
来往皆茅屋，淹留为稻畦。
市喧宜近利，林僻此无蹊。
若访衰翁语，须令剩客迷。
道北冯都使，高斋见一川。
子能渠细石，吾亦沼清泉。
枕带还相似，柴荆即有焉。
斫畬应费日，解缆不知年。
牢落西江外，参差北户间。
久游巴子国，卧病楚人山。
幽独移佳境，清深隔远关。
寒空见鸳鹭，回首忆朝班。
+++杜甫
++++茅堂检校收稻二首
香稻三秋末，平田百顷间。
喜无多屋宇，幸不碍云山。
御夹侵寒气，尝新破旅颜。
红鲜终日有，玉粒未吾悭。
稻米炊能白，秋葵煮复新。
谁云滑易饱，老藉软俱匀。
种幸房州熟，苗同伊阙春。
无劳映渠碗，自有色如银。
+++杜甫
++++东屯月夜
抱疾漂萍老，防边旧谷屯。
春农亲异俗，岁月在衡门。
青女霜枫重，黄牛峡水喧。
泥留虎斗迹，月挂客愁村。
乔木澄稀影，轻云倚细根。
数惊闻雀噪，暂睡想猿蹲。
日转东方白，风来北斗昏。
天寒不成寝，无梦寄归魂。
+++杜甫
++++东屯北崦
盗贼浮生困，诛求异俗贫。
空村惟见鸟，落日未逢人。
步壑风吹面，看松露滴身。
远山回白首，战地有黄尘。
+++杜甫
++++从驿次草堂复至东屯二首
峡内归田客，江边借马骑。
非寻戴安道，似向习家池。
峡险风烟僻，天寒橘柚垂。
筑场看敛积，一学楚人为。
短景难高卧，衰年强此身。
山家蒸栗暖，野饭谢麋新。
世路知交薄，门庭畏客频。
牧童斯在眼，田父实为邻。
+++杜甫
++++暂往白帝复还东屯
复作归田去，犹残获稻功。
筑场怜穴蚁，拾穗许村童。
落杵光辉白，除芒子粒红。
加餐可扶老，仓庾慰飘蓬。
+++杜甫
++++刈稻了咏怀
稻获空云水，川平对石门。
寒风疏落木，旭日散鸡豚。
野哭初闻战，樵歌稍出村。
无家问消息，作客信乾坤。
+++杜甫
++++上白帝城
（公孙述僭位于此，自称白帝）
城峻随天壁，楼高更女墙。
江流思夏后，风至忆襄王。
老去闻悲角，人扶报夕阳。
公孙初恃险，跃马意何长。
+++杜甫
++++上白帝城二首
江城含变态，一上一回新。
天欲今朝雨，山归万古春。
英雄馀事业，衰迈久风尘。
取醉他乡客，相逢故国人。
兵戈犹拥蜀，赋敛强输秦。
不是烦形胜，深惭畏损神。
白帝空祠庙，孤云自往来。
江山城宛转，栋宇客裴回。
勇略今何在，当年亦壮哉。
后人将酒肉，虚殿日尘埃。
谷鸟鸣还过，林花落又开。
多惭病无力，骑马入青苔。
+++杜甫
++++武侯庙
（庙在白帝西郊）
遗庙丹青落，空山草木长。
犹闻辞后主，不复卧南阳。
+++杜甫
++++八阵图
功盖三分国，名高八阵图。
江流石不转，遗恨失吞吴。
+++杜甫
++++谒先主庙
（刘昭烈庙在奉节县东六里）
惨淡风云会，乘时各有人。
力侔分社稷，志屈偃经纶。
复汉留长策，中原仗老臣。
杂耕心未已，欧血事酸辛。
霸气西南歇，雄图历数屯。
锦江元过楚，剑阁复通秦。
旧俗存祠庙，空山立鬼神。
虚檐交鸟道，枯木半龙鳞。
竹送清溪月，苔移玉座春。
闾阎儿女换，歌舞岁时新。
绝域归舟远，荒城系马频。
如何对摇落，况乃久风尘。
孰与关张并，功临耿邓亲。
应天才不小，得士契无邻。
迟暮堪帷幄，飘零且钓缗。
向来忧国泪，寂寞洒衣巾。
+++杜甫
++++白盐山
（白盐崖高千馀丈，在州城东十七里）
卓立群峰外，蟠根积水边。
他皆任厚地，尔独近高天。
白榜千家邑，清秋万估船。
词人取佳句，刻画竟谁传。
+++杜甫
++++滟滪堆
巨积水中央，江寒出水长。
沈牛答云雨，如马戒舟航。
天意存倾覆，神功接混茫。
干戈连解缆，行止忆垂堂。
+++杜甫
++++滟滪
滟滪既没孤根深，西来水多愁太阴。
江天漠漠鸟双去，风雨时时龙一吟。
舟人渔子歌回首，估客胡商泪满襟。
寄语舟航恶年少，休翻盐井横黄金。
+++杜甫
++++白帝
白帝城中云出门，白帝城下雨翻盆。
高江急峡雷霆斗，翠木苍藤日月昏。
戎马不如归马逸，千家今有百家存。
哀哀寡妇诛求尽，恸哭秋原何处村。
+++杜甫
++++白帝城楼
江度寒山阁，城高绝塞楼。
翠屏宜晚对，白谷会深游。
急急能鸣雁，轻轻不下鸥。
彝陵春色起，渐拟放扁舟。
+++杜甫
++++晓望白帝城盐山
徐步移班杖，看山仰白头。
翠深开断壁，红远结飞楼。
日出清江望，暄和散旅愁。
春城见松雪，始拟进归舟。
+++杜甫
++++白帝城最高楼
城尖径昃旌旆愁，独立缥缈之飞楼。
峡坼云霾龙虎卧，江清日抱鼋鼍游。
扶桑西枝对断石，弱水东影随长流。
杖藜叹世者谁子，泣血迸空回白头。
+++杜甫
++++白帝楼
漠漠虚无里，连连睥睨侵。
楼光去日远，峡影入江深。
腊破思端绮，春归待一金。
去年梅柳意，还欲搅边心。
+++杜甫
++++陪诸公上白帝城宴越公堂之作
（越公杨素所建）
此堂存古制，城上俯江郊。
落构垂云雨，荒阶蔓草茅。
柱穿蜂溜蜜，栈缺燕添巢。
坐接春杯气，心伤艳蕊梢。
英灵如过隙，宴衎愿投胶。
莫问东流水，生涯未即抛。
+++杜甫
++++峡隘
闻说江陵府，云沙静眇然。
白鱼如切玉，朱橘不论钱。
水有远湖树，人今何处船。
青山各在眼，却望峡中天。
+++杜甫
++++诸葛庙
久游巴子国，屡入武侯祠。
竹日斜虚寝，溪风满薄帷。
君臣当共济，贤圣亦同时。
翊戴归先主，并吞更出师。
虫蛇穿画壁，巫觋醉蛛丝。
欻忆吟梁父，躬耕也未迟。
+++杜甫
++++峡口二首
峡口大江间，西南控百蛮。
城欹连粉堞，岸断更青山。
开辟多天险，防隅一水关。
乱离闻鼓角，秋气动衰颜。
时清关失险，世乱戟如林。
去矣英雄事，荒哉割据心。
芦花留客晚，枫树坐猿深。
疲苶烦亲故，诸侯数赐金。
+++杜甫
++++天池
天池马不到，岚壁鸟才通。
百顷青云杪，层波白石中。
郁纡腾秀气，萧瑟浸寒空。
直对巫山出，兼疑夏禹功。
鱼龙开辟有，菱芡古今同。
闻道奔雷黑，初看浴日红。
飘零神女雨，断续楚王风。
欲问支机石，如临献宝宫。
九秋惊雁序，万里狎渔翁。
更是无人处，诛茅任薄躬。
+++杜甫
++++瞿塘两崖
三峡传何处，双崖壮此门。
入天犹石色，穿水忽云根。
猱玃须髯古，蛟龙窟宅尊。
羲和冬驭近，愁畏日车翻。
+++杜甫
++++夔州歌十绝句
中巴之东巴东山，江水开辟流其间。
白帝高为三峡镇，夔州险过百牢关。
白帝夔州各异城，蜀江楚峡混殊名。
英雄割据非天意，霸主并吞在物情。
群雄竞起问前朝，王者无外见今朝。
比讶渔阳结怨恨，元听舜日旧箫韶。
赤甲白盐俱刺天，闾阎缭绕接山巅。
枫林橘树丹青合，复道重楼锦绣悬。
瀼东瀼西一万家，江北江南春冬花。
背飞鹤子遗琼蕊，相趁凫雏入蒋牙。
东屯稻畦一百顷，北有涧水通青苗。
晴浴狎鸥分处处，雨随神女下朝朝。
蜀麻吴盐自古通，万斛之舟行若风。
长年三老长歌里，白昼摊钱高浪中。
忆昔咸阳都市合，山水之图张卖时。
巫峡曾经宝屏见，楚宫犹对碧峰疑。
武侯祠堂不可忘，中有松柏参天长。
干戈满地客愁破，云日如火炎天凉。
阆风玄圃与蓬壶，中有高堂天下无。
借问夔州压何处，峡门江腹拥城隅。
+++杜甫
++++上卿翁请修武侯庙，遗像缺落，时崔卿权夔州
大贤为政即多闻，刺史真符不必分。
尚有西郊诸葛庙，卧龙无首对江濆。

++上卷二百三十
  
+++杜甫
++++偶题
文章千古事，得失寸心知。
作者皆殊列，名声岂浪垂。
骚人嗟不见，汉道盛于斯。
前辈飞腾入，馀波绮丽为。
后贤兼旧列，历代各清规。
法自儒家有，心从弱岁疲。
永怀江左逸，多病邺中奇。
騄骥皆良马，骐驎带好儿。
车轮徒已斫，堂构惜仍亏。
漫作潜夫论，虚传幼妇碑。
缘情慰漂荡，抱疾屡迁移。
经济惭长策，飞栖假一枝。
尘沙傍蜂虿，江峡绕蛟螭。
萧瑟唐虞远，联翩楚汉危。
圣朝兼盗贼，异俗更喧卑。
郁郁星辰剑，苍苍云雨池。
两都开幕府，万宇插军麾。
南海残铜柱，东风避月支。
音书恨乌鹊，号怒怪熊罴。
稼穑分诗兴，柴荆学土宜。
故山迷白阁，秋水隐黄陂。
不敢要佳句，愁来赋别离。
+++杜甫
++++秋兴八首
玉露凋伤枫树林，巫山巫峡气萧森。
江间波浪兼天涌，塞上风云接地阴。
丛菊两开他日泪，孤舟一系故园心。
寒衣处处催刀尺，白帝城高急暮砧。
夔府孤城落日斜，每依南斗望京华。
听猿实下三声泪，奉使虚随八月查。
画省香炉违伏枕，山楼粉堞隐悲笳。
请看石上藤萝月，已映洲前芦荻花。
千家山郭静朝晖，一日江楼坐翠微。
信宿渔人还泛泛，清秋燕子故飞飞。
匡衡抗疏功名薄，刘向传经心事违。
同学少年多不贱，五陵衣马自轻肥。
闻道长安似弈棋，百年世事不胜悲。
王侯第宅皆新主，文武衣冠异昔时。
直北关山金鼓振，征西车马羽书迟。
鱼龙寂寞秋江冷，故国平居有所思。
蓬莱宫阙对南山，承露金茎霄汉间。
西望瑶池降王母，东来紫气满函关。
云移雉尾开宫扇，日绕龙鳞识圣颜。
一卧沧江惊岁晚，几回青琐照朝班。
瞿唐峡口曲江头，万里风烟接素秋。
花萼夹城通御气，芙蓉小苑入边愁。
朱帘绣柱围黄鹤，锦缆牙樯起白鸥。
回首可怜歌舞地，秦中自古帝王州。
昆明池水汉时功，武帝旌旗在眼中。
织女机丝虚月夜，石鲸鳞甲动秋风。
波漂菰米沈云黑，露冷莲房坠粉红。
关塞极天唯鸟道，江湖满地一渔翁。
昆吾御宿自逶迤，紫阁峰阴入渼陂。
香稻啄馀鹦鹉粒，碧梧栖老凤凰枝。
佳人拾翠春相问，仙侣同舟晚更移。
彩笔昔游干气象，白头吟望苦低垂。
+++杜甫
++++咏怀古迹五首
支离东北风尘际，漂泊西南天地间。
三峡楼台淹日月，五溪衣服共云山。
羯胡事主终无赖，词客哀时且未还。
庾信平生最萧瑟，暮年诗赋动江关。
摇落深知宋玉悲，风流儒雅亦吾师。
怅望千秋一洒泪，萧条异代不同时。
江山故宅空文藻，云雨荒台岂梦思。
最是楚宫俱泯灭，舟人指点到今疑。
群山万壑赴荆门，生长明妃尚有村。
一去紫台连朔漠，独留青冢向黄昏。
画图省识春风面，环佩空归月夜魂。
千载琵琶作胡语，分明怨恨曲中论。
蜀主窥吴幸三峡，崩年亦在永安宫。
翠华想像空山里，玉殿虚无野寺中。
庙杉松巢水鹤，岁时伏腊走村翁。
武侯祠屋常邻近，一体君臣祭祀同。
诸葛大名垂宇宙，宗臣遗像肃清高。
三分割据纡筹策，万古云霄一羽毛。
伯仲之间见伊吕，指挥若定失萧曹。
福移汉祚难恢复，志决身歼军务劳。
+++杜甫
++++诸将五首
汉朝陵墓对南山，胡虏千秋尚入关。
昨日玉鱼蒙葬地，早时金碗出人间。
见愁汗马西戎逼，曾闪朱旗北斗殷。
多少材官守泾渭，将军且莫破愁颜。
韩公本意筑三城，拟绝天骄拔汉旌。
岂谓尽烦回纥马，翻然远救朔方兵。
胡来不觉潼关隘，龙起犹闻晋水清。
独使至尊忧社稷，诸君何以答升平。
洛阳宫殿化为烽，休道秦关百二重。
沧海未全归禹贡，蓟门何处尽尧封。
朝廷衮职虽多预，天下军储不自供。
稍喜临边王相国，肯销金甲事春农。
回首扶桑铜柱标，冥冥氛祲未全销。
越裳翡翠无消息，南海明珠久寂寥。
殊锡曾为大司马，总戎皆插侍中貂。
炎风朔雪天王地，只在忠臣翊圣朝。
锦江春色逐人来，巫峡清秋万壑哀。
正忆往时严仆射，共迎中使望乡台。
恩前后三持节，军令分明数举杯。
西蜀地形天下险，安危须仗出群材。
+++杜甫
++++秋日夔府咏怀奉寄郑监李宾客一百韵
绝塞乌蛮北，孤城白帝边。
飘零仍百里，消渴已三年。
雄剑鸣开匣，群书满系船。
乱离心不展，衰谢日萧然。
筋力妻孥问，菁华岁月迁。
登临多物色，陶冶赖诗篇。
峡束沧江起，岩排石树圆。
拂云霾楚气，朝海蹴吴天。
煮井为盐速，烧畬度地偏。
有时惊叠嶂，何处觅平川。
鸂鶒双双舞，猕猿垒垒悬。
碧萝长似带，锦石小如钱。
春草何曾歇，寒花亦可怜。
猎人吹戍火，野店引山泉。
唤起搔头急，扶行几屐穿。
两京犹薄产，四海绝随肩。
幕府初交辟，郎官幸备员。
瓜时犹旅寓，萍泛苦夤缘。
药饵虚狼藉，秋风洒静便。
开襟驱瘴疠，明目扫云烟。
高宴诸侯礼，佳人上客前。
哀筝伤老大，华屋艳神仙。
南内开元曲，常时弟子传。
法歌声变转，满座涕潺湲。
吊影夔州僻，回肠杜曲煎。
即今龙厩水，莫带犬戎膻。
耿贾扶王室，萧曹拱御筵。
乘威灭蜂虿，戮力效鹰鹯。
旧物森犹在，凶徒恶未悛。
国须行战伐，人忆止戈鋋。
奴仆何知礼，恩荣错与权。
胡星一彗孛，黔首遂拘挛。
哀痛丝纶切，烦苛法令蠲。
业成陈始王，兆喜出于畋。
宫禁经纶密，台阶翊戴全。
熊罴载吕望，鸿雁美周宣。
侧听中兴主，长吟不世贤。
音徽一柱数，道里下牢千。
郑李光时论，文章并我先。
阴何尚清省，沈宋欻联翩。
律比昆仑竹，音知燥湿弦。
风流俱善价，惬当久忘筌。
置驿常如此，登龙盖有焉。
虽云隔礼数，不敢坠周旋。
高视收人表，虚心味道玄。
马来皆汗血，鹤唳必青田。
羽翼商山起，蓬莱汉阁连。
管宁纱帽净，江令锦袍鲜。
东郡时题壁，南湖日扣舷。
远游凌绝境，佳句染华笺。
每欲孤飞去，徒为百虑牵。
生涯已寥落，国步乃迍邅。
衾枕成芜没，池塘作弃捐。
别离忧怛怛，伏腊涕涟涟。
露菊班丰镐，秋蔬影涧瀍。
共谁论昔事，几处有新阡。
富贵空回首，喧争懒著鞭。
兵戈尘漠漠，江汉月娟娟。
局促看秋燕，萧疏听晚蝉。
雕虫蒙记忆，烹鲤问沈绵。
卜羡君平杖，偷存子敬毡。
囊虚把钗钏，米尽坼花钿。
甘子阴凉叶，茅斋八九椽。
阵图沙北岸，市暨瀼西巅。
羁绊心常折，栖迟病即痊。
紫收岷岭芋，白种陆池莲。
色好梨胜颊，穰多栗过拳。
敕厨唯一味，求饱或三鳣。
儿去看鱼笱，人来坐马鞯。
缚柴门窄窄，通竹溜涓涓。
堑抵公畦棱，村依野庙壖。
缺篱将棘拒，倒石赖藤缠。
借问频朝谒，何如稳醉眠。
谁云行不逮，自觉坐能坚。
雾雨银章涩，馨香粉署妍。
紫鸾无近远，黄雀任翩翾。
困学违从众，明公各勉旃。
声华夹宸极，早晚到星躔。
恳谏留匡鼎，诸儒引服虔。
不逢输鲠直，会是正陶甄。
宵旰忧虞轸，黎元疾苦骈。
云台终日画，青简为谁编。
行路难何有，招寻兴已专。
由来具飞楫，暂拟控鸣弦。
身许双峰寺，门求七祖禅。
落帆追宿昔，衣褐向真诠。
安石名高晋，昭王客赴燕。
途中非阮籍，查上似张骞。
披拂云宁在，淹留景不延。
风期终破浪，水怪莫飞涎。
他日辞神女，伤春怯杜鹃。
淡交随聚散，泽国绕回旋。
本自依迦叶，何曾藉偓佺。
炉峰生转盼，橘井尚高褰。
东走穷归鹤，南征尽跕鸢。
晚闻多妙教，卒践塞前愆。
顾凯丹青列，头陀琬琰镌。
众香深黯黯，几地肃芊芊。
勇猛为心极，清羸任体孱。
金篦空刮眼，镜象未离铨。
+++杜甫
++++赠李八秘书别三十韵
往时中补右，扈跸上元初。
反气凌行在，妖星下直庐。
六龙瞻汉阙，万骑略姚墟。
玄朔回天步，神都忆帝车。
一戎才汗马，百姓免为鱼。
通籍蟠螭印，差肩列凤舆。
事殊迎代邸，喜异赏朱虚。
寇盗方归顺，乾坤欲晏如。
不才同补衮，奉诏许牵裾。
鸳鹭叨云阁，麒麟滞玉除。
文园多病后，中散旧交疏。
飘泊哀相见，平生意有馀。
风烟巫峡远，台榭楚宫虚。
触目非论故，新文尚起予。
清秋凋碧柳，别浦落红蕖。
消息多旗帜，经过叹里闾。
战连唇齿国，军急羽毛书。
幕府筹频问，山家药正锄。
台星入朝谒，使节有吹嘘。
西蜀灾长弭，南翁愤始摅。
对扬抏士卒，干没费仓储。
势藉兵须用，功无礼忽诸。
御鞍金騕褭，宫砚玉蟾蜍。
拜舞银钩落，恩波锦帕舒。
此行非不济，良友昔相于。
去旆依颜色，沿流想疾徐。
沈绵疲井臼，倚薄似樵渔。
乞米烦佳客，钞诗听小胥。
杜陵斜晚照，潏水带寒淤。
莫话清溪发，萧萧白映梳。
+++杜甫
++++寄刘峡州伯华使君四十韵
峡内多云雨，秋来尚郁蒸。
远山朝白帝，深水谒彝陵。
迟暮嗟为客，西南喜得朋。
哀猿更起坐，落雁失飞腾。
伏枕思琼树，临轩对玉绳。
青松寒不落，碧海阔逾澄。
昔岁文为理，群公价尽增。
家声同令闻，时论以儒称。
太后当朝肃，多才接迹升。
翠虚捎魍魉，丹极上鹍鹏。
宴引春壶满，恩分夏簟冰。
雕章五色笔，紫殿九华灯。
学并卢王敏，书偕褚薛能。
老兄真不坠，小子独无承。
近有风流作，聊从月继征。
放蹄知赤骥，捩翅服苍鹰。
卷轴来何晚，襟怀庶可凭。
会期吟讽数，益破旅愁凝。
雕刻初谁料，纤毫欲自矜。
神融蹑飞动，战胜洗侵凌。
妙取筌蹄弃，高宜百万层。
白头遗恨在，青竹几人登。
回首追谈笑，劳歌跼寝兴。
年华纷已矣，世故莽相仍。
刺史诸侯贵，郎官列宿应。
潘生骖阁远，黄霸玺书增。
乳贙号攀石，饥鼯诉落藤。
药囊亲道士，灰劫问胡僧。
凭久乌皮折，簪稀白帽棱。
林居看蚁穴，野食行鱼罾。
筋力交凋丧，飘零免战兢。
皆为百里宰，正似六安丞。
姹女萦新裹，丹砂冷旧秤。
但求椿寿永，莫虑杞天崩。
炼骨调情性，张兵挠棘矜。
养生终自惜，伐数必全惩。
政术甘疏诞，词场愧服膺。
展怀诗诵鲁，割爱酒如渑。
咄咄宁书字，冥冥欲避矰。
江湖多白鸟，天地有青蝇。
+++杜甫
++++夔府书怀四十韵
昔罢河西尉，初兴蓟北师。
不才名位晚，敢恨省郎迟。
扈圣崆峒日，端居滟滪时。
萍流仍汲引，樗散尚恩慈。
遂阻云台宿，常怀湛露诗。
翠华森远矣，白首飒凄其。
拙被林泉滞，生逢酒赋欺。
文园终寂寞，汉阁自磷缁。
病隔君臣议，惭纡德泽私。
扬镳惊主辱，拔剑拨年衰。
社稷经纶地，风云际会期。
血流纷在眼，涕洒乱交颐。
四渎楼船泛，中原鼓角悲。
贼壕连白翟，战瓦落丹墀。
先帝严灵寝，宗臣切受遗。
恒山犹突骑，辽海竞张旗。
田父嗟胶漆，行人避蒺藜。
总戎存大体，降将饰卑词。
楚贡何年绝，尧封旧俗疑。
长吁翻北寇，一望卷西夷。
不必陪玄圃，超然待具茨。
凶兵铸农器，讲殿辟书帷。
庙算高难测，天忧实在兹。
形容真潦倒，答效莫支持。
使者分王命，群公各典司。
恐乖均赋敛，不似问疮痍。
万里烦供给，孤城最怨思。
绿林宁小患，云梦欲难追。
即事须尝胆，苍生可察眉。
议堂犹集凤，正观是元龟。
处处喧飞檄，家家急竞锥。
萧车安不定，蜀使下何之。
钓濑疏坟籍，耕岩进弈棋。
地蒸馀破扇，冬暖更纤絺。
豺遘哀登楚，麟伤泣象尼。
衣冠迷适越，藻绘忆游睢。
赏月延秋桂，倾阳逐露葵。
大庭终反朴，京观且僵尸。
高枕虚眠昼，哀歌欲和谁。
南宫载勋业，凡百慎交绥。
+++杜甫
++++解闷十二首
草阁柴扉星散居，浪翻江黑雨飞初。
山禽引子哺红果，溪友得钱留白鱼。
商胡离别下扬州，忆上西陵故驿楼。
为问淮南米贵贱，老夫乘兴欲东流。
一辞故国十经秋，每见秋瓜忆故丘。
今日南湖采薇蕨，何人为觅郑瓜州。
沈范早知何水部，曹刘不待薛郎中。
独当省署开文苑，兼泛沧浪学钓翁。
李陵苏武是吾师，孟子论文更不疑。
一饭未曾留俗客，数篇今见古人诗。
复忆襄阳孟浩然，清诗句句尽堪传。
即今耆旧无新语，漫钓槎头缩颈鳊。
陶冶性灵在底物，新诗改罢自长吟。
孰知二谢将能事，颇学阴何苦用心。
不见高人王右丞，蓝田丘壑漫寒藤。
最传秀句寰区满，未绝风流相国能。
先帝贵妃今寂寞，荔枝还复入长安。
炎方每续朱樱献，玉座应悲白露团。
忆过泸戎摘荔枝，青峰隐映石逶迤。
京中旧见无颜色，红颗酸甜只自知。
翠瓜碧李沈玉甃，赤梨葡萄寒露成。
可怜先不异枝蔓，此物娟娟长远生。
侧生野岸及江蒲，不熟丹宫满玉壶。
云壑布衣骀背死，劳生重马翠眉须。
+++杜甫
++++复愁十二首
人烟生处僻，虎迹过新蹄。
野鹘翻窥草，村船逆上溪。
钓艇收缗尽，昏鸦接翅归。
月生初学扇，云细不成衣。
万国尚防寇，故园今若何。
昔归相识少，早已战场多。
身觉省郎在，家须农事归。
年深荒草径，老恐失柴扉。
金丝镂箭镞，皂尾制旗竿。
一自风尘起，犹嗟行路难。
胡虏何曾盛，干戈不肯休。
闾阎听小子，谈话觅封侯。
贞观铜牙弩，开元锦兽张。
花门小前好，此物弃沙场。
今日翔麟马，先宜驾鼓车。
无劳问河北，诸将觉荣华。
任转江淮粟，休添苑囿兵。
由来貔虎士，不满凤凰城。
江上亦秋色，火云终不移。
巫山犹锦树，南国且黄鹂。
每恨陶彭泽，无钱对菊花。
如今九日至，自觉酒须赊。
病减诗仍拙，吟多意有馀。
莫看江总老，犹被赏时鱼。
+++杜甫
++++承闻河北诸道节度入朝欢喜口号绝句十二首
禄山作逆降天诛，更有思明亦已无。
汹汹人寰犹不定，时时斗战欲何须。
社稷苍生计必安，蛮夷杂种错相干。
周宣汉武今王是，孝子忠臣后代看。
喧喧道路多歌谣，河北将军尽入朝。
始是乾坤王室正，却交江汉客魂销。
不道诸公无表来，茫然庶事遣人猜。
拥兵相学干戈锐，使者徒劳百万回。
鸣玉锵金尽正臣，修文偃武不无人。
兴王会静妖氛气，圣寿宜过一万春。
英雄见事若通神，圣哲为心小一身。
燕赵休矜出佳丽，宫闱不拟选才人。
抱病江天白首郎，空山楼阁暮春光。
衣冠是日朝天子，草奏何时入帝乡。
澶漫山东一百州，削成如桉抱青丘。
苞茅重入归关内，王祭还供尽海头。
东逾辽水北滹沱，星象风云喜共和。
紫气关临天地阔，黄金台贮俊贤多。
渔阳突骑邯郸儿，酒酣并辔金鞭垂。
意气即归双阙舞，雄豪复遣五陵知。
李相将军拥蓟门，白头虽老赤心存。
竟能尽说诸侯入，知有从来天子尊。
十二年来多战场，天威已息阵堂堂。
神灵汉代中兴主，功业汾阳异姓王。
+++杜甫
++++喜闻盗贼蕃寇总退口号五首
萧关陇水入官军，青海黄河卷塞云。
北极转愁龙虎气，西戎休纵犬羊群。
赞普多教使入秦，数通和好止烟尘。
朝廷忽用哥舒将，杀伐虚悲公主亲。
崆峒西极过昆仑，驼马由来拥国门。
逆气数年吹路断，蕃人闻道渐星奔。
勃律天西采玉河，坚昆碧碗最来多。
旧随汉使千堆宝，少答胡王万匹罗。
今春喜气满乾坤，南北东西拱至尊。
大历二年调玉烛，玄元皇帝圣云孙。
+++杜甫
++++洞房
洞房环佩冷，玉殿起秋风。
秦地应新月，龙池满旧宫。
系舟今夜远，清漏往时同。
万里黄山北，园陵白露中。
+++杜甫
++++宿昔
宿昔青门里，蓬莱仗数移。
花娇迎杂树，龙喜出平池。
落日留王母，微风倚少儿。
宫中行乐秘，少有外人知。
+++杜甫
++++能画
能画毛延寿，投壶郭舍人。
每蒙天一笑，复似物皆春。
政化平如水，皇恩断若神。
时时用抵戏，亦未杂风尘。
+++杜甫
++++斗鸡
斗鸡初赐锦，舞马既登床。
帘下宫人出，楼前御柳长。
仙游终一閟，女乐久无香。
寂寞骊山道，清秋草木黄。
+++杜甫
++++鹦鹉
（一作翦羽）
鹦鹉含愁思，聪明忆别离。
翠衿浑短尽，红觜漫多知。
未有开笼日，空残旧宿枝。
世人怜复损，何用羽毛奇。
+++杜甫
++++历历
历历开元事，分明在眼前。
无端盗贼起，忽已岁时迁。
巫峡西江外，秦城北斗边。
为郎从白首，卧病数秋天。
+++杜甫
++++洛阳
洛阳昔陷没，胡马犯潼关。
天子初愁思，都人惨别颜。
清笳去宫阙，翠盖出关山。
故老仍流涕，龙髯幸再攀。
+++杜甫
++++骊山
骊山绝望幸，花萼罢登临。
地下无朝烛，人间有赐金。
鼎湖龙去远，银海雁飞深。
万岁蓬莱日，长悬旧羽林。
+++杜甫
++++提封
提封汉天下，万国尚同心。
借问悬车守，何如俭德临。
时征俊乂入，草窃犬羊侵。
愿戒兵犹火，恩加四海深。
+++杜甫
++++覆舟二首
巫峡盘涡晓，黔阳贡物秋。
丹砂同陨石，翠羽共沉舟。
羁使空斜影，龙居閟积流。
篙工幸不溺，俄顷逐轻鸥。
竹宫时望拜，桂馆或求仙。
姹女临波日，神光照夜年。
徒闻斩蛟剑，无复爨犀船。
使者随秋色，迢迢独上天。
+++杜甫
++++垂白
（一作白首）
垂白冯唐老，清秋宋玉悲。
江喧长少睡，楼迥独移时。
多难身何补，无家病不辞。
甘从千日醉，未许七哀诗。
+++杜甫
++++草阁
草阁临无地，柴扉永不关。
鱼龙回夜水，星月动秋山。
久露清初湿，高云薄未还。
泛舟惭小妇，飘泊损红颜。
+++杜甫
++++江月
江月光于水，高楼思杀人。
天边长作客，老去一沾巾。
玉露团清影，银河没半轮。
谁家挑锦字，灭烛翠眉颦。
+++杜甫
++++江上
江上日多雨，萧萧荆楚秋。
高风下木叶，永夜揽貂裘。
勋业频看镜，行藏独倚楼。
时危思报主，衰谢不能休。
+++杜甫
++++中夜
中夜江山静，危楼望北辰。
长为万里客，有愧百年身。
故国风云气，高堂战伐尘。
胡雏负恩泽，嗟尔太平人。
+++杜甫
++++江汉
江汉思归客，乾坤一腐儒。
片云天共远，永夜月同孤。
落日心犹壮，秋风病欲疏。
来存老马，不必取长途。
+++杜甫
++++白露
白露团甘子，清晨散马蹄。
圃开连石树，船渡入江溪。
凭几看鱼乐，回鞭急鸟栖。
渐知秋实美，幽径恐多蹊。
+++杜甫
++++孟氏
（集有过孟十二仓曹十四主簿兄弟诗）
孟氏好兄弟，养亲唯小园。
承颜胝手足，坐客强盘飧。
负米力葵外，读书秋树根。
卜邻惭近舍，训子学谁门。
+++杜甫
++++吾宗
（卫仓曹崇简）
吾宗老孙子，质朴古人风。
耕凿安时论，衣冠与世同。
在家常早起，忧国愿年丰。
语及君臣际，经书满腹中。
+++杜甫
++++有叹
壮心久零落，白首寄人间。
天下兵常斗，江东客未还。
穷猿号雨雪，老马怯关山。
武德开元际，苍生岂重攀。
+++杜甫
++++冬深
（一作即日）
花叶随天意，江溪共石根。
早霞随类影，寒水各依痕。
易下杨朱泪，难招楚客魂。
风涛暮不稳，舍棹宿谁门。
+++杜甫
++++不寐
瞿塘夜水黑，城内改更筹。
翳翳月沉雾，辉辉星近楼。
气衰甘少寐，心弱恨和愁。
多垒满山谷，桃源无处求。
+++杜甫
++++月圆
孤月当楼满，寒江动夜扉。
委波金不定，照席绮逾依。
未缺空山静，高悬列宿稀。
故园松桂发，万里共清辉。
+++杜甫
++++中宵
西阁百寻馀，中宵步绮疏。
飞星过水白，落月动沙虚。
择木知幽鸟，潜波想巨鱼。
亲朋满天地，兵甲少来书。
+++杜甫
++++遣愁
养拙蓬为户，茫茫何所开。
江通神女馆，地隔望乡台。
渐惜容颜老，无由弟妹来。
兵戈与人事，回首一悲哀。
+++杜甫
++++秋清
高秋苏病气，白发自能梳。
药饵憎加减，门庭闷扫除。
杖藜还客拜，爱竹遣儿书。
十月江平稳，轻舟进所如。
+++杜甫
++++伤秋
林僻来人少，山长去鸟微。
高秋收画扇，久客掩荆扉。
懒慢头时栉，艰难带减围。
将军犹汗马，天子尚戎衣。
白蒋风飙脆，殷柽晓夜稀。
何年减豺虎，似有故园归。
+++杜甫
++++秋峡
江涛万古峡，肺气久衰翁。
不寐防巴虎，全生狎楚童。
衣裳垂素发，门巷落丹枫。
常怪商山老，兼存翊赞功。
+++杜甫
++++南极
南极青山众，西江白谷分。
城疏落木，荒戍密寒云。
岁月蛇常见，风飙虎或闻。
近身皆鸟道，殊俗自人群。
睥睨登哀柝，矛弧照夕曛。
乱离多醉尉，愁杀李将军。
+++杜甫
++++摇落
摇落巫山暮，寒江东北流。
烟尘多战鼓，风浪少行舟。
鹅费羲之墨，貂馀季子裘。
长怀报明主，卧病复高秋。
+++杜甫
++++耳聋
生年鹖冠子，叹世鹿皮翁。
眼复几时暗，耳从前月聋。
猿鸣秋泪缺，雀噪晚愁空。
黄落惊山树，呼儿问朔风。
+++杜甫
++++独坐二首
竟日雨冥冥，双崖洗更青。
水花寒落岸，山鸟暮过庭。
暖老须燕玉，充饥忆楚萍。
胡笳在楼上，哀怨不堪听。
白狗斜临北，黄牛更在东。
峡云常照夜，江月会兼风。
晒药安垂老，应门试小童。
亦知行不逮，苦恨耳多聋。
+++杜甫
++++远游
江阔浮高栋，云长出断山。
尘沙连越巂，风雨暗荆蛮。
雁矫衔芦内，猿啼失木间。
弊裘苏季子，历国未知还。
+++杜甫
++++夜
（一作秋夜客舍）
露下天高秋水清，空山独夜旅魂惊。
疏灯自照孤帆宿，新月犹悬双杵鸣。
南菊再逢人卧病，北书不至雁无情。
步蟾倚杖看牛斗，银汉遥应接凤城。
+++杜甫
++++暮春
卧病拥塞在峡中，潇湘洞庭虚映空。
楚天不断四时雨，巫峡常吹千里风。
沙上草阁柳新暗，城边野池莲欲红。
暮春鸳鹭立洲渚，挟子翻飞还一丛。
+++杜甫
++++晴二首
久雨巫山暗，新晴锦绣文。
碧知湖外草，红见海东云。
竟日莺相和，摩霄鹤数群。
野花干更落，风处急纷纷。
啼乌争引子，鸣鹤不归林。
下食遭泥去，高飞恨久阴。
雨声冲塞尽，日气射江深。
回首周南客，驱驰魏阙心。
+++杜甫
++++雨
始贺天休雨，还嗟地出雷。
骤看浮峡过，密作渡江来。
牛马行无色，蛟龙斗不开。
干戈盛阴气，未必自阳台。
+++杜甫
++++月三首
断续巫山雨，天河此夜新。
若无青嶂月，愁杀白头人。
魍魉移深树，虾蟆动半轮。
故园当北斗，直指照西秦。
并照巫山出，新窥楚水清。
羁栖愁里见，二十四回明。
必验升沉体，如知进退情。
不违银汉落，亦伴玉绳横。
万里瞿塘峡，春来六上弦。
时时开暗室，故故满青天。
爽合风襟静，高当泪脸悬。
南飞有乌鹊，夜久落江边。
+++杜甫
++++雨
万木云深隐，连山雨未开。
风扉掩不定，水鸟过仍回。
鲛馆如鸣杼，樵舟岂伐枚。
清凉破炎毒，衰意欲登台。
+++杜甫
++++晚晴
返照斜初彻，浮云薄未归。
江虹明远饮，峡雨落馀飞。
凫雁终高去，熊罴觉自肥。
秋分客尚在，竹露夕微微。
+++杜甫
++++夜雨
小雨夜复密，回风吹早秋。
野凉侵闭户，江满带维舟。
通籍恨多病，为郎忝薄游。
天寒出巫峡，醉别仲宣楼。
+++杜甫
++++更题
只应踏初雪，骑马发荆州。
直怕巫山雨，真伤白帝秋。
群公苍玉佩，天子翠云裘。
同舍晨趋侍，胡为淹此留。
+++杜甫
++++归
束带还骑马，东西却渡船。
林中才有地，峡外绝无天。
虚白高人静，喧卑俗累牵。
他乡悦迟暮，不敢废诗篇。
+++杜甫
++++返照
楚王宫北正黄昏，白帝城西过雨痕。
返照入江翻石壁，归云拥树失山村。
衰年肺病唯高枕，绝塞愁时早闭门。
不可久留豺虎乱，南方实有未招魂。
+++杜甫
++++热三首
雷霆空霹雳，云雨竟虚无。
炎赫衣流汗，低垂气不苏。
乞为寒水玉，愿作冷秋菰。
何似儿童岁，风凉出舞雩。
瘴云终不灭，泸水复西来。
闭户人高卧，归林鸟却回。
峡中都似火，江上只空雷。
想见阴宫雪，风门飒踏开。
朱李沈不冷，雕胡炊屡新。
将衰骨尽痛，被褐味空频。
欻翕炎蒸景，飘摇征戍人。
十年可解甲，为尔一沾巾。
+++杜甫
++++日暮
牛羊下来久，各已闭柴门。
风月自清夜，江山非故园。
石泉流暗壁，草露滴秋根。
头白灯明里，何须花烬繁。
+++杜甫
++++八月十五夜月二首
满目飞明镜，归心折大刀。
转蓬行地远，攀桂仰天高。
水路疑霜雪，林栖见羽毛。
此时瞻白兔，直欲数秋毫。
稍下巫山峡，犹衔白帝城。
气沈全浦暗，轮仄半楼明。
刁斗皆催晓，蟾蜍且自倾。
张弓倚残魄，不独汉家营。
+++杜甫
++++十六夜玩月
旧挹金波爽，皆传玉露秋。
关山随地阔，河汉近人流。
谷口樵归唱，孤城笛起愁。
巴童浑不寝，半夜有行舟。
+++杜甫
++++十七夜对月
秋月仍圆夜，江村独老身。
卷帘还照客，倚杖更随人。
光射潜虬动，明翻宿鸟频。
茅斋依橘柚，清切露华新。
+++杜甫
++++村雨
雨声传两夜，寒事飒高秋。
挈带看朱绂，开箱睹黑裘。
世情只益睡，盗贼敢忘忧。
松菊新沾洗，茅斋慰远游。
+++杜甫
++++雨晴
雨时山不改，晴罢峡如新。
天路看殊俗，秋江思杀人。
有猿挥泪尽，无犬附书频。
故国愁眉外，长歌欲损神。
+++杜甫
++++晚晴吴郎见过北舍
圃畦新雨润，愧子废锄来。
竹杖交头拄，柴扉隔径开。
欲栖群鸟乱，未去小童催。
明日重阳酒，相迎自酦醅。
+++杜甫
++++暝
日下四山阴，山庭岚气侵。
牛羊归径险，鸟雀聚枝深。
正枕当星剑，收书动玉琴。
半扉开烛影，欲掩见清砧。
+++杜甫
++++云
龙似瞿唐会，江依白帝深。
终年常起峡，每夜必通林。
收获辞霜渚，分明在夕岑。
高斋非一处，秀气豁烦襟。
+++杜甫
++++月
四更山吐月，残夜水明楼。
尘匣元开镜，风帘自上钩。
兔应疑鹤发，蟾亦恋貂裘。
斟酌姮娥寡，天寒耐九秋。
+++杜甫
++++雨四首
微雨不滑道，断云疏复行。
紫崖奔处黑，白鸟去边明。
秋日新沾影，寒江旧落声。
柴扉临野碓，半得捣香粳。
江雨旧无时，天晴忽散丝。
暮秋沾物冷，今日过云迟。
上马迥休出，看鸥坐不辞。
高轩当滟滪，润色静书帷。
物色岁将晏，天隅人未归。
朔风鸣淅淅，寒雨下霏霏。
多病久加饭，衰容新授衣。
时危觉凋丧，故旧短书稀。
楚雨石苔滋，京华消息迟。
山寒青兕叫，江晚白鸥饥。
神女花钿落，鲛人织杼悲。
繁忧不自整，终日洒如丝。
+++杜甫
++++夜
绝岸风威动，寒房烛影微。
岭猿霜外宿，江鸟夜深飞。
独坐亲雄剑，哀歌叹短衣。
烟尘绕阊阖，白首壮心违。
+++杜甫
++++晨雨
小雨晨光内，初来叶上闻。
雾交才洒地，风逆旋随云。
暂起柴荆色，轻沾鸟兽群。
麝香山一半，亭午未全分。
+++杜甫
++++返照
返照开巫峡，寒空半有无。
已低鱼复暗，不尽白盐孤。
荻岸如秋水，松门似画图。
牛羊识僮仆，既夕应传呼。
+++杜甫
++++向夕
畎亩孤城外，江村乱水中。
深山催短景，乔木易高风。
鹤下云汀近，鸡栖草屋同。
琴书散明烛，长夜始堪终。
+++杜甫
++++晓望
白帝更声尽，阳台曙色分。
高峰寒上日，叠岭宿霾云。
地坼江帆隐，天清木叶闻。
荆扉对麋鹿，应共尔为群。
+++杜甫
++++雷
巫峡中宵动，沧江十月雷。
龙蛇不成蛰，天地划争回。
却碾空山过，深蟠绝壁来。
何须妒云雨，霹雳楚王台。
+++杜甫
++++雨
冥冥甲子雨，已度立春时。
轻箑烦相向，纤絺恐自疑。
烟添才有色，风引更如丝。
直觉巫山暮，兼催宋玉悲。
+++杜甫
++++朝二首
清旭楚宫南，霜空万岭含。
野人时独往，云木晓相参。
俊鹘无声过，饥乌下食贪。
病身终不动，摇落任江潭。
浦帆晨初发，郊扉冷未开。
村疏黄叶坠，野静白鸥来。
础润休全湿，云晴欲半回。
巫山冬可怪，昨夜有奔雷。
+++杜甫
++++晚
杖藜寻晚巷，炙背近墙暄。
见幽居僻，吾知拙养尊。
朝廷问府主，耕稼学山村。
归翼飞栖定，寒灯亦闭门。
+++杜甫
++++夜二首
白夜月休弦，灯花半委眠。
号山无定鹿，落树有惊蝉。
暂忆江东鲙，兼怀雪下船。
蛮歌犯星起，空觉在天边。
城郭悲笳暮，村墟过翼稀。
甲兵年数久，赋敛夜深归。
暗树依岩落，明河绕塞微。
斗斜人更望，月细鹊休飞。

++上卷二百三十一
  
+++杜甫
++++宗武生日
小子何时见，高秋此日生。
自从都邑语，已伴老夫名。
诗是吾家事，人传世上情。
熟精文选理，休觅彩衣轻。
凋瘵筵初秩，欹斜坐不成。
流霞分片片，涓滴就徐倾。
+++杜甫
++++又示宗武
觅句新知律，摊书解满床。
试吟青玉案，莫羡紫罗囊。
假日从时饮，明年共我长。
应须饱经术，已似爱文章。
十五男儿志，三千弟子行。
曾参与游夏，达者得升堂。
+++杜甫
++++熟食日示宗文、宗武
消渴游江汉，羁栖尚甲兵。
几年逢熟食，万里逼清明。
松柏邛山路，风花白帝城。
汝曹催我老，回首泪纵横。
+++杜甫
++++又示两儿
令节成吾老，他时见汝心。
浮生看物变，为恨与年深。
长葛书难得，江州涕不禁。
团圆思弟妹，行坐白头吟。
+++杜甫
++++社日两篇
九农成德业，百祀发光辉。
报效神如在，馨香旧不违。
南翁巴曲醉，北雁塞声微。
尚想东方朔，诙谐割肉归。
陈平亦分肉，太史竟论功。
今日江南老，他时渭北童。
欢娱看绝塞，涕泪落秋风。
鸳鹭回金阙，谁怜病峡中。
+++杜甫
++++九日五首
重阳独酌杯中酒，抱病起登江上台。
竹叶于人既无分，菊花从此不须开。
殊方日落玄猿哭，旧国霜前白雁来。
弟妹萧条各何往，干戈衰谢两相催。
旧日重阳日，传杯不放杯。
即今蓬鬓改，但愧菊花开。
北阙心长恋，西江首独回。
茱萸赐朝士，难得一枝来。
旧与苏司业，兼随郑广文。
采花香泛泛，坐客醉纷纷。
野树歌还倚，秋砧醒却闻。
欢娱两冥漠，西北有孤云。
故里樊川菊，登高素浐源。
他时一笑后，今日几人存。
巫峡蟠江路，终南对国门。
系舟身万里，伏枕泪双痕。
为客裁乌帽，从儿具绿尊。
佳辰对群盗，愁绝更谁论。
+++杜甫
++++九日诸人集于林
九日明朝是，相要旧俗非。
老翁难早出，贤客幸知归。
旧采黄花剩，新梳白发微。
漫看年少乐，忍泪已沾衣。
+++杜甫
++++大历二年九月三十日
为客无时了，悲秋向夕终。
瘴馀夔子国，霜薄楚王宫。
草敌虚岚翠，花禁冷叶红。
年年小摇落，不与故园同。
+++杜甫
++++十月一日
有瘴非全歇，为冬亦不难。
夜郎溪日暖，白帝峡风寒。
蒸裹如千室，焦糟幸一柈。
兹辰南国重，旧俗自相欢。
+++杜甫
++++孟冬
殊俗还多事，方冬变所为。
破甘霜落爪，尝稻雪翻匙。
巫峡寒都薄，乌蛮瘴远随。
终然减滩濑，暂喜息蛟螭。
+++杜甫
++++冬至
年年至日长为客，忽忽穷愁泥杀人。
江上形容吾独老，天边风俗自相亲。
杖藜雪后临丹壑，鸣玉朝来散紫宸。
心折此时无一寸，路迷何处见三秦。
+++杜甫
++++小至
天时人事日相催，冬至阳生春又来。
刺绣五纹添弱线，吹葭六琯动浮灰。
岸容待腊将舒柳，山意冲寒欲放梅。
云物不殊乡国异，教儿且覆掌中杯。
+++杜甫
++++览物
（一作峡中览物）
曾为掾吏趋三辅，忆在潼关诗兴多。
巫峡忽如瞻华岳，蜀江犹似见黄河。
舟中得病移衾枕，洞口经春长薜萝。
形胜有馀风土恶，几时回首一高歌。
+++杜甫
++++忆郑南玭
郑南伏毒寺，潇洒到江心。
石影衔珠阁，泉声带玉琴。
风杉曾曙倚，云峤忆春临。
万里沧浪外，龙蛇只自深。
+++杜甫
++++怀灞上游
怅望东陵道，平生灞上游。
春浓停野骑，夜宿敞云楼。
离别人谁在，经过老自休。
眼前今古意，江汉一归舟。
+++杜甫
++++愁
（强戏为吴体）
江草日日唤愁生，巫峡泠泠非世情。
盘涡鹭浴底心性，独树花发自分明。
十年戎马暗万国，异域宾客老孤城。
渭水秦山得见否，人经罢病虎纵横。
+++杜甫
++++昼梦
二月饶睡昏昏然，不独夜短昼分眠。
桃花气暖眼自醉，春渚日落梦相牵。
故乡门巷荆棘底，中原君臣豺虎边。
安得务农息战斗，普天无吏横索钱。
+++杜甫
++++览镜呈柏中丞
渭水流关内，终南在日边。
胆销豺虎窟，泪入犬羊天。
起晚堪从事，行迟更学仙。
镜中衰谢色，万一故人怜。
+++杜甫
++++即事
暮春三月巫峡长，皛皛行云浮日光。
雷声忽送千峰雨，花气浑如百和香。
黄莺过水翻回去，燕子衔泥湿不妨。
飞阁卷帘图画里，虚无只少对潇湘。
+++杜甫
++++即事
（一作天畔）
天畔群山孤草亭，江中风浪雨冥冥。
一双白鱼不受钓，三寸黄甘犹自青。
多病马卿无日起，穷途阮籍几时醒。
未闻细柳散金甲，肠断秦川流浊泾。
+++杜甫
++++闷
瘴疠浮三蜀，风云暗百蛮。
卷帘唯白水，隐几亦青山。
猿捷长难见，鸥轻故不还。
无钱从滞客，有镜巧催颜。
+++杜甫
++++戏作俳谐体遣闷二首
异俗吁可怪，斯人难并居。
家家养乌鬼，顿顿食黄鱼。
旧识能为态，新知已暗疏。
治生且耕凿，只有不关渠。
西历青羌板，南留白帝城。
於菟侵客恨，粔籹作人情。
瓦卜传神语，畬田费火声。
是非何处定，高枕笑浮生。
+++杜甫
++++得舍弟观书自中都已达江陵，今兹暮春月末…情见乎词
尔到江陵府，何时到峡州。
乱难生有别，聚集病应瘳。
飒飒开啼眼，朝朝上水楼。
老身须付托，白骨更何忧。
+++杜甫
++++喜观即到，复题短篇二首
巫峡千山暗，终南万里春。
病中吾见弟，书到汝为人。
意答儿童问，来经战伐新。
泊船悲喜后，款款话归秦。
待尔嗔乌鹊，抛书示鶺鴒。
枝间喜不去，原上急曾经。
江阁嫌津柳，风帆数驿亭。
应论十年事，愁绝始星星。
+++杜甫
++++舍弟观归蓝田迎新妇，送示两篇
汝去迎妻子，高秋念却回。
即今萤已乱，好与雁同来。
东望西江水，南游北户开。
卜居期静处，会有故人杯。
楚塞难为路，蓝田莫滞留。
衣裳判白露，鞍马信清秋。
满峡重江水，开帆八月舟。
此时同一醉，应在仲宣楼。
+++杜甫
++++第五弟丰独在江左，近三四载寂无消息，觅使寄此二首
乱后嗟吾在，羁栖见汝难。
草黄骐骥病，沙晚鶺鴒寒。
楚设关城险，吴吞水府宽。
十年朝夕泪，衣袖不曾干。
闻汝依山寺，杭州定越州。
风尘淹别日，江汉失清秋。
影盖啼猿树，魂飘结蜃楼。
明年下春水，东尽白云求。
+++杜甫
++++舍弟观赴蓝田取妻子到江陵，喜寄三首
汝迎妻子达荆州，消息真传解我忧。
鸿雁影来连峡内，鶺鴒飞急到沙头。
峣关险路今虚远，禹凿寒江正稳流。
朱绂即当随彩鹢，青春不假报黄牛。
马度秦关雪正深，北来肌骨苦寒侵。
他乡就我生春色，故国移居见客心。
剩欲提携如意舞，喜多行坐白头吟。
巡檐索共梅花笑，冷蕊疏枝半不禁。
庾信罗含俱有宅，春来秋去作谁家。
短墙若在从残草，乔木如存可假花。
卜筑应同蒋诩径，为园须似邵平瓜。
比年病酒开涓滴，弟劝兄酬何怨嗟。
+++杜甫
++++江雨有怀郑典设
春雨暗暗塞峡中，早晚来自楚王宫。
乱波分披已打岸，弱云狼藉不禁风。
宠光蕙叶与多碧，点注桃花舒小红。
谷口子真正忆汝，岸高瀼滑限西东。
+++杜甫
++++王十五前阁会
楚岸收新雨，春台引细风。
情人来石上，鲜脍出江中。
邻舍烦书札，肩舆强老翁。
病身虚俊味，何幸饫儿童。
+++杜甫
++++寄韦有夏郎中
省郎忧病士，书信有柴胡。
饮子频通汗，怀君想报珠。
亲知天畔少，药味峡中无。
归楫生衣卧，春鸥洗翅呼。
犹闻上急水，早作取平途。
万里皇华使，为僚记腐儒。
+++杜甫
++++陪柏中丞观宴将士二首
极乐三军士，谁知百战场。
无私齐绮馔，久坐密金章。
醉客沾鹦鹉，佳人指凤凰。
几时来翠节，特地引红妆。
绣段装檐额，金花帖鼓腰。
一夫先舞剑，百戏后歌樵。
江树城孤远，云台使寂寥。
汉朝频选将，应拜霍嫖姚。
+++杜甫
++++七月一日题终明府水楼二首
高栋曾轩已自凉，秋风此日洒衣裳。
翛然欲下阴山雪，不去非无汉署香。
绝辟过云开锦绣，疏松夹水奏笙簧。
看君宜著王乔履，真赐还疑出尚方。
宓子弹琴邑宰日，终军弃繻英妙时。
承家节操尚不泯，为政风流今在兹。
可怜宾客尽倾盖，何处老翁来赋诗。
楚江巫峡半云雨，清簟疏帘看弈棋。
+++杜甫
++++季秋苏五弟缨江楼夜宴崔十三评事、韦少府侄三首
峡险江惊急，楼高月迥明。
一时今夕会，万里故乡情。
星落黄姑渚，秋辞白帝城。
老人因酒病，坚坐看君倾。
明月生长好，浮云薄渐遮。
悠悠照边塞，悄悄忆京华。
清动杯中物，高随海上查。
不眠瞻白兔，百过落乌纱。
对月那无酒，登楼况有江。
听歌惊白鬓，笑舞拓秋窗。
尊蚁添相续，沙鸥并一双。
尽怜君醉倒，更觉片心降。
+++杜甫
++++九月一日过孟十二仓曹、十四主簿兄弟
藜杖侵寒露，蓬门启曙烟。
力稀经树歇，老困拨书眠。
秋觉追随尽，来因孝友偏。
清谈见滋味，尔辈可忘年。
+++杜甫
++++过客相寻
穷老真无事，江山已定居。
地幽忘盥栉，客至罢琴书。
挂壁移筐果，呼儿问煮鱼。
时闻系舟楫，及此问吾庐。
+++杜甫
++++孟仓曹步趾领新酒酱二物满器见遗老夫
楚岸通秋屐，胡床面夕畦。
藉糟分汁滓，瓮酱落提携。
饭粝添香味，朋来有醉泥。
理生那免俗，方法报山妻。
+++杜甫
++++柳司马至
有使归三峡，相过问两京。
函关犹出将，渭水更屯兵。
设备邯郸道，和亲逻些城。
幽燕唯鸟去，商洛少人行。
衰谢身何补，萧条病转婴。
霜天到宫阙，恋主寸心明。
+++杜甫
++++简吴郎司法
有客乘舸自忠州，遣骑安置瀼西头。
堂本买藉疏豁，借汝迁居停宴游。
云石荧荧高叶曙，风江飒飒乱帆秋。
却为姻娅过逢地，许坐曾轩数散愁。
+++杜甫
++++又呈吴郎
堂前扑枣任西邻，无食无儿一妇人。
不为困穷宁有此，只缘恐惧转须亲。
即防远客虽多事，使插疏篱却甚真。
已诉征求贫到骨，正思戎马泪盈巾。
+++杜甫
++++覃山人隐居
南极老人自有星，北山移文谁勒铭。
征君已去独松菊，哀壑无光留户庭。
予见乱离不得已，子知出处必须经。
高车驷马带倾覆，怅望秋天虚翠屏。
+++杜甫
++++柏学士茅屋
碧山学士焚银鱼，白马却走身岩居。
已用三冬足，年少今开万卷馀。
晴云满户团倾盖，秋水浮阶溜决渠。
富贵必从勤苦得，男儿须读五车书。
+++杜甫
++++题柏大兄弟山居屋壁二首
叔父朱门贵，郎君玉树高。
山居精典籍，文雅涉风骚。
江汉终吾老，云林得尔曹。
哀弦绕白雪，未与俗人操。
野屋流寒水，山篱带薄云。
静应连虎穴，喧已去人群。
笔架沾窗雨，书签映隙曛。
萧萧千里足，个个五花文。
+++杜甫
++++戏寄崔评事表侄、苏五表弟、韦大少府诸侄
隐豹深愁雨，潜龙故起云。
泥多仍径曲，心醉阻贤群。
忍待江山丽，还披鲍谢文。
高楼忆疏豁，秋兴坐氛氲。
+++杜甫
++++秋日寄题郑监湖上亭三首
碧草逢春意，沅湘万里秋。
池要山简马，月净庾公楼。
磨灭馀篇翰，平生一钓舟。
高唐寒浪减，仿佛识昭丘。
新作湖边宅，远闻宾客过。
自须开竹径，谁道避云萝。
官序潘生拙，才名贾傅多。
舍舟应转地，邻接意如何。
暂阻蓬莱阁，终为江海人。
挥金应物理，拖玉岂吾身。
羹煮秋莼滑，杯迎露菊新。
赋诗分气象，佳句莫频频。
+++杜甫
++++谒真谛寺禅师
兰若山高处，烟霞嶂几重。
冻泉依细石，晴雪落长松。
问法看诗忘，观身向酒慵。
未能割妻子，卜宅近前峰。
+++杜甫
++++别崔潩因寄薛据、孟云卿
（内弟潩赴湖南幕职）
志士惜妄动，知深难固辞。
如何久磨砺，但取不磷缁。
夙夜听忧主，飞腾急济时。
荆州过薛孟，为报欲论诗。
+++杜甫
++++送李八秘书赴杜相公幕
青帘白舫益州来，巫峡秋涛天地回。
石出倒听枫叶下，橹摇背指菊花开。
贪趋相府今晨发，恐失佳期后命催。
南极一星朝北斗，五云多处是三台。
+++杜甫
++++巫峡敝庐奉赠侍御四舅别之澧朗
江城秋日落，山鬼闭门中。
行李淹吾舅，诛茅问老翁。
赤眉犹世乱，青眼只途穷。
传语桃源客，人今出处同。
+++杜甫
++++奉送十七舅下邵桂
绝域三冬暮，浮生一病身。
感深辞舅氏，别后见何人。
缥缈苍梧帝，推迁孟母邻。
昏昏阻云水，侧望苦伤神。
+++杜甫
++++送覃二判官
先帝弓剑远，小臣馀此生。
蹉跎病江汉，不复谒承明。
饯尔白头日，永怀丹凤城。
迟迟恋屈宋，渺渺卧荆衡。
魂断航舸失，天寒沙水清。
肺肝若稍愈，亦上赤霄行。
+++杜甫
++++季夏送乡弟韶陪黄门从叔朝谒
令弟尚为苍水使，名家莫出杜陵人。
比来相国兼安蜀，归赴朝廷已入秦。
舍舟策马论兵地，拖玉腰金报主身。
莫度清秋吟蟋蟀，早闻黄阁画麒麟。
+++杜甫
++++送十五弟侍御使蜀
喜弟文章进，添余别兴牵。
数杯巫峡酒，百丈内江船。
未息豺狼斗，空催犬马年。
归朝多便道，搏击望秋天。
+++杜甫
++++送田四弟将军将夔州柏中丞命起居江陵节度…郡王卫公幕
离筵罢多酒，起地发寒塘。
回首中丞座，驰笺异姓王。
燕辞枫树日，雁度麦城霜。
空醉山翁酒，遥怜似葛强。
+++杜甫
++++送王十六判官
客下荆南尽，君今复入舟。
买薪犹白帝，鸣橹少沙头。
衡霍生春早，潇湘共海浮。
荒林庾信宅，为仗主人留。
+++杜甫
++++奉送卿二翁统节度镇军还江陵
火旗还锦缆，白马出江城。
嘹唳吟笳发，萧条别浦清。
寒空巫峡曙，落日渭阳明。
留滞嗟衰疾，何时见息兵。
+++杜甫
++++送鲜于万州迁巴州
（鲜于炅乃仲通子，有父风）
京兆先时杰，琳琅照一门。
朝廷偏注意，接近与名藩。
祖帐排舟数，寒江触石喧。
看君妙为政，他日有殊恩。
+++杜甫
++++寄杜位
（顷者与位同在故严尚书幕）
寒日经檐短，穷猿失木悲。
峡中为客恨，江上忆君时。
天地身何在，风尘病敢辞。
封书两行泪，沾洒裛新诗。
+++杜甫
++++奉寄李十五秘书二首
避暑云安县，秋风早下来。
暂留鱼复浦，同过楚王台。
猿鸟千崖窄，江湖万里开。
竹枝歌未好，画舸莫迟回。
行李千金赠，衣冠八尺身。
飞腾知有策，意度不无神。
班秩兼通贵，公侯出异人。
玄成负文彩，世业岂沉沦。
+++杜甫
++++奉送韦中丞之晋赴湖南
宠渥征黄渐，权宜借寇频。
湖南安背水，峡内忆行春。
王室仍多故，苍生倚大臣。
还将徐孺子，处处待高人。
+++杜甫
++++送李功曹之荆州充郑侍御判官重赠
曾闻宋玉宅，每欲到荆州。
此地生涯晚，遥悲水国秋。
孤城一柱观，落日九江流。
使者虽光彩，青枫远自愁。
+++杜甫
++++送孟十二仓曹赴东京选
君行别老亲，此去苦家贫。
藻镜留连客，江山憔悴人。
秋风楚竹冷，夜雪巩梅春。
朝夕高堂念，应宜彩服新。
+++杜甫
++++凭孟仓曹将书觅土娄旧庄
平居丧乱后，不到洛阳岑。
为历云山问，无辞荆棘深。
北风黄叶下，南浦白头吟。
十载江湖客，茫茫迟暮心。
+++杜甫
++++别苏徯
（赴湖南幕）
故人有游子，弃掷傍天隅。
他日怜才命，居然屈壮图。
十年犹塌翼，绝倒为惊吁。
消渴今如在，提携愧老夫。
岂知台阁旧，先拂凤凰雏。
得实翻苍竹，栖枝把翠梧。
北辰当宇宙，南岳据江湖。
国带风尘色，兵张虎豹符。
数论封内事，挥发府中趋。
赠尔秦人策，莫鞭辕下驹。
+++杜甫
++++存殁口号二首
席谦不见近弹棋，毕曜仍传旧小诗。
玉局他年无限笑，白杨今日几人悲。
郑公粉绘随长夜，曹霸丹青已白头。
天下何曾有山水，人间不解重骅骝。
+++杜甫
++++奉汉中王手札报韦侍御、萧尊师亡
秋日萧韦逝，淮王报峡中。
少年疑柱史，多术怪仙公。
不但时人惜，只应吾道穷。
一哀侵疾病，相识自儿童。
处处邻家笛，飘飘客子蓬。
强吟怀旧赋，已作白头翁。
+++杜甫
++++哭王彭州抡
执友惊沦没，斯人已寂寥。
新文生沈谢，异骨降松乔。
北部初高选，东堂早见招。
蛟龙缠倚剑，鸾凤夹吹箫。
历职汉庭久，中年胡马骄。
兵戈闇两观，宠辱事三朝。
蜀路江干窄，彭门地里遥。
解龟生碧草，谏猎阻清霄。
顷壮戎麾出，叨陪幕府要。
将军临气候，猛士塞风飙。
井漏泉谁汲，烽疏火不烧。
前筹自多暇，隐几接终朝。
翠石俄双表，寒松竟后凋。
赠诗焉敢坠，染翰欲无聊。
再哭经过罢，离魂去住销。
之官方玉折，寄葬与萍漂。
旷望渥洼道，霏微河汉桥。
夫人先即世，令子各清标。
巫峡长云雨，秦城近斗杓。
冯唐毛发白，归兴日萧萧。
+++杜甫
++++见萤火
巫山秋夜萤火飞，帘疏巧入坐人衣。
忽惊屋里琴书冷，复乱檐边星宿稀。
却绕井阑添个个，偶经花蕊弄辉辉。
沧江白发愁看汝，来岁如今归未归。
+++杜甫
++++吹笛
吹笛秋山风月清，谁家巧作断肠声。
风飘律吕相和切，月傍关山几处明。
胡骑中宵堪北走，武陵一曲想南征。
故园杨柳今摇落，何得愁中曲尽生。
+++杜甫
++++孤雁
（一作后飞雁）
孤雁不饮啄，飞鸣声念群。
谁怜一片影，相失万重云。
望尽似犹见，哀多如更闻。
野鸦无意绪，鸣噪自纷纷。
+++杜甫
++++鸥
江浦寒鸥戏，无他亦自饶。
却思翻玉羽，随意点春苗。
雪暗还须浴，风生一任飘。
几群沧海上，清影日萧萧。
+++杜甫
++++猿
袅袅啼虚壁，萧萧挂冷枝。
艰难人不见，隐见尔如知。
惯习元从众，全生或用奇。
前林腾每及，父子莫相离。
+++杜甫
++++黄鱼
日见巴东峡，黄鱼出浪新。
脂膏兼饲犬，长大不容身。
筒桶相沿久，风雷肯为神。
泥沙卷涎沫，回首怪龙鳞。
+++杜甫
++++白小
白小群分命，天然二寸鱼。
细微沾水族，风俗当园蔬。
入肆银花乱，倾箱雪片虚。
生成犹拾卵，尽取义何如。
+++杜甫
++++麂
永与清溪别，蒙将玉馔俱。
无才逐仙隐，不敢恨庖厨。
乱世轻全物，微声及祸枢。
衣冠兼盗贼，饕餮用斯须。
+++杜甫
++++鸡
纪德名标五，初鸣度必三。
殊方听有异，失次晓无惭。
问俗人情似，充庖尔辈堪。
气交亭育际，巫峡漏司南。
+++杜甫
++++玉腕骝
（江陵节度卫公马也）
闻说荆南马，尚书玉腕骝。
顿骖飘赤汗，跼蹐顾长楸。
胡虏三年入，乾坤一战收。
举鞭如有问，欲伴习池游。
+++杜甫
++++见王监兵马使说近山有白黑二鹰罗者久取竟未…请余赋诗
雪飞玉立尽清秋，不惜奇毛恣远游。
在野只教心力破，千人何事网罗求。
一生自猎知无敌，百中争能耻下鞲。
鹏碍九天须却避，兔藏三穴莫深忧。
黑鹰不省人间有，度海疑从北极来。
正翮抟风超紫塞，立冬几夜宿阳台。
虞罗自各虚施巧，春雁同归必见猜。
万里寒空只一日，金眸玉爪不凡材。

++上卷二百三十二
  
+++杜甫
++++太岁日
楚岸行将老，巫山坐复春。
病多犹是客，谋拙竟何人。
阊阖开黄道，衣冠拜紫宸。
荣光悬日月，赐与出金银。
愁寂鸳行断，参差虎穴邻。
西江元下蜀，北斗故临秦。
散地逾高枕，生涯脱要津。
天边梅柳树，相见几回新。
+++杜甫
++++元日示宗武
汝啼吾手战，吾笑汝身长。
处处逢正月，迢迢滞远方。
飘零还柏酒，衰病只藜床。
训喻青衿子，名惭白首郎。
赋诗犹落笔，献寿更称觞。
不见江东弟，高歌泪数行。
+++杜甫
++++远怀舍弟颖、观等
阳翟空知处，荆南近得书。
积年仍远别，多难不安居。
江汉春风起，冰霜昨夜除。
云天犹错莫，花萼尚萧疏。
对酒都疑梦，吟诗正忆渠。
旧时元日会，乡党羡吾庐。
+++杜甫
++++续得观书，迎就当阳居止，正月中旬定出三峡
自汝到荆府，书来数唤吾。
颂椒添讽咏，禁火卜欢娱。
舟楫因人动，形骸用杖扶。
天旋夔子国，春近岳阳湖。
发日排南喜，伤神散北吁。
飞鸣还接翅，行序密衔芦。
俗薄江山好，时危草木苏。
冯唐虽晚达，终觊在皇都。
+++杜甫
++++将别巫峡，赠南卿兄瀼西果园四十亩
苔竹素所好，萍蓬无定居。
远游长儿子，几地别林庐。
杂蕊红相对，他时锦不如。
具舟将出峡，巡圃念携锄。
正月喧莺末，兹辰放鹢初。
雪篱梅可折，风榭柳微舒。
托赠卿家有，因歌野兴疏。
残生逗江汉，何处狎樵渔。
+++杜甫
++++送大理封主簿五郎亲事不合却赴通州主簿前阆…亲事遂停
禁脔去东床，趋庭赴北堂。
风波空远涉，琴瑟几虚张。
渥水出骐骥，昆山生凤凰。
两家诚款款，中道许苍苍。
颇谓秦晋匹，从来王谢郎。
青春动才调，白首缺辉光。
玉润终孤立，珠明得暗藏。
馀寒折花卉，恨别满江乡。
+++杜甫
++++人日两篇
元日到人日，未有不阴时。
冰雪莺难至，春寒花较迟。
云随白水落，风振紫山悲。
蓬鬓稀疏久，无劳比素丝。
此日此时人共得，一谈一笑俗相看。
尊前柏叶休随酒，胜里金花巧耐寒。
佩剑冲星聊暂拔，匣琴流水自须弹。
早春重引江湖兴，直道无忧行路难。
+++杜甫
++++江梅
梅蕊腊前破，梅花年后多。
绝知春意好，最奈客愁何。
雪树元同色，江风亦自波。
故园不可见，巫岫郁嵯峨。
+++杜甫
++++庭草
楚草经寒碧，逢春入眼浓。
旧低收叶举，新掩卷牙重。
步履宜轻过，开筵得屡供。
看花随节序，不敢强为容。
+++杜甫
++++大历三年春白帝城放船出瞿塘峡久居夔府将适…凡四十韵
老向巴人里，今辞楚塞隅。
入舟翻不乐，解缆独长吁。
窄转深啼狖，虚随乱浴凫。
石苔凌几杖，空翠扑肌肤。
叠壁排霜剑，奔泉溅水珠。
杳冥藤上下，浓澹树荣枯。
神女峰娟妙，昭君宅有无。
曲留明怨惜，梦尽失欢娱。
摆阖盘涡沸，欹斜激浪输。
风雷缠地脉，冰雪耀天衢。
鹿角真走险，狼头如跋胡。
恶滩宁变色，高卧负微躯。
书史全倾挠，装囊半压濡。
生涯临臬兀，死地脱斯须。
不有平川决，焉知众壑趋。
乾坤霾涨海，雨露洗春芜。
鸥鸟牵丝飏，骊龙濯锦纡。
落霞沉绿绮，残月坏金枢。
泥笋苞初荻，沙茸出小蒲。
雁儿争水马，燕子逐樯乌。
绝岛容烟雾，环洲纳晓晡。
前闻辨陶牧，转眄拂宜都。
县郭南畿好，津亭北望孤。
劳心依憩息，朗咏划昭苏。
意遣乐还笑，衰迷贤与愚。
飘萧将素发，汩没听洪炉。
丘壑曾忘返，文章敢自诬。
此生遭圣代，谁分哭穷途。
卧疾淹为客，蒙恩早厕儒。
廷争酬造化，朴直乞江湖。
滟滪险相迫，沧浪深可逾。
浮名寻已已，懒计却区区。
喜近天皇寺，先披古画图。
应经帝子渚，同泣舜苍梧。
朝士兼戎服，君王按湛卢。
旄头初俶扰，鹑首丽泥涂。
甲卒身虽贵，书生道固殊。
出尘皆野鹤，历块匪辕驹。
伊吕终难降，韩彭不易呼。
五云高太甲，六月旷抟扶。
回首黎元病，争权将帅诛。
山林托疲苶，未必免崎岖。
+++杜甫
++++巫山县汾州唐使君十八弟宴别兼诸公携酒乐…留于屋壁
卧病巴东久，今年强作归。
故人犹远谪，兹日倍多违。
接宴身兼杖，听歌泪满衣。
诸公不相弃，拥别惜光辉。
+++杜甫
++++春夜峡州田侍御长史津亭留宴
（得筵字）
北斗三更席，西江万里船。
杖藜登水榭，挥翰宿春天。
白发烦多酒，明星惜此筵。
始知云雨峡，忽尽下牢边。
+++杜甫
++++泊松滋江亭
沙帽随鸥鸟，扁舟系此亭。
江湖深更白，松竹远微青。
一柱全应近，高唐莫再经。
今宵南极外，甘作老人星。
+++杜甫
++++行次古城店泛江作，不揆鄙拙，奉呈江陵幕府诸公
老年常道路，迟日复山川。
白屋花开里，孤城麦秀边。
济江元自阔，下水不劳牵。
风蝶勤依桨，春鸥懒避船。
王门高德业，幕府盛才贤。
行色兼多病，苍茫泛爱前。
+++杜甫
++++乘雨入行军六弟宅
曙角凌云罢，春城带雨长。
水花分堑弱，巢燕得泥忙。
令弟雄军佐，凡才污省郎。
萍漂忍流涕，衰飒近中堂。
+++杜甫
++++宴胡侍御书堂
（李尚书之芳、郑秘监审同集归字韵）
江湖春欲暮，墙宇日犹微。
暗暗春籍满，轻轻花絮飞。
翰林名有素，墨客兴无违。
今夜文星动，吾侪醉不归。
+++杜甫
++++书堂饮既，夜复邀李尚书下马，月下赋绝句
湖水林风相与清，残尊下马复同倾。
久判野鹤如霜鬓，遮莫邻鸡下五更。
+++杜甫
++++上巳日徐司录林园宴集
鬓毛垂领白，花蕊亚枝红。
欹倒衰年废，招寻令节同。
薄衣临积水，吹面受和风。
有喜留攀桂，无劳问转蓬。
+++杜甫
++++奉送苏州李二十五长史丈之任
星坼台衡地，曾为人所怜。
公侯终必复，经术昔相传。
食德见从事，克家何妙年。
一毛生凤穴，三尺献龙泉。
赤壁浮春暮，姑苏落海边。
客间头最白，惆怅此离筵。
+++杜甫
++++暮春江陵送马大卿公，恩命追赴阙下
自古求忠孝，名家信有之。
吾贤富才术，此道未磷缁。
玉府标孤映，霜蹄去不疑。
激扬音韵彻，籍甚众多推。
潘陆应同调，孙吴亦异时。
北辰征事业，南纪赴恩私。
卿月升金掌，王春度玉墀。
熏风行应律，湛露即歌诗。
天意高难问，人情老易悲。
尊前江汉阔，后会且深期。
+++杜甫
++++暮春陪李尚书、李中丞过郑监湖亭泛舟
（得过字韵）
海内文章伯，湖边意绪多。
玉尊移晚兴，桂楫带酣歌。
春日繁鱼鸟，江天足芰荷。
郑庄宾客地，衰白远来过。
+++杜甫
++++奉送蜀州柏二别驾将中丞命赴江陵起居…行军司马佐
中丞问俗画熊频，爱弟传书彩鹢新。
迁转五州防御使，起居八座太夫人。
楚宫腊送荆门水，白帝云偷碧海春。
报与惠连诗不惜，知吾斑鬓总如银。
+++杜甫
++++夏日杨长宁宅送崔侍御、常正字入京
（得深字韵）
醉酒扬雄宅，升堂子贱琴。
不堪垂老鬓，还对欲分襟。
天地西江远，星辰北斗深。
乌台俯麟阁，长夏白头吟。
+++杜甫
++++和江陵宋大少府暮春雨后同诸公及舍弟宴书斋
渥洼汗血种，天上麒麟儿。
才士得神秀，书斋闻尔为。
棣华晴雨好，彩服暮春宜。
朋酒日欢会，老夫今始知。
+++杜甫
++++宇文晁尚书之甥崔彧司业之孙尚书之子重泛郑监前湖
郊扉俗远长幽寂，野水春来更接连。
锦席淹留还出浦，葛巾欹侧未回船。
尊当霞绮轻初散，棹拂荷珠碎却圆。
不但习池归酩酊，君看郑谷去夤缘。
+++杜甫
++++多病执热奉怀李尚书
（之芳）
衰年正苦病侵凌，首夏何须气郁蒸。
大水淼茫炎海接，奇峰硉兀火云升。
思沾道暍黄梅雨，敢望宫恩玉井冰。
不是尚书期不顾，山阴野雪兴难乘。
+++杜甫
++++水宿遣兴奉呈群公
鲁钝乃多病，逢迎远复迷。
耳聋须画字，发短不胜篦。
泽国虽勤雨，炎天竟浅泥。
小江还积浪，弱缆且长堤。
归路非关北，行舟却向西。
暮年漂泊恨，今夕乱离啼。
童稚频书札，盘餐讵糁藜。
我行何到此，物理直难齐。
高枕翻星月，严城叠鼓鼙。
风号闻虎豹，水宿伴凫鹥。
异县惊虚往，同人惜解携。
蹉跎长泛鹢，展转屡鸣鸡。
嶷嶷瑚琏器，阴阴桃李蹊。
馀波期救涸，费日苦轻赍。
支策门阑邃，肩舆羽翮低。
自伤甘贱役，谁愍强幽栖。
巨海能无钓，浮云亦有梯。
勋庸思树立，语默可端倪。
赠粟囷应指，登桥柱必题。
丹心老未折，时访武陵溪。
+++杜甫
++++奉贺阳城郡王太夫人恩命加邓国太夫人
卫幕衔恩重，潘舆送喜频。
济时瞻上将，锡号戴慈亲。
富贵当如此，尊荣迈等伦。
郡依封土旧，国与大名新。
紫诰鸾回纸，清朝燕贺人。
远传冬笋味，更觉彩衣春。
奕叶班姑史，芬芳孟母邻。
义方兼有训，词翰两如神。
委曲承颜体，鶱飞报主身。
可怜忠与孝，双美画骐驎。
+++杜甫
++++江陵望幸
雄都元壮丽，望幸欻威神。
地利西通蜀，天文北照秦。
风烟含越鸟，舟楫控吴人。
未枉周王驾，终期汉武巡。
甲兵分圣旨，居守付宗臣。
早发云台仗，恩波起涸鳞。
+++杜甫
++++江边星月二首
骤雨清秋夜，金波耿玉绳。
天河元自白，江浦向来澄。
映物连珠断，缘空一镜升。
馀光隐更漏，况乃露华凝。
江月辞风缆，江星别雾船。
鸡鸣还曙色，鹭浴自清川。
历历竟谁种，悠悠何处圆。
客愁殊未已，他夕始相鲜。
+++杜甫
++++舟月对驿近寺
更深不假烛，月朗自明船。
金刹青枫外，朱楼白水边。
城乌啼眇眇，野鹭宿娟娟。
皓首江湖客，钩帘独未眠。
+++杜甫
++++舟中
风餐江柳下，雨卧驿楼边。
结缆排鱼网，连樯并米船。
今朝云细薄，昨夜月清圆。
飘泊南庭老，只应学水仙。
+++杜甫
++++遣闷
地阔平沙岸，舟虚小洞房。
使尘来驿道，城日避乌樯。
暑雨留蒸湿，江风借夕凉。
行云星隐见，叠浪月光芒。
萤鉴缘帷彻，蛛丝罥鬓长。
哀筝犹凭几，鸣笛竟沾裳。
倚著如秦赘，过逢类楚狂。
气冲看剑匣，颖脱抚锥囊。
妖孽关东臭，兵戈陇右创。
时清疑武略，世乱跼文场。
馀力浮于海，端忧问彼苍。
百年从万事，故国耿难忘。
+++杜甫
++++江陵节度阳城郡王新楼成王请严侍御判官赋七字句同作
楼上炎天冰雪生，高尽燕雀贺新成。
碧窗宿雾濛濛湿，朱栱浮云细细轻。
杖钺褰帷瞻具美，投壶散帙有馀清。
自公多暇延参佐，江汉风流万古情。
+++杜甫
++++又作此奉卫王
西北楼成雄楚都，远开山岳散江湖。
二仪清浊还高下，三伏炎蒸定有无。
推毂几年唯镇静，曳裾终日盛文儒。
白头授简焉能赋，愧似相如为大夫。
+++杜甫
++++舟出江陵南浦，奉寄郑少尹
（审）
更欲投何处，飘然去此都。
形骸元土木，舟楫复江湖。
社稷缠妖气，干戈送老儒。
百年同弃物，万国尽穷途。
雨洗平沙静，天衔阔岸纡。
鸣螀随泛梗，别燕赴秋菰。
栖托难高卧，饥寒迫向隅。
寂寥相喣沫，浩荡报恩珠。
溟涨鲸波动，衡阳雁影徂。
南征问悬榻，东逝想乘桴。
滥窃商歌听，时忧卞泣诛。
经过忆郑驿，斟酌旅情孤。
+++杜甫
++++江南逢李龟年
岐王宅里寻常见，崔九堂前几度闻。
正是江南好风景，落花时节又逢君。
+++杜甫
++++官亭夕坐戏简颜十少府
南国调寒杵，西江浸日车。
客愁连蟋蟀，亭古带蒹葭。
不返青丝鞚，虚烧夜烛花。
老翁须地主，细细酌流霞。
+++杜甫
++++秋日荆南述怀三十韵
昔承推奖分，愧匪挺生材。
迟暮宫臣忝，艰危衮职陪。
扬镳随日驭，折槛出云台。
罪戾宽犹活，干戈塞未开。
星霜玄鸟变，身世白驹催。
伏枕因超忽，扁舟任往来。
九钻巴噀火，三蛰楚祠雷。
望帝传应实，昭王问不回。
蛟螭深作横，豺虎乱雄猜。
素业行已矣，浮名安在哉。
琴乌曲怨愤，庭鹤舞摧颓。
秋雨漫湘水，阴风过岭梅。
苦摇求食尾，常曝报恩腮。
结舌防谗柄，探肠有祸胎。
苍茫步兵哭，展转仲宣哀。
饥籍家家米，愁征处处杯。
休为贫士叹，任受众人咍。
得丧初难识，荣枯划易该。
差池分组冕，合沓起蒿莱。
不必伊周地，皆知屈宋才。
汉庭和异域，晋史坼中台。
霸业寻常体，忠臣忌讳灾。
群公纷戮力，圣虑窅裴回。
数见铭钟鼎，真宜法斗魁。
愿闻锋镝铸，莫使栋梁摧。
盘石圭多翦，凶门毂少推。
垂旒资穆穆，祝网但恢恢。
赤雀翻然至，黄龙讵假媒。
贤非梦傅野，隐类凿颜坯。
自古江湖客，冥心若死灰。
+++杜甫
++++秋日荆南送石首薛明府辞满告别奉寄薛尚书颂德…三十韵
南征为客久，西候别君初。
岁满归凫舄，秋来把雁书。
荆门留美化，姜被就离居。
闻道和亲入，垂名报国馀。
连枝不日并，八座几时除。
往者胡星孛，恭惟汉网疏。
风尘相澒洞，天地一丘墟。
殿瓦鸳鸯坼，宫帘翡翠虚。
钩陈摧徼道，枪櫐失储胥。
文物陪巡守，亲贤病拮据。
公时呵猰貐，首唱却鲸鱼。
势惬宗萧相，材非一范睢。
尸填太行道，血走浚仪渠。
滏口师仍会，函关愤已摅。
紫微临大角，皇极正乘舆。
赏从频峨冕，殊私再直庐。
岂惟高卫霍，曾是接应徐。
降集翻翔凤，追攀绝众狙。
侍臣双宋玉，战策两穰苴。
鉴澈劳悬镜，荒芜已荷锄。
向来披述作，重此忆吹嘘。
白发甘凋丧，青云亦卷舒。
经纶功不朽，跋涉体何如。
应讶耽湖橘，常餐占野蔬。
十年婴药饵，万里狎樵渔。
扬子淹投阁，邹生惜曳裾。
但惊飞熠耀，不记改蟾蜍。
烟雨封巫峡，江淮略孟诸。
汤池虽险固，辽海尚填淤。
努力输肝胆，休烦独起予。
+++杜甫
++++哭李尚书
（之芳）
漳滨与蒿里，逝水竟同年。
欲挂留徐剑，犹回忆戴船。
相知成白首，此别间黄泉。
风雨嗟何及，江湖涕泫然。
修文将管辂，奉使失张骞。
史阁行人在，诗家秀句传。
客亭鞍马绝，旅榇网虫悬。
复魄昭丘远，归魂素浐偏。
樵苏封葬地，喉舌罢朝天。
秋色凋春草，王孙若个边。
+++杜甫
++++重题
涕泗不能收，哭君余白头。
儿童相识尽，宇宙此生浮。
江雨铭旌湿，湖风井径秋。
还瞻魏太子，宾客减应刘。
+++杜甫
++++独坐
悲愁回白首，倚杖背孤城。
江敛洲渚出，天虚风物清。
沧溟服衰谢，朱绂负平生。
仰羡黄昏鸟，投林羽翮轻。
+++杜甫
++++暮归
霜黄碧梧白鹤栖，城上击柝复乌啼。
客子入门月皎皎，谁家捣练风凄凄。
南渡桂水阙舟楫，北归秦川多鼓鼙。
年过半百不称意，明日看云还杖藜。
+++杜甫
++++移居公安敬赠卫大郎钧
卫侯不易得，余病汝知之。
雅量涵高远，清襟照等夷。
平生感意气，少小爱文辞。
河海由来合，风云若有期。
形容劳宇宙，质朴谢轩墀。
自古幽人泣，流年壮士悲。
水烟通径草，秋露接园葵。
入邑豺狼斗，伤弓鸟雀饥。
白头供宴语，乌几伴栖迟。
交态遭轻薄，今朝豁所思。
+++杜甫
++++公安送韦二少府匡赞
逍遥公后世多贤，送尔维舟惜此筵。
念我能书数字至，将诗不必万人传。
时危兵甲黄尘里，日短江湖白发前。
古往今来皆涕泪，断肠分手各风烟。
+++杜甫
++++赠虞十五司马
远师虞秘监，今喜识玄孙。
形像丹青逼，家声器宇存。
凄凉怜笔势，浩荡问词源。
爽气金天豁，清谈玉露繁。
伫鸣南岳凤，欲化北溟鲲。
交态知浮俗，儒流不异门。
过逢联客位，日夜倒芳尊。
沙岸风吹叶，云江月上轩。
百年嗟已半，四座敢辞喧。
书籍终相与，青山隔故园。
+++杜甫
++++公安县怀古
野旷吕蒙营，江深刘备城。
寒天催日短，风浪与云平。
洒落君臣契，飞腾战伐名。
维舟倚前浦，长啸一含情。
+++杜甫
++++公安送李二十九弟晋肃入蜀，余下沔鄂
正解柴桑缆，仍看蜀道行。
樯乌相背发，塞雁一行鸣。
南纪连铜柱，西江接锦城。
凭将百钱卜，飘泊问君平。
+++杜甫
++++宴王使君宅题二首
汉主追韩信，苍生起谢安。
吾徒自漂泊，世事各艰难。
逆旅招邀近，他乡思绪宽。
不材甘朽质，高卧岂泥蟠。
泛爱容霜发，留欢卜夜闲。
自吟诗送老，相劝酒开颜。
戎马今何地，乡园独旧山。
江湖堕清月，酩酊任扶还。
+++杜甫
++++留别公安太易沙门
隐居欲就庐山远，丽藻初逢休上人。
数问舟航留制作，长开箧笥拟心神。
沙村白雪仍含冻，江县红梅已放春。
先蹋炉峰置兰若，徐飞锡杖出风尘。

++上卷二百三十三
  
+++杜甫
++++晓发公安
（数月憩息此县）
北城击柝复欲罢，东方明星亦不迟。
邻鸡野哭如昨日，物色生态能几时，舟楫眇然自此去，江湖远适无前期。

出门转眄已陈迹，药饵扶吾随所之。
+++杜甫
++++泊岳阳城下
江国逾千里，山城仅百层。
岸风翻夕浪，舟雪洒寒灯。
留滞才难尽，艰危气益增。
图南未可料，变化有鲲鹏。
+++杜甫
++++缆船苦风，戏题四韵，奉简郑十三判官
（泛）
楚岸朔风疾，天寒鶬鸹呼。
涨沙霾草树，舞雪渡江湖。
吹帽时时落，维舟日日孤。
因声置驿外，为觅酒家垆。
+++杜甫
++++登岳阳楼
昔闻洞庭水，今上岳阳楼。
吴楚东南坼，乾坤日夜浮。
亲朋无一字，老病有孤舟。
戎马关山北，凭轩涕泗流。
+++杜甫
++++陪裴使君登岳阳楼
湖阔兼云雾，楼孤属晚晴。
礼加徐孺子，诗接谢宣城。
雪岸丛梅发，春泥百草生。
敢违渔父问，从此更南征。
+++杜甫
++++过南岳入洞庭湖
洪波忽争道，岸转异江湖。
鄂渚分云树，衡山引舳舻。
翠牙穿裛桨，碧节上寒蒲。
病渴身何去，春生力更无。
壤童犁雨雪，渔屋架泥涂。
欹侧风帆满，微冥水驿孤。
悠悠回赤壁，浩浩略苍梧。
帝子留遗恨，曹公屈壮图。
圣朝光御极，残孽驻艰虞。
才淑随厮养，名贤隐锻炉。
邵平元入汉，张翰后归吴。
莫怪啼痕数，危樯逐夜乌。
+++杜甫
++++宿青草湖
（重湖，南青草，北洞庭）
洞庭犹在目，青草续为名。
宿桨依农事，邮签报水程。
寒冰争倚薄，云月递微明。
湖雁双双起，人来故北征。
+++杜甫
++++宿白沙驿
（初过湖南五里）
水宿仍馀照，人烟复此亭。
驿边沙旧白，湖外草新青。
万象皆春气，孤槎自客星。
随波无限月，的的近南溟。
+++杜甫
++++湘夫人祠
（即黄陵庙）
肃肃湘妃庙，空墙碧水春。
虫书玉佩藓，燕舞翠帷尘。
晚泊登汀树，微馨借渚蘋。
苍梧恨不尽，染泪在丛筠。
+++杜甫
++++祠南夕望
百丈牵江色，孤舟泛日斜。
兴来犹杖屦，目断更云沙。
山鬼迷春竹，湘娥倚暮花。
湖南清绝地，万古一长嗟。
+++杜甫
++++登白马潭
水生春缆没，日出野船开。
宿鸟行犹去，丛花笑不来。
人人伤白首，处处接金杯。
莫道新知要，南征且未回。
+++杜甫
++++归雁
闻道今春雁，南归自广州。
见花辞涨海，避雪到罗浮。
是物关兵气，何时免客愁。
年年霜露隔，不过五湖秋。
+++杜甫
++++野望
纳纳乾坤大，行行郡国遥。
云山兼五岭，风壤带三苗。
野树侵江阔，春蒲长雪消。
扁舟空老去，无补圣明朝。
+++杜甫
++++入乔口
（长沙北界）
漠漠旧京远，迟迟归路赊。
残年傍水国，落日对春华。
树蜜早蜂乱，江泥轻燕斜。
贾生骨已朽，凄恻近长沙。
+++杜甫
++++铜官渚守风
（渚在宁乡县）
不夜楚帆落，避风湘渚间。
水耕先浸草，春火更烧山。
早泊云物晦，逆行波浪悭。
飞来双白鹤，过去杳难攀。
+++杜甫
++++北风
（新康江口信宿方行）
春生南国瘴，气待北风苏。
向晚霾残日，初宵鼓大炉。
爽携卑湿地，声拔洞庭湖。
万里鱼龙伏，三更鸟兽呼。
涤除贪破浪，愁绝付摧枯。
执热沉沉在，凌寒往往须。
且知宽疾肺，不敢恨危途。
再宿烦舟子，衰容问仆夫。
今晨非盛怒，便道即长驱。
隐几看帆席，云州涌坐隅。
+++杜甫
++++双枫浦
（在浏阳县）
辍棹青枫浦，双枫旧已摧。
自惊衰谢力，不道栋梁材。
浪足浮纱帽，皮须截锦苔。
江边地有主，暂借上天回。
+++杜甫
++++奉送王信州崟北归
朝廷防盗贼，供给愍诛求。
下诏选郎署，传声能典州。
苍生今日困，天子向时忧。
井屋有烟起，疮痍无血流。
壤歌唯海甸，画角自山楼。
白发寐常早，荒榛农复秋。
解龟逾卧辙，遣骑觅扁舟。
徐榻不知倦，颍川何以酬。
尘生彤管笔，寒腻黑貂裘。
高义终焉在，斯文去矣休。
别离同雨散，行止各云浮。
林热鸟开口，江浑鱼掉头。
尉佗虽北拜，太史尚南留。
军旅应都息，寰区要尽收。
九重思谏诤，八极念怀柔。
徙倚瞻王室，从容仰庙谋。
故人持雅论，绝塞豁穷愁。
复见陶唐理，甘为汗漫游。
+++杜甫
++++江阁卧病走笔寄呈崔、卢两侍御
客子庖厨薄，江楼枕席清。
衰年病只瘦，长夏想为情。
滑忆雕胡饭，香闻锦带羹。
溜匙兼暖腹，谁欲致杯罂。
+++杜甫
++++潭州送韦员外牧韶州
（迢）
炎海韶州牧，风流汉署郎。
分符先令望，同舍有辉光。
白首多年疾，秋天昨夜凉。
洞庭无过雁，书疏莫相忘。
+++杜甫
++++江阁对雨有怀行营裴二端公
（裴虬与讨臧玠故有行营）
南纪风涛壮，阴晴屡不分。
野流行地日，江入度山云。
层阁凭雷殷，长空水面文。
雨来铜柱北，应洗伏波军。
+++杜甫
++++酬韦韶州见寄
养拙江湖外，朝廷记忆疏。
深惭长者辙，重得故人书。
白发丝难理，新诗锦不如。
虽无南去雁，看取北来鱼。
+++杜甫
++++千秋节有感二首
（八月二日为明皇千秋节）
自罢千秋节，频伤八月来。
先朝常宴会，壮观已尘埃。
凤纪编生日，龙池堑劫灰。
湘川新涕泪，秦树远楼台。
宝镜群臣得，金吾万国回。
衢尊不重饮，白首独馀哀。
御气云楼敞，含风彩仗高。
仙人张内乐，王母献宫桃。
罗袜红蕖艳，金羁白雪毛。
舞阶衔寿酒，走索背秋毫。
圣主他年贵，边心此日劳。
桂江流向北，满眼送波涛。
+++杜甫
++++晚秋长沙蔡五侍御饮筵，送殷六参军归澧州觐省
佳士欣相识，慈颜望远游。
甘从投辖饮，肯作置书邮。
高鸟黄云暮，寒蝉碧树秋。
湖南冬不雪，吾病得淹留。
+++杜甫
++++湖中送敬十使君适广陵
相见各头白，其如离别何。
几年一会面，今日复悲歌。
少壮乐难得，岁寒心匪他。
气缠霜匣满，冰置玉壶多。
遭乱实漂泊，济时曾琢磨。
形容吾校老，胆力尔谁过。
秋晚岳增翠，风高湖涌波。
鶱腾访知己，淮海莫蹉跎。
+++杜甫
++++长沙送李十一
（衔）
与子避地西康州，洞庭相逢十二秋。
远愧尚方曾赐履，竟非吾土倦登楼。
久存胶漆应难并，一辱泥涂遂晚收。
李杜齐名真忝窃，朔云寒菊倍离忧。
+++杜甫
++++重送刘十弟判官
分源豕韦派，别浦雁宾秋。
年事推兄忝，人才觉弟优。
经过辨丰剑，意气逐吴钩。
垂翅徒衰老，先鞭不滞留。
本枝凌岁晚，高义豁穷愁。
他日临江待，长沙旧驿楼。
+++杜甫
++++奉赠卢五丈参谋
（琚）
恭惟同自出，妙选异高标。
入幕知孙楚，披襟得郑侨。
丈人藉才地，门阀冠云霄。
老矣逢迎拙，相于契托饶。
赐钱倾府待，争米驻船遥。
邻好艰难薄，氓心杼轴焦。
客星空伴使，寒水不成潮。
素发干垂领，银章破在腰。
说诗能累夜，醉酒或连朝。
藻翰惟牵率，湖山合动摇。
时清非造次，兴尽却萧条。
天子多恩泽，苍生转寂寥。
休传鹿是马，莫信鵩如鸮。
未解依依袂，还斟泛泛瓢。
流年疲蟋蟀，体物幸鹪鹩。
辜负沧洲愿，谁云晚见招。
+++杜甫
++++登舟将适汉阳
春宅弃汝去，秋帆催客归。
庭蔬尚在眼，浦浪已吹衣。
生理飘荡拙，有心迟暮违。
中原戎马盛，远道素书稀。
塞雁与时集，樯乌终岁飞。
鹿门自此往，永息汉阴机。
+++杜甫
++++暮秋将归秦，留别湖南幕府亲友
水阔苍梧野，天高白帝秋。
途穷那免哭，身老不禁愁。
大府才能会，诸公德业优。
北归冲雨雪，谁悯敝貂裘。
+++杜甫
++++送卢十四弟侍御护韦尚书灵榇归上都二十韵
素幕渡江远，朱幡登陆微。
悲鸣驷马顾，失涕万人挥。
参佐哭辞毕，门阑谁送归。
从公伏事久，之子俊才稀。
长路更执绋，此心犹倒衣。
感恩义不小，怀旧礼无违。
墓待龙骧诏，台迎獬豸威。
深衷见士则，雅论在兵机。
戎狄乘妖气，尘沙落禁闱。
往年朝谒断，他日扫除非。
但促铜壶箭，休添玉帐旂。
动询黄阁老，肯虑白登围。
万姓疮痍合，群凶嗜欲肥。
刺规多谏诤，端拱自光辉。
俭约前王体，风流后代希。
对扬期特达，衰朽再芳菲。
空里愁书字，山中疾采薇。
拨杯要忽罢，抱被宿何依。
眼冷看征盖，儿扶立钓矶。
清霜洞庭叶，故就别时飞。
+++杜甫
++++哭李常侍峄二首
一代风流尽，修文地下深。
斯人不重见，将老失知音。
短日行梅岭，寒山落桂林。
长安若个畔，犹想映貂金。
青琐陪双入，铜梁阻一辞。
风尘逢我地，江汉哭君时。
次第寻书札，呼儿检赠诗。
发挥王子表，不愧史臣词。
+++杜甫
++++哭韦大夫之晋
凄怆郇瑕色，差池弱冠年。
丈人叨礼数，文律早周旋。
台阁黄图里，簪裾紫盖边。
尊荣真不忝，端雅独翛然。
贡喜音容间，冯招病疾缠。
南过骇仓卒，北思悄联绵。
鵩鸟长沙讳，犀牛蜀郡怜。
素车犹恸哭，宝剑谷高悬。
汉道中兴盛，韦经亚相传。
冲融标世业，磊落映时贤。
城府深朱夏，江湖眇霁天。
绮楼关树顶，飞旐泛堂前。
帟幕疑风燕，笳箫急暮蝉。
兴残虚白室，迹断孝廉船。
童孺交游尽，喧卑俗事牵。
老来多涕泪，情在强诗篇。
谁寄方隅理，朝难将帅权。
春秋褒贬例，名器重双全。
+++杜甫
++++舟中夜雪，有怀卢十四侍御弟
朔风吹桂水，朔雪夜纷纷。
暗度南楼月，寒深北渚云。
烛斜初近见，舟重竟无闻。
不识山阴道，听鸡更忆君。
+++杜甫
++++对雪
北雪犯长沙，胡云冷万家。
随风且间叶，带雨不成花。
金错囊从罄，银壶酒易赊。
无人竭浮蚁，有待至昏鸦。
+++杜甫
++++楼上
天地空搔首，频抽白玉簪。
皇舆三极北，身事五湖南。
恋阙劳肝肺，论材愧杞楠。
乱离难自救，终是老湘潭。
+++杜甫
++++冬晚送长孙渐舍人归州
参卿休坐幄，荡子不还乡。
南客潇湘外，西戎鄠杜旁。
衰年倾盖晚，费日系舟长。
会面思来札，销魂逐去樯。
云晴鸥更舞，风逆雁无行。
匣里雌雄剑，吹毛任选将。
+++杜甫
++++暮冬送苏四郎徯兵曹适桂州
飘飘苏季子，六印佩何迟。
早作诸侯客，兼工古体诗。
尔贤埋照久，余病长年悲。
卢绾须征日，楼兰要斩时。
岁阳初盛动，王化久磷缁。
为入苍梧庙，看云哭九疑。
+++杜甫
++++风疾舟中伏枕书怀三十六韵，奉呈湖南亲友
轩辕休制律，虞舜罢弹琴。
尚错雄鸣管，犹伤半死心。
圣贤名古邈，羁旅病年侵。
舟泊常依震，湖平早见参。
如闻马融笛，若倚仲宣襟。
故国悲寒望，群云惨岁阴。
水乡霾白屋，枫岸叠青岑。
郁郁冬炎瘴，濛濛雨滞淫。
鼓迎非祭鬼，弹落似鸮禽。
兴尽才无闷，愁来遽不禁。
生涯相汩没，时物自萧森。
疑惑尊中弩，淹留冠上簪。
牵裾惊魏帝，投阁为刘歆。
狂走终奚适，微才谢所钦。
吾安藜不糁，汝贵玉为琛。
乌几重重缚，鹑衣寸寸针。
哀伤同庾信，述作异陈琳。
十暑岷山葛，三霜楚户砧。
叨陪锦帐座，久放白头吟。
反朴时难遇，忘机陆易沈。
应过数粒食，得近四知金。
春草封归恨，源花费独寻。
转蓬忧悄悄，行药病涔涔。
瘗夭追潘岳，持危觅邓林。
蹉跎翻学步，感激在知音。
却假苏张舌，高夸周宋镡。
纳流迷浩汗，峻址得嶔崟。
城府开清旭，松筠起碧浔。
披颜争倩倩，逸足竞駸駸。
朗鉴存愚直，皇天实照临。
公孙仍恃险，侯景未生擒。
书信中原阔，干戈北斗深。
畏人千里井，问俗九州箴。
战血流依旧，军声动至今。
葛洪尸定解，许靖力还任。
家事丹砂诀，无成涕作霖。
+++杜甫
++++奉赠萧二十使君
昔在严公幕，俱为蜀使臣。
艰危参大府，前后间清尘。
起草鸣先路，乘槎动要津。
王凫聊暂出，萧雉只相驯。
终始任安义，荒芜孟母邻。
联翩匍匐礼，意气死生亲。
张老存家事，嵇康有故人。
食恩惭卤莽，镂骨抱酸辛。
巢许山林志，夔龙廊庙珍。
鹏图仍矫翼，熊轼且移轮。
磊落衣冠地，苍茫土木身。
埙篪鸣自合，金石莹逾新。
重忆罗江外，同游锦水滨。
结欢随过隙，怀旧益沾巾。
旷绝含香舍，稽留伏枕辰。
停骖双阙早，回雁五湖春。
不达长卿病，从来原宪贫。
监河受贷粟，一起辙中鳞。
+++杜甫
++++奉送二十三舅录事之摄郴州
贤良归盛族，吾舅尽知名。
徐庶高交友，刘牢出外甥。
泥涂岂珠玉，环堵但柴荆。
衰老悲人世，驱驰厌甲兵。
气春江上别，泪血渭阳情。
舟鹢排风影，林乌反哺声。
永嘉多北至，句漏且南征。
必见公侯复，终闻盗贼平。
郴州颇凉冷，橘井尚凄清。
从役何蛮貊，居官志在行。
+++杜甫
++++送魏二十四司直充岭南掌选崔郎中判官兼寄韦韶州
选曹分五岭，使者历三湘。
才美膺推荐，君行佐纪纲。
佳声斯共远，雅节在周防。
明白山涛鉴，嫌疑陆贾装。
故人湖外少，春日岭南长。
凭报韶州牧，新诗昨寄将。
+++杜甫
++++送赵十七明府之县
连城为宝重，茂宰得才新。
山雉迎舟楫，江花报邑人。
论交翻恨晚，卧病却愁春。
惠爱南翁悦，馀波及老身。
+++杜甫
++++燕子来舟中作
湖南为客动经春，燕子衔泥两度新。
旧入故园常识主，如今社日远看人。
可怜处处巢君室，何异飘飘托此身。
暂语船樯还起去，穿花落水益沾巾。
+++杜甫
++++同豆卢峰知字韵
炼金欧冶子，喷玉大宛儿。
符彩高无敌，聪明达所为。
梦兰他日应，折桂早年知。
烂漫通经术，光芒刷羽仪。
谢庭瞻不远，潘省会于斯。
倡和将雏曲，田翁号鹿皮。
+++杜甫
++++归雁二首
万里衡阳雁，今年又北归。
双双瞻客上，一一背人飞。
云里相呼疾，沙边自宿稀。
系书元浪语，愁寂故山薇。
欲雪违胡地，先花别楚云。
却过清渭影，高起洞庭群。
塞北春阴暮，江南日色曛。
伤弓流落羽，行断不堪闻。
+++杜甫
++++小寒食舟中作
佳辰强饭食犹寒，隐几萧条带鹖冠。
春水船如天上坐，老年花似雾中看。
娟娟戏蝶过闲幔，片片轻鸥下急湍。
云白山青万馀里，愁看直北是长安。
+++杜甫
++++清明二首
朝来新火起新烟，湖色春光净客船。
绣羽衔花他自得，红颜骑竹我无缘。
胡童结束还难有，楚女腰肢亦可怜。
不见定王城旧处，长怀贾傅井依然。
虚沾焦举为寒食，实藉严君卖卜钱。
钟鼎山林各天性，浊醪粗饭任吾年。
此身飘泊苦西东，右臂偏枯半耳聋。
寂寂系舟双下泪，悠悠伏枕左书空。
十年蹴踘将雏远，万里秋千习俗同。
旅雁上云归紫塞，家人钻火用青枫。
秦城楼阁烟花里，汉主山河锦绣中。
风水春来洞庭阔，白蘋愁杀白头翁。
+++杜甫
++++发潭州
（时自潭之衡）
夜醉长沙酒，晓行湘水春。
岸花飞送客，樯燕语留人。
贾傅才未有，褚公书绝伦。
高名前后事，回首一伤神。
+++杜甫
++++回棹
宿昔试安命，自私犹畏天。
劳生系一物，为客费多年。
衡岳江湖大，蒸池疫疠偏。
散才婴薄俗，有迹负前贤。
巾拂那关眼，瓶罍易满船。
火云滋垢腻，冻雨裛沉绵。
强饭莼添滑，端居茗续煎。
清思汉水上，凉忆岘山巅。
顺浪翻堪倚，回帆又省牵。
吾家碑不昧，王氏井依然。
几杖将衰齿，茅茨寄短椽。
灌园曾取适，游寺可终焉。
遂性同渔父，成名异鲁连。
篙师烦尔送，朱夏及寒泉。
+++杜甫
++++赠韦七赞善
乡里衣冠不乏贤，杜陵韦曲未央前。
尔家最近魁三象，时论同归尺五天。
北走关山开雨雪，南游花柳塞云烟。
洞庭春色悲公子，鰕菜忘归范蠡船。
+++杜甫
++++奉酬寇十侍御锡见寄四韵，复寄寇
往别郇瑕地，于今四十年。
来簪御府笔，故泊洞庭船。
诗忆伤心处，春深把臂前。
南瞻按百越，黄帽待君偏。
+++杜甫
++++酬郭十五受判官
才微岁老尚虚名，卧病江湖春复生。
药裹关心诗总废，花枝照眼句还成。
只同燕石能星陨，自得隋珠觉夜明。
乔口橘洲风浪促，系帆何惜片时程。
+++杜甫
++++衡州送李大夫七丈勉赴广州
斧钺下青冥，楼船过洞庭。
北风随爽气，南斗避文星。
日月笼中鸟，乾坤水上萍。
王孙丈人行，垂老见飘零。

++上卷二百三十四
  
+++杜甫
++++哭长孙侍御
（一作杜诵诗。以下为杜甫补遗）
道为谋书重，名因赋颂雄。
礼闱曾擢桂，宪府旧乘骢。
流水生涯尽，浮云世事空。
唯馀旧台柏，萧瑟九原中。
+++杜甫
++++虢国夫人
（一作《张祜集》灵台二首之一）
虢国夫人承主恩，平明上马入宫门。
却嫌脂粉涴颜色，澹扫蛾眉朝至尊。
+++杜甫
++++军中醉饮寄沈八、刘叟
（一作畅当诗）
酒渴爱江清，馀甘漱晚汀。
软沙欹坐稳，冷石醉眠醒。
野膳随行帐，华音发从伶。
数杯君不见，醉已遣沉冥。
+++杜甫
++++杜鹃行
（一作司空曙诗）
古时杜宇称望帝，魂作杜鹃何微细。
跳枝窜叶树木中，抢佯瞥捩雌随雄。
毛衣惨黑貌憔悴，众鸟安肯相尊崇。
隳形不敢栖华屋，短翮唯愿巢深丛。
穿皮啄朽觜欲秃，苦饥始得食一虫。
谁言养雏不自哺，此语亦足为愚蒙。
声音咽咽如有谓，号啼略与婴儿同。
口干垂血转迫促，似欲上诉于苍穹。
蜀人闻之皆起立，至今斅学效遗风，乃知变化不可穷。
岂知昔日居深宫，嫔嫱左右如花红。
+++杜甫
++++闻惠二过东溪特一送
（以下七首，吴若本逸诗）
惠子白驹瘦，归溪唯病身。
皇天无老眼，空谷滞斯人。
崖蜜松花熟，山杯竹叶新。
柴门了无事，黄绮未称臣。
+++杜甫
++++舟泛洞庭
（一作过洞庭湖）
蛟室围青草，龙堆拥白沙。
护江盘古木，迎棹舞神鸦。
破浪南风正，收帆畏日斜。
云山千万叠，底处上仙槎。
+++杜甫
++++李盐铁二首
（一首题作李监宅，已见第九卷中）
落叶春风起，高城烟雾开。
杂花分户映，娇燕入檐回。
一见能倾产，虚怀只爱才。
盐官虽绊骥，名是汉庭来。
+++杜甫
++++长吟
江渚翻鸥戏，官桥带柳阴。
江飞竞渡日，草见蹋春心。
已拨形骸累，真为烂漫深。
赋诗歌句稳，不免自长吟。
+++杜甫
++++绝句九首
（前六首已见第十三卷中）
闻道巴山里，春船正好行。
都将百年兴，一望九江城。
水槛温江口，茅堂石笋西。
移船先主庙，洗药浣沙溪。
设道春来好，狂风大放颠。
吹花随水去，翻却钓鱼船。
+++杜甫
++++瞿唐怀古
（以下草堂逸诗拾遗）
西南万壑注，勍敌两崖开。
地与山根裂，江从月窟来。
削成当白帝，空曲隐阳台。
疏凿功虽美，陶钧力大哉。
+++杜甫
++++送司马入京
群盗至今日，先朝忝从臣。
叹君能恋主，久客羡归秦。
黄阁长司谏，丹墀有故人。
向来论社稷，为话涕沾巾。
+++杜甫
++++惜别行送刘仆射判官
（仆射乃其主将刘乃仆射之判官也）
闻道南行市骏马，不限匹数军中须。
襄阳幕府天下异，主将俭省忧艰虞。
只收壮健胜铁甲，岂因格斗求龙驹。
而今西北自反胡，骐驎荡尽一匹无。
龙媒真种在帝都，子孙永落西南隅。
向非戎事备征伐，君肯辛苦越江湖。
江湖凡马多憔悴，衣冠往往乘蹇驴。
梁公富贵于身疏，号令明白人安居。
俸钱时散士子尽，府库不为骄豪虚。
以兹报主寸心赤，气却西戎回北狄。
罗网群马籍马多，气在驱驰出金帛。
刘侯奉使光推择，滔滔才略沧溟窄。
杜陵老翁秋系船，扶病相识长沙驿。
强梳白发提胡卢，手把菊花路旁摘。
九州兵革浩茫茫，三叹聚散临重阳。
当杯对客忍流涕，君不觉老夫神内伤。
+++杜甫
++++呀鹘行
病鹘孤飞俗眼丑，每夜江边宿衰柳。
清秋落日已侧身，过雁归鸦错回首。
紧脑雄姿迷所向，疏翮稀毛不可状。
强神迷复皂雕前，俊才早在苍鹰上。
风涛飒飒寒山阴，熊罴欲蛰龙蛇深。
念尔此时有一掷，失声溅血非其心。
+++杜甫
++++狂歌行，赠四兄
与兄行年校一岁，贤者是兄愚者弟。
兄将富贵等浮云，弟切功名好权势。
长安秋雨十日泥，我曹鞴马听晨鸡。
公卿朱门未开锁，我曹已到肩相齐。
吾兄睡稳方舒膝，不袜不巾蹋晓日。
男啼女哭莫我知，身上须缯腹中实。
今年思我来嘉州。
嘉州酒重花绕楼。
楼头吃酒楼下卧，长歌短咏还相酬。
四时八节还拘礼，女拜弟妻男拜弟。
幅巾鞶带不挂身，头脂足垢何曾洗。
吾兄吾兄巢许伦，一生喜怒长任真。
日斜枕肘寝已熟，啾啾唧唧为何人。
+++杜甫
++++逃难
五十头白翁，南北逃世难。
疏布缠枯骨，奔走苦不暖。
已衰病方入，四海一涂炭。
乾坤万里内，莫见容身畔。
妻孥复随我，回首共悲叹。
故国莽丘墟，邻里各分散。
归路从此迷，涕尽湘江岸。
+++杜甫
++++寄高適
楚隔乾坤远，难招病客魂。
诗名惟我共，世事与谁论。
北阙更新主，南星落故园。
定知相见日，烂漫倒芳尊。
+++杜甫
++++送灵州李判官
犬戎腥四海，回首一茫茫。
血战乾坤赤，氛迷日月黄。
将军专策略，幕府盛材良。
近贺中兴主，神兵动朔方。
+++杜甫
++++与严二郎奉礼别
别君谁暖眼，将老病缠身。
出涕同斜日，临风看去尘。
商歌还入夜，巴俗自为邻。
尚愧微躯在，遥闻盛礼新。
山东群盗散，阙下受降频。
诸将归应尽，题书报旅人。
+++杜甫
++++巴西驿亭观江涨，呈窦使君二首
转惊波作怒，即恐岸随流。
赖有杯中物，还同海上鸥。
关心小剡县，傍眼见扬州。
为接情人饮，朝来减半愁。
向晚波微绿，连空岸脚青。
日兼春有暮，愁与醉无醒。
漂泊犹杯酒，踌躇此驿亭。
相看万里外，同是一浮萍。
+++杜甫
++++遣忧
乱离知又甚，消息苦难真。
受谏无今日，临危忆古人。
纷纷乘白马，攘攘著黄巾。
隋氏留宫室，焚烧何太频。
+++杜甫
++++早花
西京安稳未，不见一人来。
腊日巴江曲，山花已自开。
盈盈当雪杏，艳艳待春梅。
直苦风尘暗，谁忧容鬓催。
+++杜甫
++++巴山
巴山遇中使，云自峡城来。
盗贼还奔突，乘舆恐未回。
天寒邵伯树，地阔望仙台。
狼狈风尘里，群臣安在哉。
+++杜甫
++++收京
复道收京邑，兼闻杀犬戎。
衣冠却扈从，车驾已还宫。
克复成如此，安危在数公。
莫令回首地，恸哭起悲风。
+++杜甫
++++巴西闻收宫阙，送班司马入京
闻道收宗庙，鸣銮自陕归。
倾都看黄屋，正殿引朱衣。
剑外春天远，巴西敕使稀。
念君经世乱，匹马向王畿。
+++杜甫
++++花底
紫萼扶千蕊，黄须照万花。
忽疑行暮雨，何事入朝霞。
恐是潘安县，堪留卫玠车。
深知好颜色，莫作委泥沙。
+++杜甫
++++柳边
只道梅花发，那知柳亦新。
枝枝总到地，叶叶自开春。
紫燕时翻翼，黄鹂不露身。
汉南应老尽，霸上远愁人。
+++杜甫
++++送窦九归成都
文章亦不尽，窦子才纵横。
非尔更苦节，何人符大名。
读书云阁观，问绢锦官城。
我有浣花竹，题诗须一行。
+++杜甫
++++赠裴南部，闻袁判官自来欲有按问
尘满莱芜甑，堂横单父琴。
皆知饮水，公辈不偷金。
梁狱书因上，秦台镜欲临。
独醒时所嫉，群小谤能深。
即出黄沙在，何须白发侵。
使君传旧德，已见直绳心。
+++杜甫
++++奉使崔都水翁下峡
无数涪江筏，鸣桡总发时。
别离终不久，宗族忍相遗。
白狗黄牛峡，朝云暮雨祠。
所过频问讯，到日自题诗。
+++杜甫
++++题郪县郭三十二明府茅屋壁
江头且系船，为尔独相怜。
云散灌坛雨，春青彭泽田。
频惊适小国，一拟问高天。
别后巴东路，逢人问几贤。
+++杜甫
++++遣闷戏呈路十九曹长
江浦雷声喧昨夜，春城雨色动微寒。
黄鹂并坐交愁湿，白鹭群飞大剧干。
晚节渐于诗律细，谁家数去酒杯宽。
惟吾最爱清狂客，百遍相看意未阑。
+++杜甫
++++随章留后新亭会送诸君
新亭有高会，行子得良时。
日动映江幕，风鸣排槛旗。
绝荤终不改，劝酒欲无词。
已堕岘山泪，因题零雨诗。
+++杜甫
++++东津送韦讽摄阆州录事
闻说江山好，怜君吏隐兼。
宠行舟远泛，怯别酒频添。
推荐非承乏，操持必去嫌。
他时如按县，不得慢陶潜。
+++杜甫
++++客旧馆
陈迹随人事，初秋别此亭。
重来梨叶赤，依旧竹林青。
风幔何时卷，寒砧昨夜声。
无由出江汉，愁绪月冥冥。
+++杜甫
++++阆州奉送二十四舅使自京赴任青城
闻道王乔舄，名因太史传。
如何碧鸡使，把诏紫微天。
秦岭愁回马，涪江醉泛船。
青城漫污杂，吾舅意凄然。
+++杜甫
++++愁坐
高斋常见野，愁坐更临门。
十月山寒重，孤城月水昏。
葭萌氐种迥，左担犬戎存。
终日忧奔走，归期未敢论。
+++杜甫
++++陪郑公秋晚北池临眺
北池云水阔，华馆辟秋风。
独鹤元依渚，衰荷且映空。
采菱寒刺上，蹋藕野泥中。
素楫分曹往，金盘小径通。
萋萋露草碧，片片晚旗红。
杯酒沾津吏，衣裳与钓翁。
异方初艳菊，故里亦高桐。
摇落关山思，淹留战伐功。
严城殊未掩，清宴已知终。
何补参卿事，欢娱到薄躬。
+++杜甫
++++去蜀
五载客蜀郡，一年居梓州。
如何关塞阻，转作潇湘游。
世事已黄发，残生随白鸥。
安危大臣在，不必泪长流。
+++杜甫
++++放船
收帆下急水，卷幔逐回滩。
江市戎戎暗，山云淰淰寒。
村荒无径入，独鸟怪人看。
已泊城楼底，何曾夜色阑。
+++杜甫
++++哭台州郑司户苏少监
故旧谁怜我，平生郑与苏。
存亡不重见，丧乱独前途。
豪俊何人在，文章扫地无。
羁游万里阔，凶问一年俱。
白首中原上，清秋大海隅。
夜台当北斗，泉路著东吴。
得罪台州去，时危弃硕儒。
移官蓬阁后，谷贵没潜夫。
流恸嗟何及，衔冤有是夫。
道消诗兴废，心息酒为徒。
许与才虽薄，追随迹未拘。
班扬名甚盛，嵇阮逸相须。
会取君臣合，宁铨品命殊。
贤良不必展，廊庙偶然趋。
胜决风尘际，功安造化炉。
从容拘旧学，惨澹閟阴符。
摆落嫌疑久，哀伤志力输。
俗依绵谷异，客对雪山孤。
童稚思诸子，交朋列友于。
情乖清酒送，望绝抚坟呼。
疟病餐巴水，疮痍老蜀都。
飘零迷哭处，天地日榛芜。
+++杜甫
++++送王侍御往东川，放生池祖席
东川诗友合，此赠怯轻为。
况复传宗近，空然惜别离。
梅花交近野，草色向平池。
倘忆江边卧，归期愿早知。
+++杜甫
++++惠义寺送王少尹赴成都
（得峰字）
苒苒谷中寺，娟娟林表峰。
阑干上处远，结构坐来重。
骑马行春径，衣冠起晚钟。
云门青寂寂，此别惜相从。
+++杜甫
++++避地
避地岁时晚，窜身筋骨劳。
诗书遂墙壁，奴仆且旌旄。
行在仅闻信，此生随所遭。
神尧旧天下，会见出腥臊。
+++杜甫
++++惠义寺园送辛员外
朱樱此日垂朱实，郭外谁家负郭田。
万里相逢贪握手，高才却望足离筵。
+++杜甫
++++又送
双峰寂寂对春台，万竹青青照客杯。
细草留连侵坐软，残花怅望近人开。
同舟昨日何由得，并马今朝未拟回。
直到绵州始分首，江边树里共谁来。
+++杜甫
++++九日登梓州城
客心惊暮序，宾雁下襄州。
共赏重阳节，言寻戏马游。
湖风秋戍柳，江雨暗山楼。
且酌东篱菊，聊祛南国愁。
+++杜甫
++++阙题
三月雪连夜，未应伤物华。
只缘春欲尽，留著伴梨花。
+++杜甫
++++句
寒食少天气，东风多柳花。（见《合璧事类》）
小桃知客意，春尽始开花。（见《合璧事类》）

++上卷二百三十五
  
+++贾至
++++自蜀奉册命往朔方途中呈韦左相文部房尚书门下崔侍郎
胡羯乱中夏，銮舆忽南巡。
衣冠陷戎寇，狼狈随风尘。
豳公秉大节，临难不顾身。
激昂白刃前，溅血下沾巾。
尚书抱忠义，历险披荆榛。
扈从出剑门，登翼岷江滨。
时望挹侍郎，公才标缙绅。
亭亭昆山玉，皎皎无缁磷。
顾惟乏经济，扞牧陪从臣。
永愿雪会稽，仗剑清咸秦。
太皇时内禅，神器付嗣君。
新命集旧邦，至德被远人。
捧册自南服，奉诏趋北军。
觐谒心载驰，违离难重陈。
策马出蜀山，畏途上缘云。
饮啄丛箐间，栖息虎豹群。
崎岖凌危栈，惴栗惊心神。
峭壁上嶔岑，大江下沄沄。
皇风扇八极，异类怀深仁。
元凶诱黠虏，肘腋生妖氛。
明主信英武，威声赫四邻。
誓师自朔方，旗帜何缤纷。
铁骑照白日，旄头拂秋旻。
将来荡沧溟，宁止蹴昆仑。
古来有屯难，否泰长相因。
夏康缵禹绩，代祖复汉勋。
于役各勤王，驱驰拱紫宸。
岂惟太公望，往昔逢周文。
谁谓三杰才，功业独殊伦。
感此慰行迈，无为歌苦辛。
+++贾至
++++赠裴九侍御昌江草堂弹琴
朔风吹疏林，积雪在崖巘。
鸣琴草堂响，小涧清且浅。
沉吟东山意，欲去芳岁晚。
怅望黄绮心，白云若在眼。
+++贾至
++++巴陵早秋，寄荆州崔司马、吏部阎功曹舍人
谪居潇湘渚，再见洞庭秋。
极目连江汉，西南浸斗牛。
滔滔荡云梦，澹澹摇巴丘。
旷如临渤澥，窅疑造瀛洲。
君山丽中波，苍翠长夜浮。
帝子去永久，楚词尚悲秋。
我同长沙行，时事加百忧。
登高望旧国，胡马满东周。
宛叶遍蓬蒿，樊邓无良畴。
独攀青枫树，泪洒沧江流。
故人西掖寮，同扈岐阳蒐。
差池尽三黜，蹭蹬各南州。
相去虽地接，不得从之游。
耿耿云阳台，迢迢王粲楼。
跂予暮霞里，谁谓无轻舟。
+++贾至
++++闲居秋怀，寄阳翟陆赞府、封丘高少府
今日霖雨霁，飒然高馆凉。
秋风吹二毛，烈士加慨慷。
忆昔皇运初，众宾俱龙骧。
解巾佐幕府，脱剑升明堂。
郁郁被庆云，昭昭翼太阳。
鲸鱼纵大壑，鸑鷟鸣高冈。
信矣草创时，泰阶速贤良。
一言顿遭逢，片善蒙恩光。
我生属圣明，感激窃自强。
崎岖郡邑权，连骞翰墨场。
天朝富英髦，多士如珪璋。
盛才溢下位，蹇步徒猖狂。
闭门对群书，几案在我旁。
枕席相远游，聊欲浮沧浪。
八月白露降，玄蝉号枯桑。
舣舟临清川，迢递愁思长。
我有同怀友，各在天一方。
离披不相见，浩荡隔两乡。
平生霞外期，宿昔共行藏。
岂无蓬莱树，岁晏空苍苍。
+++贾至
++++送友人使河源
送君鲁郊外，下车上高丘。
萧条千里暮，日落黄云秋。
举酒有馀恨，论边无远谋。
河源望不见，旌旆去悠悠。
+++贾至
++++送李侍御
我年四十馀，已叹前路短。
羁离洞庭上，安得不引满。
李侯忘情者，与我同疏懒。
孤帆泣潇湘，望远心欲断。
+++贾至
++++送耿副使归长沙
画舸欲南归，江亭且留宴。
日暮湖上云，萧萧若流霰。
昨夜相知者，明发不可见。
惆怅西北风，高帆为谁扇。
+++贾至
++++送夏侯子之江夏
扣楫洞庭上，清风千里来。
留欢一杯酒，欲别复裴回。
相见楚山下，渔舟忆钓台。
羡君还旧里，归念独悠哉。
+++贾至
++++寓言二首
春草纷碧色，佳人旷无期。
悠哉千里心，欲采商山芝。
叹息良会晚，如何桃李时。
怀君晴川上，伫立夏云滋。
凛凛秋闺夕，绮罗早知寒。
玉砧调鸣杵，始捣机中纨。
忆昨别离日，桐花覆井栏。
今来思君时，白露盈阶漙。
闻有关河信，欲寄双玉盘。
玉以委贞心，盘以荐嘉餐。
嗟君在万里，使妾衣带宽。
+++贾至
++++燕歌行
国之重镇惟幽都，东威九夷北制胡。
五军精卒三十万，百战百胜擒单于。
前临滹沱后易水，崇山沃野亘千里。
昔时燕山重贤士，黄金筑台从隗始。
倏忽兴王定蓟丘，汉家又以封王侯。
萧条魏晋为横流，鲜卑窃据朝五州。
我唐区夏馀十纪，军容武备赫万祀。
彤弓黄钺授元帅，垦耕大漠为内地。
季秋胶折边草腓，治兵羽猎因出师。
千营万队连旌旗，望之如火忽电驰。
匈奴慑窜穷发北，大荒万里无尘飞。
君不见隋家昔为天下宰，穷兵黩武征辽海。
南风不竞多死声，鼓卧旗折黄云横。
六军将士皆死尽，战马空鞍归故营。
时移道革天下平，白环入贡沧海清。
自有农夫已高枕，无劳校尉重横行。
+++贾至
++++巴陵寄李二户部、张十四礼部
（时贬岳州司马）
江南春草初幂幂，愁杀江南独愁客。
秦中杨柳也应新，转忆秦中相忆人。
万里莺花不相见，登高一望泪沾巾。
+++贾至
++++长门怨
独坐思千里，春庭晓景长。
莺喧翡翠幕，柳覆郁金堂。
舞蝶萦愁绪，繁花对靓妆。
深情托瑶瑟，弦断不成章。
+++贾至
++++铜雀台
日暮铜台静，西陵鸟雀归。
抚弦心断绝，听管泪霏微。
灵几临朝奠，空床卷夜衣。
苍苍川上月，应照妾魂飞。
+++贾至
++++侍宴曲
云陛褰珠扆，天墀覆绿杨。
隔帘妆隐映，向席舞低昂。
鸣佩长廊静，开冰广殿凉。
欢馀剑履散，同辇入昭阳。
+++贾至
++++对酒曲二首
梅发柳依依，黄鹂历乱飞。
当歌怜景色，对酒惜芳菲。
曲水浮花气，流风散舞衣。
通宵留暮雨，上客莫言归。
春来酒味浓，举酒对春丛。
一酌千忧散，三杯万事空。
放歌乘美景，醉舞向东风。
寄语尊前客，生涯任转蓬。
+++贾至
++++送陆协律赴端州
越井人南去，湘川水北流。
江边数杯酒，海内一孤舟。
岭峤同仙客，京华即旧游。
春心将别恨，万里共悠悠。
+++贾至
++++送王员外赴长沙
携手登临处，巴陵天一隅。
春生云梦泽，水溢洞庭湖。
共叹虞翻枉，同悲阮籍途。
长沙旧卑湿，今古不应殊。
+++贾至
++++送夏侯参军赴广州
闻道衡阳外，由来雁不飞。
送君从此去，书信定应稀。
云海南溟远，烟波北渚微。
勉哉孙楚吏，彩服正光辉。
+++贾至
++++长沙别李六侍御
月明湘水白，霜落洞庭干。
放逐长沙外，相逢路正难。
云归帝乡远，雁报朔方寒。
此别盈襟泪，雍门不假弹。
+++贾至
++++岳阳楼宴王员外贬长沙
（一题作南州有赠）
极浦三春草，高楼万里心。
楚山晴霭碧，湘水暮流深。
忽与朝中旧，同为泽畔吟。
停杯试北望，还欲泪沾襟。
+++贾至
++++咏冯昭仪当熊
白羽插雕弓，霓旌动朔风。
平明出金屋，扈辇上林中。
逐兽长廊静，呼鹰御苑空。
王孙莫谏猎，贱妾解当熊。
+++贾至
++++早朝大明宫呈两省僚友
银烛熏天紫陌长，禁城春色晓苍苍。
千条弱柳垂青琐，百啭流莺绕建章。
剑佩声随玉墀步，衣冠身惹御炉香。
共沐恩波凤池上，朝朝染翰侍君王。
+++贾至
++++白马
白马紫连钱，嘶鸣丹阙前。
闻珂自蹀躞，不要下金鞭。
+++贾至
++++赠薛瑶英
舞怯铢衣重，笑疑桃脸开。
方知汉成帝，虚筑避风台。
+++贾至
++++出塞曲
万里平沙一聚尘，南飞羽檄北来人。
传道五原烽火急，单于昨夜寇新秦。
+++贾至
++++春思二首
草色青青柳色黄，桃花历乱李花香。
东风不为吹愁去，春日偏能惹恨长。
红粉当垆弱柳垂，金花腊酒解酴醿。
笙歌日暮能留客，醉杀长安轻薄儿。
+++贾至
++++勤政楼观乐
银河帝女下三清，紫禁笙歌出九城。
为报延州来听乐，须知天下欲升平。
+++贾至
++++赠陕掾梁宏
梁子工文四十年，诗颠名过草书颠。
白头仍作功曹掾，禄薄难供沽酒钱。
+++贾至
++++答严大夫
今夕秦天一雁来，梧桐坠叶捣衣催。
思君独步华亭月，旧馆秋阴生绿苔。
+++贾至
++++送李侍郎赴常州
雪晴云散北风寒，楚水吴山道路难。
今日送君须尽醉，明朝相忆路漫漫。
+++贾至
++++初至巴陵与李十二白、裴九同泛洞庭湖三首
江上相逢皆旧游，湘山永望不堪愁。
明月秋风洞庭水，孤鸿落叶一扁舟。
枫岸纷纷落叶多，洞庭秋水晚来波。
乘兴轻舟无近远，白云明月吊湘娥。
江畔枫叶初带霜，渚边菊花亦已黄。
轻舟落日兴不尽，三湘五湖意何长。
+++贾至
++++西亭春望
日长风暖柳青青，北雁归飞入窅冥。
岳阳城上闻吹笛，能使春心满洞庭。
+++贾至
++++君山
湘中老人读黄老，手援紫藟坐碧草。
春至不知湖水深，日暮忘却巴陵道。
+++贾至
++++洞庭送李十二赴零陵
今日相逢落叶前，洞庭秋水远连天。
共说金华旧游处，回看北斗欲潸然。
+++贾至
++++江南送李卿
双鹤南飞度楚山，楚南相见忆秦关。
愿值回风吹羽翼，早随阳雁及春还。
+++贾至
++++送王道士还京
一片仙云入帝乡，数声秋雁至衡阳。
借问清都旧花月，岂知迁客泣潇湘。
+++贾至
++++巴陵夜别王八员外
（一作萧静诗，题云三湘有怀）
柳絮飞时别洛阳，梅花发后到三湘。
世情已逐浮云散，离恨空随江水长。
+++贾至
++++别裴九弟
西江万里向东流，今夜江边驻客舟。
月色更添春色好，芦风似胜竹风幽。
+++贾至
++++送南给事贬崖州
畴昔丹墀与凤池，即今相见两相悲。
朱崖云梦三千里，欲别俱为恸哭时。
+++贾至
++++重别南给事
谪宦三年尚未回，故人今日又重来。
闻道崖州一千里，今朝须尽数千杯。
+++贾至
++++岳阳楼重宴别王八员外贬长沙
江路东连千里潮，青云北望紫微遥。
莫道巴陵湖水阔，长沙南畔更萧条。

++上卷二百三十六
  
+++钱起
++++紫参歌
远公林下满青苔，春药偏宜间石开。
往往幽人寻水见，时时仙蝶隔云来。
阴阳雕刻花如鸟，对凤连鸡一何小。
春风宛转虎溪傍，紫翼红翘翻霁光。
贝叶经前无住色，莲花会里暂留香。
蓬山才子怜幽性，白云阳春动新咏。
应知仙卉老云霞，莫赏夭桃满蹊径。
+++钱起
++++玛瑙杯歌
瑶溪碧岸生奇宝，剖质披心出文藻。
良工雕饰明且鲜，得成珍器入芳筵。
含华炳丽金尊侧，翠斝琼觞忽无色。
繁弦急管催献酬，倏若飞空生羽翼。
𤩌𤩌兰英照豹斑，满堂词客尽朱颜。
花光来去传香袖，霞影高低傍玉山。
王孙彩笔题新咏，碎锦连珠复辉映。
世情贵耳不贵奇，谩说海底珊瑚枝。
宁及琢磨当妙用，燕歌楚舞长相随。
+++钱起
++++锄药咏
莳药穿林复在巘，浓香秀色深能浅。
云气垂来浥露偏，松阴占处知春晚。
拂曙残莺百啭催，萦泉带石几花开。
不随飞鸟缘枝去，如笑幽人出谷来。
对之不觉忘疏懒，废卷荷锄嫌日短。
岂无萱草树阶墀，惜尔幽芳世所遗。
但使芝兰出萧艾，不辞手足皆胼胝。
宁学陶潜空嗜酒，颓龄舍此事东菑。

+++钱起
++++病鹤篇
独鹤声哀羽摧折，沙头一点留残雪。
三山侣伴能远翔，五里裴回忍为别。
惊群各畏野人机，谁肯相将霞水飞。
不及川凫长比翼，随波双泛复双归。
碧海沧江深且广，目尽天倪安得住。
云山隔路不隔心，宛颈和鸣长在想。
何时白雾卷青天，接影追飞太液前。
+++钱起
++++片玉篇
至宝未为代所奇，韫灵示璞荆山陲。
独使虹光天子识，不将清韵世人知。
世人所贵惟燕石，美玉对之成瓦砾。
空山埋照凡几年，古色苍痕宛自然。
重溪幂幂暗云树，一片荧荧光石泉。
美人之鉴明且彻，玉指提携叹奇绝。
试劳香袖拂莓苔，不觉清心皎冰雪。
连城美价幸逢时，命代良工岂见遗。
试作珪璋礼天地，何如瓀𤨟在阶墀。
+++钱起
++++画鹤篇
（省中作）
点素凝姿任画工，霜毛玉羽照帘栊。
借问飞鸣华表上，何如粉缋彩屏中。
文昌宫近芙蓉阙，兰室絪缊香且结。
炉气朝成缑岭云，银灯夜作华亭月。
日暖花明梁燕归，应惊片雪在仙闱。
顾盼千金重，谁肯裴回五里飞。
+++钱起
++++秋霖曲
君不见圣主旰食忧元元，秋风苦雨暗九门。
凤凰池里沸泉腾，苍龙阙下生云根。
阴精离毕太淹度，倦鸟将归不知树。
愁阴惨淡时殷雷，生灵垫溺若寒灰。
公卿红粒爨丹桂，黔首白骨封青苔。
貂裘玉食张公子，炰炙熏天戟门里。
且如歌笑日挥金。
应笑禹汤能罪己。
鹤鸣蛙跃正及时，豹隐兰凋亦可悲。
焉得太阿决屏翳，还令率土见朝曦。

+++钱起
++++白石枕
琢珉胜水碧，所贵素且贞。
曾无白圭玷，不作浮磬鸣。
捧来太阳前，一片新冰清。
沈沈风宪地，待尔秋已至。
璞坚难为功，谁怨晚成器。
比德无磷缁，论交亦如此。
+++钱起
++++赋得青城山歌，送杨、杜二郎中赴蜀军
蜀山西南千万重，仙经最说青城峰。
青城嶔岑倚空碧，远压峨嵋吞剑壁。
锦屏云起易成霞，玉洞花明不知夕。
星台二妙逐王师，阮瑀军书王粲诗。
日落猿声连玉笛，晴来山翠傍旌旗。
绿萝春月营门近，知君对酒遥相思。
+++钱起
++++送李大夫赴广州
一贤间气生，麟趾凤凰羽。
何意人之望，未为王者辅。
出镇忽推才，盛哉文且武。
南越寄维城，雄雄拥甲兵。
鼓门通幕府，天井入军营。
厥俗多豪侈，古来难致礼。
唯君饮冰心，可酌贪泉水。
忠臣感圣君，徇义不邀勋。
龙镜逃山魅，霜风破嶂雪。
征途凡几转，魏阙如在眼。
向郡海潮迎，指乡关树远。
按节化瓯闽，下车佳政新。
应令尉陀俗，还作上皇人。
支离交俊哲，弱冠至华发。
昔许霄汉期，今嗟鹏鷃别。
图南不可御，惆怅守薄暮。
+++钱起
++++送崔校书从军
雁门太守能爱贤，麟阁书生亦投笔。
宁唯玉剑报知己，更有龙韬佐师律。
别马连嘶出御沟，家人几夜望刀头。
燕南春草伤心色，蓟北黄云满眼愁。
闻道轻生能击虏，何嗟少壮不封侯。

+++钱起
++++送张将军征西
（一作西征）
长安少年唯好武，金殿承恩争破虏。
沙场烽火隔天山，铁骑征西几岁还。
战处黑云霾瀚海，愁中明月度阳关。
玉笛声悲离酌晚，金方路极行人远。
计日霜戈尽敌归，回首戎城空落晖。
始笑子卿心计失，徒看海上节旄稀。
+++钱起
++++送修武元少府
寸禄荣色养，此行宁叹惜。
自今黄绶采兰时，不厌丹墀芳草色。
百战荒城复井田，几家春树带人烟。
黎氓久厌蓬飘苦，迟尔西南惠月传。
+++钱起
++++送崔十三东游
千里有同心，十年一会面。
当杯缓筝柱，倏忽催离宴。
丹凤城头噪晚鸦，行人马首夕阳斜。
灞上春风留别袂，关东新月宿谁家。
官柳依依两乡色，谁能此别不相忆。
+++钱起
++++送邬三落第还乡
郢客文章绝世稀，常嗟时命与心违。
十年失路谁知己，千里思亲独远归。
云帆春水将何适，日爱东南暮山碧。
关中新月对离尊，江上残花待归客。
名宦无媒自古迟，穷途此别不堪悲。
荷衣垂钓且安命，金马招贤会有时。
+++钱起
++++送马明府赴江陵
陶令南行心自永，江天极目澄秋景。
万室遥方犬不鸣，双凫下处人皆静。
清风高兴得湖山，门柳萧条双翟闲。
黄花满把应相忆，落日登楼北望还。
+++钱起
++++送毕侍御谪居
崇兰香死玉簪折，志士吞声甘徇节。
忠荩不为明主知，悲来莫向时人说，沧浪之水见心清，楚客辞天泪满缨。

百鸟喧喧噪一鹗，上林高枝亦难托。
宁嗟人世弃虞翻，且喜江山得康乐。
自怜黄绶老婴身，妻子朝来劝隐沦。
桃花洞里举家去，此别相思复几春。
+++钱起
++++送褚大落第东归
离琴弹苦调，美人惨向隅。
顷来荷策干明主，还复扁舟归五湖。
汉家侧席明扬久，岂意遗贤在林薮。
玉堂金马隔青云，墨客儒生皆白首。
昨梦芳洲采白蘋，归期且喜故园春。
稚子只思陶令至，文君不厌马卿贫。
剡中风月久相忆，池上旧游应再得。
酒熟宁孤芳杜春，诗成不枉青山色。
念此那能不羡归，长杨谏猎事皆违。
他日东流一乘兴，知君为我扫荆扉。
+++钱起
++++送傅管记赴蜀军
终童之死谁继出，燕颔儒生今俊逸。
将早知鹦鹉赋，飞书许载蛟龙笔。
峨眉玉垒指霞标，鸟没天低幕府遥。
巴山雨色藏征旆，汉水猿声咽短箫。
赐璧腰金应可料，才略纵横年且妙。
无人不重乐毅贤，何敌能当鲁连啸。
日暮黄云千里昏，壮心轻别不销魂。
劝君用却龙泉剑，莫负平生国士恩。

+++钱起
++++送张少府
愁云破斜照，别酌劝行子。
蓬惊马首风，雁拂天边水。
寸晷如三岁，离心在万里。
+++钱起
++++行路难
君不见明星映空月，太阳朝升光尽歇。
君不见凋零委路蓬，长风飘举入云中。
由来人事何尝定，且莫骄奢笑贱穷。
+++钱起
++++卢龙塞行送韦掌记
雨雪纷纷黑山外，行人共指卢龙塞。
万里飞沙咽鼓鼙，三军杀气凝旌旆。
陈琳书记本翩翩，料敌张兵夺酒泉。
圣主好文兼好武，封侯莫比汉皇年。
+++钱起
++++效古秋夜长
秋汉飞玉霜，北风扫荷香。
含情纺织孤灯尽，拭泪相思寒漏长。
檐前碧云静如水，月吊栖乌啼鸟起。
谁家少妇事鸳机，锦幕云屏深掩扉。
白玉窗中闻落叶，应怜寒女独无衣。

+++钱起
++++卧病，李员外题扉而去
僻陋病者居，蒿莱行径失。
谁知簪绂贵，能问幽忧疾。
珂声未驻门，兰气先入室。
沉疴不冠带，安得候蓬荜。
清扬去莫寻，离念顷来侵。
雀栖高窗静，日出修桐阴。
枕上忆君子，悄悄唯苦心。
+++钱起
++++酬王维春夜竹亭赠别
山月随客来，主人兴不浅。
今宵竹林下，谁觉花源远。
惆怅曙莺啼，孤云还绝巘。
+++钱起
++++山中寄时校书
蓬莱紫气温如玉，唯予知尔阳春曲，别来几日芳荪绿。
百花酒满不见君，青山一望心断续。
+++钱起
++++送李四擢第归觐省
当年贵得意，文字各争名。
齐唱阳春曲，唯君金玉声。
悬黎宝中出，高价世难掩。
鸿羽不低飞，龙津徒自险。
直矜鹦鹉赋，不贵芳桂枝。
少俊蔡邕许，长鸣唐举知。
梁城下熊轼，朱戟何暐耀。
才子欲归宁，棠花已含笑。
高门知庆大，子孝觉亲荣。
独揽还珠美，宁唯问绢情。
离筵不尽醉，掺袂一何早。
马蹄西别轻，树色东看好。
行尘忽不见，惆怅青门道。
+++钱起
++++过曹钧隐居
荃蕙有奇性，馨香道为人。
不居众芳下，宁老空林春。
之子秉高节，攻文还守真。
素书寸阴尽，流水怨情新。
济济振缨客，烟霄各致身。
谁当举玄晏，不使作良臣。
+++钱起
++++哭曹钧
苦节推白首，怜君负此生。
忠荩名空在，家贫道不行。
朝来相忆访蓬荜，只谓渊明犹卧疾。
忽见江南吊鹤来，始知天上文星失。
尝恨知音千古稀，那堪夫子九泉归。
一声邻笛残阳里，酹酒空堂泪满衣。
+++钱起
++++东阳郡斋中诣南山招韦十
（一作东阳郡斋书事）
霁来海半山，隐映城上起。
中峰落照时，残雪翠微里。
同心久为别，孤兴那对此。
良会何迟迟，清扬瞻则迩。
+++钱起
++++清泥驿迎献王侍御
候馆扫清昼，使车出明光。
森森入郭树，一道引飞霜。
仰视骢花白，多惭绶色黄。
鹪鹩无羽翼，愿假宪乌翔。
+++钱起
++++沭阳古渡作
日落问津处，云霞残碧空。
牧牛避田烧，退鹢随潮风。
回首故乡远，临流此路穷。
翩翩青冥去，羡彼高飞鸿。
+++钱起
++++卧疾，答刘道士
白露蚕已丝，空林日凄清。
寥寥昼扉掩，独卧秋窗明。
宝字比仙药，羽人寄柴荆。
长吟想风驭，恍若升蓬瀛。
+++钱起
++++梦寻西山准上人
别处秋泉声，至今犹在耳。
何尝梦魂去，不见雪山子。
新月隔林时，千峰翠微里。
言忘心更寂，迹灭云自起。
觉来缨上尘，如洗功德水。
+++钱起
++++长安旅宿
九秋旅夜长，万感何时歇。
蕙花渐寒暮，心事犹楚越。
直躬邅世道，咫步隔天阙。
每闻长乐钟，载泣灵台月。
明旦北门外，归途堪白发。
+++钱起
++++过桐柏山
秋风过楚山，山静秋声晚。
赏心无定极，仙步亦清远。
返照云窦空，寒流石苔浅。
羽人昔已去，灵迹欣方践。
投策谢归途，世缘从此遣。
+++钱起
++++李士曹厅对雨
春雨暗重城，讼庭深更寂。
终朝人吏少，满院烟云集。
湿鸟压花枝，新苔宜砌石。
掾曹富文史，清兴对词客。
爱尔蕙兰丛，芳香饱时泽。
+++钱起
++++登胜果寺南楼，雨中望严协律
微雨侵晚阳，连山半藏碧。
林端陟香榭，云外迟来客。
孤村凝片烟，去水生远白。
但佳川原趣，不觉城池夕。
更喜眼中人，清光渐咫尺。
+++钱起
++++冬夜题旅馆
退飞忆林薮，乐业羡黎庶。
四海尽穷途，一枝无宿处。
严冬北风急，中夜哀鸿去。
孤烛思何深，寒窗坐难曙。
劳歌待明发，惆怅盈百虑。
+++钱起
++++自终南山晚归
采苓日往还，得性非樵隐。
白水到初阔，青山辞尚近。
绝境胜无倪，归途兴不尽。
沮溺时返顾，牛羊自相引。
逍遥不外求，尘虑从兹泯。
+++钱起
++++早渡伊川见旧邻作
鹍鸡鸣早霜，秋水寒旅涉。
渔人昔邻舍，相见具舟楫。
出浦兴未尽，向山心更惬。
村落通白云，茅茨隐红叶。
东皋满时稼，归客欣复业。
+++钱起
++++夕发箭场岩下作
行役不遑安，在幽机转发。
山谷无明晦，溪霞自兴没。
朝栉杉下风，夕饮石上月。
懿尔青云士，垂缨朝凤阙。
宁知采竹人，每食惭薇蕨。
+++钱起
++++同李五夕次香山精舍访宪上人
彼岸闻山钟，仙舟过苕水。
松门入幽映，石径趋迤逦。
初月开草堂，远公方觏止。
忘言在闲夜，凝念得微理。
泠泠功德池，相与涤心耳。
+++钱起
++++雨中望海上，怀郁林观中道侣
山观海头雨，悬沫动烟树。
只疑苍茫里，郁岛欲飞去。
大块怒天吴，惊潮荡云路。
群真俨盈想，一苇不可渡。
惆怅赤城期，愿假轻鸿驭。
+++钱起
++++广德初銮驾出关后登高愁望二首
长安不可望，远处边愁起。
辇毂混戎夷，山河空表里。
黄云压城阙，斜照移烽垒。
汉帜远成霞，胡马来如蚁。
不知涿鹿战，早晚蚩尤死。
渴日候河清，沉忧催暮齿。
愁看秦川色，惨惨云景晦。
乾坤暂运行，品物遗覆载。
黄尘涨戎马，紫气随龙旆。
掩泣指关东，日月妖氛外。
臣心寄远水，朝海去如带。
周德更休明，天衢伫开泰。
+++钱起
++++独往覆釜山，寄郎士元
赏心无远近，芳月好登望。
胜事引幽人，山下复山上。
将寻洞中药，复爱湖外嶂。
壁苔入云，阴溪树穿浪。
谁言世缘绝，更惜知音旷。
莺啼绿萝春，回首还惆怅。
+++钱起
++++送王季友赴洪州幕下
列郡皆用武，南征所从谁。
诸侯重才略，见子如琼枝。
抚剑感知己，出门方远辞。
烟波带幕府，海日生红旗。
问我何功德，负恩留玉墀。
销魂把别袂，愧尔酬明时。
+++钱起
++++客舍赠郑贲
结交意不薄，匪席言莫违。
世义随波久，人生知己稀。
先鸣誓相达，未遇还相依。
一望金门诏，三看黄鸟飞。
暝投同旅食，朝出易儒衣。
嵇向林庐接，携手行将归。
+++钱起
++++山中春仲寄汝上王恒、颍川沈冲
（一作中）
隐者守恬泊，春山日深净。
谁知蟠木材，得性无人境。
座隅泉出洞，竹上云起岭。
饥狖入山厨，饮虹过药井。
前溪堪放逸，仲月好风景。
游目来远思，摘芳寄汝颍。
+++钱起
++++南中春意
入仕无知言，游方随世道。
平生愿开济，遇物干怀抱。
已阻青云期，甘同散樗老。
客游南海曲，坐见韶阳早。
旧国别佳人，他乡思芳草。
惜无鸿鹄翅，安得凌苍昊。
+++钱起
++++东陵药堂寄张道士
木落苍山空，当轩秋水色。
清旦振衣坐，永吟意何极。
愿言金丹寿，一假鸾凤翼。
日夕开真经，言忘心更默。
玄都有仙子，采药早相识。
烟霞难再期，焚香空叹息。
+++钱起
++++苦雨忆皇甫冉
凉雨门巷深，穷居成习静。
独吟愁霖雨，更使秋思永。
疲痾苦昏垫，日夕开轩屏。
草木森已悲，衾帱清且冷。
如何游宦客，江海随泛梗。
延首长相思，忧襟孰能整。
+++钱起
++++寄任山人
天阶崇黼黻，世路有趋竞。
独抱中孚爻，谁知苦寒咏。
行潦难朝海，散材空遇圣。
岂无鸣凤时，其如问津命。
所思青山郭，再梦绿萝径。
林泉春可游，羡尔得其性。
+++钱起
++++登秦岭半岩遇雨
屏翳忽腾气，浮阳惨无晖。
千峰挂飞雨，百尺摇翠微。
震电闪云径，奔流翻石矶。
倚岩假松盖，临水羡荷衣。
不得采苓去，空思乘月归。
且怜东皋上，水色侵荆扉。
+++钱起
++++杪秋南山西峰题准上人兰若
向山看霁色，步步豁幽性。
返照乱流明，寒空千嶂净。
石门有馀好，霞残月欲映。
上诣远公庐，孤峰悬一径。
云里隔窗火，松下闻山磬。
客到两忘言，猿心与禅定。
+++钱起
++++田园雨后赠邻人
安排常任性，偃卧晚开户。
樵客荷蓑归，向来春山雨。
残云虹未落，返景霞初吐。
时鸟鸣村墟，新泉绕林圃。
尧年尚恬泊，邻里成太古。
室迩人遂遥，相思怨芳杜。
+++钱起
++++天门谷题孙逸人石壁
崖石乱流处，竹深斜照归。
卧磻石，心耳涤清晖。
春雷近作解，空谷半芳菲。
云栋彩虹宿，药圃蝴蝶飞。
恶嚣慕嘉遁，几夜瞻少微。
相见竟何说，忘情同息机。
+++钱起
++++蓝溪休沐，寄赵八给事
虫鸣归旧里，田野秋农闲。
即事敦夙尚，衡门方再关。
夕阳入东篱，爽气高前山。
霜蕙后时老，巢禽知暝还。
侍臣黄枢宠，鸣玉青云间。
肯想观鱼处，寒泉照发斑。
+++钱起
++++游辋川至南山，寄谷口王十六
山色不厌远，我行随处深。
迹幽青萝径，思绝孤霞岑。
独鹤引过浦，鸣猿呼入林。
褰裳百泉里，一步一清心。
王子在何处，隔云鸡犬音。
折麻定延伫，乘月期招寻。
+++钱起
++++蓝田溪与渔者宿
独游屡忘归，况此隐沦处。
濯发清泠泉，月明不能去。
更怜垂纶叟，静若沙上鹭。
一论白云心，千里沧洲趣。
芦中夜火尽，浦口秋山曙。
叹息分枝禽，何时更相遇。
+++钱起
++++淮上别范大
悲风陨凉叶，送归怨南楚。
穷年将别离，寸晷申宴语。
长淮流不尽，征棹忽复举。
碧落半愁云，黄鹤时顾侣。
游宦且未达，前途各修阻。
分袂一相嗟，良辰更何许。
+++钱起
++++离居夜雨，奉寄李京兆
永夜不可度，蛩吟秋雨滴。
寂寞想章台，始叹云泥隔。
雷声匪君车，犹时过我庐。
电影非君烛，犹能明我目。
如何琼树枝，梦里看不足。
望望佳期阻，愁生寒草绿。
+++钱起
++++叹毕少府以持法无隐见系
用法本禁邪，尽心翻自极。
毕公在囹圄，世事何纠纆。
翠凤呈其瑞，虞罗寄铩翼。
囚中千念时，窗外百花色。
落景闭圜扉，春虫网丛棘。
不念文，纷泪莫沾臆。
+++钱起
++++小园招隐
支离鲜兄弟，形影如手足。
但遂饮冰节，甘辞代耕禄。
斑衣在林巷，始觉无羁束。
交柯低户阴，闲鸟将雏宿。
穷通世情阻，日夜苔径绿。
谁言北郭贫，能分晏婴粟。
+++钱起
++++过温逸人旧居
返真难合道，怀旧仍无吊。
浮俗渐浇淳，斯人谁继妙。
声容在心耳，宁觉阻言笑。
玄堂闭几春，拱木齐云峤。
鹤传居士舞，猿得苏门啸。
酹酒片阳微，空山想埋照。
+++钱起
++++县内水亭晨兴听讼
晨光起宿露，池上判黎氓。
借问秋泉色，何如拙宦情。
磨铅辱利用，策蹇愁前程。
昨夜明月满，中心如鹊惊。
负恩时易失，多病绩难成。
会惜寒塘晚，霜风吹杜蘅。
+++钱起
++++海畔秋思
匡济难道合，去留随兴牵。
偶为谢客事，不顾平子田。
魏阙贲翘楚，此身长弃捐。
箕裘空在念，咄咄谁推贤。
无用即明代，养痾仍壮年。
日夕望佳期，帝乡路几千。
秋风晨夜起，零落愁芳荃。
+++钱起
++++太子李舍人城东别业
（李祭酒别业俯视川林前带雷岫）
南山转群木，昏晓拥山翠。
小泽近龙居，清苍常雨气。
君家北原上，千金买胜事。
丹阙退朝回，白云迎赏至。
新晴村落外，处处烟景异。
片水明断岸，馀霞入古寺。
东皋指归翼，目尽有馀意。
+++钱起
++++谷口新居寄同省朋故
种黍傍烟溪，榛芜兼沮洳。
亦知生计薄，所贵隐身处。
橡栗石上村，莓苔水中路。
萧然授衣日，得此还山趣。
汲井爱秋泉，结茅因古树。
闲云与幽鸟，对我不能去。
寄谢鸳鹭群，狎鸥拙所慕。
+++钱起
++++京兆尹厅前甘棠树降甘露
内史用尧意，理京宣惠慈。
气和祥则降，孰谓天难知。
济旱露为兆，有如埙应篪。
岂无夭桃树，洒此甘棠枝。
玉色与人净，珠光临笔垂。
协风与之俱，物性皆熙熙。
何必凤池上，方看作霖时。
+++钱起
++++秋夜作
万计各无成，寸心日悠漫。
浮生竟何穷，巧历不能算。
流落四海间，辛勤百年半。
商歌向秋月，哀韵兼浩叹。
寤寐怨佳期，美人隔霄汉。
寒云度穷水，别业绕垂幔。
窗中问谈鸡，长夜何时旦。
+++钱起
++++观村人牧山田
六府且未盈，三农争务作。
贫民乏井税，塉土皆垦凿。
禾黍入寒云，茫茫半山郭。
秋来积霖雨，霜降方銍获。
中田聚黎甿，反景空村落。
顾惭不耕者，微禄同卫鹤。
庶追周任言，敢负谢生诺。
+++钱起
++++裴侍郎湘川回，以青竹筒相遗，因而赠之
楚竹青玉润，从来湘水阴。
缄书取直节，君子知虚心。
入用随宪简，积文不受金。
体将丹凤直，色映秋霜深。
宁肯假伶伦，谬为龙凤吟。
唯将翰院客，昔秘瑶华音。
长跪捧嘉贶，岁寒惭所钦。
+++钱起
++++东城初陷，与薛员外、王补阙暝投南山佛寺
日昃石门里，松声山寺寒。
香云空静影，定水无惊湍。
洗足解尘缨，忽觉天形宽。
清钟扬虚谷，微月深重峦。
噫我朝露世，翻浮与波澜。
行运遘忧患，何缘亲盘桓。
庶将镜中象，尽作无生观。
+++钱起
++++奉和张荆州巡农晚望
太清霁云雷，阳春陶物象。
明牧行春令，仁风助升长。
时和俗勤业，播殖农厥壤。
阴阴桑陌连，漠漠水田广。
郡中忽无事，方外还独往。
日暮驻归轩，湖山有佳赏。
宣城传逸韵，千载谁此响。
+++钱起
++++送包何东游
水国尝独往，送君还念兹。
湖山远近色，昏旦烟霞时。
子好谢公迹，常吟孤屿诗。
果乘扁舟去，若与白鸥期。
野趣及春好，客游欣此辞。
入云投馆僻，采碧过帆迟。
江上日回首，琴中劳别思。
春鸿刷归翼，一寄杜蘅枝。
+++钱起
++++酬陶六辞秩归旧居见柬
靖节昔高尚，令孙嗣清徽。
旧庐云峰下，献岁车骑归。
去俗因解绶，忆山得采薇。
田畴春事起，里巷相寻稀。
渊明醉乘兴，闲门只掩扉。
花禽惊曙月，邻女上鸣机。
毕娶愿已果，养恬志宁违。
吾当挂朝服，同尔缉荷衣。
+++钱起
++++奉使采箭簳竹谷中晨兴赴岭
孤客倦夜坐，闻猿乘早发。
背溪已斜汉，登栈尚残月。
重峰转森爽，幽步更超越。
云木耸鹤巢，风萝扫虎穴。
人群徒自远，世役终难歇。
入山非买山，采竹异采蕨。
谁见子牟意，悁劳书魏阙。
+++钱起
++++同严逸人东溪泛舟
子陵江海心，高迹此闲放。
渔舟在溪水，曾是敦夙尚。
朝霁收云物，垂纶独清旷。
寒花古岸傍，唳鹤晴沙上。
纷吾好贞逸，不远来相访。
已接方外游，仍陪郢中唱。
欢言尽佳酌，高兴延秋望。
日暮浩歌还，红霞乱青嶂。
+++钱起
++++过沈氏山居
鸡鸣孤烟起，静者能卜筑。
乔木出云心，闲门掩山腹。
贫交喜相见，把臂欢不足。
空林留宴言，永日清耳目。
泉声冷尊俎，荷气香童仆。
往往仙犬鸣，樵人度深竹。
酒酣出谷口，世网何羁束。
始愿今不从，区区折腰禄。
+++钱起
++++赠柏岩老人
日与麋鹿群，贤哉买山叟。
庞眉忽相见，避世一何久。
林栖古崖曲，野事佳春后。
瓠叶覆荆扉，栗苞垂瓮牖。
独歌还独酌，不耕亦不耦。
硗田隔云溪，多雨长稂莠。
烟霞得情性，身世同刍狗。
寄谢营道人，天真此翁有。
+++钱起
++++送薛判官赴蜀
横笛声转悲，羽觞酣欲别。
举目叩关远，离心不可说。
边陲劳帝念，日下降才杰。
路极巴水长，天衔剑峰缺。
单车动夙夜，越境正炎节。
星桥过客稀，火井蒸云热。
阴符能制胜，千里在坐决。
始见儒者雄，长缨系馀孽。
+++钱起
++++诏许昌崔明府拜补阙
儒者久营道，诏书方问贤。
至精一耀世，高步谁同年。
何树可栖凤，高梧枝拂天。
脱身凫舄里，载笔虎闱前。
日月传轩后，衣冠真列仙。
则知骊龙珠，不秘清泠泉。
才子贵难见，郢歌空复传。
惜哉效颦客，心想劳婵娟。
+++钱起
++++仲春晚寻覆釜山
蝴蝶弄和风，飞花不知晚。
王孙寻芳草，步步忘路远。
况我爱青山，涉趣皆游践。
萦回必中路，阴晦阳复显。
古岸生新泉，霞峰映雪巘。
交枝花色异，奇石云根浅。
碧洞志忘归，紫芝行可搴。
应嗤嵇叔夜，林卧方沉湎。
+++钱起
++++赠东邻郑少府
一闻白雪唱，愿见清扬久。
谁谓结绶来，得陪趋府后。
小邑蓝溪上，卑栖惬所偶。
忘言复连墙，片月亦携手。
草色同春径，莺声共高柳。
美景百花时，平生一杯酒。
圣朝法天地，以我为刍狗。
秩满归白云，期君访谷口。
+++钱起
++++谢张法曹万顷小山暇景见忆
乐道随去处，养和解朝簪。
茅堂近丹阙，佳致亦何深。
退食不趋府，忘机还在林。
清风乱流上，永日小山阴。
解箨雨中竹，将雏花际禽。
物华对幽寂，弦酌兼咏吟。
自昔仰高步，及兹劳所钦。
郢歌叨继组，知己复知音。
+++钱起
++++罢章陵令山居过中峰道者二首
宁辞园令秩，不改渊明调。
解印无与言，见山始一笑。
幽人还绝境，谁道苦奔峭。
随云剩渡溪，出门更垂钓。
吾庐青霞里，窗树玄猿啸。
微月清风来，方知散发妙。
丘壑趣如此，暮年始栖偃。
赖遇无心云，不笑归来晚。
鸣鸠拂红枝，初服傍清畎。
昨日山僧来，犹嫌嘉遁浅。
托君紫阳家，路灭心更远。
梯云创其居，抱犊上绝巘。
杏田溪一曲，霞境峰几转。
路石挂飞泉，谢公应在眼。
愿言携手去，采药长不返。
+++钱起
++++登覆釜山遇道人二首
晨策趣无涯，名山深转秀。
三休变覆景，万转迷宇宙。
攀崖到天窗，入洞穷玉溜。
侧径蹲怪石，飞萝掷惊狖。
花间炼药人，鸡犬和乳窦。
散发便迎客，采芝仍满袖。
郭璞赋游仙，始愿今可就。
真气重嶂里，知君嘉遁幽。
山阶压丹穴，药井通洑流。
道者带经出，洞中携我游。
欲骖白霓去，且为紫芝留。
忽忆武陵事，别家疑数秋。
+++钱起
++++寻华山云台观道士
秋日西山明，胜趣引孤策。
桃源数曲尽，洞口两岸坼。
还从罔象来，忽得仙灵宅。
霓裳谁之子，霞酌能止客。
残阳在翠微，携手更登历。
林行拂烟雨，溪望乱金碧。
飞鸟下天窗，袅松际云壁。
稍寻玄踪远，宛入寥天寂。
愿言葛仙翁，终年炼玉液。
+++钱起
++++海上卧病寄王临
离客穷海阴，萧辰归思结。
一随浮云滞，几怨黄鹄别。
妙年即沉痾，生事多所阙。
剑中负明义，枕上惜玄发。
之子良史才，华簪偶时哲。
相思千里道，愁望飞鸟绝。
岁暮冰雪寒，淮湖不可越。
百年去心虑，孤影守薄劣。
独馀慕侣情，金石无休歇。
+++钱起
++++登玉山诸峰，偶至悟真寺
郭南云水佳，讼简野情发。
紫芝每相引，黄绶不能绁。
稍入石门幽，始知灵境绝。
冥搜未寸晷，仙径俄九折。
蟠木盖石梁，崩岩露云穴。
数峰拔昆仑，秀色与空澈。
玉气交晴虹，桂花留曙月。
半岩采珉者，一点如片雪。
真赏无前程，奇观宁暂辍。
更闻东林磬，可听不可说。
兴中寻觉化，寂尔诸象灭。
+++钱起
++++长安客舍，赠李行父明府
藏器待时少，知人自古难。
遂令丹穴凤，晚食金琅玕。
谁谓兵戈际，鸣琴方一弹。
理烦善用简，济猛能兼宽。
夙夜念黎庶，寝兴非宴安。
洪波未静壑，何树不惊鸾。
凫舄傍京辇，甿心悬灌坛。
高槐暗苦雨，长剑生秋寒。
旅食还为客，饥年亦尽欢。
亲劳携斗水，往往救泥蟠。
但恐酬明义，蹉跎芳岁阑。
+++钱起
++++美杨侍御清文见示
伯牙道丧来，弦绝无人续。
谁知绝唱后，更有难和曲。
层峰与清流，逸势竞奔蹙。
清文不出户，仿像皆在目。
雾雪看满怀，兰荃坐盈掬。
孤光碧潭月，一片昆仑玉。
初见歌阳春，韶光变枯木。
再见吟白雪，便觉云肃肃。
则知造化源，方寸能展缩。
斯文不易遇，清爽心岂足。
愿言书诸绅，可以为佩服。
+++钱起
++++山居新种花药，与道士同游赋诗
自乐鱼鸟性，宁求农牧资。
浅深爱岩壑，疏凿尽幽奇。
雨花相助好，莺鸣春草时。
种兰入山翠，引葛上花枝。
风露拆红紫，缘溪复映池。
新泉香杜若，片石引江蓠。
宛谓武陵洞，潜应造化移。
杖策携烟客，满袖掇芳蕤。
蝴蝶舞留我，仙鸡闲傍篱。
但令黄精熟，不虑韶光迟。
笑指云萝径，樵人那得知。
+++钱起
++++初黄绶赴蓝田县作
蟠木无匠伯，终年弃山樊。
苦心非良知，安得入君门。
忽忝英达顾，宁窥造化恩。
萤光起腐草，云翼腾沉鲲。
片石世何用，良工心所存。
一叨尉京甸，三省惭黎元。
贤尹正趋府，仆夫俨归轩。
眼中县胥色，耳里苍生言。
居人散山水，即景真桃源。
鹿聚入田径，鸡鸣隔岭村。
餐和俗久清，到邑政空论。
且嘉讼庭寂，前阶满芳荪。
+++钱起
++++归义寺题震上人壁
（寺即神尧皇帝读书之所）
入谷逢雨花，香绿引幽步。
招提饶泉石，万转同一趣。
向背森碧峰，浅深罗古树。
尧皇未登极，此地曾隐雾。
秘谶得神谋，因高思虎踞。
太阳忽临照，物象俄光煦。
梵王宫始开，长者金先布。
白水入禅境，砀山通觉路。
往往无心云，犹起潜龙处。
仍闻七祖后，佛子继调御。
溪鸟投慧灯，山蝉饱甘露。
不作解缨客，宁知舍筏喻。
身世已悟空，归途复何去。

++上卷二百三十七
  
+++钱起
++++奉和圣制登会昌山应制
（一作赵起诗）
睿想入希夷，真游到具茨。
玉銮登嶂远，云辂出花迟。
泉壑凝神处，阳和布泽时。
六龙多顺动，四海正雍熙。
+++钱起
++++省中对雪寄元判官、拾遗昆季
（一作寄谢舍人昆季）
万点瑶台雪，飞来锦帐前。
琼枝应比净，鹤发敢争先。
散影成花月，流光透竹烟。
今朝谢家兴，几处郢歌传。
+++钱起
++++山斋独坐，喜玄上人夕至
（一作见访）
舍下虎溪径，烟霞入暝开。
柴门兼竹静，山月与僧来。
心莹红莲水，言忘绿茗杯。
前峰曙更好，斜汉欲西回。
+++钱起
++++秋夜寄张、韦二主簿
凉夜褰帘好，轻云过月初。
碧空河色浅，红叶露声虚。
道阻天难问，机忘世易疏。
不知双翠凤，栖棘复何如。
+++钱起
++++归故山路逢邻居隐者
握手云栖路，潸然恨几重。
谁知绿林盗，长占彩霞峰。
心死池塘草，声悲石径松。
无因芳杜月，琴酒更相逢。
+++钱起
++++落第，刘拾遗相送东归
不醉百花酒，伤心千里归。
独收和氏玉，还采旧山薇。
出处离心尽，荣枯会面稀。
预愁芳草色，一径入衡闱。
+++钱起
++++和刘七读书
夜雨深馆静，苦心黄卷前。
云阴留墨沼，萤影傍华编。
梦鸟富清藻，通经仍妙年。
何愁丹穴凤，不饮玉池泉。
+++钱起
++++早下江宁
暮天微雨散，凉吹片帆轻。
云物高秋节，山川孤客情。
霜蘋留楚水，寒雁别吴城。
宿浦有归梦，愁猿莫夜鸣。
+++钱起
++++登复州南楼
孤树延春日，他山卷曙霞。
客心湖上雁，归思日边花。
行李迷方久，归期涉岁赊。
故人云路隔，何处寄瑶华。
+++钱起
++++江陵晦日陪诸官泛舟
节物堪为乐，江湖有主人。
舟行深更好，山趣久弥新。
尊酒平生意，烟花异国春。
城南无夜月，长袖莫留宾。
+++钱起
++++县城秋夕
山城日易夕，愁生先掩扉。
俸薄不沽酒，家贫忘授衣。
露重蕙花落，月冷莎鸡飞。
效拙惭无补，云林叹再归。
+++钱起
++++秋夜梁七兵曹同宿二首
一笑不可得，同心相见稀。
摘菱频贳酒，待月未扃扉。
星影低惊鹊，虫声傍旅衣。
卑栖岁已晚，共羡雁南飞。
好欲弃吾道，今宵又遇君。
老夫相劝酒，稚子待题文。
月下谁家笛，城头几片云。
如何此幽兴，明日重离群。
+++钱起
++++和万年成少府寓直
赤县新秋夜，文人藻思催。
钟声自仙掖，月色近霜台。
一叶兼萤度，孤云带雁来。
明朝紫书下，应问长卿才。
+++钱起
++++春夜过长孙绎别业
佳期难再得，清夜此云林。
带竹新泉冷，穿花片月深。
含毫凝逸思，酌水话幽心。
不觉星河转，山枝惊曙禽。
+++钱起
++++题温处士山居
谁知白云外，别有绿萝春。
苔绕溪边径，花深洞里人。
逸妻看种药，稚子伴垂纶。
颍上逃尧者，何如此养真。
+++钱起
++++题陈季壁
郢人何苦调，饮水仍布衾。
烟火昼不起，蓬蒿春欲深。
前庭少乔木，邻舍闻新禽。
虽有征贤诏，终伤不遇心。
+++钱起
++++赠邻居齐六司仓
沉冥众所遗，咫尺绝佳期。
始觉衡门下，翛然太古时。
鸡声共邻巷，烛影隔茅茨。
坐惜牛羊径，芳荪白露滋。
+++钱起
++++送征雁
秋空万里净，嘹唳独南征。
风急翻霜冷，云开见月惊。
塞长怯去翼，影灭有馀声。
怅望遥天外，乡愁满目生。
+++钱起
++++宴郁林观张道士房
灭迹人间世，忘归象外情。
竹坛秋月冷，山殿夜钟清。
仙侣披云集，霞杯达曙倾。
同欢不可再，朝暮赤龙迎。
+++钱起
++++秋夕与梁锽文宴
客到衡门下，林香蕙草时。
好风能自至，明月不须期。
秋日翻荷影，晴光脆柳枝。
留欢美清夜，宁觉晓钟迟。
+++钱起
++++哭空寂寺玄上人
（一作少林寺哭晖上人）
凄然双树下，垂泪远公房。
灯续生前火，炉添没后香。
阴阶明片雪，寒竹响空廊。
寂灭应为乐，尘心徒自伤。
+++钱起
++++题精舍寺
胜景不易遇，入门神顿清。
房房占山色，处处分泉声。
诗思竹间得，道心松下生。
何时来此地，摆落世间情。
+++钱起
++++开元观遇张侍御
碧落忘归处，佳期不厌逢。
晚凉生玉井，新暑避烟松。
欲醉流霞酌，还醒度竹钟。
更怜琪树下，历历见遥峰。
+++钱起
++++和人秋归终南山别业
旧居三顾后，晚节重幽寻。
野径到门尽，山窗连竹阴。
昔年莺出谷，今日凤归林。
物外凌云操，谁能继此心。
+++钱起
++++故相国苗公挽歌
灞陵谁宠葬，汉主念萧何。
盛业留青史，浮荣逐逝波。
陇云仍作雨，薤露已成歌。
凄怆平津阁，秋风吊客过。
+++钱起
++++酬刘员外雨中见寄
苦雨滴兰砌，秋风生葛衣。
潢污三径绝，砧杵四邻稀。
分与玄豹隐，不为湘燕飞。
惭君角巾折，犹肯问衡闱。
+++钱起
++++赋得归云送李山人归华山
秀色横千里，归云积几重。
欲依毛女岫，初卷少姨峰。
盖影随征马，衣香拂卧龙。
只应函谷上，真气日溶溶。
+++钱起
++++过裴长官新亭
茅屋多新意，芳林昨试移。
野人知石路，戏鸟认花枝。
慢水萦蓬户，闲云挂竹篱。
到家成一醉，归马不能骑。
+++钱起
++++寄郢州郎士元使君
龙节知无事，江城不掩扉。
诗传过客远，书到故人稀。
坐啸看潮起，行春送雁归。
望舒三五夜，思尽谢玄晖。
+++钱起
++++过长孙宅与朗上人茶会
偶与息心侣，忘归才子家。
玄谈兼藻思，绿茗代榴花。
岸帻看云卷，含毫任景斜。
松乔若逢此，不复醉流霞。
+++钱起
++++下第题长安客舍
不遂青云望，愁看黄鸟飞。
梨花度寒食，客子未春衣。
世事随时变，交情与我违。
空馀主人柳，相见却依依。
+++钱起
++++陪考功王员外城东池亭宴
无双锦帐郎，绝境有林塘。
鹤静疏群羽，蓬开失众芳。
晴山看不厌，流水趣何长。
日晚催归骑，钟声下夕阳。
+++钱起
++++过孙员外蓝田山居
不知香署客，谢病翠微间。
去幄兰将老，辞车雉亦闲。
近窗云出洞，当户竹连山。
对酒溪霞晚，家人采蕨还。
+++钱起
++++秋园晚沐
黄卷在穷巷，归来生道心。
五株衰柳下，三径小园深。
倒薤翻成字，寒花不假林。
庞眉谢群彦，独酌且闲吟。
+++钱起
++++穷秋对雨
晦日连苦雨，动息更邅回。
生事萍无定，愁心云不开。
翟门悲暝雀，墨灶上寒苔。
始信宣城守，乘流畏曝腮。
+++钱起
++++裴迪南门秋夜对月
（一作裴迪书斋玩月之作）
夜来诗酒兴，月满谢公楼。
影闭重门静，寒生独树秋。
鹊惊随叶散，萤远入烟流。
今夕遥天末，清光几处愁。
+++钱起
++++和蜀县段明府秋城望归期
制锦蜀江静，飞凫汉阙遥。
一兹风靡草，再视露盈条。
旅望多愁思，秋天更泬寥。
河阳传丽藻，清韵入歌谣。
+++钱起
++++晚归蓝田，酬王维给事（一作中书常舍人）赠别
卑栖却得性，每与白云归。
徇禄仍怀橘，看山免采薇。
暮禽先去马，新月待开扉。
霄汉时回首，知音青琐闱。
+++钱起
++++再得华侍御书，闻巴中卧病
（一作疾）
芳信来相续，同心远更亲。
数重云外树，不隔眼中人。
梦寐花骢色，相思黄鸟春。
更闻公干病，一夜二毛新。
+++钱起
++++宿新里馆
愁人待晓鸡，秋雨暗凄凄。
度烛萤时灭，传书雁渐低。
客来知计误，梦里泣津迷。
无以逃悲思，寒螀处处啼。
+++钱起
++++谷口书斋寄杨补阙
泉壑带茅茨，云霞生薜帷。
竹怜新雨后，山爱夕阳时。
闲鹭栖常早，秋花落更迟。
家童扫萝径，昨与故人期。
+++钱起
++++衡门春夜
不厌晴林下，微风度葛巾。
宁唯北窗月，自谓上皇人。
丛筱轻新暑，孤花占晚春。
寄言庄叟蝶，与尔得天真。
+++钱起
++++题吴通微主人
食贫无尽日，有愿几时谐。
长啸秋光晚，谁知志士怀。
朝烟不起灶，寒叶欲连阶。
饮水仍留我，孤灯点夜斋。
+++钱起
++++晚次宿预馆
乡心不可问，秋气又相逢。
飘泊方千里，离悲复几重。
回云随去雁，寒露滴鸣蛩。
延颈遥天末，如闻故国钟。
+++钱起
++++蓝上茅茨期王维补阙
山中人不见，云去夕阳过。
浅濑寒鱼少，丛兰秋蝶多。
老年疏世事，幽性乐天和。
酒熟思才子，溪头望玉珂。
+++钱起
++++春宵寓直
养拙惯云卧，为郎如鸟栖。
不知仙阁峻，惟觉玉绳低。
帐喜香烟暖，诗惭赐笔题。
未央春漏促，残梦谢晨鸡。
+++钱起
++++新昌里言怀
性拙偶从宦，心闲多掩扉。
虽看北堂草，不望旧山薇。
花月霁来好，云泉堪梦归。
如何建章漏，催著早朝衣。
+++钱起
++++秋夜寄袁中丞、王员外
一夕盈千念，方知别者劳。
衰荣难会面，魂梦暂同袍。
片月临阶早，晴河度雁高。
应怜蒋生径，秋露满蓬蒿。
+++钱起
++++九日闲居寄登高数子
初服栖穷巷，重阳忆旧游。
门闲谢病日，心醉授衣秋。
酒尽寒花笑，庭空暝雀愁。
今朝落帽客，几处管弦留。
+++钱起
++++晚入宣城界
（一作春江晚行）
斜日片帆阴，春风孤客心。
山来指樵路，岸去惜花林。
海气蒸云黑，潮声隔雨深。
乡愁不可道，浦宿听猿吟。
+++钱起
++++静夜酬通上人问疾
东林生早凉，高枕远公房。
大士看心后，中宵清漏长。
惊蝉出暗柳，微月隐回廊。
何事沈痾久，舍毫问药王。
+++钱起
++++奉陪使君十四叔晚憩大云门寺
野寺千家外，闲行晚暂过。
炎氛临水尽，夕照傍林多。
境对知心妄，人安觉政和。
绳床摇麈尾，佳趣满沧波。
+++钱起
++++省中春暮酬嵩阳焦道士见招
朝花飞暝林，对酒伤春心。
流年催素发，不觉映华簪。
垂老遇知己，酬恩看寸阴。
如何紫芝客，相忆白云深。
+++钱起
++++酬苗发员外宿龙池寺见寄
宁知待漏客，清夜此从容。
暂别迎车雉，还随护法龙。
香烟轻上月，林岭静闻钟。
郢曲传甘露，尘心洗几重。
+++钱起
++++贞懿皇后挽词
淑丽诗传美，徽章礼饰哀。
有恩加象服，无日祀高禖。
晓月孤秋殿，寒山出夜台。
通灵深眷想，青鸟独飞来。
+++钱起
++++岁初归旧山
（又作献岁初归旧居酬皇甫侍御见寄）
欲知愚谷好，久别与春还。
莺暖初归树，云晴却恋山。
石田耕种少，野客性情闲。
求仲应难见，残阳且掩关。
+++钱起
++++銮驾避狄岁寄别韩云卿
白发壮心死，愁看国步移。
关山惨无色，亲爱忽惊离。
影绝龙分剑，声哀鸟恋枝。
茫茫云海外，相忆不相知。
+++钱起
++++咏白油帽送客
薄质惭加首，愁阴幸庇身。
卷舒无定日，行止必依人。
已沐脂膏惠，宁辞雨露频。
虽同客衣色，不染洛阳尘。
+++钱起
++++蓝上采石芥寄前李明府
渊明遗爱处，山芥绿芳初。
玩此春阴色，犹滋夜雨馀。
隔溪烟叶小，覆石雪花舒。
采采还相赠，瑶华信不如。
+++钱起
++++送赟法师往上都
远近化人天，王城指日边。
宰君迎说法，童子伴随缘。
到处花为雨，行时杖出泉。
今宵松月下，门闭想安禅。
+++钱起
++++送沈少府还江宁
远宦碧云外，此行佳兴牵。
湖山入闾井，鸥鸟傍神仙。
斜日背乡树，春潮迎客船。
江楼新咏发，应与政声传。
+++钱起
++++送虞说擢第东游
湖山不可厌，东望有馀情。
片玉登科后，孤舟任兴行。
月中严子濑，花际楚王城。
岁暮云皋鹤，闻天更一鸣。
+++钱起
++++送少微师西行
（一作送僧自吴游蜀）
随缘忽西去，何日返东林。
世路宁嗟别，空门久息心。
人烟一饭少，山雪独行深。
天外猿啼处，谁闻清梵音。
+++钱起
++++送昆山孙少府
徇禄近沧海，乘流看碧霄。
谁知仙吏去，宛与世尘遥。
远帆背归鸟，孤舟抵上潮。
悬知讼庭静，窗竹日萧萧。
+++钱起
++++送屈突司马充安西书记
制胜三军劲，澄清万里馀。
星飞庞统骥，箭发鲁连书。
海月低云旆，江霞入锦车。
遥知太阿剑，计日斩鲸鱼。
+++钱起
++++送时暹避难适荆南
三叹把离袂，七哀深我情。
云天愁远别，豺虎拥前程。
驻马恋携手，隔河闻哭声。
相思昏若梦，泪眼几时明。
+++钱起
++++送边补阙东归省觐
东去有馀意，春风生赐衣。
凤凰衔诏下，才子采兰归。
斗酒百花里，情人一笑稀。
别离须计日，相望在彤闱。
+++钱起
++++送弹琴李长史往洪州
抱琴为傲吏，孤棹复南行。
几度秋江水，皆添白雪声。
佳期来客梦，幽思缓王程。
佐牧无劳问，心和政自平。
+++钱起
++++送宋征君让官还山
至人无滞迹，谒帝复思玄。
魏阙辞花绶，春山有杏田。
紫霞开别酒，黄鹤舞离弦。
今夜思君梦，遥遥入洞天。
+++钱起
++++送陈供奉恩敕放归觐省
得意今如此，清光不可攀。
臣心尧日下，乡思楚云间。
杨柳依归棹，芙蓉栖旧山。
采兰兼衣锦，何似买臣还。
+++钱起
++++送外甥范勉赴任常州长史兼觐省
怜君展骥去，能解倚门愁。
就养仍荣禄，还乡即昼游。
橘花低客舍，莼菜绕归舟。
与报垂纶叟，知吾世网留。
+++钱起
++++陇右送韦三还京
春风起东道，握手望京关。
柳色从乡至，莺声送客还。
嘶骖顾近驿，归路出他山。
举目情难尽，羁离失志间。
+++钱起
++++送元评事归山居
忆家望云路，东去独依依。
水宿随渔火，山行到竹扉。
寒花催酒熟，山犬喜人归。
遥羡书窗下，千峰出翠微。
+++钱起
++++送武进韦明府
理邑想无事，鸣琴不下堂。
井田通楚越，津市半渔商。
卢橘垂残雨，红莲拆早霜。
送君催白首，临水独思乡。
+++钱起
++++送上官侍御
执简朝方下，乘轺去不赊。
感恩轻远道，入幕比还家。
碣石春云色，邯郸古树花。
飞书报明主，烽火静天涯。
+++钱起
++++送郭秀才制举下第南游
失志思浪迹，知君晦近名。
出关尘渐远，过郢兴弥清。
山尽溪初广，人闲舟自行。
探幽无旅思，莫畏楚猿鸣。
+++钱起
++++送夏侯审校书东归
楚乡飞鸟没，独与碧云还。
破镜催归客，残阳见旧山。
诗成流水上，梦尽落花间。
傥寄相思字，愁人定解颜。
+++钱起
++++送卫功曹赴荆南
汉家仍用武，才子晚成名。
惆怅江陵去，谁知魏阙情。
碧云愁楚水，春酒醉宜城。
定想褰帷政，还闻坐啸声。
+++钱起
++++送马使君赴郑州
东土忽无事，专城复任贤。
喜观班瑞礼，还在偃兵年。
膏雨带荥水，归人耕圃田。
遥知下车日，万井起新烟。
+++钱起
++++送郎四补阙东归
无事共干世，多时废隐沦。
相看恋簪组，不觉老风尘。
劝酒怜今别，伤心倍去春。
徒言树萱草，何处慰离人。
+++钱起
++++送陆三出尉
春草晚来色，东门愁送君。
盛才仍下位，明代负奇文。
且乐神仙道，终随鸳鹭群。
梅生寄黄绶，不日在青云。
+++钱起
++++送安都秀才北还
年少工文客，言离却解颜。
不嗟荆宝退，能喜彩衣还。
新月来前馆，高阳出故关。
相思东北望，燕赵隔青山。
+++钱起
++++送褚十一澡擢第归吴觐省
林表吴山色，诗人思不忘。
向家流水便，怀橘彩衣香。
满酌留归骑，前程未夕阳。
怆兹江海去，谁惜杜蘅芳。
+++钱起
++++送费秀才归衡州
南望潇湘渚，词人远忆家。
客心随楚水，归棹宿江花。
不畏心期阻，惟愁面会赊。
云天有飞翼，方寸伫瑶华。
+++钱起
++++送陆郎中
事边仍恋主，举酒复悲歌。
粉署含香别，辕门载笔过。
莺声出汉苑，柳色过漳河。
相忆情难尽，离居春草多。
+++钱起
++++送僧归日本
上国随缘住，来途若梦行。
浮天沧海远，去世法舟轻。
水月通禅观，鱼龙听梵声。
惟怜一灯影，万里眼中明。
+++钱起
++++送杨皞擢第游江南
行人临水去，新咏复新悲。
万里高秋月，孤山远别时。
挂帆严子濑，酹酒敬亭祠。
岁晏无芳杜，如何寄所思。
+++钱起
++++送田仓曹归觐
青丝络骢马，去府望梁城。
节下趋庭处，秋来怀橘情。
别筵寒日晚，归路碧云生。
千里相思夜，愁看新月明。
+++钱起
++++送张管书记
（一作送张管记从军）
边事多劳役，儒衣逐鼓鼙。
日寒关树外，峰尽塞云西。
河广篷难度，天遥雁渐低。
班超封定远，之子去思齐。
+++钱起
++++送萧常侍北使
绛节引雕戈，鸣驺动玉珂。
戎城去日远，汉使隔年多。
雁宿常连雪，沙飞半渡河。
明光朝即迩，杕杜早成歌。
+++钱起
++++送李栖桐道举擢第还乡省侍
几年深道要，一举过贤关。
名与玄珠出，乡宜昼锦还。
莲舟同宿浦，柳岸向家山。
欲见宁亲孝，儒衣稚子斑。
+++钱起
++++送柳道士
去世能成道，游仙不定家。
归期千岁鹤，行迈五云车。
海上春应尽，壶中日未斜。
不知相忆处，琪树几枝花。
+++钱起
++++送陆珽侍御使新罗
衣冠周柱史，才学我乡人。
受命辞云陛，倾城送使臣。
去程沧海月，归思上林春。
始觉儒风远，殊方礼乐新。
+++钱起
++++重送陆侍御使日本
万里三韩国，行人满目愁。
辞天使星远，临水涧霜秋。
云佩迎仙岛，虹旌过蜃楼。
定知怀魏阙，回首海西头。
+++钱起
++++送陆贽擢第还苏州
乡路归何早，云间喜擅名。
思亲卢橘熟，带雨客帆轻。
夜火临津驿，晨钟隔浦城。
华亭养仙羽，计日再飞鸣。
+++钱起
++++送虞说擢第南归觐省
南风起别袂，心到衡湘间。
归客楚山远，孤舟云水闲。
爱君采莲处，花岛连家山。
得意且宁省，人生难此还。
+++钱起
++++送原公南游
有意兼程去，飘然二翼轻。
故乡多久别，春草不伤情。
洗钵泉初暖，焚香晓更清。
自言难解缚，何日伴师行。
+++钱起
++++送万兵曹赴广陵
秋日思还客，临流语别离。
楚城将坐啸，郢曲有馀悲。
山晚桂花老，江寒蘋叶衰。
应须杨得意，更诵长卿辞。
+++钱起
++++送李判官赴桂州幕
欲知儒道贵，缝掖见诸侯。
且感千金诺，宁辞万里游。
雁峰侵瘴远，桂水出云流。
坐惜离居晚，相思绿蕙秋。
+++钱起
++++题苏公林亭
平津东阁在，别是竹林期。
万叶秋声里，千家落照时。
门随深巷静，窗过远钟迟。
客位苔生处，依然又赋诗。
+++钱起
++++赋得寒云轻重色，送子恂入京
无限寒云色，苍茫浅更深。
从龙如有瑞，捧日不成阴。
积翠全低岭，虚明半出林。
帝乡遥在目，铁马又駸駸。
+++钱起
++++赋得丛兰曙后色，送梁侍御入京
曙色传芳意，分明锦绣丛。
兰生霁后日，花发夜来风。
不向三峰里，全胜一县中。
遥知大苑内，应待五花骢。
+++钱起
++++赋得馀冰
（一本题下有送人二字）
晓日馀冰上，春池一镜明。
多从履处薄，偏向饮时清。
比雪光仍在，因风片不成。
更随舟楫去，犹可助坚贞。
+++钱起
++++赋得浦口望斜月，送皇甫判官
起见西楼月，依依向浦斜。
动摇生浅浪，明灭照寒沙。
水渚犹疑雪，梅林不辨花。
送君无可赠，持此代瑶华。
+++钱起
++++赋得绵绵思远道，送岑判官入岭
极目烟霞外，孤舟一使星。
兴中寻白雪，梦里过沧溟。
夜月松江戍，秋风竹坞亭。
不知行远近，芳草日青青。
+++钱起
++++江宁春夜裴使君席送萧员外
花院日扶疏，江云自卷舒。
熊轼任，归客雉门车。
曙月稀星里，春烟紫禁馀。
行看石头戍，记得是南徐。
+++钱起
++++送薛八谪居
东水将孤客，南行路几千。
虹翻潮上雨，鸟落瘴中天。
谪去宁留恨，思归岂待年。
衔杯且一醉，别泪莫潸然。
+++钱起
++++送衡阳归客
归客爱鸣榔，南征忆旧乡。
江山追宋玉，云雨忆荆王。
醉里宜城近，歌中郢路长。
怜君从此去，日夕望三湘。
+++钱起
++++送员外侍御入朝
别思乱无绪，妖氛犹未清。
含香五夜客，持赋十年兄。
霜拂金波树，星回玉斗城。
自怜江上鹤，垂翅羡飞鸣。
+++钱起
++++送李谏议归荆州
归舟同不系，纤草剩忘忧。
禁掖曾通籍，江城旧列侯。
暮帆依夏口，春雨梦荆州。
何日朝云陛，随君拜冕旒。
+++钱起
++++送元中丞江淮转运
（一作王维诗）
薄税归天府，轻徭赖使臣。
欢沾赐帛老，恩及卷绡人。
去问殊官俗，来经几劫春。
东南御亭上，莫问有风尘。
+++钱起
++++送唐别驾赴郢州
少年从事好，此去别愁轻。
满座诗人兴，随君郢路行。
蒹葭侵驿树，云水抱山城。
遥爱下车日，江皋春草生。
+++钱起
++++送郑巨及第后归觐
多才白华子，初擅桂枝名。
嘉庆送归客，新秋带雨行。
离人背水去，喜鹊近家迎。
别赠难为此，衰年畏后生。
+++钱起
++++宿远上人兰若
香花闭一林，真士此看心。
行道白云近，燃灯翠壁深。
梵筵清水月，禅坐冷山阴。
更说东溪好，明朝乘兴寻。
+++钱起
++++酬元秘书晚出蓝溪见寄
野兴引才子，独行幽径迟。
云留下山处，鸟静出溪时。
拙宦不忘隐，归休常在兹。
音倘相访，炊黍扫茅茨。
+++钱起
++++别张起居
（时多故）
有别时留恨，销魂况在今。
风涛初振海，鹓鹭各辞林。
旧国关河绝，新秋草露深。
陆机婴世网，应负故山心。
+++钱起
++++郭司徒厅夜宴
秋堂复夜阑，举目尽悲端。
霜堞鸟声苦，更楼月色寒。
美人深别意，斗酒少留欢。
明发将何赠，平生双玉盘。
+++钱起
++++初至京口示诸弟
还家百战后，访故几人存。
兄弟得相见，荣枯何处论。
新诗添卷轴，旧业见儿孙。
点检平生事，焉能出荜门。
+++钱起
++++月下洗药
汲井向新月，分流入众芳。
湿花低桂影，翻叶静泉光。
露下添馀润，蜂惊引暗香。
寄言养生客，来此共提筐。
+++钱起
++++晚春永宁墅小园独坐，寄上王相公
东阁一何静，莺声落日愁。
夔龙暂为别，昏旦思兼秋。
蕙草出篱外，花枝寄竹幽。
上方传雅颂，七夕让风流。
+++钱起
++++岁暇题茅茨
谷口逃名客，归来遂野心。
薄田供岁酒，乔木待新禽。
溪路春云重，山厨夜火深。
桃源应渐好，仙客许相寻。
+++钱起
++++九日登玉山
霞景青山上，谁知此胜游。
龙沙传往事，菊酒对今秋。
步石随云起，题诗向水流。
忘归更有处，松下片云幽。
+++钱起
++++宴崔驸马玉山别业
金榜开青琐，骄奢半隐沦。
玉箫惟送酒，罗袖爱留宾。
竹馆烟催暝，梅园雪误春。
满朝辞赋客，尽是入林人。
+++钱起
++++春谷幽居
黄鸟鸣园柳，新阳改旧阴。
春来此幽兴，宛是谢公心。
扫径兰芽出，添池山影深。
虚名随振鹭，安得久栖林。
+++钱起
++++赋得池上双丁香树
得地移根远，交柯绕指柔。
露香浓结桂，池影斗蟠虬。
黛叶轻筠绿，金花笑菊秋。
何如南海外，雨露隔炎洲。
+++钱起
++++题樊川杜相公别业
数亩园林好，人知贤相家。
结茅书阁俭，带水槿篱斜。
古树生春藓，新荷卷落花。
圣恩加玉铉，安得卧青霞。
+++钱起
++++酬卢十一过宿
乞还方未遂，日夕望云林。
况复逢青草，何妨问此心。
闭门公务散，枉策故情深。
遥夜他乡宿，同君梁甫吟。
+++钱起
++++崔十四宅问候
晓日早莺啼，江城旅思迷。
微官同寄傲，移疾阻招携。
远水闾阎内，青山雉堞西。
王孙莫久卧，春草欲萋萋。
+++钱起
++++山路见梅，感而有作
莫言山路僻，还被好风催。
行客凄凉过，村篱冷落开。
晚溪寒水照，晴日数蜂来。
重忆江南酒，何因把一杯。
+++钱起
++++咏门上画松，上元、王、杜三相公
（一作崔峒诗）
昔闻生涧底，今见起毫端。
众草此时没，何人知岁寒。
岂能裨栋宇，且欲出门阑。
只在丹青笔，凌云也不难。
+++钱起
++++早发东阳
信风催过客，早发梅花桥。
数雁起前渚，千艘争便潮。
将随浮云去，日惜故山遥。
惆怅烟波末，佳期在碧霄。
+++钱起
++++舟中寄李起居
南行风景好，昏旦水皋闲。
春色郢中树，晴霞湖上山。
去家旅帆远，回首暮潮还。
蕙草知何赠，故人云汉间。
+++钱起
++++夜雨寄寇校书
秋馆烟雨合，重城钟漏深。
佳期阻清夜，孤兴发离心。
烛影出绡幕，虫声连素琴。
此时蓬阁友，应念昔同衾。
+++钱起
++++喜李侍御拜郎官入省
粉署花骢入，丹霄紫诰垂。
直庐惊漏近，赐被觉霜移。
汉主前瑶席，穰侯许凤池。
应怜后行雁，空羡上林枝。
+++钱起
++++苏端林亭对酒喜雨
小雨飞林顶，浮凉入晚多。
能知留客处，偏与好风过。
濯锦翻红蕊，跳珠乱碧荷。
芳尊深几许，此兴可酣歌。
+++钱起
++++见上林春雁翔青云，寄杨起居、李员外
上林春更好，宾雁不知归。
顾影怜青籞，传声入紫微。
夜陪池鹭宿，朝出苑花飞。
宁忆寒乡侣，鸾凰一见稀。
+++钱起
++++偶成
含毫意不浅，微月上帘栊。
门静吏人息，心闲囹圄空。
繁星入疏树，惊鹊倦秋风。
始觉牵卑剧，宵眠亦在公。
+++钱起
++++渔潭值雨
日入林岛异，鹤鸣风草间。
孤帆泊枉渚，飞雨来前山。
客意念留滞，川途忽阻艰。
赤亭仍数里，夜待安流还。
+++钱起
++++题萧丞小池
莺鸣蕙草绿，朝与情人期。
林沼忘言处，鸳鸿养翮时。
春泉滋药暖，晴日度花迟。
此会无辞醉，良辰难再追。

++上卷二百三十八
  
+++钱起
++++送集贤崔八叔承恩括图书
雨露满儒服，天心知子虚。
还劳五经笥，更访百家书。
赠别倾文苑，光华比使车。
晚云随客散，寒树出关疏。
相见应朝夕，归期在玉除。
+++钱起
++++送张五员外东归楚州
缨珮不为美，人群宁免辞。
杳然黄鹄去，未负白云期。
此别清兴尽，高秋临水时。
好山枉帆僻，浪迹到家迟。
他日诏书下，梁鸿安可追。
+++钱起
++++闲居寄包何
去名即栖遁，何必归沧浪。
种药幽不浅，杜门喧自忘。
林眠多晓梦，鸦散惊初阳。
片雪幽云至，回风邻果香。
佳期碧天末，惆怅紫兰芳。
+++钱起
++++津梁寺寻李侍御
禅林绝过客，柱史正焚香。
驯鸽不猜隼，慈云能护霜。
骢声隔暗竹，吏事散空廊。
霄汉期鸳鹭，狐狸避宪章。
绕阶春色至，屈草待君芳。
+++钱起
++++山园秋晚寄杜黄裳少府
惆怅佳期阻，园林秋景闲。
终朝碧云外，唯见暮禽还。
泉石思携手，烟霞不闭关。
杖藜仍把菊，对卷也看山。
望望离心起，非君谁解颜。
+++钱起
++++东溪杜野人致酒
万重云树下，数亩子平居。
野院罗泉石，荆扉背里闾。
早冬耕凿暇，弋雁复烹鱼。
静扫寒花径，唯邀傲吏车。
晚来留客好，小雪下山初。
+++钱起
++++忆山中寄旧友
数岁白云里，与君同采薇。
树深烟不散，溪静鹭忘飞。
更忆东岩趣，残阳破翠微。
脱巾花下醉，洗药月前归。
风景今还好，如何与世违。
+++钱起
++++东皋早春寄郎四校书
禄微赖学稼，岁起归衡茅。
穷达恋明主，耕桑亦近郊。
夜来霁山雪，阳气动林梢。
兰蕙暖初吐，春鸠鸣欲巢。
蓬莱时入梦，知子忆贫交。
+++钱起
++++玉山东溪题李叟屋壁
霞景已斜照，烟溪方暝投。
山家归路僻，辙迹乱泉流。
野老采薇暇，蜗庐招客幽。
麏麚突荒院，鸬鹊步闲畴。
偶此惬真性，令人轻宦游。
+++钱起
++++温泉宫礼见
新丰佳气满，圣主在温泉。
云暧龙行处，山明日驭前。
顺风求至道，侧席问遗贤。
灵雪瑶墀降，晨霞彩仗悬。
沧溟不让水，疵贱也朝天。
+++钱起
++++游襄阳泉石晚归
游目随山胜，回桡爱浦长。
往来幽不浅，昏旦兴难忘。
木末看归翼，莲西失夕阳。
声指闾井，野趣惜林塘。
稍近垂杨路，菱舟拥岸香。
+++钱起
++++夏日陪史郎中宴杜郎中果园
何事重逢迎，春醪晚更清。
林端花自老，池上月初明。
路入仙郎次，乌连柱史名。
竹阴疏柰院，山翠傍芜城。
引满不辞醉，风来待曙更。
+++钱起
++++南溪春耕
荷蓑趣南径，戴胜鸣条枚。
溪雨有馀润，土膏宁厌开。
沟塍落花尽，耒耜度云回。
谁道耦耕倦，仍兼胜赏催。
日长农有暇，悔不带经来。
+++钱起
++++省试湘灵鼓瑟
善鼓云和瑟，常闻帝子灵。
冯夷空自舞，楚客不堪听。
苦调凄金石，清音入杳冥。
苍梧来怨慕，白芷动芳馨。
流水传潇浦，悲风过洞庭。
曲终人不见，江上数峰青。
+++钱起
++++观法驾自凤翔回
欃抢一扫灭，阊阖九重开。
海晏鲸鲵尽，天旋日月来。
圣情苏品物，龙御辟云雷。
晓漏移仙仗，朝阳出帝台。
周惭散马出，禹让濬川回。
欲识封人愿，南山举酒杯。
+++钱起
++++题玉山村叟屋壁
谷口好泉石，居人能陆沈。
牛羊下山小，烟火隔云深。
一径入溪色，数家连竹阴。
藏虹辞晚雨，惊隼落残禽。
涉趣皆流目，将归羡在林。
却思黄绶事，辜负紫芝心。
+++钱起
++++县中池竹言怀
官小志已足，时清免负薪。
卑栖且得地，荣耀不关身。
自爱赏心处，丛篁流水滨。
荷香度高枕，山色满南邻。
道在即为乐，机忘宁厌贫。
却愁丹凤诏，来访漆园人。
+++钱起
++++山园栖隐
守静信推分，灌园乐在兹。
且忘尧舜力，宁顾尚书期。
晚景采兰暇，空林散帙时。
卷荷藏露滴，黄口触虫丝。
三径与嚣远，一瓢常自怡。
情人半云外，风月讵相思。
+++钱起
++++送王谏议任东都居守
车徒凤掖东，去去洛阳宫。
暂以青蒲隔，还看紫禁同。
经过乘雨露，潇洒出鸳鸿。
官署名台下，云山旧苑中。
暮天双阙静，秋月九重空。
且喜成周地，诗人播国风。
+++钱起
++++送郑书记
决胜无遗策，辞天便请缨。
出身唯殉死，报国且能兵。
受命麒麟殿，参谋骠骑营。
短箫催别酒，斜日驻前旌。
义勇千夫敌，风沙万里行。
几年丹阙下，侯印锡书生。
+++钱起
++++送族侄赴任
（一作之郡）
林下不成兴，仲容微禄牵。
客程千里远，别念一帆悬。
欲叹卑栖去，其如胜趣偏。
云山深郡郭，花木净潮田。
坐啸帷应下，离居月复圆。
此时知小阮，相忆绿尊前。
+++钱起
++++长安落第作
始愿今如此，前途复若何。
无媒献词赋，生事日蹉跎。
不遇张华识，空悲甯戚歌。
故山归梦远，新岁客愁多。
刷羽思乔木，登龙恨失波。
散才非世用，回首谢云萝。
+++钱起
++++酬长孙绎蓝溪寄杏
爱君蓝水上，种杏近成田。
拂径清阴合，临流彩实悬。
清香和宿雨，佳色出晴烟。
懿此倾筐赠，想知怀橘年。
芳馨来满袖，琼玖愿酬篇。
把玩情何极，云林若眼前。
+++钱起
++++药堂秋暮
隐来未得道，岁去愧云松。
茅屋空山暮，荷衣白露浓。
唯怜石苔色，不染世人踪。
潭静宜孤鹤，山深绝远钟。
有时丹灶上，数点彩霞重。
勉事壶公术，仙期待赤龙。
+++钱起
++++哭常征君
万化一朝尽，穷泉悲此君。
如何丹灶术，能误紫芝焚。
不遂苍生望，空留封禅文。
远年随逝水，真气尽浮云。
山闭龙蛇蛰，林寒麋鹿群。
伤心载酒地，仙菊为谁薰。
+++钱起
++++送鲍中丞赴太原军营
年壮才仍美，时来道易行。
宠兼三独任，威肃贰师营。
将略过南仲，天心寄北京。
云旂临塞色，龙笛出关声。
汉月随霜去，边尘计日清。
渐知王事好，文武用书生。
+++钱起
++++奉送刘相公江淮催转运
国用资戎事，臣劳为主忧。
将征任土贡，更发济川舟。
拥传星还去，过池凤不留。
唯高饮水节，稍浅别家愁。
落叶淮边雨，孤山海上秋。
遥知谢公兴，微月上江楼。
+++钱起
++++送李秀才落第游荆楚
翠羽虽成梦，迁莺尚后群。
名逃郤诜策，兴发谢玄文。
昏旦扁舟去，江山几路分。
上潮吞海日，归雁出湖云。
诗思应须苦，猿声莫厌闻。
离居见新月，那得不思君。
+++钱起
++++奉陪郭常侍宴浐川山池
掖垣携爱客，胜地赏年光。
向竹过宾馆，寻山到妓堂。
歌声掩金谷，舞态出平阳。
地满簪裾影，花添兰麝香。
莺啼春未老，酒冷日犹长。
安石风流事，须归问省郎。
+++钱起
++++寇中送张司马归洛
戎狄寇周日，衣冠适洛年。
客亭新驿骑，归路旧人烟。
吾道将东矣，秋风更飒然。
云愁百战地，树隔两乡天。
旅思蓬飘陌，惊魂雁怯弦。
今朝一尊酒，莫惜醉离筵。
+++钱起
++++奉和宣城张太守南亭秋夕怀友
池馆蟪蛄声，梧桐秋露晴。
月临朱戟静，河近画楼明。
卷幔浮凉入，闻钟永夜清。
片云悬曙斗，数雁过秋城。
羽扇扬风暇，瑶琴怅别情。
江山飞丽藻，谢脁让前名。
+++钱起
++++过山人所居因寄诸遗补
空谷春云满，愚公晦迹深。
一随玄豹隐，几换绿萝阴。
绝径人稀到，芳荪我独寻。
厨烟住峭壁，酒气出重林。
蝴蝶晴还舞，黄鹂晚暂吟。
所思青琐客，瑶草寄幽心。
+++钱起
++++过鸣皋隐者
磻石老红鲜，征君卧几年。
飞泉出林下，一径过崖巅。
鸡犬逐人静，云霞宜地偏。
终朝数峰胜，不远一壶前。
仲月霁春雨，香风生药田。
丹溪不可别，琼草色芊芊。
+++钱起
++++送杨錥归隐
悔作扫门事，还吟招隐诗。
今年芳草色，不失故山期。
遥想白云里，采苓春日迟。
溪花藏石径，岩翠带茅茨。
九转莫飞去，三回良在兹。
还嗤茂陵客，贫病老明时。
+++钱起
++++酬刘起居卧病见寄
承颜看彩服，不觉别丹墀。
味道能忘病，过庭更学诗。
缭垣多画戟，远岫入书帷。
竹静携琴处，林香让果时。
声同叨眷早，交澹在年衰。
更枉兼金赠，难为继组词。
+++钱起
++++陪南省诸公宴殿中李监宅
将门高胜霍，相子宠过韦。
宦贵攀龙后，心倾待士时。
壶觞开雅宴，鸳鹭眷相随。
舞退燕姬曲，歌征谢脁诗。
晚钟过竹静，醉客出花迟。
莫惜留馀兴，良辰不可追。
+++钱起
++++山斋读书寄时校书杜叟
日爱蘅茅下，闲观山海图。
幽人自守朴，穷谷也名愚。
倒岭和溪雨，新泉到户枢。
丛阑齐稚子，蟠木老潜夫。
忆戴差过剡，游仙惯入壶。
濠梁时一访，庄叟亦吾徒。
+++钱起
++++晚归蓝田旧居
云卷东皋下，归来省故蹊。
泉移怜石在，林长觉原低。
旧里情难尽，前山赏未迷。
引藤看古木，尝酒咒春鸡。
兴与时髦背，年将野老齐。
才微甘引退，应得遂霞栖。
+++钱起
++++寄袁州李嘉祐员外
谁谓江山阻，心亲梦想偏。
容辉常在目，离别任经年。
郡国通流水，云霞共远天。
行春莺几啭，迟客月频圆。
雁有归乡羽，人无访戴船。
愿征黄霸入，相见玉阶前。
+++钱起
++++禁闱玩雪寄薛左丞
玄云低禁苑，飞雪满神州。
虚白生台榭，寒光入冕旒。
粉凝宫壁静，乳结洞门幽。
细绕回风转，轻随落羽浮。
怒涛堆砌石，新月孕帘钩。
为报诗人道，丰年颂圣猷。
+++钱起
++++春暮过石龟谷题温处士林园
（一作送温逸人）
隐几无名老，何年此陆沈。
丘园自得性，婚嫁不婴心。
岁计因山薄，霞栖在谷深。
设罝连草色，晒药背松阴。
触兴云生岫，随耕鸟下林。
支颐笑来客，头上有朝簪。
+++钱起
++++宿毕侍御宅
交情频更好，子有古人风。
晤语清霜里，平生苦节同。
心惟二仲合，室乃一瓢空。
落叶寄秋菊，愁云低夜鸿。
薄寒灯影外，残漏雨声中。
明发南昌去，回看御史骢。
+++钱起
++++中书遇雨
济旱惟宸虑，为霖即上台。
云衔七曜起，雨拂九门来。
纶阁飞丝度，龙渠激霤回。
色翻池上藻，香裛鼎前杯。
湘燕皆舒翼，沙鳞岂曝腮。
尺波应万假，虞海载沿洄。
+++钱起
++++适楚次徐城
去家随旅雁，几日到南荆。
行迈改乡邑，苦辛淹晦明。
畏途在淫雨，未暮息趋程。
穷木对秋馆，寒鸦愁古城。
迷津坐为客，对酒默含情。
感激念知己，匣中孤剑鸣。
+++钱起
++++经李蒙颍阳旧居
同心而早世，天道亦何论。
独有山阳宅，平生永不谖。
青溪引白鸟，流涕吊芳荪。
蔓草入空室，丛篁深毁垣。
旧游还在眼，神理更忘言。
唯见东山月，人亡不去门。
+++钱起
++++赠汉阳隐者
当年不出世，知子餐霞人。
乐道复安土，遗荣长隐身。
衡茅古林曲，粳稻清江滨。
桂棹为渔暇，荷衣御暑新。
款颜行在役，幽兴惜今晨。
分首天涯去，再来芳杜春。
+++钱起
++++巨鱼纵大壑
巨鱼纵大壑，遂性似乘时。
奋跃风生鬣，腾凌浪鼓鳍。
龙摅回地轴，鲲化想天池。
方快吞舟意，尤殊在藻嬉。
倾危嗟幕燕，隐晦诮泥龟。
喻士逢明主，才猷得所施。
+++钱起
++++送李九归河北
文武资人望，谋猷简圣情。
南州初卧鼓，东土复维城。
寄重分符去，威仍出阃行。
斗牛移八座，日月送双旌。
别恋瞻天起，仁风应物生。
伫闻收组练，锵玉会承明。
+++钱起
++++送丁著作佐台郡
多年金马客，名遂动归轮。
佐郡紫书下，过门朱绶新。
扬舲望海岳，入境背风尘。
水驿偏乘月，梅园别受春。
带经临府吏，鲙鲤待乡人。
始见美高士，逍遥在搢绅。
+++钱起
++++送王使君赴太原行营
太白明无象，皇威未戢戈。
诸侯持节钺，千里控山河。
汉驿双旌度，胡沙七骑过。
惊蓬连雁起，牧马入云多。
不卖卢龙塞，能消瀚海波。
须传出师颂，莫奏式微歌。
+++钱起
++++送王使君移镇淮南
共许徐方牧，能临河内人。
郡移棠转茂，车至鹿还驯。
吏事嘉师旅，鸳行惜搢绅。
别心倾祖席，愁望尽征轮。
紫诰徵黄晚，苍生借寇频。
愿言青琐拜，早及上林春。
+++钱起
++++李四劝为尉氏尉，李七勉为开封尉
（惟伯与仲有令誉）
美政惟兄弟，时人数俊贤。
皇枝双玉树，吏道二梅仙。
自理尧唐俗，唯将礼让传。
采兰花萼聚，就日雁行联。
黄绶俄三载，青云未九迁。
庙堂为宰制，几日试龙泉。
+++钱起
++++春夜宴任六昆季宅
际晚绿烟起，入门芳树深。
不才叨下客，喜宴齿诸簪。
夜月仍携妓，清风更在林。
彩毫挥露色，银烛动花阴。
自接通家好，应知待士心。
向隅逢故识，兹夕愿披襟。
+++钱起
++++闲居酬张起居见赠
在林非避世，守拙自离群。
弱羽谢风水，穷愁依典坟。
良知不遐弃，新咏独相闻。
能使幽兴苦，坐忘清景曛。
前山带乔木，暮鸟联归云。
向夕野人思，难忘骑省文。
+++钱起
++++奉和王相公秋日戏赠元校书
才妙心仍远，名疏迹可追。
清秋闻礼暇，新雨到山时。
胜事唯愁尽，幽寻不厌迟。
弄云怜鹤去，隔水许僧期。
贤相敦高躅，雕龙忆所思。
芙蓉洗清露，愿比谢公诗。
+++钱起
++++过杨驸马亭子
衣冠在汉庭，台榭接天成。
彩凤翻箫曲，祥鳣入馆名。
歌钟芳月曙，林嶂碧云生。
乱水归潭净，高花映竹明。
退朝追宴乐，开阁醉簪缨。
长袖留嘉客，栖乌下禁城。
+++钱起
++++山下别杜少府
把手意难尽，前山日渐低。
情人那忍别，宿鸟尚同栖。
寸晷恋言笑，佳期欲阻暌。
离云愁出岫，去水咽分溪。
庄叟几虚说，杨朱空自迷。
伤心独归路，秋草更萋萋。
+++钱起
++++晚出青门望终南别业
能清谢脁思，暂下承明庐。
远山新水下，寒皋微雨馀。
更怜归鸟去，宛到卧龙居。
笑指丛林上，闲云自卷舒。
宁心鸣凤日，却意钓璜初。
处贵有馀兴，伊周位不如。
+++钱起
++++送严士良侍奉詹事南游
疏傅独知止，曾参善爱亲。
江山侍行迈，长幼出嚣尘。
握手想千古，此心能几人。
风光满长陌，草色傍征轮。
日夕望荆楚，莺鸣芳杜新。
渔烟月下浅，花屿水中春。
点翰遥相忆，含情向白蘋。
+++钱起
++++题秘书王迪城北池亭
子乔来魏阙，明主赐衣簪。
从宦辞人事，同尘即道心。
还追大隐迹，寄此凤城阴。
昨夜新烟雨，池台清且深。
伏泉通粉壁，迸笋出花林。
晚沐常多暇，春醪时独斟。
西南汉宫月，复对绿窗琴。
+++钱起
++++过王舍人宅
入门花柳暗，知是近臣居。
大隐心何远，高风物自疏。
翛然静者事，宛得上皇馀。
鸡犬偷仙药，儿童授道书。
清吟送客后，微月上城初。
彩笔有新咏，文星垂太虚。
承恩金殿宿，应荐马相如。
+++钱起
++++过瑞龙观道士
不知谁氏子，炼魄家洞天。
鹤待成丹日，人寻种杏田。
灵山含道气，物性皆自然。
白鹿顾瑞草，骊龙蟠玉泉。
得兹象外趣，便割区中缘。
石窦采云母，霞堂陪列仙。
主人善止客，柯烂忘归年。
+++钱起
++++送沈仲
天朴非外假，至人常晏如。
心期邈霄汉，词律响琼琚。
举酒常叹息，无人达子虚。
夜光失隋掌，骥騄伏盐车。
考室晋山下，归田秦岁初。
寒云随路合，落照下城馀。
千里还同术，无劳怨索居。
+++钱起
++++和韦侍御寓直对雨
名贵四科首，班宜二妙齐。
如何厌白简，未得步金闺。
寓直晦秋雨，吟馀闻远鸡。
漏声过旦冷，云色向窗低。
谁谓霄汉近，翻嗟心事暌。
兰滋人未握，霜晓鹗还栖。
伫见田郎字，亲劳御笔题。
+++钱起
++++奉和圣制登朝元阁
六合纡玄览，重轩启上清。
石林飞栋出，霞顶泰阶平。
拂曙銮舆上，晞阳瑞雪晴。
翠微回日驭，丹巘驻天行。
御气升银汉，垂衣俯锦城。
山通玉苑迥，河抱紫关明。
感物乾文动，凝神道化成。
周王陟乔岳，列辟让英声。
+++钱起
++++奉和杜相公移长兴宅，奉呈元相公
守贵常思俭，平津此意深。
能卑丞相宅，何谢故人心。
种蕙初抽带，移篁不改阴。
院梅朝助鼎，池凤夕归林。
觉路经中得，沧洲梦里寻。
道高仍济代，恩重岂投簪。
报国谁知己，推贤共作霖。
兴来文雅振，清韵掷双金。
+++钱起
++++送任先生任唐山丞
再命果良愿，几年勤说诗。
上公频握发，才子共垂帷。
琢玉成良器，出门偏怆离。
腰章佐墨绶，耀锦到茅茨。
树老见家日，潮平归县时。
衣催莲女织，颂听海人词。
鸿鹄志应在，荃兰香未衰。
金门定回音，云路有佳期。
+++钱起
++++送外甥怀素上人归乡侍奉
释子吾家宝，神清慧有馀。
能翻梵王字，妙尽伯英书。
远鹤无前侣，孤云寄太虚。
狂来轻世界，醉里得真如。
飞锡离乡久，宁亲喜腊初。
故池残雪满，寒柳霁烟疏。
寿酒还尝药，晨餐不荐鱼。
遥知禅诵外，健笔赋闲居。
+++钱起
++++送张中丞赴桂州
出守求人瘼，推贤动圣情。
紫台初下诏，皂盖始专城。
宠借飞霜简，威加却月营。
云衢降五马，林木引双旌。
夙仰敦诗礼，尝闻偃甲兵。
戍楼云外静，讼阁竹间清。
化伫还珠美，心将片玉贞。
寇恂朝望重，计日谒承明。
+++钱起
++++送王相公赴范阳
翊圣衔恩重，频年按节行。
安危皆报国，文武不缘名。
受脤仍调鼎，为霖更洗兵。
幕开丞相阁，旗总贰师营。
料敌知无战，安边示有征。
代云横马首，燕雁拂笳声。
去镇关河静，归看日月明。
欲知瞻恋切，迟暮一书生。
+++钱起
++++送蒋尚书居守东都
凤辇幸秦久，周人徯帝情。
若非君敏德，谁镇洛阳城。
前席命才彦，举朝推令名。
纶言动北斗，职事守东京。
郑履下天去，蘧轮满路声。
出关秋树直，对阙远山明。
肃肃保厘处，水流宫苑清。
长安日西笑，朝夕衮衣迎。
+++钱起
++++送李兵曹赴河中
能荷钟鼎业，不矜纨绮荣。
侯门三事后，儒服一书生。
昔志学文史，立身为士英。
骊珠难隐耀，皋鹤会长鸣。
休命且随牒，候时常振缨。
寒蝉思关柳，匹马向蒲城。
秋日黯将暮，黄河如欲清。
黎人思坐啸，知子树佳声。
+++钱起
++++罢官后酬元校书见赠
心期怅已阻，交道复何如。
自我辞丹阙，惟君到故庐。
忘机贫负米，忆戴出无车。
怜犬吠初服，家人愁斗储。
秋堂入闲夜，云月思离居。
穷巷闻砧冷，荒枝应鹊疏。
宦名随落叶，生事感枯鱼。
临水仍挥手，知音未弃余。
+++钱起
++++同邬戴关中旅寓
文士皆求遇，今人谁至公。
灵台一寄宿，杨柳再春风。
更惜忘形友，频年失志同。
羽毛齐燕雀，心事阻鸳鸿。
留滞惭归养，飞鸣恨触笼。
橘怀乡梦里，书去客愁中。
残雪迷归雁，韶光弃断蓬。
吞悲问唐举，何路出屯蒙。
+++钱起
++++新丰主人
明代少知己，夜光频暗投。
迍邅终薄命，动息尽穷愁。
自欲归飞鹢，当为不系舟。
双垂素丝泪，几弊皂貂裘。
暮鸟栖幽树，孤云出旧丘。
蛩悲衣褐夕，雨暗转蓬秋。
客里冯谖剑，歌中甯戚牛。
能纵酒，一醉且忘忧。
+++钱起
++++夕游覆釜山道士观因登玄元庙
冥搜过物表，洞府次溪傍。
已入瀛洲远，谁言仙路长。
孤烟出深竹，道侣正焚香。
鸣磬爱山静，步虚宜夜凉。
仍同象帝庙，更上紫霞冈。
霁月悬琪树，明星映碧堂。
倾思丹灶术，愿采玉芝芳。
傥把浮丘袂，乘云别旧乡。
+++钱起
++++陪郭常侍令公东亭宴集
盛业山河列，重名剑履荣。
珥貂为相子，开阁引时英。
美景池台色，佳期宴赏情。
词人载笔至，仙妓出花迎。
暗竹朱轮转，回塘玉佩鸣。
舞衫招戏蝶，歌扇隔啼莺。
饮德心皆醉，披云兴转清。
不愁欢乐尽，积庆在和羹。
+++钱起
++++太子李舍人城东别业与二三文友逃暑
下马失炎暑，重门深绿篁。
宫臣礼嘉客，林表开兰堂。
兹夕兴难尽，澄罍照墨场。
鲜风吹印绶，密坐皆馨香。
美景惜文会，清吟迟羽觞。
东林晚来好，目极趣何长。
鸟道挂疏雨，人家残夕阳。
城隅拥归骑，留醉恋琼芳。
+++钱起
++++柏崖老人号无名先生男削发女黄冠自以云泉独乐命予赋诗
古也忧婚嫁，君能乐性肠。
长男栖月宇，少女炫霓裳。
问尔餐霞处，春山芝桂旁。
鹤前飞九转，壶里驻三光。
与我开龙峤，披云静药堂。
胡麻兼藻绿，石髓隔花香。
帝力言何有，椿年喜渐长。
窅然高象外，宁不傲羲皇。
+++钱起
++++赠李十六
半面喜投分，数年钦盛名。
常思梦颜色，谁忆访柴荆。
忽听款扉响，欣然倒屣迎。
蓬蒿驻驺驭，鸡犬傍簪缨。
酌水即嘉宴，新知甚故情。
仆夫视日色，栖鸟催车声。
自尔宴言后，至今门馆清。
何当更乘兴，林下已苔生。
+++钱起
++++裴仆射东亭
凤扆任匡济，云溪难退还。
致君超列辟，得道在荣班。
朱戟缭垣下，高斋芳树间。
隔花开远水，废卷爱晴山。
晚沐值清兴，知音同解颜。
藉兰开赐酒，留客下重关。
仙犬逐人静，朝车映竹闲。
则知真隐逸，未必谢区寰。
轩后三朝顾，赤松何足攀。
+++钱起
++++中书王舍人辋川旧居
几年家绝壑，满径种芳兰。
带石买松贵，通溪涨水宽。
诵经连谷响，吹律减云寒。
谁谓桃源里，天书问考槃。
一从解蕙带，三入偶蝉冠。
今夕复何夕，归休寻旧欢。
片云隔苍翠，春雨半林湍。
藤长穿松盖，花繁压药栏。
景深青眼下，兴绝彩毫端。
笑向同来客，登龙此地难。
+++钱起
++++送襄阳卢判官奏开河事
千里趋魏阙，一言简圣聪。
河流引关外，国用赡秦中。
有诏许其策，随山兴此功。
连云积石阻，计日安波通。
飞棹转年谷，利人胜岁丰。
言归汉阳路，拜手蓬莱宫。
紫殿赐衣出，青门酣酌同。
晚阳过微雨，秋水见新鸿。
坐惜去车远，愁看离馆空。
因思郢川守，南楚满清风。
+++钱起
++++奉送户部李郎中充晋国副节度出塞
德佐调梅用，忠输击虏年。
子房推庙略，汉主托兵权。
受命荣中禁，分麾镇左贤。
风生黑山道，星下紫微天。
始愿文经国，俄看武定边。
鬼方尧日远，幕府代云连。
汗马将行矣，卢龙已肃然。
关防驱使节，花月眷离筵。
自忝知音遇，而今感义偏。
泪闻横吹落，心逐去旌悬。
帝念夔能政，时须说济川。
劳还应即尔，朝暮玉墀前。
+++钱起
++++奉和中书常舍人晚秋集贤院即事寄徐薛二侍御
文星垂太虚，辞伯综群书。
彩笔下鸳掖，褒衣来石渠。
典坟探奥旨，造化睹权舆。
述圣鲁宣父，通经汉仲舒。
窗明宜缥带，地肃近丹除。
清昼删诗暇，高秋作赋初。
露盘侵汉耸，宫柳度鸦疏。
静对连云阁，晴闻过阙车。
旧僚云出矣，晚岁复何如。
海峤瞻归路，江城梦直庐。
含毫思两凤，望远寄双鱼。
定笑巴歌拙，还参丽曲馀。
+++钱起
++++和范郎中宿直中书，晓玩清池，赠南省同僚两垣遗补
青琐留才子，春池静禁林。
自矜仙岛胜，宛在掖垣深。
引派彤庭里，含虚玉砌阴。
涨来知圣泽，清处见天心。
兰气飘红岸，文星动碧浔。
凤栖长近日，虬卧欲为霖。
席宠虽高位，流谦乃素襟。
焚香春漏尽，假寐晓莺吟。
丹地宜清泚，朝阳复照临。
司言兼逸趣，鼓兴接知音。
六义惊摛藻，三台响掷金。
为怜风水外，落羽此漂沉。

++上卷二百三十九
  
+++钱起
++++同程九早入中书
（一作钱珝诗）
汉家贤相重英奇，蟠木何材也见知。
不意云霄能自致，空惊鹓鹭忽相随。
腊雪初明柏子殿，春光欲上万年枝。
独惭皇鉴明如日，未厌春光向玉墀。
+++钱起
++++仲春宴王补阙城东小池
王孙兴至幽寻好，芳草春深景气和。
药院爱随流水入，山斋喜与白云过。
犹嫌巢鹤窥人远，不厌丛花对客多。
醉来倚玉无馀事，目送归鸿笑复歌。
+++钱起
++++夜宿灵台寺寄郎士元
西日横山含碧空，东方吐月满禅宫。
朝瞻双顶青冥上，夜宿诸天色界中。
石潭倒献莲花水，塔院空闻松柏风。
万里故人能尚尔，知君视听我心同。
+++钱起
++++题郎士元半日吴村别业，兼呈李长官
半日吴村带晚霞，闲门高柳乱飞鸦。
横云岭外千重树，流水声中一两家。
愁人昨夜相思苦，闰月今年春意赊。
自叹梅生头似雪，却怜潘令县如花。
+++钱起
++++猷川雪后送僧粲临还京，时避世卧疾
连步青溪几万重，有时共立在孤峰。
到盂空餐雪麦，经传金字坐云松。
呻吟独卧猷川水，振锡先闻长乐钟。
回望群山携手处，离心一一涕无从。
+++钱起
++++和李员外扈驾幸温泉宫
未央月晓度疏钟，凤辇时巡出九重。
雪霁山门迎瑞日，云开水殿候飞龙。
经寒不入宫中树，佳气常薰仗外峰。
遥羡枚皋扈仙跸，偏承霄汉渥恩浓。
+++钱起
++++长信怨
长信萤来一叶秋，蛾眉泪尽九重幽。
鳷鹊观前明月度，芙蓉阙下绛河流。
鸳衾久别难为梦，凤管遥闻更起愁。
谁分昭阳夜歌舞，君王玉辇正淹留。
+++钱起
++++送河南陆少府
云间陆生美且奇，银章朱绶映金羁。
自料抱材将致远，宁嗟趋府暂牵卑。
东城社日催巢燕，上苑秋声散御梨。
朝夕诏书还柏署，行看飞隼集高枝。
+++钱起
++++送李评事赴潭州使幕
湖南远去有馀情，蘋叶初齐白芷生。
谩说简书催物役，遥知心赏缓王程。
兴过山寺先云到，啸引江帆带月行。
幕下由来贵无事，伫闻谈笑静黎氓。
+++钱起
++++送李九贬南阳
玉柱金罍醉不欢，云山驿道向东看，鸿声断续暮天远，柳影萧疏秋日寒。
霜降幽林沾蕙若，弦惊翰苑失鸳鸾。
秋来回首君门阻，马上应歌行路难。
+++钱起
++++送裴頔侍御使蜀
柱史才年四十强，须髯玄发美清扬。
朝天绣服乘恩贵，出使星轺满路光。
锦水繁花添丽藻，峨嵋明月引飞觞。
多才自有云霄望，计日应追鸳鹭行。
+++钱起
++++送韦信爱子归觐
离舟解缆到斜晖，春水东流燕北飞。
才子学诗趋露冕，棠花含笑待斑衣。
稍闻江树啼猿近，转觉山林过客稀。
借问还珠盈合浦，何如鲤也入庭闱。
+++钱起
++++送兴平王少府游梁
旧识相逢情更亲，攀欢甚少怆离频。
黄绶罢来多远客，青山何处不愁人。
日斜官树闻蝉满，雨过关城见月新。
梁国遗风重词赋，诸侯应念马卿贫。
+++钱起
++++送张员外出牧岳州
凤凰衔诏与何人，喜政多才宠寇恂。
台上鸳鸾争送远，岳阳云树待行春。
自怜黄阁知音在，不厌彤幨出守频。
应笑冯唐衰且拙，世情相见白头新。
+++钱起
++++送孙十尉温县
飞花落絮满河桥，千里伤心送客遥。
不惜芸香染黄绶，惟怜鸿羽下青霄。
云衢有志终骧首，吏道无媒且折腰。
急管繁弦催一醉，颓阳不驻引征镳。
+++钱起
++++送钟评事应宏词下第东归
芳岁归人嗟转蓬，含情回首灞陵东。
蛾眉不入秦台镜，鹢羽还惊宋国风。
世事悠扬春梦里，年光寂寞旅愁中。
劝君稍尽离筵酒，千里佳期难再同。
+++钱起
++++送严维尉河南
蕙叶青青花乱开，少年趋府下蓬莱。
甘泉未献扬雄赋，吏道何劳贾谊才。
征陌独愁飞盖远，离筵只惜暝钟催。
欲知别后相思处，愿植琼枝向柏台。
+++钱起
++++送马员外拜官觐省
二十为郎事汉文，鸳雏骥子自为群。
笔精已许台中妙，剑术还令世上闻。
归觐屡经槐里月，出师常笑棘门军。
莫言来往朝天远，看取鸣鞘入断云。
+++钱起
++++送冷朝阳擢第后归金陵觐省
莱子昼归今始好，潘园景色夏偏浓。
夕阳流水吟诗去，明月青山出竹逢。
兄弟相欢初让果，乡人争贺旧登龙。
佳期少别俄千里，云树愁看过几重。
+++钱起
++++九日宴浙江西亭
诗人九日怜芳菊，筵客高斋宴浙江。
渔浦浪花摇素壁，西陵树色入秋窗。
木奴向熟悬金实，桑落新开泻玉缸。
四子醉时争讲习，笑论黄霸旧为邦。
+++钱起
++++和王员外雪晴早朝
紫微晴雪带恩光，绕仗偏随鸳鹭行。
长信月留宁避晓，宜春花满不飞香。
独看积素凝清禁，已觉轻寒让太阳。
题柱盛名兼绝唱，风流谁继汉田郎。
+++钱起
++++避暑纳凉
木槿花开畏日长，时摇轻扇倚绳床。
初晴草蔓缘新笋，频雨苔衣染旧墙。
十旬河朔应虚醉，八柱天台好纳凉。
无事始然知静胜，深垂纱帐咏沧浪。
+++钱起
++++早夏
楚狂身世恨情多，似病如忧正是魔，花萼败春多寂寞，叶阴迎夏已清和。
鹂黄好鸟摇深树，细白佳人著紫罗。
军旅阅诗裁不得，可怜风景遣如何。
+++钱起
++++题嵩阳焦道士石壁
三峰花畔碧堂悬，锦里真人此得仙。
玉体才飞西蜀雨，霓裳欲向大罗天。
彩云不散烧丹灶，白鹿时藏种玉田。
幸入桃源因去世，方期丹诀一延年。
+++钱起
++++题延州圣僧穴
定力无涯不可称，未知何代坐禅僧。
默默山门宵闭月，荧荧石壁昼然灯。
四时树长书经叶，万岁岩悬拄杖藤。
昔日舍身缘救鸽，今时出见有飞鹰。
+++钱起
++++乐游原晴望上中书李侍郎
爽气朝来万里清，凭高一望九秋轻。
不知凤沼霖初霁，但觉尧天日转明。
四野山河通远色，千家砧杵共秋声，遥想青云丞相府，何时开阁引书生。
+++钱起
++++幽居春暮书怀
（一作石门暮春，一作蓝田春暮）
自哂鄙夫多野性，贫居数亩半临湍。
溪云杂雨来茅屋，山雀将雏到药栏。
仙箓满床闲不厌，阴符在箧老羞看。
更怜童子宜春服，花里寻师指杏坛。
+++钱起
++++谒许由庙
故向箕山访许由，林泉物外自清幽。
松上挂瓢枝几变，石间洗耳水空流。
绿苔唯见遮三径，青史空传谢九州。
缅想古人增叹惜，飒然云树满岩秋。
+++钱起
++++过张成侍御宅
丞相幕中题凤人，文章心事每相亲。
从军谁谓仲宣乐，入室方知颜子贫。
杯里紫茶香代酒，琴中绿水静留宾。
欲知别后相思意，唯愿琼枝入梦频。
+++钱起
++++酬考功杨员外见赠佳句
（黄卷读来今已老白头受屈不曾言）
上林谏猎知才薄，尺组承恩愧命牵。
潢潦难滋沧海润，萤光空尽太阳前。
虚名滥接登龙士，野性宁忘种黍田。
相国无私人守朴，何辞老去上皇年。
+++钱起
++++寄永嘉王十二
永嘉风景入新年，才子诗成定可怜。
梦里还乡不相见，天涯忆戴复谁传。
花倾晓露垂如泪，莺拂游丝断若弦。
愿得回风吹海雁，飞书一宿到君边。
+++钱起
++++七盘岭阻寇闻李端公先到南楚
日暮穷途泪满襟，云天南望羡飞禽。
阮肠暗与孤鸿断，江水遥连别恨深。
明月既能通忆梦，青山何用隔同心。
秦楚眼看成绝国，相思一寄白头吟。
+++钱起
++++酬赵给事相寻不遇留赠
谁忆颜生穷巷里，能劳马迹破春苔。
忽看童子扫花处，始愧夕郎题凤来。
斜景适随诗兴尽，好风才送珮声回。
岂无鸡黍期他日，惜此残春阻绿杯。
+++钱起
++++山中酬杨补阙见过
日暖风恬种药时，红泉翠壁薜萝垂。
幽溪鹿过苔还静，深树云来鸟不知。
青琐同心多逸兴，春山载酒远相随。
却惭身外牵缨冕，未胜杯前倒接䍦。
+++钱起
++++同王錥起居程浩郎中韩翃舍人题安国寺用上人院
慧眼沙门真远公，经行宴坐有儒风。
香缘不绝簪裾会，禅想宁妨藻思通。
曙后炉烟生不灭，晴来阶色并归空。
狂夫入室无馀事，唯与天花一笑同。
+++钱起
++++寻司勋李郎中不遇
知己知音同舍郎，如何咫尺阻清扬。
每恨蒹葭傍芳树，多惭新燕入华堂。
重花不隔陈蕃榻，修竹能深夫子墙。
唯有早朝趋凤阁，朝时怜羽接鸳行。
+++钱起
++++赠张南史
紫泥何日到沧洲，笑向东阳沈隐侯。
黛色晴峰云外出，縠文江水县前流。
使臣自欲论公道，才子非关厌薄游。
溪畔秋兰虽可佩，知君不得少停舟。
+++钱起
++++暇日览旧诗因以题咏
逍遥心地得关关，偶被功名涴我闲。
有寿亦将归象外，无诗兼不恋人间。
何穷默识轻洪范，未丧斯文胜大还。
筐箧静开难似此，蕊珠春色海中山。
+++钱起
++++汉武出猎
汉家无事乐时雍，羽猎年年出九重。
玉帛不朝金阙路，旌旗长绕彩霞峰。
且贪原兽轻黄屋，宁畏渔人犯白龙。
薄暮方归长乐观，垂杨几处绿烟浓。
+++钱起
++++宴曹王宅
贤王驷马退朝初，小苑三春带雨馀。
林沼葱茏多贵气，楼台隐映接天居。
仙鸡引敌穿红药，宫燕衔泥落绮疏。
自叹平生相识愿，何如今日厕应徐。
+++钱起
++++重赠赵给事
久飞鸳掖出时髦，耻负平生稽古劳。
玉树满庭家转贵，云衢独步位初高。
能迂驺驭寻蜗舍，不惜瑶华报木桃。
应念潜郎守贫病，常悲休沐对蓬蒿。
+++钱起
++++赠阙下裴舍人
二月黄莺飞上林，春城紫禁晓阴阴。
长乐钟声花外尽，龙池柳色雨中深。
阳和不散穷途恨，霄汉长怀捧日新。
献赋十年犹未遇，羞将白发对华簪。
+++钱起
++++登刘宾客高斋
（时公初退相，一作春题刘相公山斋）
能以功成疏宠位，不将心赏负云霞。
林间客散孙弘阁，城上山宜绮季家。
蝴蝶晴连池岸草，黄鹂晚出柳园花。
日陪鲤也趋文苑，谁道门生隔绛纱。
+++钱起
++++哭辛霁
流水辞山花别枝，随风一去绝还期。
昨夜故人泉下宿，今朝白发镜中垂。
音徽寂寂空成梦，容范朝朝无见时。
旦暮馀生几息在，不应存没未尝悲。
+++钱起
++++和慕容法曹寻渔者寄城中故人
孤烟一点绿溪湄，渔父幽居即旧基。
饥鹭不惊收钓处，闲麛应乳负暄时。
茅斋对雪开尊好，稚子焚枯饭客迟。
胜事宛然怀抱里，顷来新得谢公诗。
+++钱起
++++山花
山花照坞复烧溪，树树枝枝尽可迷。
野客未来枝畔立，流莺已向树边啼。
从容只是愁风起，眷恋常须向日西。
别有妖妍胜桃李，攀来折去亦成蹊。
+++钱起
++++送杨著作归东海
杨柳出关色，东行千里期。
酒酣暂轻别，路远始相思。
欲识离心尽，斜阳到海时。
+++钱起
++++送李协律还东京
芳草忽无色，王孙复入关。
长河侵驿道，匹马傍云山。
愁见离居久，萤飞秋月闲。
+++钱起
++++秋馆言怀
蟋蟀已秋思，蕙兰仍碧滋。
蹉跎献赋客，叹息此良时。
日夕云台下，商歌空自悲。
+++钱起
++++和刘明府宴县前山亭
城隅劳心处，雪后岁芳开。
山映千花出，泉经万井来。
翔鸾欲下舞，上客且留杯。
+++钱起
++++新雨喜得王卿书问
苦雨暗秋径，寒花垂紫苔。
愁中绿尊尽，梦里故人来。
果有相思字，银钩新月开。
+++钱起
++++赋得巢燕送客
能栖杏梁际，不与黄雀群。
夜影寄红烛，朝飞高碧云。
含情别故侣，花月惜春分。
+++钱起
++++题张蓝田讼堂
角巾高枕向晴山，颂简庭空不用关。
秋风窗下琴书静，夜景门前人吏闲。
稍觉渊明归思远，东皋月出片云还。
+++钱起
++++江行无题一百首
（一作钱珝诗）
倾酒向涟漪，乘流东去时。
寸心同尺璧，投此报冯夷。
江曲全萦楚，云飞半自秦。
岘山回首望，如别故关人。
浦烟函夜色，冷日转秋旻。
自有沈碑石，清光不照人。
楚岸云空合，楚城人不来。
只今谁善舞，莫恨发阳台。
行背青山郭，吟当白露秋。
风流无屈宋，空咏古荆州。
晚来渔父喜，罾重欲收迟。
恐有长江使，金钱愿赎龟。
去指龙沙路，徒悬象阙心。
夜凉无远梦，不为偶闻砧。
霁云疏有叶，雨浪细无花。
隐放扁舟去，江天自有涯。
好日当秋半，层波动旅肠。
已行千里外，谁与共秋光。
润色非东里，官曹更建章。
宦游难自定，来唤棹船郎。
夜江清未晓，徒惜月光沉。
不是因行乐，堪伤老大心。
翳日多乔木，维舟取束薪。
静听江叟语，俱是厌兵人。
箭漏日初短，汀烟草未衰。
雨馀虽更绿，不是采蘋时。
山雨夜来涨，喜鱼跳满江。
岸沙平欲尽，垂蓼入船窗。
渚边新雁下，舟上独凄凉。
俱是南来客，怜君缀一行。
牵路沿江狭，沙崩岸不平。
尽知行处险，谁肯载时轻。
云密连江暗，风斜著物鸣。
一杯真战将，笑尔作愁兵。
柳拂斜开路，篱边数户村。
可能还有意，不掩向江门。
不识桓公渴，徒吟子美诗。
江清唯独看，心外更谁知。
憔悴异灵均，非谗作逐臣。
如逢渔父问，未是独醒人。
水涵秋色静，云带夕阳高。
诗癖非吾病，何妨吮短毫。
登舟非古岸，还似阻西陵。
箕伯无多少，回头讵不能。
帆翅初张处，云鹏怒翼同。
莫愁千里路，自有到来风。
秋云久无雨，江燕社犹飞。
却笑舟中客，今年未得归。
佳节虽逢菊，浮生正似萍。
故山何处望，荒岸小长亭。
行到楚江岸，苍茫人正迷。
只知秦塞远，格磔鹧鸪啼。
月下江流静，村荒人语稀。
鹭鸶虽有伴，仍共影双飞。
斗转月未落，舟行夜已深。
有村知不远，风便数声砧。
棹惊沙鸟迅，飞溅夕阳波。
不顾鱼多处，应防一目罗。
渐觉江天远，难逢故国书。
可能无往事，空食鼎中鱼。
岸草连荒色，村声乐稔年。
晚晴初获稻，闲却采莲船。
滩浅争游鹭，江清易见鱼。
怪来吟未足，秋物欠红蕖。
蛩响依莎草，萤飞透水烟。
夜凉谁咏史，空泊运租船。
睡稳叶舟轻，风微浪不惊。
任君芦苇岸，终夜动秋声。
自念平生意，曾期一郡符。
岂知因谪宦，斑鬓入江湖。
烟渚复烟渚，画屏休画屏。
引愁天末去，数点暮山青。
水天凉夜月，不是惜清光。
好物随人秘，秦淮忆建康。
古来多思客，摇落恨江潭。
今日秋风至，萧疏独沔南。
映竹疑村好，穿芦觉渚幽。
渐安无旷土，姜芋当农收。
秋风动客心，寂寂不成吟。
飞上危樯立，啼乌报好音。
见底高秋水，开怀万里天。
旅吟还有伴，沙柳数枝蝉。
九日自佳节，扁舟无一杯。
曹园旧尊酒，戏马忆高台。
兵火有馀烬，贫村才数家。
无人争晓渡，残月下寒沙。
渚禽菱芡足，不向稻粱争。
静宿凉湾月，应无失侣声。
轻云未护霜，树杪橘初黄。
信是知名物，微风过水香。
渺渺望天涯，清涟浸赤霞。
难逢星汉使，乌鹊日乘槎。
土旷深耕少，江平远钓多。
生平皆弃本，金革竟如何。
海月非常物，等闲不可寻。
披沙应有地，浅处定无金。
风晚冷飕飕，芦花已白头。
旧来红叶寺，堪忆玉京秋。
风好来无阵，云闲去有踪。
钓歌无远近，应喜罢艨艟。
吴疆连楚甸，楚俗异吴乡。
漫把尊中物，无人啄蟹筐。
岸绿野烟远，江红斜照微。
撑开小渔艇，应到月明归。
雨馀江始涨，漾漾见流薪。
曾叹河中木，斯言忆古人。
叶舟维夏口，烟野独行时。
不见头陀寺，空怀幼妇碑。
晚泊武昌岸，津亭疏柳风。
数株曾手植，好事忆陶公。
坠露晓犹浓，秋花不易逢。
涉江虽已晚，高树搴芙蓉。
舟航依浦定，星斗满江寒。
若比阴霾日，何妨夜未阑。
近戍离金落，孤岑望火门。
唯将知命意，潇洒向乾坤。
丛菊生堤上，此花长后时。
有人还采掇，何必在春期。
夕景残霞落，秋寒细雨晴。
短缨何用濯，舟在月中行。
堤坏漏江水，地坳成野塘。
晚荷人不折，留取作秋香。
左宦终何路，摅怀亦自宽。
襞笺嘲白鹭，无意喻枭鸾。
楼空人不归，云似去时衣。
黄鹤无心下，长应笑令威。
白帝朝惊浪，浔阳暮映云。
等闲生险易，世路只如君。
橹慢开轻浪，帆虚带白云。
客船虽狭小，容得庾将军。
风雨正甘寝，云霓忽晚晴。
放歌虽自遣，一岁又峥嵘。
静看秋江水，风微浪渐平。
间驰竞处，尘土自波成。
风劲帆方疾，风回棹却迟。
较量人世事，不校一毫厘。
咫尺愁风雨，匡庐不可登。
只疑云雾窟，犹有六朝僧。
幽思正迟迟，沙边濯弄时。
自怜非博物，犹未识凫葵。
曾有烟波客，能歌西塞山。
落帆唯待月，一钓紫菱湾。
千顷水纹细，一拳岚影孤。
君山寒树绿，曾过洞庭湖。
光阔重湖水，低斜远雁行。
未曾无兴咏，多谢沈东阳。
晚菊绕江垒，忽如开古屏。
莫言时节过，白日有馀馨。
秋寒鹰隼健，逐雀下云空。
是江湖阔，无心击塞鸿。
日落长亭晚，山门步障青。
可怜无酒分，处处有旗亭。
江草何多思，冬青尚满洲。
谁能惊鵩鸟，作赋为沙鸥。
远岸无行树，经霜有半红。
停船搜好句，题叶赠江枫。
身世比行舟，无风亦暂休。
敢言终破浪，唯愿稳乘流。
数亩苍苔石，烟濛鹤卵洲。
定因词客遇，名字始风流。
兴闲停桂楫，路好过松门。
不负佳山水，还开酒一尊。
幽怀念烟水，长恨隔龙沙。
今日滕王阁，分明见落霞。
短楫休敲桂，孤根自驻萍。
自怜非剑气，空向斗牛星。
江流何渺渺，怀古独依依。
渔父非贤者，芦中但有矶。
高浪如银屋，江风一发时。
笔端降太白，才大语终奇。
细竹渔家路，晴阳看结缯。
喜来邀客坐，分与折腰菱。
幸有烟波兴，宁辞笔砚劳。
缘情无怨刺，却似反离骚。
平湖五百里，江水想通波。
不奈扁舟去，其如决计何。
数峰云断处，去岸映高山。
身到韦江日，犹应未得闲。
一湾斜照水，三版顺风船。
未敢相邀约，劳生只自怜。
江雨正霏微，江村晚渡稀。
何曾妨钓艇，更待得鱼归。
沙上独行时，高吟到楚词。
难将垂岸蓼，盈把当江蓠。
新野旧楼名，浔阳胜赏情。
照人长一色，江月共凄清。
愿饮西江水，那吟北渚愁。
莫教留滞迹，远比蔡昭侯。
湖口分江水，东流独有情。
当时好风物，谁伴谢宣城。
浔阳江畔菊，应似古来秋。
为问幽栖客，吟时得酒不。
高峰有佳号，千尺倚寒松。
若使炉烟在，犹应为上公。
万木已清霜，江边村事忙。
故溪黄稻熟，一夜梦中香。
楚水苦萦回，征帆落又开。
可缘非直路，却有好风来。
远谪岁时晏，暮江风雨寒。
仍愁系舟处，惊梦近长滩。
+++钱起
++++言怀
夜月霁未好，云泉堪梦归。
如何建章漏，催著早朝衣。
+++钱起
++++和张仆射塞下曲
（一作卢纶诗）
月黑雁飞高，单于夜遁逃。
欲将轻骑逐，大雪满弓刀。
+++钱起
++++送李明府去官
谤言三至后，直道叹何如。
今日蓝溪水，无人不夜鱼。
+++钱起
++++赴章陵酬李卿赠别
一官叨下秩，九棘谢知音。
芳草文园路，春愁满别心。
+++钱起
++++逢侠者
燕赵悲歌士，相逢剧孟家。
寸心言不尽，前路日将斜。
+++钱起
++++郎员外见寻不遇
轩骑来相访，渔樵悔晚归。
更怜垂露迹，花里点墙衣。
+++钱起
++++过李侍御宅
（一作过故吕侍御宅）
不见承明客，愁闻长乐钟。
马卿何早世，汉主欲登封。
+++钱起
++++宿洞口馆
野竹通溪冷，秋泉入户鸣。
乱来人不到，芳草上阶生。
+++钱起
++++九日寄侄箊箕等
采菊偏相忆，传香寄便风。
今朝竹林下，莫使桂尊空。
+++钱起
++++梨花
艳静如笼月，香寒未逐风。
桃花徒照地，终被笑妖红。
+++钱起
++++题崔逸人山亭
药径深红藓，山窗满翠微。
羡君花下酒，蝴蝶梦中飞。
+++钱起
++++蓝田溪杂咏二十二首 登台
（一作望山台）
望山登春台，目尽趣难极。
晚景下平阡，花际霞峰色。
+++钱起
++++蓝田溪杂咏二十二首 板桥
静宜樵隐度，远与车马隔。
有时行药来，喜遇归山客。
+++钱起
++++蓝田溪杂咏二十二首 石井
片霞照仙井，泉底桃花红。
那知幽石下，不与武陵通。
+++钱起
++++蓝田溪杂咏二十二首 古藤
引蔓出云树，垂纶覆巢鹤。
幽人对酒时，苔上闲花落。
+++钱起
++++蓝田溪杂咏二十二首 晚归鹭
池上静难厌，云间欲去晚。
忽背夕阳飞，乘兴清风远。
+++钱起
++++蓝田溪杂咏二十二首 洞仙谣
（一作伺山径）
几转到青山，数重度流水。
秦人入云去，知向桃源里。
+++钱起
++++蓝田溪杂咏二十二首 药圃
春畦生百药，花叶香初霁。
好容似风光，偏来入丛蕙。
+++钱起
++++蓝田溪杂咏二十二首 石上苔
净与溪色连，幽宜松雨滴。
谁知古石上，不染世人迹。
+++钱起
++++蓝田溪杂咏二十二首 窗里山
远岫见如近，千里一窗里。
坐来石上云，乍谓壶中起。
+++钱起
++++蓝田溪杂咏二十二首 竹间路
暗归草堂静，半入花园去。
有时载酒来，不与清风遇。
+++钱起
++++蓝田溪杂咏二十二首 竹屿
幽鸟清涟上，兴来看不足。
新篁压水低，昨夜鸳鸯宿。
+++钱起
++++蓝田溪杂咏二十二首 砌下泉
穿云来自远，激砌流偏驶。
能资庭户幽，更引海禽至。
+++钱起
++++蓝田溪杂咏二十二首 戏鸥
乍依菱蔓聚，尽向芦花灭。
更喜好风来，数片翻晴雪。
+++钱起
++++蓝田溪杂咏二十二首 远山钟
风送出山钟，云霞度水浅。
欲知声尽处，鸟灭寥天远。
+++钱起
++++蓝田溪杂咏二十二首 东陂
（一作忆皇子陂）
永日兴难望，掇芳春陂曲。
新晴花枝下，爱此苔水绿。
+++钱起
++++蓝田溪杂咏二十二首 池上亭
临池构杏梁，待客归烟塘。
水上褰帘好，莲开杜若香。
+++钱起
++++蓝田溪杂咏二十二首 衔鱼翠鸟
有意莲叶间，瞥然下高树。
擘波得潜鱼，一点翠光去。
+++钱起
++++蓝田溪杂咏二十二首 石莲花
幽石生芙蓉，百花惭美色。
远笑越溪女，闻芳不可识。
+++钱起
++++蓝田溪杂咏二十二首 潺湲声
乱石跳素波，寒声闻几处。
飕飕暝风引，散出空林去。
+++钱起
++++蓝田溪杂咏二十二首 松下雪
虽因朔风至，不向瑶台侧。
唯助苦寒松，偏明后凋色。
+++钱起
++++蓝田溪杂咏二十二首 田鹤
田鹤望碧霄，舞风亦自举。
单飞后片雪，早晚及前侣。
+++钱起
++++蓝田溪杂咏二十二首 题南陂
家住凤城南，门临古陂曲。
时怜上林雁，半入池塘宿。
+++钱起
++++蓝田溪杂咏二十二首 伤秋
岁去人头白，秋来树叶黄。
搔头向黄叶，与尔共悲伤。
+++钱起
++++送崔山人归山
东山残雨挂斜晖，野客巢由指翠微。
别酒稍酣乘兴去，知君不羡白云归。
+++钱起
++++题礼上人壁画山水
连山画出映禅扉，粉壁香筵满翠微。
坐来炉气萦空散，共指晴云向岭归。
+++钱起
++++送欧阳子还江华郡
江华胜事接湘滨，千里湖山入兴新。
才子思归催去棹，汀花且为驻残春。
+++钱起
++++暮春归故山草堂
（一作刘长卿诗：晚春归山居题窗前竹）
谷口春残黄鸟稀，辛夷花尽杏花飞。
始怜幽竹山窗下，不改清阴待我归。
+++钱起
++++访李卿不遇
画戟朱楼映晚霞，高梧寒柳度飞鸦。
门前不见归轩至，城上愁看落日斜。
+++钱起
++++与赵莒茶宴
竹下忘言对紫茶，全胜羽客醉流霞。
尘心洗尽兴难尽，一树蝉声片影斜。
+++钱起
++++故王维右丞堂前芍药花开，凄然感怀
芍药花开出旧栏，春衫掩泪再来看。
主人不在花长在，更胜青松守岁寒。
+++钱起
++++送张参及第还家
大学三年闻琢玉，东堂一举早成名。
借问还家何处好，玉人含笑下机迎。
+++钱起
++++夜泊鹦鹉洲
月照溪边一罩蓬，夜闻清唱有微风。
小楼深巷敲方响，水国人家在处同。
+++钱起
++++归雁
潇湘何事等闲回，水碧沙明两岸苔。
二十五弦弹夜月，不胜清怨却飞来。
+++钱起
++++春郊
水绕冰渠渐有声，气融烟坞晚来明。
东风好作阳和使，逢草逢花报发生。
+++钱起
++++晚归严明府题门
降士林沾蕙草寒，弦惊翰苑失鸳鸾。
秋中回首君门阻，马上应歌行路难。
+++钱起
++++秋夜送赵冽归襄阳
斗酒忘言良夜深，红萱露滴鹊惊林。
欲知别后思今夕，汉水东流是寸心。
+++钱起
++++送符别驾还郡
（一作还钱塘）
骥足駸駸吴越关，屏星复与紫书还。
已知从事元无事，城上愁看海上山。
+++钱起
++++同王员外陇城绝句
三军版筑脱金刀，黎庶翻惭将士劳。
不忆新城连嶂起，唯惊画角入云高。
+++钱起
++++过故洛城
故城门外春日斜，故城门里无人家。
市朝欲认不知处，漠漠野田空草花。
+++钱起
++++校猎曲
长杨杀气连云飞，汉主秋畋正掩围。
重门日晏红尘出，数骑胡人猎兽归。
+++钱起
++++晚过横灞寄张蓝田
乱水东流落照时，黄花满径客行迟。
林端忽见南山色，马上还吟陶令诗。
+++钱起
++++九日田舍
今日陶家野兴偏，东篱黄菊映秋田。
浮云暝鸟飞将尽，始达青山新月前。
+++钱起
++++长安落第
花繁柳暗九门深，对饮悲歌泪满襟。
数日莺花皆落羽，一回春至一伤心。

++上卷二百四十
  
+++元结
++++二风诗 治风诗五篇 至仁
（古有仁帝，能全仁明以封天下，故为《至仁》之诗二章四韵十二句）
猗皇至圣兮，至惠至仁，德施蕴蕴。
蕴蕴如何？不全不缺，莫知所贶。
猗皇至圣兮，至俭至明，化流瀛瀛。
瀛瀛如何？不虢不赩，莫知其极。
+++元结
++++二风诗 治风诗五篇 至慈
（古有慈帝，能保静顺以涵万物，故为《至慈》之诗二章四韵十四句）
至化之深兮，猗猗娭娭。
如煦如吹，如负如持，而不知其慈。
故莫周莫止，静和而止。
至化之极兮，瀛瀛溶溶。
如涵如封，如随如从，而不知其功。
故莫由莫己，顺时而理。
+++元结
++++二风诗 治风诗五篇 至劳
（古有劳王，能执劳俭以大功业，故为《至劳》之诗三章六韵二十四句）
至哉勤绩，不盈不延。
谁能颂之，我请颂焉。
於戏劳王，勤亦何极。
济尔九土，山川沟洫。
至哉俭德，不丰不敷。
谁能颂之，我请颂夫。
於戏劳王，俭亦何深。
戒尔万代，奢侈荒淫。
至哉茂功，不升不圮。
谁能颂之，我请颂矣。
於戏劳王，功亦何大。
去尔兆庶，洪湮灾害。
+++元结
++++二风诗 治风诗五篇 至正
（古有正王，能正慎恭和以安上下，故为《至正》之诗一章四韵八句）
为君之道，何以为明？
功不滥赏，罪不滥刑。
谠言则听，谄言不听。
王至是然，可为明焉。
+++元结
++++二风诗 治风诗五篇 至理
（古有理王，能守清一以致无刑，故为《至理》之诗一章三韵十二句）
理何为兮，系修文德。
加之清一，莫不顺则。
意彼刑法，设以化人。
致使无之，而化益纯。
所谓代刑，以道去杀。
呜呼呜呼！人不斯察。
+++元结
++++二风诗 乱风诗五篇 至荒
（古有荒王，忘戒慎道，以逸豫失国，故为《至荒》之诗一章三韵十二句）
国有世谟，仁信勤欤。
王实惛荒，终亡此乎。
焉有力恣谄惑，而不亡其国？
呜呼亡王，忍为此心！
敢正亡王，永为世箴。
+++元结
++++二风诗 乱风诗五篇 至乱
（古有乱王，肆极凶虐，乱亡乃已，故为《至乱》之诗二章二韵十二句）
嘻乎王家，曾有凶王，中世失国，岂非骄荒。
复复之难，令则可忘。
嘻乎乱王，王心何思？
暴淫虐惑，无思不为。
生人冤怨，言何极之。
+++元结
++++二风诗 乱风诗五篇 至虐
（古有虐王，昏毒狂忍，无恶不及，故为《至虐》之诗二章四韵十八句）
夫为君上兮，慈顺明恕，可以化人。
忍行昏恣，独乐其身。
一徇所欲，万方悲哀。
于斯而喜，当云何哉？
夫为君上兮，兢慎俭约，可以保身，忍行荒惑，虐暴于人。
前世失国，如王者多。
于斯不寤，当如之何。
+++元结
++++二风诗 乱风诗五篇 至惑
（古有惑王，用奸臣以虐外，宠妖女以乱内，内外用乱，至于崩亡，故为《至惑》之诗二章六韵二十句）
贤圣为上兮，必俭约戒身，鉴察化人，所以保福也。
如何不思，荒恣是为？
上下隔塞，人神怨奰。
敖恶无厌，不畏颠坠。
圣贤为上兮，必用贤正，黜奸佞之臣，所以长久也。
如何反是，以为乱矣？
宠邪信惑，近佞好谀。
废嫡立庶，忍为祸谟。
+++元结
++++二风诗 乱风诗五篇 至伤
（古有伤王，以崩荡之馀，无恶不为也。乱亡之由，固在累积。故为《至伤》之诗一章二韵十二句）
夫可伤兮？伤王乎，欲何为乎？
将蠹枯矣，无人救乎？
蠹枯及矣，不可救乎？
嗟伤王！自为人君，变为人奴！
为人君者，忘戒乎。
+++元结
++++补乐歌十首 网罟
（《网罟》，伏羲氏之乐歌也。其义盖称伏羲能易人取禽兽之劳，凡二章，章四句）
吾人苦兮，水深深。
网罟设兮，水不深。
吾人苦兮，山幽幽。
网罟设兮，山不幽。
+++元结
++++补乐歌十首 丰年
（《丰年》，神农氏之乐歌也，其义盖称神农教人种植之功。凡二章，章四句）
猗太帝兮，其智如神。
分草实兮，济我生人。
猗太帝兮，其功如天。
均四时兮，成我丰年。
+++元结
++++补乐歌十首 云门
（《云门》，轩辕氏之乐歌也，其义盖言云之出，润益万物，如帝之德，无所不施。凡二章，章四句）
玄云溶溶兮，垂雨濛濛。
类我圣泽兮，涵濡不穷。
玄云漠漠兮，含映逾光。
类我圣德兮，溥被无方。
+++元结
++++补乐歌十首 九渊
（《九渊》，少昊氏之乐歌也，其义盖称少昊之德，渊然深远。凡一章，章四句）
圣德至深兮，奫奫如渊。
生类娭娭兮，孰知其然。
+++元结
++++补乐歌十首 五茎
（《五茎》，颛顼氏之乐歌也，其义盖称颛顼得五德之根茎。凡一章，章八句）
植植万物兮，滔滔根茎。
五德涵柔兮，沨沨而生。
其生如何兮秞秞，天下皆自我君兮化成。
+++元结
++++补乐歌十首 六英
（《六英》，高辛氏之乐歌也，其义盖称帝喾能总六合之英华。凡二章，章六句）
我有金石兮，击考崇崇。
与汝歌舞兮，上帝之风。
由六合兮，英华沨沨。
我有丝竹兮，韵和泠泠。
与汝歌舞兮，上帝之声。
由六合兮，根底嬴嬴。
+++元结
++++补乐歌十首 咸池
（《咸池》，陶唐氏之乐歌也，其义盖称尧德至大，无不备全。凡二章，章四句）
元化油油兮，孰知其然。
至德汩汩兮，顺之以先。
元化浘浘兮，孰知其然。
至道泱泱兮，由之以全。
+++元结
++++补乐歌十首 大韶
（《大韶》，有虞氏之乐歌也，其义盖称舜能绍先圣之德。凡二章，章四句）
森森群象兮，日见生成。
欲闻朕初兮，玄封冥冥。
洋洋至化兮，日见深柔。
欲闻大濩兮，大渊油油。
+++元结
++++补乐歌十首 大夏
（《大夏》，有夏氏之乐歌也，其义盖称禹治水，其功能大中国。凡三章，章四句）
茫茫下土兮，乃生九州。
山有长岑兮，川有深流。
茫茫下土兮，乃均四方。
国有安乂兮，野有封疆。
茫茫下土兮，乃歌万年。
上有茂功兮，下戴仁天。
+++元结
++++补乐歌十首 大濩
（《大濩》，有殷氏之乐歌也，其义盖称汤救天下，濩然得所。凡二章，章四句）
万姓苦兮，怨且哭，不有圣人兮，谁护育。
圣人生兮，天下和。
万姓熙熙兮，舞且歌。
+++元结
++++系乐府十二首 思太古
东南三千里，沅湘为太湖。
湖上山谷深，有人多似愚。
婴孩寄树颠，就水捕鷠鲈。
所欢同鸟兽，身意复何拘。
吾行遍九州，此风皆已无。
吁嗟圣贤教，不觉久踌蹰。
+++元结
++++系乐府十二首 陇上叹
援车登陇坂，穷高遂停驾。
延望戎狄乡，巡回复悲咤。
滋移有情教，草木犹可化。
圣贤礼让风，何不遍西夏。
父子忍猜害，君臣敢欺诈。
所适今若斯，悠悠欲安舍。
+++元结
++++系乐府十二首 颂东夷
尝闻古天子，朝会张新乐。
金石无全声，宫商乱清浊。
东惊且悲叹，节变何烦数。
始知中国人，耽此亡纯朴。
尔为外方客，何为独能觉。
其音若或在，蹈海吾将学。
+++元结
++++系乐府十二首 贱士吟
南风发天和，和气天下流。
能使万物荣，不能变羁愁。
为愁亦何尔，自请说此由。
谄竞实多路，苟邪皆共求。
尝闻古君子，指以为深羞。
正方终莫可，江海有沧洲。
+++元结
++++系乐府十二首 欸乃曲
谁能听欸乃，欸乃感人情。
不恨湘波深，不怨湘水清。
所嗟岂敢道，空羡江月明。
昔闻扣断舟，引钓歌此声。
始歌悲风起，歌竟愁云生。
遗曲今何在，逸为渔父行。
+++元结
++++系乐府十二首 贫妇词
谁知苦贫夫，家有愁怨妻。
请君听其词，能不为酸凄。
所怜抱中儿，不如山下麑。
空念庭前地，化为人吏蹊。
出门望山泽，回头心复迷。
何时见府主，长跪向之啼。
+++元结
++++系乐府十二首 去乡悲
踌蹰古塞关，悲歌为谁长。
日行见孤老，羸弱相提将。
闻其呼怨声，闻声问其方。
方言无患苦，岂弃父母乡。
非不见其心，仁惠诚所望。
念之何可说，独立为凄伤。
+++元结
++++系乐府十二首 寿翁兴
借问多寿翁，何方自修育。
惟云顺所然，忘情学草木。
始知世上术，劳苦化金玉。
不见充所求，空闻肆耽欲。
清和存王母，潜濩无乱黩。
谁正好长生，此言堪佩服。
+++元结
++++系乐府十二首 农臣怨
农臣何所怨，乃欲干人主。
不识天地心，徒然怨风雨。
将论草木患，欲说昆虫苦。
巡回宫阙傍，其意无由吐。
一朝哭都市，泪尽归田亩。
谣颂若采之，此言当可取。
+++元结
++++系乐府十二首 谢大龟
客来自江汉，云得双大龟。
且言龟甚灵，问我君何疑。
自昔保方正，顾尝无妄私。
顺和固鄙分，全守真常规。
行之恐不及，此外将何为。
惠恩如可谢，占问敢终辞。
+++元结
++++系乐府十二首 古遗叹
古昔有遗叹，所叹何所为。
有国遗贤臣，万事为冤悲。
所遗非遗望，所遗非可遗。
所遗非遗用，所遗在遗之。
嗟嗟山海客，全独竟何辞。
心非膏濡类，安得无不遗。
+++元结
++++系乐府十二首 下客谣
下客无黄金，岂思主人怜。
客言胜黄金，主人然不然。
珠玉成彩翠，绮罗如婵娟。
终恐见斯好，有时去君前。
岂知保忠信，长使令德全。
风声与时茂，歌颂万千年。
+++元结
++++漫歌八曲 故城东
漫惜故城东，良田野草生。
说向县大夫，大夫劝我耕。
耕者我为先，耕者相次焉。
谁爱故城东，今为近郭田。
+++元结
++++漫歌八曲 西阳城
江北有大洲，洲上堪力耕。
此中宜五谷，不及西阳城。
城畔多野桑，城中多古荒。
衣食可力求，此外何所望。
+++元结
++++漫歌八曲 大回中
樊水欲东流，大江又北来。
樊山当其南，此中为大回。
回中鱼好游，回中多钓舟。
漫欲作渔人，终焉无所求。
+++元结
++++漫歌八曲 小回中
丛石横大江，人言是钓台。
水石相冲激，此中为小回。
回中浪不恶，复在武昌郭。
来客去客船，皆向此中泊。
+++元结
++++漫歌八曲 将牛何处去二首
将牛何处去，耕彼故城东。
相伴有田父，相欢惟牧童。
将牛何处去，耕彼西阳城。
叔闲修农具，直者伴我耕。
+++元结
++++漫歌八曲 将船何处去二首
将船何处去，钓彼大回中。
叔静能鼓桡，正者随弱翁。
将船何处去，送客小回南。
有时逢恶客，还家亦少酣。
+++元结
++++引极三首 思元极
天旷莽兮杳泱茫，气浩浩兮色苍苍。
上何有兮人不测，积清寥兮成元极。
彼元极兮灵且异，思一见兮藐难致。
思不从兮空自伤，心慅𢜱兮意惶懹。
思假翼兮鸾凤，乘长风兮上羾。
揖元气兮本深实，餐至和兮永终日。
+++元结
++++引极三首 望仙府
山凿落兮眇嶔岑，云溶溶兮木棽棽。
中何有兮人不睹，远欹差兮閟仙府。
彼仙府兮深且幽，望一至兮藐无由。
望不从兮知如何，心混混兮意浑和。
思假足兮虎豹，超阻绝兮凌踔。
诣仙府兮从羽人，饵五灵兮保清真。
+++元结
++++引极三首 怀潜君
海浩淼兮汩洪溶，流蕴蕴兮涛汹汹。
下何有兮人不闻，深溢漭兮居潜君。
彼潜君兮圣且神，思一见兮藐无因。
思不从兮空踟蹰，心回迷兮意萦纡。
思假鳞兮鲲龙，激沆浪兮奔从。
拜潜君兮索玄宝，佩元符兮轨皇道。
+++元结
++++演兴四首 招太灵
招太灵兮山之巅，山屹屼兮水沦涟。
祠之襰兮眇何年，木修修兮草鲜鲜。
嗟魑魅兮淫厉，自古昔兮崇祭。
禧太灵兮端清，予愿致夫精诚。
久愵兮㤝㤝，招捃𢹝兮呼风。
风之声兮起飗飗，吹玄云兮散而浮。
望太灵兮俨而安，澹油溶兮都清闲。
+++元结
++++演兴四首 初祀
山之乳兮葺太祠，木孙为桷兮木母榱。
云缨为𣔺兮愚木栭，洞渊禅兮揭巍巍。
涂木兰兮莳糅蔫，被弱草兮禘礿联。
仡浑洪兮馥阗阗，管化石兮洞刳天。
翘修钐兮掉芜殳，灵巫𧮢兮舞颙干。
荐天𩷨兮酒阳泉，献水芸兮饭霜秈，与太灵兮千万年。

+++元结
++++演兴四首 讼木魅
登高峰兮俯幽谷，心悴悴兮念群木。
见樗栲兮相阴覆，怜梫榕兮不丰茂。
见榛梗之森梢，闵枞橎兮合蠹。
槢桡桡兮未坚，椲桹桹兮可屈。
櫁(本本)樽兮不香，拔丰茸兮已实。
岂元化之不均兮，非雨露之偏殊。
谅理性之不等于顺时兮，不如瘱吾心以冥想，终念此兮不怡。
儓予莫识天地之意兮，愿截恶木之根，倾枭獍之古巢，取□童以为薪。
割大木使飞焰，徯枯腐之烧焚。
实非吾心之不仁惠也，岂耻夫善恶之相纷。
且欲畚三河之膏壤，裨济水之清涟。
将封灌乎善木，令橚橚以梴梴。
尚畏乎众善之未茂兮，为众恶之所挑凌。
思聚义以为曹，令敷扶以相胜。
取方所以柯如兮，吾将出于南荒。
求寿藤与蟠木，吾将出于东方。
祈有德而来归，辅神柽与坚香。
且忧颙之翩翩，又愁狖之奔驰。
及阴阳兮不和，恶此土之失时。
今神柽兮不茂，使坚香兮不滋。
重嗟惋兮何补，每齐心以精意。
切援祝于神明，冀感通于天地。
犹恐众妖兮木魅，魍魉兮山精，上误惑于灵心，经绐于言兮不听。
敢引佩以指水，誓吾心兮自明。

+++元结
++++演兴四首 闵岭中
□群山以延想，吾独闵乎岭中。
彼岭中兮何有，有天含之玉峰。
殊閟绝之极颠，上闻产乎翠茸。
欲采之以将寿，眇不知夫所从。
大渊蕴蕴兮绝嶘岌岌，非梯梁以通险，当无路兮可入。
彼猛毒兮曹聚，必凭托乎阻修。
常儗儗兮伺人，又如何兮不愁。
彼妖精兮变怪，必假见于风雨。
常闪闪而伺人，又如何兮不苦。
欲仗仁兮托信，将径往兮不难。
久懹懹以㥄惋，却迟回而永叹。
惧大灵兮不知，以予心为永惟。
若不可乎遂已，吾终保夫直方。
则必蒙皮篻以为矢，弦毋筱以为弧。
化毒铜以为戟，刺棘竹以为殳。
得猛烈之材，获与之而并驱。
且舂刺乎恶毒，又引射夫妖怪。
尽群类兮使无，令善仁兮不害。
然后采梫榕以驾深，收枞橞兮梯险。
跻予身之飘飘，承予步之𨁹𨁹。
入岭中而登玉峰，极閟绝而求翠茸。
将吾寿兮随所从，思未得兮马如龙。
独翳蔽于山颠，久低回而愠瘀。
空仰讼于上玄，彼至精兮必应。
宁古有而今无，将与身而皆亡，岂言之而已乎。

++上卷二百四十一
  
+++元结
++++闵荒诗
炀皇嗣君位，隋德滋昏幽。
日作及身祸，以为长世谋。
居常耻前王，不思天子游。
意欲出明堂，便登浮海舟。
令行山川改，功与玄造侔。
河淮可支合，峰𡻮生回沟。
封陨下泽中，作山防逸流。
船舲状龙鹢，若负宫阙浮。
荒娱未央极，始到沧海头。
忽见海门山，思作望海楼。
不知新都城，已为征战丘。
当时有遗歌，歌曲太冤愁。
四海非天狱，何为非天囚。
天囚正凶忍，为我万姓雠。
人将引天钐，人将持天锼。
所欲充其心，相与绝悲忧。
自得隋人歌，每为隋君羞。
欲歌当阳春，似觉天下秋。
更歌曲未终，如有怨气浮。
奈何昏王心，不觉此怨尤。
遂令一夫唱，四海欣提矛。
吾闻古贤君，其道常静柔。
慈惠恐不足，端和忘所求。
嗟嗟有隋氏，惛惛谁与俦。
+++元结
++++忝官引
天下昔无事，僻居养愚钝。
山野性所安，熙然自全顺。
忽逢暴兵起，闾巷见军阵。
将家瀛海滨，自弃同刍粪。
往在乾元初，圣人启休运。
公车诣魏阙，天子垂清问。
敢诵王者箴，亦献当时论。
朝廷爱方直，明主嘉忠信。
屡授不次官，曾与专征印。
兵家未曾学，荣利非所徇。
偶得凶丑降，功劳愧方寸。
尔来将四岁，惭耻言可尽。
请取冤者辞，为吾忝官引。
冤辞何者苦，万邑馀灰烬。
冤辞何者悲，生人尽锋刃。
冤辞何者甚，力役遇劳困。
冤辞何者深，孤弱亦哀恨。
无谋救冤者，禄位安可近。
而可爱轩裳，其心又干进。
此言非所戒，此言敢贻训。
实欲辞无能，归耕守吾分。
+++元结
++++舂陵行
军国多所需，切责在有司。
有司临郡县，刑法竞欲施。
供给岂不忧，征敛又可悲。
州小经乱亡，遗人实困疲。
大乡无十家，大族命单羸。
朝餐是草根，暮食仍木皮。
出言气欲绝，意速行步迟。
追呼尚不忍，况乃鞭扑之。
郭亭传急符，来往迹相追。
更无宽大恩，但有迫促期。
欲令鬻儿女，言发恐乱随。
悉使索其家，而又无生资。
听彼道路言，怨伤谁复知。
去冬山贼来，杀夺几无遗。
所愿见王官，抚养以惠慈。
奈何重驱逐，不使存活为。
安人天子命，符节我所持。
州县忽乱亡，得罪复是谁。
逋缓违诏令，蒙责固其宜。
前贤重守分，恶以祸福移。
亦云贵守官，不爱能适时。
顾惟孱弱者，正直当不亏。
何人采国风，吾欲献此辞。
+++元结
++++贼退示官吏
昔岁逢太平，山林二十年。
泉源在庭户，洞壑当门前。
井税有常期，日晏犹得眠。
忽然遭世变，数岁亲戎旃。
今来典斯郡，山夷又纷然。
城小贼不屠，人贫伤可怜。
是以陷邻境，此州独见全。
使臣将王命，岂不如贼焉。
今彼征敛者，迫之如火煎。
谁能绝人命，以作时世贤。
思欲委符节，引竿自刺船。
将家就鱼麦，归老江湖边。
+++元结
++++寄源休
天下未偃兵，儒生预戎事。
功劳安可问，且有忝官累。
昔常以荒浪，不敢学为吏。
况当在兵家，言之岂容易。
忽然向三岭，境外为偏帅。
时多尚矫诈，进退多欺贰。
纵有一直方，则上似奸智。
谁为明信者，能辨此劳畏。
+++元结
++++雪中怀孟武昌
冬来三度雪，农者欢岁稔。
我麦根已濡，各得在仓廪。
天寒未能起，孺子惊人寝。
云有山客来，篮中见冬簟。
烧柴为温酒，煮鳜为作沈。
客亦爱杯尊，思君共杯饮。
所嗟山路闲，时节寒又甚。
不能苦相邀，兴尽还就枕。
+++元结
++++与党评事
自顾无功劳，一岁官再迁。
跼身班次中，常窃愧耻焉。
加以久荒浪，惛愚性颇全。
未知在冠冕，不合无拘牵。
勤强所不及，于人或未然。
岂忘惠君子，恕之识见偏。
且欲因我心，顺为理化先。
彼云万物情，有愿随所便。
爱君得自遂，令我空渊禅。
+++元结
++++与党侍御
众坐吾独欢，或问欢为谁。
高人党茂宗，复来官宪司。
昔吾顺元和，与世行自遗。
茂宗正作吏，日有趋走疲。
及吾污冠冕，茂宗方矫时。
诮吾顺让者，乃是干进资。
今将问茂宗，茂宗欲何辞。
若云吾无心，此来复何为。
若云吾有羞，于此还见嗤。
谁言万类心，闲之不可窥。
吾欲喻茂宗，茂宗宜听之。
长辕有修辙，驭者令尔驰。
山谷安可怨，筋力当自悲。
嗟嗟党茂宗，可为识者规。
+++元结
++++与瀼溪邻里
昔年苦逆乱，举族来南奔。
日行几十里，爱君此山村。
峰谷呀回映，谁家无泉源。
修竹多夹路，扁舟皆到门。
瀼溪中曲滨，其阳有闲园。
邻里昔赠我，许之及子孙。
我尝有匮乏，邻里能相分。
我尝有不安，邻里能相存。
斯人转贫弱，力役非无冤。
终以瀼滨讼，无令天下论。
+++元结
++++招孟武昌
风霜枯万物，退谷如春时。
穷冬涸江海，杯湖澄清漪。
湖尽到谷口，单船近阶墀。
湖中更何好，坐见大江水。
欹石为水涯，半山在湖里。
谷口更何好，绝壑流寒泉。
松桂荫茅舍，白云生坐边。
武昌不干进，武昌人不厌。
退谷正可游，杯湖任来泛。
湖上有水鸟，见人不飞鸣。
谷口有山兽，往往随人行。
莫将车马来，令我鸟兽惊。
+++元结
++++招陶别驾家阳华作
海内厌兵革，骚骚十二年。
阳华洞中人，似不知乱焉。
谁能家此地，终老可自全。
草堂背岩洞，几峰轩户前。
清渠匝庭堂，出门仍灌田。
半崖盘石径，高亭临极巅。
引望见何处，迤逶陇北川。
杉松几万株，苍苍满前山。
岩高暧华阳，飞溜何潺潺。
洞深迷远近，但觉多洄渊。
昼游兴未尽，日暮不欲眠。
探烛饮洞中，醉昏漱寒泉。
始知天下心，耽爱各有偏。
陶家世高逸，公忍不独然。
无或毕婚嫁，竟为俗务牵。
+++元结
++++游石溪示学者
小溪在城下，形胜堪赏爱。
尤宜春水满，水石更殊怪。
长山势回合，井邑相萦带。
石林绕舜祠，西南正相对。
阶庭无争讼，郊境罢守卫。
时时溪上来，劝引辞学辈。
今谁不务武，儒雅道将废。
岂忘二三子，旦夕相勉励。
+++元结
++++游潓泉示泉上学者
顾吾漫浪久，不欲有所拘。
每到潓泉上，情性可安舒。
草堂在山曲，澄澜涵阶除。
松竹阴幽径，清源涌坐隅。
筑塘列圃畦，引流灌时蔬。
复在郊郭外，正堪静者居。
惬心则自适，喜尚人或殊。
此中若可安，不服铜虎符。
+++元结
++++喻瀼溪乡旧游
往年在瀼滨，瀼人皆忘情。
今来游瀼乡，瀼人见我惊。
我心与瀼人，岂有辱与荣。
瀼人异其心，应为我冠缨。
昔贤恶如此，所以辞公卿。
贫穷老乡里，自休还力耕。
况曾经逆乱，日厌闻战争。
尤爱一溪水，而能存让名。
终当来其滨，饮啄全此生。
+++元结
++++喻旧部曲
漫游樊水阴，忽见旧部曲。
尚言军中好，犹望有所属。
故令争者心，至死终不足。
与之一杯酒，喻使烧戎服。
兵兴向十年，所见堪叹哭。
相逢是遗人，当合识荣辱。
劝汝学全生，随我畬退谷。
+++元结
++++喻常吾直
（时为摄官）
山泽多饥人，闾里多坏屋。
战争且未息，征敛何时足。
不能救人患，不合食天粟。
何况假一官，而苟求其禄。
近年更长吏，数月未为速。
来者罢而官，岂得不为辱。
劝为辞府主，从我游退谷。
谷中有寒泉，为尔洗尘服。
+++元结
++++漫问相里黄州
东邻有渔父，西邻有山僧。
各问其性情，变之俱不能。
公为二千石，我为山海客。
志业岂不同，今已殊名迹。
相里不相类，相友且相异。
何况天下人，而欲同其意。
人意苟不同，分寸不相容。
漫问轩裳客，何如耕钓翁。
+++元结
++++酬裴云客
自厌久荒浪，于时无所任。
耕钓以为事，来家樊水阴。
甚醉或漫歌，甚闲亦漫吟。
不知愚僻意，称得云客心。
云客方持斧，与人正相临。
符印随坐起，守位常森森。
纵能有相招，岂暇来山林。
+++元结
++++酬孟武昌苦雪
积雪闲山路，有人到庭前。
云是孟武昌，令献苦雪篇。
长吟未及终，不觉为凄然。
之贤达者，与世竟何异。
不能救时患，讽谕以全意。
公惜春物，岂非爱时和。
知公苦阴雪，伤彼灾患多。
奸凶正驱驰，不合问君子。
林莺与野兽，无乃怨于此。
兵兴向九岁，稼穑谁能忧。
何时不发卒，何日不杀牛。
耕者日已少，耕牛日已希。
皇天复何忍，更又恐毙之。
自经危乱来，触物堪伤叹。
见君问我意，只益胸中乱。
山禽饥不飞，山木冻皆折。
悬泉化为冰，寒水近不热。
出门望天地，天地皆昏昏。
时见双峰下，雪中生白云。
+++元结
++++漫酬贾沔州
往年壮心在，尝欲济时难。
奉诏举州兵，令得诛暴叛。
上将屡颠覆，偏师尝救乱。
未曾弛戈甲，终日领簿案。
出入四五年，忧劳忘昏旦。
无谋静凶丑，自觉愚且懦。
岂欲皂枥中，争食麧与藖。
去年辞职事，所惧贻忧患。
天子许安亲，官又得闲散。
自家樊水上，性情尤荒慢。
云山与水木，似不憎吾漫。
以兹忘时世，日益无畏惮。
漫醉人不嗔，漫眠人不唤。
漫游无远近，漫乐无早晏。
漫中漫亦忘，名利谁能算。
闻君劝我意，为君一长叹。
人谁年八十，我已过其半。
家中孤弱子，长子未及冠。
且为儿童主，种药老谿涧。
+++元结
++++送孟校书往南海
（一作别孟校书）
吾闻近南海，乃是魑魅乡。
忽见孟夫子，欢然游此方。
忽喜海风来，海帆又欲张。
漂漂随所去，不念归路长。
君有失母儿，爱之似阿阳。
始解随人行，不欲离君傍。
相劝早旋归，此言慎勿忘。
+++元结
++++别何员外
谁能守清躅，谁能嗣世儒。
吾见何君饶，为人有是夫。
黜官二十年，未曾暂崎岖。
终不病贫贱，寥寥无所拘。
忽然逢知己，数月领官符。
犹是尚书郎，收赋来江湖。
人皆悉苍生，随意极所须。
比盗无兵甲，似偷又不如。
公能独宽大，使之力自输。
吾欲探时谣，为公伏奏书。
但恐抵忌讳，未知肯听无。
不然且相送，醉欢于坐隅。
+++元结
++++宴湖上亭作
广亭盖小湖，湖亭实清旷。
轩窗幽水石，怪异尤难状。
石尊能寒酒，寒水宜初涨。
岸曲坐客稀，杯浮上摇漾。
远水入帘幕，淅沥吹酒舫。
欲去未回时，飘飘正堪望。
酣兴思共醉，促酒更相向。
舫去若惊凫，溶瀛满湖浪。
朝来暮忘返，暮归独惆怅。
谁肯爱林泉，从吾老湖上。
+++元结
++++夜宴石鱼湖作
风霜虽惨然，出游熙天正。
登临日暮归，置酒湖上亭。
高烛照泉深，光华溢轩楹。
如见海底日，曈曈始欲生。
夜寒闭窗户，石溜何清泠。
若在深洞中，半崖闻水声。
醉人疑舫影，呼指递相惊。
何故有双鱼，随吾酒舫行。
醉昏能诞语，劝醉能忘情。
坐无拘忌人，勿限醉与醒。
+++元结
++++刘侍御月夜宴会
我从苍梧来，将耕旧山田。
踟蹰为故人，且复停归船。
日夕得相从，转觉和乐全。
愚爱凉风来，明月正满天。
河汉望不见，几星犹粲然。
中夜兴欲酣，改坐临清川。
未醉恐天旦，更歌促繁弦。
欢娱不可逢，请君莫言旋。
+++元结
++++樊上漫作
漫家郎亭下，复在樊水边。
去郭五六里，扁舟到门前。
山竹绕茅舍，庭中有寒泉。
西边双石峰，引望堪忘年。
四邻皆渔父，近渚多闲田。
且欲学耕钓，于斯求老焉。
+++元结
++++登殊亭作
时节方大暑，试来登殊亭。
凭轩未及息，忽若秋气生。
主人既多闲，有酒共我倾。
坐中不相异，岂恨醉与醒。
漫歌无人听，浪语无人惊。
时复一回望，心目出四溟。
谁能守缨佩，日与灾患并。
请君诵此意，令彼惑者听。
+++元结
++++石鱼湖上作
吾爱石鱼湖，石鱼在湖里。
鱼背有酒樽，绕鱼是湖水。
儿童作小舫，载酒胜一杯。
座中令酒舫，空去复满来。
湖岸多欹石，石下流寒泉。
醉中一盥漱，快意无比焉。
金玉吾不须，轩冕吾不爱。
且欲坐湖畔，石鱼长相对。
+++元结
++++引东泉作
东泉人未知，在我左山东。
引之傍山来，垂流落庭中。
宿雾含朝光，掩映如残虹。
有时散成雨，飘洒随清风。
众源发渊窦，殊怪皆不同。
此流又高悬，𤄫𤄫在长空。
山林何处无，兹地不可逢。
吾欲解缨佩，便为泉上翁。
+++元结
++++登白云亭
出门见南山，喜逐松径行。
穷高欲极远，始到白云亭。
长山绕井邑，登望宜新晴。
州渚曲湘水，萦回随郡城。
九疑千万峰，嵺嵺天外青。
烟云无远近，皆傍林岭生。
俯视松竹间，石水何幽清。
涵映满轩户，娟娟如镜明。
何人病惛浓，积醉且未醒。
与我一登临，为君安性情。
+++元结
++++潓阳亭作
问吾常宴息，泉上何处好。
独有潓阳亭，令人可终老。
前轩临潓泉，凭几漱清流。
外物自相扰，渊渊还复休。
有时出东户，更欲檐下坐。
非我意不行，石渠能留我。
峰石若鳞次，欹垂复旋回。
为我引潓泉，泠泠檐下来。
天寒宜泉温，泉寒宜天暑。
谁到潓阳亭，其心肯思去。
+++元结
++++登九疑第二峰
九疑第二峰，其上有仙坛。
杉松映飞泉，苍苍在云端。
何人居此处，云是鲁女冠。
不知几百岁，燕坐饵金丹。
相传羽化时，云鹤满峰恋。
妇中有高人，相望空长叹。
+++元结
++++题孟中丞茅阁
小山为郡城，随水能萦纡。
亭亭最高处，今是西南隅。
杉大老犹在，苍苍数十株。
垂阴满城上，枝叶何扶疏。
乃知四海中，遗事谁谓无。
及观茅阁成，始觉形胜殊。
凭轩望熊湘，云榭连苍梧。
天下正炎热，此然冰雪俱。
客有在中坐，颂歌复何如。
公欲举遗材，如此佳木欤。
公方庇苍生，又如斯阁乎。
请达谣颂声，愿公且踟蹰。
+++元结
++++窊尊诗
（在道州）
巉巉小山石，数峰对窊亭。
窊石堪为樽，状类不可名。
巡回数尺间，如见小蓬瀛。
尊中酒初涨，始有岛屿生。
岂无日观峰，直下临沧溟。
爱之不觉醉，醉卧还自醒。
醒醉在尊畔，始为吾性情。
若以形胜论，坐隅临郡城。
平湖近阶砌，近山复青青。
异木几十株，林条冒檐楹。
盘根满石上，皆作龙蛇形。
酒堂贮酿器，户牖皆罂瓶。
此尊可常满，谁是陶渊明。
+++元结
++++朝阳岩下歌
朝阳岩下湘水深，朝阳洞口寒泉清。
零陵城郭夹湘岸，岩洞幽奇带郡城。
荒芜自古人不见，零陵徒有先贤传。
水石为娱安可羡，长歌一曲留相劝。
+++元结
++++无为洞口作
无为洞口春水满，无为洞傍春云白。
爱此踟蹰不能去，令人悔作衣冠客。
洞傍山僧皆学禅，无求无欲亦忘年。
欲问其心不能问，我到山中得无闷。
+++元结
++++宿无为观
九疑山深几千里，峰谷崎岖人不到。
山中旧有仙姥家，十里飞泉绕丹灶。
如今道士三四人，茹芝炼玉学轻身。
霓裳羽盖傍临壑，飘飖似欲来云鹤。
+++元结
++++宿洄溪翁宅
长松万株绕茅舍，怪石寒泉近岩下。
老翁八十犹能行，将领儿孙行拾稼。
吾羡老翁居处幽，吾爱老翁无所求。
时俗是非何足道，得似老翁吾即休。
+++元结
++++说洄溪招退者
（在州南江华县）
长松亭亭满四山，山间乳窦流清泉。
洄溪正在此山里，乳水松膏常灌田。
松膏乳水田肥良，稻苗如蒲米粒长。
糜色如珈玉液酒，酒熟犹闻松节香。
溪边老翁年几许，长男头白孙嫁女。
问言只食松田米，无药无方向人语。
浯溪石下多泉源，盛暑大寒冬大温。
屠苏宜在水中石，洄溪一曲自当门。
吾今欲作洄溪翁，谁能住我舍西东。
勿惮山深与地僻，罗浮尚有葛仙翁。
+++元结
++++宿丹崖翁宅
扁舟欲到泷口湍，春水湍泷上水难。
投竿来泊丹崖下，得与崖翁尽一欢。
丹崖之亭当石颠，破竹半山引寒泉。
泉流掩映在木杪。
有若白鸟飞林间。
往往随风作雾雨，湿人巾履满庭前。
丹崖翁，爱丹崖，弃官几年崖下家。
儿孙棹船抱酒瓮，醉里长歌挥钓车。
吾将求退与翁游，学翁歌醉在鱼舟。
官吏随人往未得，却望丹崖惭复羞。
+++元结
++++石鱼湖上醉歌
石鱼湖，似洞庭，夏水欲满君山青。
山为樽，水为沼，酒徒历历坐洲岛。
长风连日作大浪，不能废人运酒舫。
我持长瓢坐巴丘，酌饮四坐以散愁。
+++元结
++++橘井
灵橘无根井有泉，世间如梦又千年。
乡园不见重归鹤，姓字今为第几仙。
风泠露坛人悄悄，地闲荒径草绵绵。
如何蹑得苏君迹，白日霓旌拥上天。
+++元结
++++石宫四咏
石宫春云白，白云宜苍苔。
拂云践石径，俗士谁能来。
石宫夏水寒，寒水宜高林。
远风吹萝蔓，野客熙清阴。
石宫秋气清，清气宜山谷。
落叶逐霜风，幽人爱松竹。
石宫冬日暖，暖日宜温泉。
晨光静水雾，逸者犹安眠。
+++元结
++++欸乃曲五首
偶存名迹在人间，顺俗与时未安闲。
来谒大官兼问政，扁舟却入九疑山。
湘江二月春水平，满月和风宜夜行。
唱桡欲过平阳戍，守吏相呼问姓名。
千里枫林烟雨深，无朝无暮有猿吟。
停桡静听曲中意，好是云山韶濩音。
零陵郡北湘水东，浯溪形胜满湘中。
溪口石颠堪自逸，谁能相伴作渔翁。
下泷船似入深渊，上泷船似欲升天。
泷南始到九疑郡，应绝高人乘兴船。

++上卷二百四十二
  
+++张继
++++郢城西楼吟
（一作郎士元诗）
连山尽塞水萦回，山上戍门临水开。
珠帘直下一百丈，日暖游鳞自相向。
昔人爱险闭层城，今人复爱闲江清。
沙洲枫岸无来客，草绿花开山鸟鸣。
+++张继
++++登丹阳楼
（一作郎士元诗）
寒皋那可望，旅客又初还。
迢递高楼上，萧疏凉野间。
暮晴依远水，秋兴属连山。
浮客时相见，霜凋朱翠颜。
+++张继
++++春夜皇甫冉宅欢宴
（一作对酒）
流落时相见，悲欢共此情。
兴因尊酒洽，愁为故人轻。
暗滴花茎露，斜晖月过城。
那知横吹笛，江外作边声。
+++张继
++++会稽秋晚奉呈于太守
寂寂讼庭幽，森森戟户秋。
山光隐危堞，湖色上高楼。
禹穴探书罢，天台作赋游。
云浮将越客，岁晚共淹留。
+++张继
++++题严陵钓台
旧隐人如在，清风亦似秋。
客星沈夜壑，钓石俯春流。
鸟向乔枝聚，鱼依浅濑游。
来芳饵下，谁是不吞钩。
+++张继
++++清明日自西午桥至瓜岩村有怀
晚霁龙门雨，春生汝穴风。
鸟啼官路静，花发毁垣空。
鸣玉惭时辈，垂丝学老翁。
旧游人不见，惆怅洛城东。
+++张继
++++洛阳作
（一作初出徽安门）
洛阳天子县，金谷石崇乡。
草色侵官道，花枝出苑墙。
书成休逐客，赋罢遂为郎。
贫贱非吾事，西游思自强。
+++张继
++++晚次淮阳
微凉风叶下，楚俗转清闲。
候馆临秋水，郊扉掩暮山。
月明潮渐近，露湿雁初还。
浮客了无定，萍流淮海间。
+++张继
++++送窦十九判官使江南
游客淹星纪，裁诗炼土风。
今看乘传去，那与问津同。
南郡迎徐子，临川谒谢公。
思归一惆怅，於越古亭中。
+++张继
++++江上送客游庐山
楚客自相送，沾裳春水边。
晚来风信好，并发上江船。
花映新林岸，云开瀑布泉。
惬心应在此，佳句向谁传。
+++张继
++++酬张二十员外前国子博士窦叔向
故交日零落，心赏寄何人。
幸与冯唐遇，心同迹复亲。
语言未终夕，离别又伤春。
结念湓城下，闻猿诗兴新。
+++张继
++++会稽郡楼雪霁
（一作望雪）
江城昨夜雪如花，郢客登楼齐望华。
夏禹坛前仍聚玉，西施浦上更飞沙。
帘栊向晚寒风度，睥睨初晴落景斜。
数处微明销不尽，湖山清映越人家。
+++张继
++++冯翊西楼
（一作郎士元诗）
城上西楼倚暮天，楼中归望正凄然。
近郭乱山横古渡，野庄乔木带新烟。
北风吹雁声能苦，远客辞家月再圆。
陶令好文常对酒，相招那惜醉为眠。
+++张继
++++送邹判官往陈留
（一作洪州送郄绍充河南租庸判官）
齐宋伤心地，频年此用兵。
女停襄邑杼，农废汶阳耕。
国使乘轺去，诸侯拥节迎。
深仁荷君子，薄赋恤黎甿。
火燎原犹热，波摇海未平。
应将否泰理，一问鲁诸生。
+++张继
++++酬李书记校书越城秋夜见赠
东越秋城夜，西人白发年。
寒城警刁斗，孤愤抱龙泉。
凤辇栖岐下，鲸波斗洛川。
量空海陵粟，赐乏水衡钱。
投阁嗤扬子，飞书代鲁连。
苍苍不可问，余亦赋思玄。
+++张继
++++感怀
（一作陆沈诗，题作上礼部杨侍郎）
调与时人背，心将静者论。
终年帝城里，不识五侯门。
+++张继
++++长相思
辽阳望河县，白首无由见。
海上珊瑚枝，年年寄春燕。
+++张继
++++奉寄皇甫补阙
京口情人别久，扬州估客来疏。
潮至浔阳回去，相思无处通书。
+++张继
++++枫桥夜泊
（一作夜泊枫江）
月落乌啼霜满天，江枫渔父对愁眠。
姑苏城外寒山寺，夜半钟声到客船。
+++张继
++++阊门即事
耕夫召募逐楼船，春草青青万顷田。
试上吴门窥郡郭，清明几处有新烟。
+++张继
++++安公房问法
流年一日复一日，世事何时是了时。
试向东林问禅伯，遣将心地学琉璃。
+++张继
++++上清词
紫阳宫女捧丹砂，王母令过汉帝家。
春风不肯停仙驭，却向蓬莱看杏花。
+++张继
++++送顾况泗上觐叔父
吴乡岁贡足嘉宾，后进之中见此人。
别业更临洙泗上，拟将书卷对残春。
+++张继
++++留别
（一作皇甫冉诗，题作又得云字）
何事千年遇圣君，坐令双鬓老江云。
南行更入山深浅，岐路悠悠水自分。
+++张继
++++送张中丞归使幕
（一作韩翃诗）
独受主恩归，当朝似者稀。
玉壶分御酒，金殿赐春衣。
拂席流莺醉，鸣鞭骏马肥。
满台簪白笔，捧手恋清辉。
+++张继
++++华州夜宴庾侍御宅
（一作韩翃诗）
世故他年别，心期此夜同。
千峰孤烛外，片雨一更中。
酒客逢山简，诗人得谢公。
自怜驱匹马，拂曙向关东。
+++张继
++++赠章八元
相见谈经史，江楼坐夜阑。
风声吹户响，灯影照人寒。
俗薄交游尽，时危出处难。
衰年逢二妙，亦得闷怀宽。
+++张继
++++城西虎跑寺
石势虎蹲伏，山形龙屈盘。
寺开梁殿阁，坟掩晋衣冠。
出涧泉声细，斜阳塔影寒。
近城多□□，栖息此中安。
+++张继
++++褚主簿宅会毕庶子钱员外郎使君
（一作韩翃诗）
开瓮腊酒熟，主人心赏同。
斜阳疏竹上，残雪乱山中。
更喜宣城印，朝廷与谢公。
+++张继
++++奉送王相公赴幽州
（一作韩翃诗，题下有巡边二字）
黄阁开帏幄，丹墀拜冕旒。
位高汤左相，权总汉诸侯。
不改周南化，仍分赵北忧。
双旌过易水，千骑入幽州。
塞草连天暮，边风动地愁。
无因随远道，结束佩吴钩。
+++张继
++++重经巴丘
昔年高接李膺欢，日泛仙舟醉碧澜。
诗句乱随青草落，酒肠俱逐洞庭宽。
浮生聚散云相似，往事冥微梦一般。
今日片帆城下去，秋风回首泪阑干。
+++张继
++++九日巴丘杨公台上宴集
凄凄霜日上高台，水国秋凉客思哀。
万叠银山寒浪起，一行斜字早鸿来。
谁家捣练孤城暮，何处题衣远信回。
江汉路长身不定，菊花三笑旅怀开。
+++张继
++++游灵岩
灵岩有路入烟霞，台殿高低释子家。
风满回廊飘坠叶，水流绝涧泛秋花。
青松阅世风霜古，翠竹题诗岁月赊。
谁谓无生真可学，山中亦自有年华。
+++张继
++++河间献王墓
汉家宗室独称贤，遗事闲中见旧编。
偶过河间寻往迹，却怜荒冢带寒烟。
频求千古书连帙，独对三雍策几篇。
雅乐未兴人已逝，雄歌依旧大风传。
+++张继
++++秋日道中
齐鲁西风草树秋，川原高下过东州。
道边白鹤来华表，陌上苍麟卧古丘。
九曲半应非禹迹，三山何处是仙洲。
径行俯仰成今古，却忆当年赋远游。
+++张继
++++华清宫
天宝承平奈乐何，华清宫殿郁嵯峨。
朝元阁峻临秦岭，羯鼓楼高俯渭河。
玉树长飘云外曲，霓裳闲舞月中歌。
只今惟有温泉水，呜咽声中感慨多。
+++张继
++++春申君祠
春申祠宇空山里，古柏阴阴石泉水。
日暮江南无主人，弥令过客思公子。
萧条寒景傍山村，寂寞谁知楚相尊。
当时珠履三千客，赵使怀惭不敢言。
+++张继
++++人日代客子是日立春
人日兼春日，长怀复短怀。
遥知双彩胜，并在一金钗。
+++张继
++++寄郑员外
经月愁闻雨，新年苦忆君。
何时共登眺，整屐待晴云。
+++张继
++++饮李十二宅
重门敞春夕，灯烛霭馀辉。
醉我百尊酒，留连夜未归。
+++张继
++++山家
板桥人渡泉声，茅檐日午鸡鸣。
莫嗔焙茶烟暗，却喜晒谷天晴。
+++张继
++++归山
心事数茎白发，生涯一片青山。
空林有雪相待，古道无人独还。
+++张继
++++金谷园
彩楼歌馆正融融，一骑星飞锦帐空。
老尽名花春不管，年年啼鸟怨东风。
+++张继
++++邮亭
云淡山横日欲斜，邮亭下马对残花。
自从身逐征西府，每到开时不在家。
+++张继
++++宿白马寺
白马驮经事已空，断碑残刹见遗踪。
萧萧茅屋秋风起，一夜雨声羁思浓。
+++张继
++++明德宫
碧瓦朱楹白昼闲，金衣宝扇晓风寒。
摩云观阁高如许，长对河流出断山。
+++张继
++++读峄山碑
六国平来四海家，相君当代擅才华。
谁知颂德山头石，却与他人戒后车。
+++张继
++++句
汉月经时掩，胡尘与岁深。（《咏镜》，见《诗式》）

++上卷二百四十三
  
+++韩翃
++++令狐员外宅宴寄中丞
寒色凝罗幕，同人清夜期。
玉杯留醉处，银烛送归时。
独坐隔千里，空吟对雪诗。
+++韩翃
++++褚主簿宅会毕庶子钱员外郎使君
（一作张继诗）
开瓮腊酒熟，主人心赏同。
斜阳疏竹上，残雪乱天中。
更喜宣城印，朝廷与谢公。
+++韩翃
++++送李明府赴滑州
渭城寒食罢，送客归远道。
乌帽背斜晖，青骊踏春草。
酒醒孤烛夜，衣冷千山早。
去事沈尚书，应怜词赋好。
+++韩翃
++++送李司直赴江西使幕
敛版辞汉廷，进帆归楚幕。
三江城上转，九里人家泊。
好酒近宜城，能诗谢康乐。
雨晴西山树，日出南昌郭。
竹露点衣巾，湖烟湿扃钥。
苍玉佩，后骑黄金络。
高视领八州，相期同一鹗。
行当报知己，从此飞寥廓。
+++韩翃
++++祭岳回重赠孟都督
封作天齐王，清祠太山下。
鲁公秋赛毕，晓日回高驾。
从骑尽幽并，同人皆沈谢。
自矜文武足，一醉寒溪夜。
+++韩翃
++++送南少府归寿春
人言寿春远，此去先秋到。
孤客小翼舟，诸生高翅帽。
淮风生竹簟，楚雨移茶灶。
若在八公山，题诗一相报。
+++韩翃
++++赠别崔司直赴江东兼简常州独孤使君
爱君青袍色，芳草能相似。
官重法家流，名高墨曹吏。
春衣淮上宿，美酒江边醉。
楚酪沃雕胡，湘羹糁香饵。
前朝山水国，旧日风流地。
苏山逐青骢，江家驱白鼻。
右军尚少年，三领东方骑。
亦过小丹阳，应知百城贵。
+++韩翃
++++经月岩山
驱车过闽越，路出饶阳西。
仙山翠如画，簇簇生虹蜺。
群峰若侍从，众阜如婴提。
岩峦互吞吐，岭岫相追携。
中有月轮满，皎洁如圆珪。
玉皇恣游览，到此神应迷。
嫦娥曳霞帔，引我同攀跻。
腾腾上天半，玉镜悬飞梯。
瑶池何悄悄，鸾鹤烟中栖。
回头望尘事，露下寒凄凄。
+++韩翃
++++送客之江宁
春流送客不应赊，南入徐州见柳花。
朱雀桥边看淮水，乌衣巷里问王家。
千闾万井无多事，辟户开门向山翠。
楚云朝下石头城，江燕双飞瓦棺寺。
吴士风流甚可亲，相逢嘉赏日应新。
从来此地夸羊酪，自有莼羹定却人。
+++韩翃
++++送山阴姚丞携妓之任兼寄山阴苏少府
东风香草路，南客心容与。
白皙吴王孙，青蛾柳家女。
都门数骑出，河口片帆举。
夜簟眠橘洲，春衫傍枫屿。
山阴政简甚从容，到罢唯求物外踪。
落日花边剡溪水，晴烟竹里会稽峰。
才子风流苏伯玉，同官晓暮应相逐。
加餐共爱鲈鱼肥，醒酒仍怜甘蔗熟。
君炼思本清新，季子如今德有邻。
他日如寻始宁墅，题诗早晚寄西人。
+++韩翃
++++和高平朱（一作米）参军思归作
髯参军，髯参军，身为北州吏，心寄东山云。
坐见萋萋芳草绿。
遥思往日晴江曲。
刺船频向剡中回，捧被曾过越人宿。
花里莺啼白日高，春楼把酒送车螯。
狂歌好爱陶彭泽，佳句唯称谢法曹。
平生乐事多如此，忍为浮名隔千里。
一雁南飞动客心，思归何待秋风起。
+++韩翃
++++赠别成明府赴剑南
朝为三室印，晚为三蜀人。
遥知下车日，正及巴山春。
县道橘花里，驿流江水滨。
公门辄无事，赏地能相亲。
解衣初醉绿芳夕，应采蹲鸱荐佳客。
霁水远映西川时，闲望碧鸡飞古祠。
爱君乐事佳兴发，天外铜梁多梦思。
+++韩翃
++++送孙泼赴云中
黄骢少年舞双戟，目视旁人皆辟易。
百战能夸陇上儿，一身复作云中客。
寒风动地气苍茫，横吹先悲出塞长。
敲石军中传夜火，斧冰河畔汲朝浆。
前锋直指阴山外，虏骑纷纷胆应碎。
匈奴破尽人看归，金印酬功如斗大。
+++韩翃
++++送客还江东
还家不落春风后，数日应沽越人酒。
池畔花深斗鸭栏，桥边雨洗藏鸦柳。
遥怜内舍著新衣，复向邻家醉落晖。
把手闲歌香橘下，空山一望鹧鸪飞。
+++韩翃
++++送夏侯侍郎
元戎车右早飞声，御史府中新正名。
翰墨已齐钟大理，风流好继谢宣城。
从军晓别龙骧幕，六骑先驱嘶近郭。
前路应留白玉台，行人辄美黄金络。
使君下马爱瀛洲，简贵将求物外游。
听讼不闻乌布帐，迎宾暂著紫绨裘。
公庭日夕罗山翠，功遂心闲无一事。
移书或问岛边人，立仗时呼铃下吏。
事业初传小夏侯，中年剑笏在西州。
浮云飞鸟两相忘，他日依依城上楼。
+++韩翃
++++送李湜下第归卫州便游河北
莫嗟太常屈，便入苏门啸。
里在应未迟，勿作我身料。
轻云日下不成阴，出对流芳搅别心。
万雉城东春水阔，千人乡北晚花深。
旧竹青青常绕宅，到时疏旷应自适。
佳期纵得上宫游，旅食还为北邙客。
路出司州胜景长，西山翠色带清漳。
仙人矶近茱萸涧，铜雀台临野马冈。
屡道主人多爱士，何辞策马千馀里。
高谭魏国访先生，修刺平原过内史。
一举青云在早秋，恐君从此便淹留。
有钱莫向河间用，载笔须来阙下游。
+++韩翃
++++张山人草堂会王方士
屿花晚，山日长，蕙带麻襦食草堂。
一片水光飞入户，千竿竹影乱登墙。
园梅熟，家酝香。
新湿头巾不复篸，相看醉倒卧藜床。

+++韩翃
++++送蓚县刘主簿楚
起家得事平原侯，晚出都门辞旧游。
草色连绵几千里，青骊躞蹀路旁子。
花深近县宿河阳，竹映春舟渡淇水。
邺下淹留佳赏新，群公旧日心相亲。
金盘晓鲙朱衣鲋，玉簟宵迎翠羽人。
王程书使前期促，他日应知举鞭速。
寒水浮瓜五月时，把君衣袖长河曲。
+++韩翃
++++题玉山观禅师兰若
玉山宴坐移年月，锡杖承恩诣丹阙。
先朝亲与会龙华，紫禁鸣钟白日斜。
宫女焚香把经卷，天人就席礼袈裟。
禅床久卧虎溪水，兰若初开凤城里。
不出嚣尘见远公，道成何必青莲宫。
朝持药钵千家近，暮倚绳床一室空。
掖垣挥翰君称美，远客陪游问真理。
薄宦深知误此心，回心愿学雷居士。

+++韩翃
++++赠别上元主簿张著
上书一见平津侯，剑笏斜齐秣陵尉。
朝垂绶带迎远客，暮锁印囊飞上吏。
长乐花深万井时，同官无事有归期。
回船对酒三生渚，系马焚香五愿祠。
日日澄江带山翠，绿芳都在经过地。
行人看射领军堂，游女题诗光宅寺。
风流才调爱君偏，此别相逢定几年。
惆怅浮云迷远道，张侯楼上月娟娟。

+++韩翃
++++别汜水县尉
未央宫殿金开钥，诏引贤良卷珠箔。
花间赐食近丹墀，烟里挥毫对青阁。
万年枝影转斜光，三道先成君激昂。
谷永直言身不顾，郤诜高第转名香。
绿槐阴阴出关道，上有蝉声下秋草。
奴子平头骏马肥，少年白皙登王畿。
五侯客舍偏留宿，一县人家争看归。
南向千峰北临水，佳期赏地应穷此。
赋诗或送郑行人，举酒常陪魏公子。
自怜寂寞会君稀，犹著前时博士衣。
我欲低眉问知己，若将无用废东归。

+++韩翃
++++别李明府
宠光五世腰青组，出入珠宫引箫鼓。
醉舞雄王玳瑁床，娇嘶骏马珊瑚柱。
胡儿夹鼓越婢随，行捧玉盘尝荔枝。
罗山道士请人送，林邑使臣调象骑。
爱君一身游上国，阙下名公如旧识。
万里初怀印绶归，湘江过尽岭花飞。
五侯焦石烹江笋，千户沉香染客衣。
别后想君难可见，苍梧云里空山县。
汉苑芳菲入夏阑，待君障日蒲葵扇。
+++韩翃
++++送中兄典邵州
官骑连西向楚云，朱轩出饯昼纷纷。
百城兼领安南国，双笔遥挥王左君。
一路诸侯争馆谷，洪池高会荆台曲。
玉颜送酒铜鞮歌，金管留人石头宿。
北雁初回江燕飞，南湖春暖著春衣。
湘君祠对空山掩，渔父焚香日暮归。
百事无留到官后，重门寂寂垂高柳。
零陵过赠石香溪，洞口人来饮醇酒。
登楼暮结邵阳情，万里苍波烟霭生。
他日新诗应见报，还如宣远在安城。
+++韩翃
++++送万巨
汉相见王陵，扬州事张禹。
风帆木兰楫，水国莲花府。
百丈清江十月天，寒城鼓角晓钟前。
金炉促膝诸曹吏，玉管繁华美少年。
有时过向长干地，远对湖光近山翠。
好逢南苑看人归，也向西池留客醉。
高柳垂烟橘带霜，朝游石渚暮横塘。
红笺色夺风流座，白苎词倾翰墨场。
夫子前年入朝后，高名籍籍时贤口。
共怜诗兴转清新，继远家声在此身。
屈指待为青琐客，回头莫羡白亭人。
+++韩翃
++++送巴州杨使君
白云县北千山口，青岁欲开残雪后。
前驱锦带鱼皮鞮，侧佩金璋虎头绶。
南郑侯家醉落晖，东关陌上著鞭归。
愁看野马随官骑，笑取秦人带客旗。
使者下车忧疾苦，豪吏销声出公府。
万里歌钟相庆时，巴童声节渝儿舞。
+++韩翃
++++送王侍御赴江西兼寄李袁州
中朝理章服，南国随旌旆。
腊酒湘城隅，春衣楚江外。
垂帘白角簟，下箸鲈鱼鲙。
雄笔佐名公，虚舟应时辈。
按俗承流几路清，平明山霭春江云。
湓城诗赠鱼司马，汝水人逢王右军。
绿蘋白芷遥相引，孤兴幽寻知不近。
井上铜人行见无，湖中石燕飞应尽。
礼门前直事仙郎，腰垂青绶领咸阳。
花间五马迎君日，雨霁烟开玉女冈。
+++韩翃
++++寄雍丘窦明府
少年结绶骋金羁，许下如看琼树枝。
入里亲过朗陵伯，出门高视颍川儿。
西游太府东乘传，泗上诸侯谁不羡。
时辈宁将白笔期，高流伫向丹霄见。
何事翻飞不及群，虎班突骑来纷纷。
吴江垂钓楚山醉，身寄沧波心白云。
中岁胡尘静如扫，一官又罢行将老。
薛公荐士得君初，□领黄金千室馀。
机尽独亲沙上鸟，家贫唯向釜中鱼。
□□□□□□□，□出重门烟树里。
感物吟诗对暮天，怀人倚杖临秋水。
别离几日问前期，鸣雁亭边人去时。
独坐不堪朝与夕，高风萧索乱蝉悲。
+++韩翃
++++赠兖州孟都督
少年亲事冠军侯，中岁仍迁北兖州。
露冕宁夸汉车服，下帷常讨鲁春秋。
后斋草色连高阁，事简人稀独行乐。
闲心近掩陶使君，诗兴遥齐谢康乐。
远山重叠水逶迤，落日东城闲望时。
不见双亲办丰膳，能留五马尽佳期。
北场争转黄金勒，爱客华亭赏秋色。
卷帘满地铺氍毹，吹角鸣弦开玉壶。
愿学平原十日饮，此时不忍歌骊驹。
+++韩翃
++++别孟都督
平芜霁色寒城下，美酒百壶争劝把。
连呼宝剑锐头儿，少驻金羁大头马。
一饮留欢分有馀，寸心怀思复何如。
他时相忆若相问，青琐门前开素书。
+++韩翃
++++送别郑明府
长头大鼻鬓如雪，早岁连兵剑锋折。
千金尽去无斗储，双袖破来空百结。
独恋郊扉已十春，高阳酒徒连此身。
路傍谁识郑公子，谷口应知汉逸人。
儿女相悲探井臼，前功岂在他人后。
劝君不得学渊明，且策驴车辞五柳。
+++韩翃
++++赠别王侍御赴上都
翩翩马上郎，执简佩银章。
西向洛阳归鄠杜，回头结念莲花府。
朝辞芳草万岁街，暮宿春山一泉坞。
青青树色傍行衣，乳燕流莺相间飞。
远过三峰临八水，幽寻佳赏偏如此。
残花片片细柳风，落日疏钟小槐雨。
相思掩泣复何如，公子门前人渐疏。
幸有心期当小暑，葛衣纱帽望回车。

+++韩翃
++++赠别太常李博士兼寄两省旧游
两年戴武弁，趋侍明光殿。
一朝簪惠文，客事信陵君。
简异当朝执，香非寓直熏。
差肩何记室，携手李将军。
玉镫初回酸枣馆，金钿正舞石榴裙。
忽惊万事随流水，不见双旌逐塞云。
感旧抚心多寂寂，与君相遇头初白。
暂夸五首军中诗，还忆万年枝下客。
昨日留欢今送归，空披秋水映斜晖。
闲吟佳句对孤鹤，惆怅寒霜落叶稀。
+++韩翃
++++寄哥舒仆射
万里长城家，一生唯报国。
腰垂紫文绶，手控黄金勒。
高视黑头翁，遥吞白骑贼。
先麾牙门将，转斗黄河北。
帐下亲兵皆少年，锦衣承日绣行缠。
辘轳宝剑初出鞘，宛转角弓初上弦。
步人抽箭大如笛，前把两矛后双戟。
左盘右射红尘中，鹘入鸦群有谁敌。
杀将破军白日馀，回旃舞旆北风初。
郡公楯鼻好磨墨，走马为君飞羽书。
+++韩翃
++++赠别华阴道士
紫府先生旧同学，腰垂彤管贮灵药。
耻论方士小还丹，好饮仙人太玄酪。
芙蓉山顶玉池西，一室平临万仞溪。
昼洒瑶台五云湿，夜行金烛七星齐。
回身暂下青冥里，方外相寻有知己。
卖鲊市中何许人，钓鱼坐上谁家子。
青青百草云台春，烟驾霓衣白角巾。
露叶独归仙掌去，回风片雨谢时人。

+++韩翃
++++送崔秀才赴上元兼省叔父
寒塘敛暮雪，腊鼓迎春早。
匹马五城人，重裘千里道。
淮山轻露湿，江树狂风扫。
楚县九酝醲，扬州百花好。
练湖东望接云阳，女市西游入建康。
行乐远夸红布旆，风流近赌紫香囊。
诗家行辈如君少，极目苦心怀谢脁。
烟开日上板桥南，吴岫青青出林表。

++上卷二百四十四
  
+++韩翃
++++赠别韦兵曹归池州
南陵八月天，暮色远峰前。
楚竹青阳路，吴江赤马船。
籝金诸客贵，佩玉主人贤。
终日应相逐，归期定几年。
+++韩翃
++++寄武陵李少府
小县春山口，公孙吏隐时。
楚歌催晚醉，蛮语入新诗。
桂水遥相忆，花源暗有期。
郢门千里外，莫怪尺书迟。
+++韩翃
++++赠张建
结客平陵下，当年倚侠游。
传看辘轳剑，醉脱骕骦裘。
翠羽双鬟妾，珠帘百尺楼。
春风坐相待，晚日莫淹留。
+++韩翃
++++送监军李判官
上客佩双剑，东城喜再游。
旧从张博望，新事郑长秋。
踏水回金勒，看风试锦裘。
君不久住，汉将扫旄头。
+++韩翃
++++送客归广平
家在赵邯郸，归心辄自欢。
晚杯狐腋暖，春雪马毛寒。
孟月途中破，轻冰水上残。
到时杨柳色，奈向故园看。
+++韩翃
++++送张儋水路归北海
千里东归客，孤心忆旧游。
片帆依白水，高枕卧青州。
柏寝寒芜变，梧台宿雨收。
君心兴远，每上海边楼。
+++韩翃
++++送故人归鲁
鲁客多归兴，居人怅别情。
雨馀衫袖冷，风急马蹄轻。
秋草灵光殿，寒云曲阜城。
君拜亲后，少妇下机迎。
+++韩翃
++++送故人归蜀
一骑西南远，翩翩入剑门。
客衣筒布润，山舍荔枝繁。
古庙祠金马，春江带白鼋。
自应成旅逸，爱客有王孙。
+++韩翃
++++酬程延秋夜即事见赠
长簟迎风早，空城澹月华。
星河秋一雁，砧杵夜千家。
节候看应晚，心期卧亦赊。
向来吟秀句，不觉已鸣鸦。
+++韩翃
++++送郭赞府归淮南
骏马淮南客，归时引望新。
江声六合暮，楚色万家春。
白苎歌西曲，黄苞寄北人。
不知心赏后，早晚见行尘。
+++韩翃
++++题龙兴寺澹师房
双林彼上人，诗兴转相亲。
竹里经声晚，门前山色春。
卷帘苔点净，下箸药苗新。
记取无生理，归来问此身。
+++韩翃
++++送客游江南
南使孤帆远，东风任意吹。
楚云殊不断，江鸟暂相随。
月净鸳鸯水，春生豆蔻枝。
赏称佳丽地，君去莫应知。
+++韩翃
++++送高员外赴淄青使幕
远水流春色，回风送落晖。
趋双节近，马递百花归。
山驿尝官酒，关城度客衣。
从来赤管笔，提向幕中稀。
+++韩翃
++++寻胡处士不遇
到来心自足，不见亦相亲。
说法思居士，忘机忆丈人。
微风吹药案，晴日照茶巾。
幽兴殊未尽，东城飞暮尘。
+++韩翃
++++赠张道者
采药三山罢，乘风五日归。
翦荷成旧屋，剉蘖染新衣。
玉粒指应久，丹砂验不微。
坐看青节引，要与白云飞。
+++韩翃
++++题苏许公林亭
（一作钱起诗）
平津东阁在，别是竹林期。
万叶秋声里，千家落照时。
门随深巷静，窗过远钟迟。
客舍苔生处，依依又赋诗。
+++韩翃
++++送元诜还江东
（一作送太常元博士归润州）
过江秋色在，诗兴与归心。
客路随枫岸，人家扫橘林。
潮声当昼起，山翠近南深。
几日华阳洞，寒花引独寻。
+++韩翃
++++送客游江南
桂水随去远，赏心知有馀。
衣香楚山橘，手鲙湘波鱼。
芳芷不共把，浮云怅离居。
遥想汨罗上，吊屈秋风初。
+++韩翃
++++送海州姚别驾
少年为长史，东去事诸侯。
坐觉千闾静，闲随五马游。
行人楚国道，暮雪郁林州。
他日知相忆，春风海上楼。
+++韩翃
++++送夏侯审
谢公邻里在，日夕问佳期。
春水人归后，东田花尽时。
下楼闲待月，行乐笑题诗。
他日吴中路，千山入梦思。
+++韩翃
++++送赵评事赴洪州使幕
孤舟行远近，一路过湘东。
官属张廷尉，身随杜幼公。
公河映湘竹，水驿带青枫。
万里思君处，秋江夜雨中。
+++韩翃
++++送李侍御赴徐州行营
少年兼柱史，东至旧徐州。
远属平津阁，前驱博望侯。
向营淮水满，吹角楚天秋。
客梦依依处，寒山对白楼。
+++韩翃
++++送李秀才归江南
（一作送孙革及第归江南）
过淮芳草歇，千里又东归。
野水吴山出，家林越鸟飞。
荷香随去棹，梅雨点行衣。
无数沧江客，如君达者稀。
+++韩翃
++++题僧房
（一作题慈恩寺振上人院）
披衣闻客至，关锁此时开。
鸣磬夕阳尽，卷帘秋色来。
名香连竹径，清梵出花台。
身在心无住，他方到几回。
+++韩翃
++++送寿州陈录事
寿阳南渡口，敛笏见诸侯。
五两楚云暮，千家淮水秋。
开帘对芳草，送客上春洲。
请问山中桂，王孙几度游。
+++韩翃
++++送赵陆司兵归使幕
客路青芜遍，关城白日低。
身趋双节近，名共五云齐。
远水公田上，春山郡舍西。
无因得携手，东望转凄凄。
+++韩翃
++++送蒋员外端公归淮南
淮南芳草色，日夕引归船。
御史王元贶，郎官顾彦先。
光风千日暖，寒食百花燃。
惆怅佳期近，澄江与暮天。
+++韩翃
++++题慈仁寺竹院
千峰对古寺，何异到西林。
幽磬蝉声下，闲窗竹翠阴。
诗人谢客兴，法侣远公心。
寂寂炉烟里，香花欲暮深。
+++韩翃
++++赠郓州马使君
东方千万骑，出望使君时。
暮雪行看尽，春城到莫迟。
路人趋墨帻，官柳度青丝。
他日铃斋内，知君亦赋诗。
+++韩翃
++++送张丞归使幕
（一作张继诗）
独受主恩归，当朝似者稀。
玉壶分御酒，金殿赐春衣。
拂席流莺醉，鸣鞭骏马肥。
满台簪白笔，捧手恋清晖。
+++韩翃
++++赠长洲何主簿
挂席逐归流，依依望虎丘。
残春过楚县，夜雨宿吴洲。
野寺吟诗入，溪桥折笋游。
到官无一事，清静有诸侯。
+++韩翃
++++送崔过归淄青幕府
平陵车马客，海上见旌旗。
旧驿千山下，残花一路时。
春衣过水冷，暮雨出关迟。
莫道青州客，迢迢在梦思。
+++韩翃
++++田仓曹东亭夏夜饮得春字
薛公门下人，公子又相亲。
玉佩迎初夜，金壶醉老春。
葛衣香有露，罗幕静无尘。
更羡风流外，文章是一秦。
+++韩翃
++++赠王逖
端笏事龙楼，思闲辄告休。
新调赭白马，暂试黑貂裘。
珠履迎佳客，金钱与莫愁。
座中豪贵满，谁道不风流。
+++韩翃
++++送深州吴司马归使幕
东门送远客，车马正纷纷。
旧识张京兆，新随刘领军。
行骢看暮雨，归雁踏青云。
一去丛台北，佳声几日闻。
+++韩翃
++++华亭夜宴庾侍御宅
（一作张继诗）
世故他年别，心期此夜同。
千峰孤烛外，片雨一更中。
酒客逢山简，诗人得谢公。
自怜驱匹马，拂曙向关东。
+++韩翃
++++送客之上谷
北客悲秋色，田园忆去来。
披衣朝易水，匹马夕燕台。
风翦荷花碎，霜迎栗罅开。
赏心知不浅，累月故人杯。
+++韩翃
++++同中书刘舍人题青龙上房
西掖归来后，东林静者期。
远峰春雪里，寒竹暮天时。
笑说金人偈，闲听宝月诗。
更怜茶兴在，好出下方迟。
+++韩翃
++++宴吴王宅
玉管箫声合，金杯酒色殷。
听歌吴季札，纵饮汉中山。
称寿争离席，留欢辄上关。
莫言辞客醉，犹得曳裾还。
+++韩翃
++++题荐福寺衡岳暕师房
春城乞食还，高论此中闲。
僧腊阶前树，禅心江上山。
疏帘看雪卷，深户映花关。
晚送门人出，钟声杳霭间。
+++韩翃
++++送戴迪赴凤翔幕府
青春带文绶，去事魏征西。
上路金羁出，中人玉箸齐。
当歌酒万斛，看猎马千蹄。
自有从军乐，何须怨解携。
+++韩翃
++++送郢州郎使君
千人插羽迎，知是范宣城。
暮雪楚山冷，春江汉水清。
红鲜供客饭，翠竹引舟行。
一别何时见，相思芳草生。
+++韩翃
++++送李中丞赴辰州
白羽逐青丝，翩翩南下时。
巴人迎道路，蛮帅引旌旗。
暮雨山开少，秋江叶落迟。
功成益地日，应见竹郎祠。
+++韩翃
++++送刘侍御赴陕州
金羁映骕骦，后骑佩干将。
把酒春城晚，鸣鞭晓路长。
带冰新溜涩，间雪早梅香。
明日怀贤处，依依御史床。
+++韩翃
++++李中丞宅夜宴送丘侍御赴江东便往辰州
积雪临阶夜，重裘对酒时。
中丞违沈约，才子送丘迟。
一路三江上，孤舟万里期。
辰州佳兴在，他日寄新诗。
+++韩翃
++++送李侍御归宣州使幕
春草东江外，翩翩北路归。
官齐魏公子，身逐谢玄晖。
山色随行骑，莺声傍客衣。
池上酌，携手暮花飞。
+++韩翃
++++东城水亭宴李侍御副使
东门留客处，沽酒用钱刀。
秋水床下急，斜晖林外高。
金羁络騕褭，玉匣闭豪曹。
去日随戎幕，东风见伯劳。
+++韩翃
++++送秘书谢监赴江西使幕
谢监忆山程，辞家万里行。
寒衣傍楚色，孤枕宿潮声。
小寇不足问，新诗应渐清。
府公相待日，引旆出江城。
+++韩翃
++++送江陵元司录
新领州从事，曾为朝大夫。
江城竹使待，山路橘官扶。
片雨三江道，残秋五叶湖。
能令诗思好，楚色与寒芜。
+++韩翃
++++送李舍人携家归江东觐省
二十青宫吏，成名似者稀。
承颜陆郎去，携手谢娘归。
夜月回孤烛，秋风试夹衣。
扁舟楚水上，来往速如飞。
+++韩翃
++++送刘侍御赴令公行营
东城跃紫骝，西路大刀头。
上客刘公干，元戎郭细侯。
一军偏许国，百战又防秋。
请问萧关道，胡尘早晚收。
+++韩翃
++++送苏州姚长史
江城驿路长，烟树过云阳。
舟领青丝缆，人歌白玉郎。
葛衣行柳翠，花簟宿荷香。
别有心期处，湖光满讼堂。
+++韩翃
++++送金华王明府
县舍江云里，心闲境又偏。
家贫陶令酒，月俸沈郎钱。
黄蘖香山路，青枫暮雨天。
时闻引车骑，竹外到铜泉。
+++韩翃
++++送田仓曹汴州觐省
拜庆承天宠，朝来辞汉宫。
玉杯分湛露，金勒借追风。
古驿秋山下，平芜暮雨中。
翩翩魏公子，人看渡关东。
+++韩翃
++++送张渚赴越州
白面谁家郎，青骊照地光。
桃花开绶色，苏合借衣香。
暮雪连峰近，春江海市长。
风流似张绪，别后见垂杨。
+++韩翃
++++奉和元相公家园即事寄王相公
共列中台贵，能齐物外心。
回车青阁晚，解带碧茸深。
寒水分畦入，晴花度竹寻。
题诗更相忆，一字重千金。
+++韩翃
++++送道士侄归池阳
银角桃枝杖，东门赠别初。
幽州寻马客，灞岸送驴车。
野饭秋山静，行衣落照馀。
燕南群从少，此去意何如。
+++韩翃
++++送刘长上归城南别业
数刻是归程，花间落照明。
春衣香不散，骏马汗犹轻。
南渡春流浅，西风片雨晴。
朝还会相就，饭尔五侯鲭。
+++韩翃
++++赠张五諲归濠州别业
常知罢官意，果与世人疏。
复此凉风起，仍闻濠上居。
故山期采菊，秋水忆观鱼。
一去蓬蒿径，羡君闲有馀。
+++韩翃
++++送营城李少府
怀禄兼就养，更怀趋府心。
晴山东里近，春水北门深。
新绶映芳草，旧家依远林。
还乘郑小驷，躞蹀县城阴。
+++韩翃
++++鲁中送鲁使君归郑州
城中金络骑，出饯沈东阳。
九月寒露白，六关秋草黄。
齐讴听处妙，鲁酒把来香。
醉后著鞭去，梅山道路长。
+++韩翃
++++送夏侯校书归上都
后辈传佳句，高流爱美名。
青春事贺监，黄卷问张生。
暮雪重裘醉，寒山匹马行。
此回将诣阙，几日谏书成。
+++韩翃
++++送李明府赴连州
万里向南湘，孤舟入桂阳。
诸侯迎上客，小吏拜官郎。
春服橦花细，初筵木槿芳。
看承雨露速，不待荔枝香。
+++韩翃
++++送卢大理赵侍御祭东岳兼寄孟兖州
东岳昔有事，两臣朝望归。
驿亭开岁酒，斋舍著新衣。
上客钟大理，主人陶武威。
仍随御史马，山路满光辉。
+++韩翃
++++送皇甫大夫赴浙东
舟师分水国，汉将领秦官。
麾下同心吏，军中□□端。
吴门秋露湿，楚驿暮天寒。
豪贵东山去，风流胜谢安。
+++韩翃
++++送韦秀才
东人相见罢，秋草独归时。
几日孙弘阁，当年谢脁诗。
寒山叶落早，多雨路行迟。
好忆金门步，功名自有期。

++上卷二百四十五
  
+++韩翃
++++送客一归襄阳二归浔阳
南驱匹马会心期，东望扁舟惬梦思。
熨斗山前春色早，香炉峰顶暮烟时。
空林欲访庞居士，古寺应怀远法师。
两地由来堪取兴，三贤他日幸留诗。
+++韩翃
++++送故人赴江陵寻庾牧
主人持节拜荆州，走马应从一路游。
斑竹冈连山雨暗，枇杷门向楚天秋。
佳期笑把斋中酒，远意闲登城上楼。
文体此时看又别，吾知小庾甚风流。
+++韩翃
++++送客水路归陕
相风竿影晓来斜，渭水东流去不赊。
枕上未醒秦地酒，舟前已见陕人家。
春桥杨柳应齐叶，古县棠梨也作花。
好是吾贤佳赏地，行逢三月会连沙。
+++韩翃
++++送丹阳刘太真
长干道上落花朝，羡尔当年赏事饶。
下箸已怜鹅炙美，开笼不奈鸭媒娇。
春衣晚入青杨巷，细马初过皂荚桥。
相访不辞千里远，西风好借木兰桡。
+++韩翃
++++送客归江州
东归复得采真游，江水迎君日夜流。
客舍不离青雀舫，人家旧在白鸥洲。
风吹山带遥知雨，露湿荷裳已报秋。
闻道泉明居止近，篮舆相访为淹留。
+++韩翃
++++题张逸人园林
花源一曲映茅堂，清论闲阶坐夕阳。
麈尾手中毛已脱，蟹螯尊上味初香。
春深黄口传窥树，雨后青苔散点墙。
更道小山宜助赏，呼儿舒簟醉岩芳。
+++韩翃
++++又题张逸人园林
藏头不复见时人，爱此云山奉养真。
露色点衣孤屿晓，花枝妨帽小园春。
时携幼稚诸峰上，闲濯眉须一水滨。
兴罢归来还对酌，茅檐挂著紫荷巾。
+++韩翃
++++送刘将军
明光细甲照錏鍜，昨日承恩拜虎牙。
胆大欲期姜伯约，功多不让李轻车。
青巾校尉遥相许，墨槊将军莫大夸。
阙下来时亲伏奏，胡尘未尽不为家。
+++韩翃
++++送郑员外
（郑时在熊尚书幕府）
风流不减杜陵时，五十为郎未是迟。
孺子亦知名下士，乐人争唱卷中诗。
身齐吏部还多醉，心顾尚书自有期。
要路眼青知己在，不应穷巷久低眉。
+++韩翃
++++寄徐州郑使君
江城五马楚云边，不羡雍容画省年。
才子旧称何水部，使君还继谢临川。
射堂草遍收残雨，官路人稀对夕天。
虽卧郡斋千里隔，与君同见月初圆。
+++韩翃
++++送襄垣王君归南阳别墅
都门霁后不飞尘，草色萋萋满路春。
双兔坡东千室吏，三鸦水上一归人。
愁眠客舍衣香满，走渡河桥马汗新。
少妇比来多远望，应知蟢子上罗巾。
+++韩翃
++++送王诞渤海使赴李太守行营
少年结客散黄金，中岁连兵扫绿林。
渤海名王曾折首，汉家诸将尽倾心。
行人去指徐州近，饮马回看泗水深。
喜见明时钟太尉，功名一似旧淮阴。
+++韩翃
++++送王少府归杭州
归舟一路转青蘋，更欲随潮向富春。
吴郡陆机称地主，钱塘苏小是乡亲。
葛花满把能消酒，栀子同心好赠人。
早晚重过鱼浦宿，遥怜佳句箧中新。
+++韩翃
++++赠王随
青云自致晚应遥，朱邸新婚乐事饶。
饮罢更怜双袖舞，试来偏爱五花骄。
帐里炉香春梦晓，堂前烛影早更朝。
更说球场新雨歇，王孙今日定相邀。
+++韩翃
++++同题仙游观
仙台下见五城楼，风物凄凄宿雨收。
山色遥连秦树晚，砧声近报汉宫秋。
疏松影落空坛静，细草香闲小洞幽。
何用别寻方外去，人间亦自有丹丘。
+++韩翃
++++访王起居不遇留赠
双龙阙下拜恩初，天子令君注起居。
载笔已齐周右史，论诗更事谢中书。
行闻漏滴随金仗，入对炉烟侍玉除。
贺客自知来独晚，青骊不见意何如。
+++韩翃
++++送刘评事赴广州使幕
征南官属似君稀，才子当今刘孝威。
蛮府参军趋传舍，交州刺史拜行衣。
前临瘴海无人过，却望衡阳少雁飞。
为报苍梧云影道，明年早送客帆归。
+++韩翃
++++送冷朝阳还上元
青丝䋏引木兰船，名遂身归拜庆年。
落日澄江乌榜外，秋风疏柳白门前。
桥通小市家林近，山带平湖野寺连。
别后依依寒食里，共君携手在东田。
+++韩翃
++++送高别驾归汴州
信陵门下识君偏，骏马轻裘正少年。
寒雨送归千里外，东风沉醉百花前。
身随玉帐心应惬，官佐龙符势又全。
久客未知何计是，参差去借汶阳田。
+++韩翃
++++送康洗马归滑州
腰佩雕弓汉射声，东归衔命见双旌。
青丝玉勒康侯马，孟水金堤滑伯城。
腊雪夜看宜纵饮，寒芜昼猎不妨行。
怀君又隔千山远，别后春风百草生。
+++韩翃
++++寄上田仆射
家封薛县异诸田，报主荣亲义两全。
仆射临戎谢安石，大夫持宪杜延年。
金装昼出罗千骑，玉案晨餐直万钱。
应念一身留阙下，阖门遥寄鲁西偏。
+++韩翃
++++送王光辅归青州兼寄储侍郎
几回奏事建章宫，圣主偏知汉将功。
身著紫衣趋阙下，口衔丹诏出关东。
蝉声驿路秋山里，草色河桥落照中。
远忆故人沧海别，当年好跃五花骢。
+++韩翃
++++宴杨驸马山池
（一作陈羽诗，又作朱湾诗）
垂杨拂岸草茸茸，绣户帘前花影重。
鲙下玉盘红缕细，酒开金瓮绿醅浓。
中朝驸马何平叔，南国词人陆士龙。
落日泛舟同醉处，回潭百丈映千峰。
+++韩翃
++++送长史李少府入蜀
行行独出故关迟，南望千山无尽期。
见舞巴童应暂笑，闻歌蜀道又堪悲。
孤城晚闭清江上，匹马寒嘶白露时。
别后此心君自见，山中何事不相思。
+++韩翃
++++送客还江东
不妨高卧顺流归，五两行看扫翠微。
鼯鼠夜喧孤枕近，晓避客船飞。
一壶先醉桃枝簟，百和初熏苎布衣。
君到新林江口泊，吟诗应赏谢玄晖。
+++韩翃
++++寄令狐尚书
立身荣贵复何如，龙节红旗从板舆。
妙略多推霍骠骑，能文独见沈尚书。
临风高会千门帐，映水连营百乘车。
他日感恩惭未报，举家犹似涸池鱼。
+++韩翃
++++扈从郊庙因呈两省诸公
丹墀列士主恩同，厩马翩翩出汉宫。
奉引乘舆金仗里，亲尝赐食玉盘中。
昼趋行殿旌门北，夜宿斋房刻漏东。
明日驾回承雨露，齐将万岁及春风。
+++韩翃
++++送端州冯使君
白皙风流似有须，一门豪贵领苍梧。
三峰亭暗橘边宿，八桂林香节下趋。
玉树群儿争翠羽，金盘少妾拣明珠。
怀君乐事不可见，騣马翩翩新虎符。
+++韩翃
++++送王府张参军附学及第东归
邻家不识斗鸡翁，闭户能齐隐者风。
顾步曾为小山客，成名因事大江公。
一身千里寒芜上，单马重裘腊月中。
寂寂故园行见在，暮天残雪洛城东。
+++韩翃
++++送齐明府赴东阳
绿丝帆繂桂为樯，过尽淮山楚水长。
万里移家背春谷，一官行府向东阳。
风流好爱杯中物，豪荡仍欺陌上郎。
别后心期如在眼，猿声烟色树苍苍。
+++韩翃
++++鲁中送从事归荥阳
故园衰草带荥波，岁晚知如君思何。
轻橐归时鲁缟薄，寒衣缝处郑绵多。
万人都督鸣骝送，百里邦君枉骑过。
累路尽逢知己在，曾无对酒不高歌。
+++韩翃
++++兖州送李明府使苏州便赴告期
莫言水国去迢迢，白马吴门见不遥。
枫树林中经楚雨，木兰舟上蹋江潮。
空山古寺千年石，草色寒堤百尺桥，早晚卢家兰室在，珊瑚玉佩彻青霄。
+++韩翃
++++送田明府归终南别业
故园此日多心赏，窗下泉流竹外云。
近馆应逢沈道士，比邻自识卞田君。
离宫树影登山见，上苑钟声过雪闻。
相劝早移丹凤阙，不须常恋白鸥群。
+++韩翃
++++家兄自山南罢归献诗叙事
时辈已争先，吾兄未著鞭。
空嗟镊须日，犹是屈腰年。
不以殊方远，仍论水地偏。
襄橙随客路，汉竹引归船。
云木巴东峡，林泉岘北川。
池馀骑马处，宅似卧龙边。
夜簟千峰月，朝窗万井烟。
朱荷江女院，青稻楚人田。
县舍多潇洒，城楼入醉眠。
黄苞柑正熟，红缕鲙仍鲜。
坐厌牵丝倦，因从解绶旋。
初辞五斗米，唯奉一囊钱。
室好生虚白，书耽守太玄。
枥中嘶款段，阶下引潺湲。
落照渊明柳，春风叔夜弦。
绛纱儒客帐，丹诀羽人篇。
雅论承安石，新诗与惠连。
兴清湖见底，襟豁雾开天。
魏阙心犹系，周才道岂捐。
一丘无自逸，三府会招贤。
+++韩翃
++++奉送王相公缙赴幽州巡边
（一作张继诗）
黄阁开帷幄，丹墀侍冕旒。
位高汤左相，权总汉诸侯。
不改周南化，仍分赵北忧。
双旌过易水，千骑入幽州。
塞草连天暮，边风动地秋。
无因随远道，结束佩吴钩。
+++韩翃
++++寄赠虢州张参军
三十事诸侯，贤豪冠北州。
桃花迎骏马，苏合染轻裘。
观妓将军第，题诗关尹楼。
青林朝送客，绿屿晚回舟。
好栗分通子，名香赠莫愁。
洗杯新酒熟，把烛故人留。
百雉归云过，千峰宿雨收。
蒹葭露下晚，菡萏水中秋。
忆昨陪行乐，常时接献酬。
佳期虽雾散，惠问亦川流。
开卷酲堪解，含毫思苦抽。
无因达情意，西望日悠悠。
+++韩翃
++++送李中丞赴商州
五马渭桥东，连嘶逐晓风。
当年紫髯将，他日黑头公。
不异金吾宠，兼齐玉帐雄。
闭营春雪下，吹角暮山空。
香麝松阴里，寒猿黛色中。
郡斋多赏事，好与故人同。
+++韩翃
++++汉宫曲二首
骏马绣障泥，红尘扑四蹄。
归时何太晚，日照杏花西。
绣幕珊瑚钩，春开翡翠楼。
深情不肯道，娇倚钿箜篌。
+++韩翃
++++陪孟都督祭岳途中有赠
封疆七百里，禄秩二千石。
拥节祠太山，寒天霜草白。
+++韩翃
++++宿甑山
山中今夜何人，阙下当年近臣。
青琐应须早去，白云何用相亲。
+++韩翃
++++别甑山
一身趋侍丹墀，西路翩翩去时。
惆怅青山绿水，何年更是来期。
+++韩翃
++++送陈明府赴淮南
年华近逼清明，落日微风送行。
黄鸟绵蛮芳树，紫骝躞蹀东城。
花间一杯促膝，烟外千里含情。
应渡淮南信宿，诸侯拥旆相迎。
+++韩翃
++++送客知鄂州
江口千家带楚云，江花乱点雪纷纷。
春风落日谁相见，青翰舟中有鄂君。
+++韩翃
++++寒食
（一作寒食日即事）
春城无处不飞花，寒食东风御柳斜。
日暮汉宫传蜡烛，轻烟散入五侯家。
+++韩翃
++++羽林骑
（一作羽林少年行）
骏马牵来御柳中，鸣鞭欲向渭桥东。
红蹄乱蹋春城雪，花颔骄嘶上苑风。
+++韩翃
++++看调马
鸳鸯赭白齿新齐，晚日花中散碧蹄。
玉勒斗回初喷沫，金鞭欲下不成嘶。
+++韩翃
++++寄赠衡州杨使君
湘竹斑斑湘水春，衡阳太守虎符新。
朝来笑向归鸿道，早晚南飞见主人。
+++韩翃
++++宿石邑山中
浮云不共此山齐，山霭苍苍望转迷。
晓月暂飞高树里，秋河隔在数峰西。
+++韩翃
++++江南曲
（一作李益诗）
长乐花枝雨点销，江城日暮好相邀。
春楼不闭葳蕤锁，绿水回通宛转桥。
+++韩翃
++++赠张千牛
蓬莱阙下是天家，上路新回白鼻騧。
急管昼催平乐酒，春衣夜宿杜陵花。
+++韩翃
++++汉宫曲二首
（第二首一作李益诗）
五柞宫中过腊看，万年枝上雪花残。
绮窗夜闭玉堂静，素绠朝穿金井寒。
家在长陵小市中，珠帘绣户对春风。
君王昨日移仙仗，玉辇迎将入汉宫。
+++韩翃
++++赠李翼
王孙别舍拥朱轮，不羡空名乐此身。
门外碧潭春洗马，楼前红烛夜迎人。
+++韩翃
++++少年行
千点斓斒玉勒骢，青丝结尾绣缠騣。
鸣鞭晓出章台路，叶叶春衣杨柳风。
+++韩翃
++++题玉真观李秘书院
白云斜日影深松，玉宇瑶坛知几重。
把酒题诗人散后，华阳洞里有疏钟。
+++韩翃
++++送客之潞府
官柳青青匹马嘶，回风暮雨入铜鞮。
佳期别在春山里，应是人参五叶齐。
+++韩翃
++++送客贬五溪
南过猿声一逐臣，回看秋草泪沾巾。
寒天暮雪空山里，几处蛮家是主人。
+++韩翃
++++送齐山人归长白山
旧事仙人白兔公，掉头归去又乘风。
柴门流水依然在，一路寒山万木中。
+++韩翃
++++寄裴郓州
乌纱灵寿对秋风，怅望浮云济水东。
官树阴阴铃阁暮，州人转忆白头翁。
+++韩翃
++++梁城赠一二同幕
五营河畔列旌旗，吹角鸣鼙日暮时。
曾是信陵门下客，雨回相吊不胜悲。
+++韩翃
++++河上寄故人
河流晓天，濮水清烟。
日暖昆吾台上，春深颛顼城边。
莺声乱啁鹄□，花片细点龙泉。
西望情人早至，犹应得醉芳年。

+++韩翃
++++留题宁川香盖寺壁
爱远登高尘眼开，为怜萧寺上经台。
山川谁识龙蛇蛰，天地自迎风雨来。
柳放寒条秋已老，雁摇孤翼暮空回。
何人会得其中事，又被残花落日催。
+++韩翃
++++寄柳氏
章台柳，章台柳，颜色青青今在否？纵使长条似旧垂，也应攀折他人手。

++上卷二百四十六
  
+++独孤及
++++海上寄萧立
朔风剪塞草，寒露日夜结。
行行到瀛壖，归思生暮节。
驿楼见万里，延首望辽碣。
远海入大荒，平芜际穷发。
旧国在梦想，故人胡且越。
契阔阻风期，荏苒成雨别。
海西望京口，两地各天末。
索居动经秋，再笑知曷月。
日南望中尽，唯见飞鸟灭。
音尘未易得，何由慰饥渴。
+++独孤及
++++三月三日，自京到华阴，于水亭独酌，寄裴六、薛八
祗役匪遑息，经时客三秦。
还家问节候，知到上巳辰。
山县何所有，高城闭青春。
和风不吾欺，桃杏满四邻。
旧友适远别，谁当接欢欣。
呼儿命长瓢，独酌湘吴醇。
一酌一朗咏，既酣意亦申。
言筌暂两忘，霞月只相新。
裴子尘表物，薛侯席上珍。
寄书二傲吏，何日同车茵。
讵肯使空名，终然羁此身。
他年解桎梏，长作海上人。
+++独孤及
++++代书寄上裴六冀、刘二颍
昔余马首东，君在海北汭。
尽屏簿领书，相与议岩穴。
载来诣佳境，每山有车辙。
长啸林木动，高歌唾壶缺。
此辞月未周，虏马嘶绛阙。
猛虎踞大道，九州当中裂。
闻君弃孤城，犹自握汉节。
耻栖恶木影，忍与故山别。
脱舄挂岭云，冏然若鸟逝。
唯留潺湲水，分付练溪月。
尔来大谷梨，白花再成雪。
关梁限天险，欢乐竟两绝。
大盗近削平，三川今底宁。
句芒布春令，屏翳收雷霆。
伊洛日夜涨，鸣皋兰杜青。
鶱鶱两黄鹄，何处游青冥。
畴昔切玉刃，应如新发硎。
及时当树勋，高悬景钟铭。
莫抱白云意，径往丹丘庭。
功成傥长揖，然后谋沧溟。
+++独孤及
++++客舍月下对酒，醉后寄毕四耀
乡路风雪深，生事忧患迫。
天长波澜广，高举无六翮。
独立寒夜移，幽境思弥积。
霜月照胆净，银河入檐白。
沽酒聊自劳，开樽坐檐隙。
奏丝桐，能使高兴剧。
清机暂无累，献酢更络绎。
慷慨葛天歌，愔愔广陵陌。
既醉万事遗，耳热心亦适。
视身兀如泥，瞪目傲今昔。
故人间城阙，音信两脉脉。
别时前盟在，寸景莫自掷。
心与白日斗，十无一满百。
寓形薪火内，甘作天地客。
与物无亲疏，斗酒胜竹帛。
何必用自苦，将贻古贤责。
+++独孤及
++++下弋阳江舟中代书寄裴侍御
故乡隔西日，水去连长天。
前路知几许，但指天南边。
怆恨极浦外，隐映青山连。
东风满帆来，五两如弓弦。
遥羡绣衣客，冏然马首先。
得餐武昌鱼，不顾浔阳田。
屈指数别日，忽乎成两年。
百花已满眼，春草渐碧鲜。
岂是离居时，奈何于役牵。
洞庭有深涉，曷日期归旋。
且作异乡料，讵知携手缘。
离忧未易销，莫道樽酒贤。
+++独孤及
++++癸卯岁赴南丰道中闻京师失守寄权士繇韩幼深
种田不遇岁，策名不遭时。
胡尘晦落日，西望泣路岐。
猛虎啸北风，麇麚皆载驰。
深泥架疲牛，踸踔余何之。
诘屈白道转，缭绕清溪随。
荒谷啸山鬼，深林啼子规。
长叹指故山，三奏归来词。
不逢眼中人，调苦车逶迟。
士繇松筠操，幼深琼树姿。
别来平安否，何阶一申眉。
白云失帝乡，远水恨天涯。
昂藏双威凤，曷月还西枝。
努力爱华发，盛年振羽仪。
但令迍难康，不负沧洲期。
莫作新亭泣，徒使夷吾嗤。
+++独孤及
++++贾员外处见中书贾舍人巴陵诗集览之怀旧代书寄赠
海岸望青琐，云长天漫漫。
十年不一展，知有关山难。
适逢阮始平，立马问长安。
取公咏怀诗，示我江海澜。
暂若窥武库，森然矛戟寒。
眼明遗头风，心悦忘朝餐。
大驾今返正，熊罴扈鸣銮。
公游凤凰沼，献可在笔端。
系越有长缨，封关只一丸。
冏然翔寥廓，仰望惭羽翰。
嘉会不我与，相思岁云殚。
唯当袖佳句，持比青琅玕。
+++独孤及
++++代书寄上李广州
皖水望番禺，迢迢青天末。
鸿雁飞不到，音尘何由达。
独有舆人歌，隔云声喧聒。
皆称府君仁，百越赖全活。
推诚鱼鳖信，持正魑魅怛。
疲民保中和，性足无夭阏。
天子咨四岳，伫公济方割。
几时复旋归，入践青琐闼。
贱子托明德，缭若松上葛。
别离鄙吝生，结念思所豁。
门栏关山阻，岐路天地阔。
唯凭万里书，持用慰饥渴。
+++独孤及
++++夏中酬于逖毕耀问病见赠
救物智所昧，学仙愿未从。
行藏两乖角，蹭蹬风波中。
薄宦耻降志，卧痾非养蒙。
闭关涉两旬，羁思浩无穷。
鸑鷟何处来，双舞下碧空。
离别隔云雨，惠然此相逢。
把手贺疾间，举杯欣酒浓。
新诗见久要，清论激深衷。
高馆舒夜簟，开门延微风。
火云赫嵯峨，日暮千万峰。
遥指故山笑，相看抚号钟。
声和由心清，事感知气同。
出处未易料，且歌缓愁容。
愿君崇明德，岁暮如青松。
+++独孤及
++++酬梁二十宋中所赠兼留别梁少府
少读黄帝书，肯不笑机事。
意犹负深衷，未免名迹累。
厌贫学干禄，欲徇宾王利。
甘为风波人，岂复江海意。
担簦平台下，是日饮羁思。
逢君道寸心，暂喜一交臂。
绪言未及竟，离念已复至。
甯陵望南丘，云雨成两地。
途殊迹方间，河广流且驶。
暮帆望不及，览赠心欲醉。
爱君如金锡，昆弟皆茂异。
奕赫连丝衣，荣养能锡类。
君子道未长，深藏青云器。
巨鳞有纵时，今日不足议。
唯当加餐饭，好我袖中字。
别离动经年，莫道分首易。
+++独孤及
++++庚子岁避地至玉山，酬韩司马所赠
沧海疾风起，洪波骇恬鳞。
已无济川分，甘作乘桴人。
挥手谢秣陵，举帆指瓯闽。
安和风尘表，偶与琼瑶亲。
共悲行路难，况逢江南春。
故园忽如梦，返复知何辰。
旷野豺虎满，深山兰蕙新。
枉君灞陵什，回首徒酸辛。
+++独孤及
++++奉和李大夫同吕评事太行苦热行兼寄院中诸公
驷马上太行，修途亘辽碣。
王程无留驾，日昃未遑歇。
请问此何时，恢台朱明月。
长蛇稽天讨，上将方北伐。
明主命使臣，皇华得时杰。
已忘羊肠险，岂惮湿风热。
摇策汗滂沧，登岸思纡结。
炎云如烟火，谿谷将恐竭。
昼景赩可畏，凉飙何由发。
山长飞鸟堕，目极行车绝。
赵魏方俶扰，安危俟明哲。
归路岂不怀，饮冰有苦节。
会同传檄至，疑议立谈决。
况有阮元瑜，翩翩秉书札。
起予歌赤坂，永好逾白雪。
谁念剖竹人，无因执羁绁。
+++独孤及
++++酬皇甫侍御望天灊山见示之作
早岁慕五岳，尝为尘机碍。
孰知天柱峰，今与郡斋对。
隐嶙抱元气，氤氲含青霭。
云崖媚远空，石壁寒古塞。
汉皇南游日，望秩此昭配。
法驾到谷口，礼容振荒外。
焚柴百神趋，执玉万方会。
天旋物顺动，德布泽滂霈。
讲武威已耀，学仙功未艾。
黄金竟何成，洪业遽沦昧。
度世若一瞬，昨朝已千载。
如今封禅坛，唯见云雨晦。
长望哀往古，劳生惭大块。
清晖幸相娱，幽独知所赖。
寒城春方正，初日明可爱。
万殊喜阳和，余亦荷时泰。
山色日夜绿，下有清浅濑。
愧作拳偻人，沈迷簿书内。
登临叹拘限，出处悲老大。
况听郢中曲，复识湘南态。
思免物累牵，敢令道机退。
瞒然诵佳句，持此秋兰佩。
+++独孤及
++++送陈兼应辟兼寄高適、贾至
结绿处燕石，卞和不必知。
所以王佐才，未能忘茅茨。
罢官梁山外，获稻楚水湄。
适会傅岩人，虚舟济川时。
天网忽摇顿，公才难弃遗。
凤凰翔千仞，今始一鸣岐。
上马指国门，举鞭谢书帷。
预知大人赋，掩却归来词。
天子方在宥，朝廷张四维。
料君能献可，努力副畴咨。
旧友满皇州，高冠飞翠蕤。
相逢绛阙下，应道轩车迟。
高侯秉戎翰，策马观西夷。
方从幕中事，参谋王者师。
贾生去洛阳，焜耀琳琅姿。
芳名动北步，逸韵凌南皮。
肃肃举鸿毛，冷然顺风吹。
波流有同异，由是限别离。
汉塞隔陇底，秦川连镐池。
白云日夜满，道里安可思。
梦想浩盈积，物华愁变衰。
因君附错刀，送远益凄其。
四海各横绝，九霄应易期。
不知故巢燕，决起栖何枝。
+++独孤及
++++送相里郎中赴江西
君把一尺诏，南游济沧浪。
受恩忘险艰，不道歧路长。
戎狄方构患，休牛殊未遑。
三秦千仓空，战卒如饿狼。
委输资外府，诹谋寄贤良。
有才当陈力，安得遂翱翔。
岂不慎井赋，赋均人亦康。
遥知轩车到，万室安耕桑。
火伏金气腾，昊天欲苍茫。
寒蝉惨巴邓，秋色愁沅湘。
昨日携手西，于今芸再黄。
欢娱讵几许，复向天一方。
蹢躅话世故，惆怅举离觞。
共求数刻欢，戏谑君此堂。
今日把手笑，少时各他乡。
身名同风波，聚散未易量。
曷月还朝天，及时开智囊。
前期傥犹阔，加饭勉自强。
+++独孤及
++++观海
北登渤澥岛，回首秦东门。
谁尸造物功，凿此天池源。
澒洞吞百谷，周流无四垠。
廓然混茫际，望见天地根。
白日自中吐，扶桑如可扪。
超遥蓬莱峰，想像金台存。
秦帝昔经此，登临冀飞翻。
扬旌百神会，望日群山奔。
徐福竟何成，羡门徒空言。
唯见石桥足，千年潮水痕。
+++独孤及
++++初晴抱琴登马退山对酒望远醉后作
年长心易感，况为忧患缠。
壮图迫世故，行止两茫然。
王旅方伐叛，虎臣皆被坚。
鲁人著儒服，甘就南山田。
挈榼上高磴，超遥望平川。
沧江大如綖，隐映入远天。
荒服何所有，山花雪中然。
寒泉得日景，吐霤鸣湔湔。
举酒劝白云，唱歌慰颓年。
微风度竹来，韵我号钟弦。
一弹一引满，耳热知心宣。
曲终余亦酣，起舞山水前。
人生几何时，太半百忧煎。
今日羁愁破，始知浊酒贤。
+++独孤及
++++同徐侍郎五云溪新庭重阳宴集作
万峰苍翠色，双溪清浅流。
已符东山趣，况值江南秋。
白露天地肃，黄花门馆幽。
山公惜美景，肯为芳樽留。
五马照池塘，繁弦催献酬。
临风孟嘉帽，乘兴李膺舟。
骋望傲千古，当歌遗四愁。
岂令永和人，独擅山阴游。
+++独孤及
++++雨晴后陪王员外泛后湖得溪字
远山媚平楚，宿雨涨清溪。
沿溯任舟楫，欢言无町畦。
酒酣相视笑，心与白鸥齐。
+++独孤及
++++题思禅寺上方
溪口闻法鼓，停桡登翠屏。
攀云到金界，合掌开禅扃。
郁律众山抱，空濛花雨零。
老僧指香楼，云是不死庭。
眇眇於越路，茫茫春草青。
远山喷百谷，缭绕驰东溟。
目极道何在，境照心亦冥。
騞然诸根空，破结如破瓶。
下视三界狭，但闻五浊腥。
山中有良药，吾欲隳天形。
+++独孤及
++++季冬自嵩山赴洛道中作
皇运偶中变，长蛇食中土。
天盖西北倾，众星陨如雨。
胡尘动地起，千里闻战鼓。
死人成为阜，流血涂草莽。
策马何纷纷，捐躯抗豺虎。
甘心赴国难，谁谓荼叶苦。
天子初受命，省方造区宇。
斩鲸安溟波，截鳌作天柱。
三微复正统，五玉归文祖。
不图汉官仪，今日忽再睹。
升高望京邑，佳气连海浦。
宝鼎歊景云，明堂舞干羽。
虎臣□激昂，□□□御侮。
腐儒著缝掖，何处议邹鲁。
西上轘辕山，丘陵横今古。
和气蒸万物，腊月春霭吐。
得为太平人，穷达不足数。
他日遇封禅，著书继三五。
+++独孤及
++++早发若岘驿望庐山
雨罢山翠鲜，泠泠东风好。
断崖云生处，是向峰顶道。
谁谓峰顶远，跂予可瞻讨。
忘缘祛天机，脱屣恨不早。
只恐岁云暮，遂与空名老。
心往迹未并，惭愧山上草。
+++独孤及
++++寒夜溪行舟中作
日沉诸山昏，寂历群动宿。
孤舟独不系，风水夜相逐。
云归恒星白，霜下天地肃。
月轮大如盘，金波入空谷。
魏阙万里道，羁念千虑束。
倦飞思故巢，敢望桐与竹。
沉吟登楼赋，中夜起三复。
忧来无良方，归候春酒熟。
+++独孤及
++++壬辰岁过旧居
少年事远游，出入燕与秦。
离居岁周天，犹作劳歌人。
负剑渡颍水，归马自知津。
缘源到旧庐，揽涕寻荒榛。
邻里喜相劳，壶觞展殷勤。
酒阑击筑语，及此离会因。
丈夫随世波，岂料百年身。
今日负鄙愿，多惭故山春。
+++独孤及
++++丙戌岁正月出洛阳书怀
往岁衣褐见，受服金马门。
拟将忠与贞，来酬主人恩。
天地暂雷雨，洪波生平原。
穷鳞遂蹭蹬，夙昔事罕存。
幸逢帝出震，授钺清东藩。
白日忽再中，万方咸骏奔。
王风从西来，春光满乾坤。
蛰虫竞飞动，余亦辞笼樊。
遭遇思自强，宠辱安足言。
唯将四方志，回首谢故园。
+++独孤及
++++伤春怀归
谁谓乡可望，望在天地涯。
但有时命同，万里共岁华。
昨夜南山雨，殷雷坼萌芽。
源桃不余欺，先发秦人家。
寂寂户外掩，迟迟春日斜。
源桃默无言，秦人独长嗟。
不惜中肠苦，但言会合赊。
思归吾谁诉，笑向南枝花。
+++独孤及
++++杂诗
百花结成子，春物舍我去。
流年惜不得，独坐空闺暮。
心自有所待，甘为物华误。
未必千黄金，买得一人顾。
+++独孤及
++++山中春思
獭祭川水大，人家春日长。
独谣昼不暮，搔首惭年芳。
靡草知节换，含葩向新阳。
不嫌三径深，为我生池塘。
亭午井灶闲，雀声响空仓。
花落没屐齿，风动群木香。
归路云水外，天涯杳茫茫。
独卷万里心，深入山鸟行。
芳景勿相迫，春愁未遽忘。

++上卷二百四十七
  
+++独孤及
++++雨后公超谷北原眺望寄高拾遗
崖口雨足收，清光洗高天。
虹蜺敛残霭，山水含碧鲜。
远空霞破露月轮，薄云片片成鱼鳞。
五陵如荠渭如带，目极千里关山春。
朝来爽气未易说，画取花峰赠远人。
+++独孤及
++++自东都还濠州，奉酬王八谏议见赠
关西仕时俱稚容，彪彪之鬓始相逢。
天地变化县城改，独有故人交态在。
不言会合迹未并，犹以岁寒心相待。
洛阳居守寄酂侯，君著貂冠参运筹。
高阁连云骑省夜，新文会友凉风秋。
青袍白面昔携手，冉冉府趋君记否。
云分雨散十五年，始得一笑樽酒前。
未遑少留骤远别，况值旅雁鸣秋天。
二华旧游如梦想，他时再会何由缘。
赖君赠我郢中曲，别后相思被管弦。
+++独孤及
++++官渡柳歌送李员外承恩往扬州觐省
君不见官渡河两岸，三月杨柳枝。
千条万条色，一一胜绿丝。
花作铅粉絮，叶成翠羽帐。
此时送远人，怅望春水上。
远客折杨柳，依依两含情。
夹郎木兰舟，送郎千里行。
郎把紫泥书，东征觐庭闱。
脱却貂襜褕，新著五彩衣。
双凤并两翅，将雏东南飞。
五两得便风，几日到扬州。
莫贪扬州好，客行剩淹留。
郎到官渡头，春阑已应久。
殷勤道远别，为谢大堤柳。
攀条倘相忆，五里一回首。
明年柳枝黄，问郎还家否。
+++独孤及
++++东平蓬莱驿夜宴平卢杨判官醉后赠别姚太守置酒留宴
驿楼涨海壖，秋月寒城边。
相见自不足，况逢主人贤。
夜清酒浓人如玉，一斗何啻直十千。
木兰为樽金为杯，江南急管卢女弦。
齐童如花解郢曲，起舞激楚歌采莲。
固知别多相逢少，乐极哀至心婵娟。
少留莫辞醉，前路方悠然。
明日分飞倘相忆，只应遥望西南天。
+++独孤及
++++同岑郎中屯田韦员外花树歌
东风动地只花发，渭城桃李千树雪。
芳菲可爱不可留，武陵归客心欲绝。
金华省郎惜佳辰，只持棣萼照青春。
君家自是成蹊处，况有庭花作主人。
+++独孤及
++++和李尚书画射虎图歌
饥虎呀呀立当路，万夫震恐百兽怒。
彤弓金镞当者谁，鸣鞭飞控流星驰。
居然画中见真态，若务除恶不顾私。
时和年丰五兵已，白额未诛壮士耻。
分铢远迩悬彀中，不中不发思全功。
舍矢如破石可裂，应弦尽敌山为空。
杀气满堂观者骇，飒若崖谷生长风。
精微入神在毫末，作缋造物可同功。
方叔秉钺受命新，丹青起予气益振，底绥静难巧可拟，嗟叹不足声成文。
他时代天育万物，亦以此道安斯民。

+++独孤及
++++和赠远
忆得去年春风至，中庭桃李映琐窗。
美人挟瑟对芳树，玉颜亭亭与花双。
今年新花如旧时，去年美人不在兹。
借问离居恨深浅，只应独有庭花知。
+++独孤及
++++和题藤架
䔿䔿叶成幄，璀璀花落架。
花前离心苦，愁至无日夜。
人去藤花千里强，藤花无主为谁芳。
相思历乱何由尽，春日迢迢如线长。

+++独孤及
++++江上代书寄裴使君
何地离念剧，江皋风雪时。
艰难伤远道，老大怯前期。
畴昔行藏计，只将力命推。
能令书信数，犹足缓相思。
+++独孤及
++++诣开悟禅师问心法次第寄韩郎中
障深闻道晚，根钝出尘难。
浊劫相从惯，迷途自谓安。
得知身垢妄，始喜额珠完。
欲识真如理，君尝法味看。
+++独孤及
++++登后湖（一作登凌湖亭）伤春怀京师故旧
昨日看摇落，惊秋方怨咨。
几经开口笑，复及看花时。
世事空名束，生涯素发知。
山山春草满，何处不相思。
+++独孤及
++++暮春于山谷寺上方遇恩命加官赐服酬皇甫侍御见贺之作
天书到法堂，朽质被荣光。
自笑无功德，殊恩谬激扬。
还登建礼署，犹忝会稽章。
佳句惭相及，称仁岂易当。
+++独孤及
++++答李滁州题庭前石竹花见寄
殷疑曙霞染，巧类匣刀裁。
不怕南风热，能迎小暑开。
游蜂怜色好，思妇感年催。
览赠添离恨，愁肠日几回。
+++独孤及
++++得李滁州书以玉潭庄见托，因书春思，以诗代答
春物行将老，怀君意讵堪。
朱颜因酒强，白发对花惭。
日日思琼树，书书话玉潭。
同百口累，曷日办抽簪。
+++独孤及
++++答李滁州忆玉潭新居见寄
从来招隐地，未有剖符人。
山水能成癖，巢夷拟独亲。
猪肝无足累，马首敢辞勤。
扫洒潭中月，他时望德邻。
+++独孤及
++++将赴京答李纾赠别
胶漆常投分，荆蛮各倦游。
帝乡今独往，沟水便分流。
甘作远行客，深惭不系舟。
思君带将缓，岂直日三秋。
+++独孤及
++++和张大夫秋日有怀呈院中诸公
至公无暇日，高阁闭秋天。
肘印拘王事，篱花思长年。
绩成心不有，虑澹物犹牵。
窃效泉鱼跃，因闻郢曲妍。
+++独孤及
++++和大夫秋夜书情即事
上略当分阃，高情善闭关。
忘机群动息，无战五兵闲。
铃阁风传漏，书窗月满山。
方知秋兴作，非惜二毛斑。
+++独孤及
++++送虢州王录事之任
谓子文章达，当年羽翼高。
一经俄白首，三命尚青袍。
未遇须藏器，安卑莫告劳。
盘根倘相值，试用发硎刀。
+++独孤及
++++送长孙将军拜歙州之任
临难敢横行，遭时取盛名。
五兵常典校，四十又专城。
浪逐楼船破，风从虎竹生。
岛夷今可料，系颈有长缨。
+++独孤及
++++送何员外使湖南
夙昔皆黄绶，差池复琐闱。
上田无晚熟，逸翮果先飞。
前路舟休系，故山云不归。
王程倘未复，莫遣鲤书稀。
+++独孤及
++++送江陵全少卿赴府任
冢司方慎选，剧县得英髦。
固是攀云渐，何嗟趋府劳。
楚山迎驿路，汉水涨秋涛。
鶱翥方兹始，看君六翮高。
+++独孤及
++++送虞秀才擢第归长沙
充赋名今遂，安亲事不违。
甲科文比玉，归路锦为衣。
海运同鹍化，风帆若鸟飞。
君到三径，松菊有光辉。
+++独孤及
++++送阳翟张主簿之任
旧闻阳翟县，西接凤高山。
作吏同山隐，知君处剧闲。
少年当效用，远道岂辞艰。
迟子扬名后，方期彩服还。
+++独孤及
++++送游员外赴淮西
多君有奇略，投笔佐元戎。
已佩郎官印，兼乘御史骢。
使星随驿骑，归路有秋风。
莫道无书札，他年怀袖空。
+++独孤及
++++送马郑州
使君朱两轓，春日整东辕。
芳草成皋路，青山凉水源。
勉修循吏迹，以谢主人恩。
当使仁风动，遥听舆颂喧。
+++独孤及
++++送义乌韦明府
妙年能致身，陈力复安亲。
不惮关山远，宁辞簿领勤。
过江云满路，到县海为邻。
每叹违心赏，吴门正早春。
+++独孤及
++++送陈王府张长史还京
论齿弟兄列，为邦前后差。
十年方一见，此别复何嗟。
极目故关道，伤心南浦花。
少时相忆处，招手望行车。
+++独孤及
++++水西馆泛舟送王员外
单醪敢献酢，曲沼荷经过。
泛览亲鱼鸟，夤缘涉芰荷。
剧谈增惠爱，美景借清和。
明日汀洲草，依依奈别何。
+++独孤及
++++李卿东池夜宴得池字
政成机不扰，心惬宴忘疲。
去烛延高月，倾罍就小池。
舞盘回雪动，弦奏跃鱼随。
自是山公兴，谁令下士知。
+++独孤及
++++九月九日李苏州东楼宴
是菊花开日，当君乘兴秋。
风前孟嘉帽，月下庾公楼。
酒解留征客，歌能破别愁。
醉归无以赠，只奉万年酬。
+++独孤及
++++萧文学山池宴集
檀栾千亩绿，知是辟疆园。
远岫当庭户，诸花覆水源。
主人邀尽醉，林鸟助狂言。
莫问愁多少，今皆付酒樽。
+++独孤及
++++与韩侍御同寻李七舍人不遇，题壁留赠
三径何寂寂，主人山上山。
亭空檐月在，水落钓矶闲。
药院鸡犬静，酒垆苔藓班。
君少机事，当待暮云还。
+++独孤及
++++喜辱韩十四郎中书兼封近诗示代书题赠
各牵于役间游遨，独坐相思正郁陶。
长跪读书心暂缓，短章投我曲何高。
宦情缘木知非愿，王事敦人敢告劳。
所叹在官成远别，徒言岏水才容舠。
+++独孤及
++++早发龙沮馆舟中寄东海徐司仓郑司户
沙禽相呼曙色分，渔浦鸣桹十里闻。
正当秋风渡楚水，况值远道伤离群。
津头却望后湖岸，别处已隔东山云。
停舻目送北归翼，惜无瑶华持寄君。
+++独孤及
++++酬常郿县见赠
爱君修政若修身，鳏寡来归乳雉驯。
堂上五弦销暇日，邑中千室有阳春。
谓乘凫舄朝天子，却愧猪肝累主人。
辞后读君怀县作，定知三岁字犹新。
+++独孤及
++++登山谷寺上方答皇甫侍御卧疾阙陪车骑之后
梵宫香阁攀霞上，天柱孤峰指掌看。
汉主马踪成蔓草，法王身相示空棺。
云扶踊塔青霄庳，松荫禅庭白日寒。
不见戴逵心莫展，赖将新赠比琅玕。
+++独孤及
++++答皇甫十六侍御北归留别作
正当楚客伤春地，岂是骚人道别时。
俱徇空名嗟欲老，况将行役料前期。
劳生多故应同病，羸马单车莫自悲。
明日相望隔云水，解颜唯有袖中诗。
+++独孤及
++++答李滁州见寄
相逢遽叹别离牵，三见江皋蕙草鲜。
白发俱生欢未再，沧洲独往意何坚。
愁看郡内花将歇，忍过山中月屡圆。
终日望君休汝骑，愧无堪报起予篇。
+++独孤及
++++得柳员外书封寄近诗书中兼报新主行营兵马因代书戏答
郎官作掾心非好，儒服临戎政已闻。
说剑尝宗漆园吏。
戒严应笑棘门军。
遥知抵掌论皇道，时复吟诗向白云。
百越待君言即叙，相思不敢怆离群。
+++独孤及
++++同皇甫侍御斋中春望见示之作
望远思归心易伤，况将衰鬓偶年光。
时攀芳树愁花尽，昼掩高斋厌日长。
甘比流波辞旧浦，忍看新草遍横塘。
因君赠我江枫咏，春思如今未易量。
+++独孤及
++++伤春赠远
去水流年日并驰，年光客思两相随。
咨嗟斑鬓今承弁，惭愧新荷又发池。
杨柳逶迤愁远道，鹧鸪啁哳怨南枝。
忆君何啻同琼树，但向春风送别离。
+++独孤及
++++奉和中书常舍人晚秋集贤院即事寄赠徐薛二侍御
汉家金马署，帝座紫微郎。
图籍凌群玉，歌诗冠柏梁。
阴阴万年树，肃肃五经堂。
挥翰忘朝食，研精待夕阳。
晴空露盘迥，秋月琐窗凉。
远兴生斑鬓，高情寄缥囊。
葳蕤双鸑鷟，夙昔并翱翔。
汲冢同刊谬，蓬山共补亡。
差池摧羽翮，流落限江湘。
禁省一分袂，昊天三雨霜。
石渠遗迹满，水国暮云长。
早晚朝宣室，归时道路光。
+++独孤及
++++江宁酬郑县刘少府兄赠别作
往年脱缝掖，接武仕关西。
结绶腰章并，趋阶手板齐。
仙山不用买，朋酒日相携。
抵掌夸潭壑，忘情向组珪。
事迁时既往，年长迹逾暌。
何为青云器，犹嗟浊水泥。
役牵方远别，道在或先迷。
莫见良田晚，遭时亦杖藜。
+++独孤及
++++送李宾客荆南迎亲
宗室刘中垒，文场谢客儿。
当为天北斗，曾使海西陲。
毛节精诚著，铜楼羽翼施。
还申供帐别，言赴倚门期。
恩渥沾行李，晨昏在路岐。
君亲两报遂，不敢议伤离。
+++独孤及
++++题玉潭
碧玉徒强名，冰壶难比德。
唯当寂照心，可并奫沦色。
+++独孤及
++++海上怀华中旧游寄郑县刘少府造、渭南王少府崟
凉风台上三峰月，不夜城边万里沙。
离别莫言关塞远，梦魂长在子真家。
+++独孤及
++++和虞部韦郎中寻杨驸马不遇
金屋琼台萧史家，暮春三月渭州花。
到君仙洞不相见，谓已吹箫乘早霞。
+++独孤及
++++李张皇甫阎权等数公并有送别之作见寄因答
洞庭正波蘋叶衰，岂是秦吴远别时。
谢君箧中绮端赠，何以报之长相思。
+++独孤及
++++将还越留别豫章诸公
客鸟倦飞思旧林，裴徊犹恋众花阴。
他时相忆双航苇，莫问吴江深不深。
+++独孤及
++++送别荆南张判官
輶车骆马往从谁，梦浦兰台日更迟。
欲识桃花最多处，前程问取武陵儿。
+++独孤及
++++陪王员外北楼宴待月
劝酒论心夜不疲，含情有待问谁思。
伫看晴月澄澄影，来照江楼酩酊时。
+++独孤及
++++垂花坞醉后戏题
（赋得俱字韵）
紫蔓青条拂酒壶，落花时与竹风俱。
归时自负花前醉，笑向鲦鱼问乐无。

++上卷二百四十八
  
+++郎士元
++++题刘相公三湘图
昔别醉衡霍，迩来忆南州。
今朝平津邸，兼得潇湘游。
稍辨郢门树，依然芳杜洲。
微明三巴峡，咫尺万里流。
飞鸟不知倦，远帆生暮愁。
涔阳指天末，北渚空悠悠。
枕上见渔父，坐中常狎鸥。
谁言魏阙下，自有东山幽。
+++郎士元
++++长安逢故人
数年音信断，不意在长安。
马上相逢久，人中欲认难。
一官今懒道，双鬓竟羞看。
莫问生涯事，只应持钓竿。
+++郎士元
++++送韦湛判官
高阁晴江上，重阳古戍间。
聊因送归客，更此望乡山。
惜别心能醉，经秋鬓自斑。
临流兴不尽，惆怅水云间。
+++郎士元
++++送长沙韦明府
秋入长沙县，萧条旅宦心。
烟波连桂水，官舍映枫林。
云日楚天暮，沙汀白露深。
遥知讼堂里，佳政在鸣琴。
+++郎士元
++++送孙愿
悠然富春客，忆与暮潮归。
擢第人多羡，如君独步稀。
乱流江渡浅，远色海山微。
若访新安路，严陵有钓矶。
+++郎士元
++++送林宗配雷州
（一作送王棼流雷州）
昨日三峰尉，今朝万里人。
平生任孤直，岂是不防身。
海雾多为瘴，山雷乍作邻。
遥怜北户月，与子独相亲。
+++郎士元
++++送洪州李别驾之任
南去秋江远，孤舟兴自多。
能将流水引，更入洞庭波。
夏口帆初上，浔阳雁正过。
音在霄汉，佐郡岂蹉跎。
+++郎士元
++++送杨中丞和蕃
锦车登陇日，边草正萋萋。
旧好寻君长，新愁听鼓鼙。
河源飞鸟外，雪岭大荒西。
汉垒今犹在，遥知路不迷。
+++郎士元
++++送李将军赴定州
（一作送彭将军）
双旌汉飞将，万里授横戈。
春色临边尽，黄云出塞多。
鼓鼙悲绝漠，烽戍隔长河。
莫断阴山路，天骄已请和。
+++郎士元
++++关羽祠送高员外还荆州
将军禀天姿，义勇冠今昔。
走马百战场，一剑万人敌。
虽为感恩者，竟是思归客。
流落荆巫间，裴回故乡隔。
离筵对祠宇，洒酒暮天碧。
去去勿复言，衔悲向陈迹。
+++郎士元
++++送张南史
（一作寄李纾）
雨馀深巷静，独酌送残春。
车马虽嫌僻，莺花不弃贫。
虫丝粘户网，鼠迹印床尘。
借问山阳会，如今有几人。
+++郎士元
++++送奚贾归吴
东南富春渚，曾是谢公游。
今日奚生去，新安江正秋。
水清迎过客，霜叶落行舟。
遥想赤亭下，闻猿应夜愁。
+++郎士元
++++送陆员外赴潮州
含香台上客，剖竹海边州。
楚地多归信，闽溪足乱流。
今朝永嘉兴，重见谢公游。
+++郎士元
++++送裴补阙入河南幕
皎然青琐客，何事动行轩。
苦节酬知己，清吟去掖垣。
秋城临海树，寒月上营门。
邹鲁诗书国，应无鼙鼓喧。
+++郎士元
++++送韩司直路出延陵
（一作刘长卿诗）
游吴还适越，来往任风波。
复送王孙去，其如春草何。
岸明残雪在，潮满夕阳多。
季子留遗庙，停舟试一过。
+++郎士元
++++盩厔县郑礒宅送钱大
（一作送别钱起，又作送友人别）
暮蝉不可听，落叶岂堪闻。
共是悲秋客，那知此路分。
荒城背流水，远雁入寒云。
陶令门前菊，馀花可赠君。
+++郎士元
++++送元诜还丹阳别业
已知成傲吏，复见解朝衣。
应向丹阳郭，秋山独掩扉。
草堂连古寺，江日动晴晖。
一别沧洲远，兰桡几岁归。
+++郎士元
++++送崔侍御往容州宣慰
秦原独立望湘川，击隼南飞向楚天。
奉诏不言空问俗，清时因得访遗贤。
荆门晓色兼梅雨，桂水春风过客船。
畴昔常闻陆贾说，故人今日岂徒然。
+++郎士元
++++朱方南郭留别皇甫冉
（一作皇甫冉诗：润州南郭留别）
萦回枫叶岸，留滞木兰桡。
吴岫新经雨，江天正落潮。
故人劳见爱，行客自无憀。
若问前程事，孤云入剡遥。
+++郎士元
++++赠张五諲归濠州别业
常知罢官意，果与世人疏。
复此凉风起，仍闻濠上居。
故山期采菊，秋水忆观鱼。
一去蓬蒿径，羡君闲有馀。
+++郎士元
++++送王司马赴润州
暂屈文为吏，聊将禄代耕。
金陵且不远，山水复多名。
楚塞因高出，寒潮入夜生。
离心逐春草，直到建康城。
+++郎士元
++++留卢秦卿
（一作司空曙诗）
知有前期在，欢如此夜中。
无将故人酒，不及古淳风。
+++郎士元
++++赠强山人
或掉轻舟或杖藜，寻常适意钓前溪。
草堂竹径在何处，落日孤烟寒渚西。
+++郎士元
++++赠韦司直
闻君感叹二毛初，旧友相依万里馀。
烽火有时惊暂定，甲兵无处可安居。
客来吴地星霜久，家在平陵音信疏。
昨日风光还入户，登山临水意何如。
+++郎士元
++++石城馆酬王将军
谁能绣衣客，肯驻木兰舟。
连雁沙边至，孤城江上秋。
归帆背南浦，楚塞入西楼。
何处看离思，沧波日夜流。
+++郎士元
++++酬王季友题半日村别业兼呈李明府
村映寒原日已斜，烟生密竹早归鸦。
长溪南路当群岫，半景东邻照数家。
门通小径连芳草，马饮春泉踏浅沙。
欲待主人林上月，还思潘岳县中花。
+++郎士元
++++酬二十八秀才见寄
昨夜山月好，故人果相思。
清光到枕上，袅袅凉风时。
永意能在我，惜无携手期。
+++郎士元
++++冬夕寄青龙寺源公
敛屦入寒竹，安禅过漏声。
高松残子落，深井冻痕生。
罢磬风枝动，悬灯雪屋明。
何当招我宿，乘月上方行。
+++郎士元
++++塞下曲
宝刀塞下儿，身经百战曾百胜，壮心竟未嫖姚知。
白草山头日初没，黄沙戍下悲歌发。
萧条夜静边风吹，独倚营门望秋月。

+++郎士元
++++柏林寺南望
溪上遥闻精舍钟，泊舟微径度深松。
青山霁后云犹在，画出东南四五峰。
+++郎士元
++++宿杜判官江楼
适楚岂吾愿，思归秋向深。
故人江楼月，永夜千里心。
叶落觉乡梦，鸟啼惊越吟。
寥寥更何有，断续空城砧。
+++郎士元
++++春宴王补阙城东别业
柳陌乍随州势转，花源忽傍竹阴开。
能将瀑水清人境，直取流莺送酒杯。
山下古松当绮席，檐前片雨滴春苔。
地主同声复同舍，留欢不畏夕阳催。
+++郎士元
++++郢城西楼吟
（一作张继诗）
连山尽处水萦回，山上戍门临水开。
朱栏直下一百丈，日暖游鳞自相向。
昔人爱险闭层城，今日爱闲江复清。
沙洲枫岸无来客，草绿花红山鸟鸣。
+++郎士元
++++听邻家吹笙
凤吹声如隔彩霞，不知墙外是谁家。
重门深锁无寻处，疑有碧桃千树花。
+++郎士元
++++登丹阳北楼
（一作张继诗）
寒皋那可望，旅望又初还。
迢递高楼上，萧条旷野闲。
暮晴依远水，秋兴属连山。
浮客时相见，霜凋动翠颜。
+++郎士元
++++题精舍寺
（一作酬王季友秋夜宿露台寺见寄）
石林精舍武溪东，夜扣禅关谒远公。
月在上方诸品静，僧持半偈万缘空。
秋山竟日闻猿啸，落木寒泉听不穷。
惟有双峰最高顶，此心期与故人同。
+++郎士元
++++双林寺谒傅大士
草露经前代，津梁及后人。
此方今示灭，何国更分身。
月色空知夜，松阴不记春。
犹怜下生日，应在一微尘。
+++郎士元
++++题尹真人祠
窅窅云旗去不还，阴阴祠宇闭空山。
我来始悟丹青妙，稽首如逢冰雪颜。
+++郎士元
++++山中即事
入谷多春兴，乘舟棹碧浔。
山云昨夜雨，溪水晓来深。
+++郎士元
++++湘夫人二首
（乐府诗作一首）
蛾眉对湘水，遥哭苍梧山。
万乘既已殁，孤舟谁忍还。
至今楚竹上，犹有泪痕斑。
南有涔阳路，渺渺多新愁。
桂酒神降时，回风江上秋。
彩云忽无处，碧水空安流。
+++郎士元
++++盖少府新除江南尉问风俗
闻君作尉向江潭，吴越风烟到自谙。
客路寻常随竹影，人家大底傍山岚。
缘溪花木偏宜远，避地衣冠尽向南。
惟有夜猿啼海树，思乡望国意难堪。
+++郎士元
++++春宴张舍人宅
懒寻芳草径，来接侍臣筵。
山色知残雨，墙阴觉暮天。
莺啼汉宫柳，花隔杜陵烟。
地与东城接，春光醉目前。
+++郎士元
++++寄李袁州桑落酒
色比琼浆犹嫩，香同甘露仍春。
十千提携一斗，远送潇湘故人。
+++郎士元
++++赠万生下第还吴）
直道多不偶，美才应息机。
灞陵春欲暮，云海独言归。
为客成白首，入门嗟布衣。
莼羹若可忆，惭出掩柴扉。
+++郎士元
++++送大德讲时河东徐明府招
远近作人天，王城指日边。
宰君迎说法，童子伴随缘。
到处花为雨，行时杖出泉。
今宵松月下，开阁想安禅。
+++郎士元
++++赴无锡别灵一上人
（一作刘长卿诗，一作皇甫冉诗）
高僧本姓竺，开士旧名林。
一入春山里，千峰不可寻。
新年芳草遍，度日白云深。
欲问微官去，悬知讶此心。
+++郎士元
++++送粲上人兼寄梁镇员外
季月还乡独未能，林行溪宿厌层冰。
尺素欲传三署客，雪山愁送五天僧。
连空朔气横秦苑。
满目寒云隔灞陵。
借问从来香积寺，何时携手更同登。
+++郎士元
++++送韦逸人归钟山
（一作皇甫冉诗）
逸人归路远，弟子出山迎。
服药颜犹驻，耽书癖已成。
柴扉多岁月，藜杖见公卿。
更作儒林传，应须载姓名。
+++郎士元
++++登无锡北楼
（一作皇甫冉诗）
秋兴因危堞，归心过远山。
风霜征雁早，江海旅人还。
驿树寒仍密，渔舟晚更闲。
仲宣何所赋，只欲滞柴关。
+++郎士元
++++和王相公题中书丛竹寄上元相公
多时仙掖里，色并翠琅玕。
幽意含烟月，清阴庇蕙兰。
枝繁宜露重，叶老爱天寒。
竟日双鸾止，孤吟为一看。
+++郎士元
++++酬萧二十七侍御初秋言怀
楚客秋多兴，江林月渐生。
细枝凉叶动，极浦早鸿声。
胜赏睽前夕，新诗报远情。
曲高惭和者，惆怅闭寒城。
+++郎士元
++++奉和杜相公益昌路作
春半梁山正落花，台衡受律向天涯。
南去猿声傍双节，西来江色绕千家。
风吹画角孤城晓，林映蛾眉片月斜。
已见庙谟能喻蜀，新文更喜报金华。
+++郎士元
++++赋得长洲苑送李惠
草深那可访，地久阻相传。
散漫三秋雨，疏芜万里烟。
都迷采兰处，强记馆娃年。
客有游吴者，临风思眇然。
+++郎士元
++++别房士清
世路还相见，偏堪泪满衣。
那能郢门别，独向邺城归。
平楚看蓬转，连山望鸟飞。
苍苍岁阴暮，况复惜驰晖。
+++郎士元
++++送彭偃房由赴朝因寄钱大郎中李十七舍人
衰病已经年，西峰望楚天。
风光欺鬓发，秋色换山川。
寂寞浮云外，支离汉水边。
平生故人远，君去话潸然。
+++郎士元
++++送李遂之越
未习风波事，初为东越游。
露沾湖草晚，月照海山秋。
梅市门何处，兰亭水向流。
西兴待潮信，落日满孤舟。
+++郎士元
++++送郑正则徐州行营
（一作皇甫冉诗）
从军非陇头，师在古徐州。
气劲三河卒，功全万户侯。
元戎阃外略，才子握中筹。
莫听关山曲，还生塞上愁。
+++郎士元
++++送钱拾遗归兼寄刘校书
墟落岁阴暮，桑榆烟景昏。
蝉声静空馆，雨色隔秋原。
归客不可望，悠然林外村。
终当报芸阁，携手醉柴门。
+++郎士元
++++送郴县裴明府之任兼充宣慰
白蘋楚水三湘远，芳草秦城二月初。
连雁北飞看欲尽，孤舟南去意何如。
渡江野老思求瘼，候馆郴人忆下车。
别后天涯何所寄，故交惟有袖中书。
+++郎士元
++++送李敖湖南书记
怜君才与阮家同，掌记能资亚相雄。
入楚岂忘看泪竹，泊舟应自爱江枫。
诚知客梦烟波里，肯厌猿鸣夜雨中。
莫信衡湘书不到，年年秋雁过巴东。
+++郎士元
++++送麹司直
曙雪苍苍兼曙云，朔风烟雁不堪闻。
贫交此别无他赠，唯有青山远送君。
+++郎士元
++++送别
穆陵关上秋云起，安陆城边远行子。
薄暮寒蝉三两声，回头故乡千万里。
+++郎士元
++++咸阳西楼别窦审
西楼迥起寒原上，霁日遥分万井间。
小苑城隅连渭水，离宫曙色近京关。
亭皋寂寞伤孤客，云雪萧条满众山。
时命如今犹未偶，辞君拟欲拂衣还。
+++郎士元
++++闻蝉寄友人
（一作李端诗）
昨日始闻莺，今朝蝉又鸣。
朱颜向华发，定是几年程。
故国白云远，闲居青草生。
因垂数行泪，书寄十年兄。
+++郎士元
++++送李骑曹之灵武宁侍
一岁一归宁，凉天数骑行。
河来当塞曲，山远与沙平。
纵猎旗风卷，听笳帐月生。
新鸿引寒色，回日满京城。
+++郎士元
++++冯翊西楼
（一作张继诗）
城上西楼倚暮天，楼中归望正凄然。
近郭乱山横古渡，野庄乔木带新烟。
北风吹雁声能苦，远客辞家月再圆。
陶令好文常对酒，相招一和白云篇。
+++郎士元
++++郢城秋望
白首思归归不得，空山闻雁雁声哀。
高城落日望西北，又见秋风逐水来。
+++郎士元
++++夜泊湘江
湘山木落洞庭波，湘水连云秋雁多。
寂寞舟中谁借问，月明只自听渔歌。
+++郎士元
++++留别常著
岁晏苍郊蓬转时，游人相见说归期。
宓君堂上能留客，明日还家应未迟。
+++郎士元
++++送张光归吴
看取庭芜白露新，劝君不用久风尘。
秋来多见长安客，解爱鲈鱼能几人。
+++郎士元
++++闻吹杨叶者二首
妙吹杨叶动悲笳，胡马迎风起恨赊。
若是雁门寒月夜，此时应卷尽惊沙。
天生一艺更无伦，寥亮幽音妙入神。
吹向别离攀折处，当应合有断肠人。

++上卷二百四十九
  
+++皇甫冉
++++润州南郭留别
（一作郎士元诗）
萦回枫叶岸，留滞木兰桡。
吴岫新经雨，江天正落潮。
故人劳见爱，行客自无聊。
君问前程事，孤云入剡遥。
+++皇甫冉
++++祭张公洞二首
（一本作排律一首）
尧心知稼穑，精意绕山川。
风雨神祇应，笙镛诏命传。
沐兰祇扫地，酌桂伫灵仙。
拂雾陈金策，焚香拜玉筵。
云开小有洞，日出大罗天。
三鸟随王母，双童翊子先。
何时种桃核，几度看桑田。
倏忽烟霞散，空岩骑吏旋。
+++皇甫冉
++++临平道赠同舟人
远山谁辨江南北，长路空随树浅深。
流荡飘飖此何极，唯应行客共知心。
+++皇甫冉
++++巫山峡
巫峡见巴东，迢迢出半空。
云藏神女馆，雨到楚王宫。
朝暮泉声落，寒暄树色同。
清猿不可听，偏在九秋中。
+++皇甫冉
++++长安路
（一作韩翃诗）
长安九城路，戚里五侯家。
结束趋平乐，联翩抵狭斜。
高楼临远水，复道出繁花。
唯见相如宅，蓬门度岁华。
+++皇甫冉
++++送朱逸人
时人多不见，出入五湖间。
寄酒全吾道，移家爱远山。
更看秋草暮，欲共白云还。
虽在风尘里，陶潜身自闲。
+++皇甫冉
++++西陵寄灵一上人
西陵遇风处，自古是通津。
终日空江上，云山若待人。
汀洲寒事早，鱼鸟兴情新。
回望山阴路，心中有所亲。
+++皇甫冉
++++赴无锡寄别灵一净虚二上人云门所居
（刘长卿、郎士元）
高僧本姓竺，开士旧名林。
一入春山里，千峰不可寻。
新年芳草遍，终日白云深。
欲徇微官去，悬知讶此心。
+++皇甫冉
++++舟中送李八
（得回字）
词客金门未有媒，游吴适越任舟回。
远水迢迢分手去，天边山色待人来。
+++皇甫冉
++++与张补阙、王炼师自…留别赵员外裴补阙同赋杂题一首
朝朝春事晚，泛泛行舟远。
淮海思无穷，悠扬烟景中。
幸将仙子去，复与故人同。
高枕随流水，轻帆任远风。
钟声野寺迥，草色故城空。
送别高台上，裴回共惆怅。
悬知白日斜，定是犹相望。
+++皇甫冉
++++酬张二仲彝
吴洲见芳草，楚客动归心。
屈宋乡山古，荆衡烟雨深。
艰难十载别，羁旅四愁侵。
澧月通沅水，湘云入桂林。
已看生白发，当为乏黄金。
江海时相见，唯闻梁甫吟。
+++皇甫冉
++++三月三日义兴李明府后亭泛舟
（一作刘长卿诗）
江南烟景复如何，闻道新亭更可过。
处处艺兰春浦绿，萋萋藉草远山多。
壶觞须就陶彭泽，时俗犹传晋永和。
更使轻桡徐转去，微风落日水增波。
+++皇甫冉
++++少室山韦炼师升仙歌
红霞紫气昼氲氲，绛节青幢迎少君。
忽从林下升天去，空使时人礼白云。
+++皇甫冉
++++独孤中丞筵陪饯韦君赴升州
中司龙节贵，上客虎符新。
地控吴襟带，才高汉缙绅。
泛舟应度腊，入境便行春。
处处歌来暮，长江建业人。
+++皇甫冉
++++送王绪剡中
（一作送王公还剡中别业）
不见关山去，何时到剡中。
已闻成竹木，更道长儿童。
篱落云常聚，村墟水自通。
朝朝忆玄度，非是对清风。
+++皇甫冉
++++酬李郎中侍御秋夜登福州城楼见寄
辛勤万里道，萧索九秋残。
月照闽中夜，天凝海上寒。
王程无地远，主意在人安。
遥寄登楼作，空知行路难。
+++皇甫冉
++++同李司直诸公暑夜南馀馆
何处多明月，津亭暑夜深。
烟霞不可望，云树更沉沉。
好是吴中隐，仍为洛下吟。
微官朝复夕，牵强亦何心。
+++皇甫冉
++++赠普门上人
（一作题普门上人房，一作刘长卿诗）
支公身欲老，长在沃州多。
慧力堪传教，禅功久伏魔。
山云随坐夏，江草伴头陀。
借问回心后，贤愚去几何。
+++皇甫冉
++++与诸公同登无锡北楼
（一作郎士元诗）
秋兴因危堞，归心过远山。
风霜征雁早，江海旅人闲。
驿树寒仍密，渔舟晚自还。
仲宣何所赋，只叹在荆蛮。
+++皇甫冉
++++同李苏州伤美人
玉佩石榴裙，当年嫁使君。
专房犹见宠，倾国众皆闻。
歌舞常无对，幽明忽此分。
阳台千万里，何处作朝云。
+++皇甫冉
++++送李录事（一作裴员外）赴饶州
北人南去雪纷纷，雁叫汀沙不可闻。
积水长天随远客，荒城极浦足寒云。
山从建业千峰出，江至浔阳九派分。
借问督邮才弱冠，府中年少不如君。
+++皇甫冉
++++同诸公有怀绝句
旧国迷江树，他乡近海门。
移家南渡久，童稚解方言。
+++皇甫冉
++++题魏仲光淮山所居
人群不相见，乃在白云间。
问我将何适，羡君今独闲。
朝朝汲淮水，暮暮上龟山。
幸已安贫定，当从鬓发斑。
+++皇甫冉
++++送郑判官赴徐州
（一作郎士元诗）
从军非陇头，师在古徐州。
气劲三河卒，功多万里侯。
元戎阃外令，才子幄中筹。
莫听关山曲，还生出塞愁。
+++皇甫冉
++++送顾苌（一作中史，又作长史）往新安
（一作刘长卿诗）
由来山水客，复道向新安。
半是乘潮便，全非行路难。
晨装林月在，野饭浦沙寒。
严子千年后，何人钓旧滩。
+++皇甫冉
++++秋夜有怀高三十五兼呈空和尚
（一作刘长卿诗）
晚节闻君趋道深，结茅栽树近东林。
大师几度曾摩顶，高士何年遂发心。
北渚三更闻过雁，西城万里动寒砧。
不见支公与玄度，相思拥膝坐长吟。
+++皇甫冉
++++途中送权三兄弟
（一作送权骅）
淮海风涛起，江关忧思长。
同悲鹊绕树，独作雁随阳。
山晚云初雪，汀寒月照霜。
由来濯缨处，渔父爱沧浪。
+++皇甫冉
++++送裴阐
（得归字）
道向毗陵岂是归，客中谁与换春衣。
今夜孤舟行近远，子荆零雨正霏霏。
+++皇甫冉
++++杂言湖山歌送许鸣谦
湖中之山兮波上青，桂飒飒兮雨冥冥。
君归兮春早，满山兮碧草。
晨舂暮汲兮心何求，涧户岩扉兮身自老。
东岭西峰兮同白云，鸡鸣犬吠兮时相闻。
幽芳媚景兮当嘉月，践石扪萝兮恣超忽。
空山寂寂兮颍阳人，旦夕孤云随一身。
+++皇甫冉
++++杂言迎神词二首 迎神
启庭户，列芳鲜。
目眇眇，心绵绵，因风托雨降琼筵。
纷下拜，屡加笾，人心望岁祈丰年。
+++皇甫冉
++++杂言迎神词二首 送神
露沾衣，月隐壁。
气凄凄，人寂寂，风回雨度虚瑶席。
来无声，去无迹，神心降和福远客。
+++皇甫冉
++++屏风上各赋一物得携琴客
不是向空林，应当就磐石。
白云知隐处，芳草迷行迹。
如何祗役心，见尔携琴客。
+++皇甫冉
++++江草歌送卢判官
江皋兮春早，江上兮芳草。
杂蘼芜兮杜蘅，作丛秀兮欲罗生。
被遥隰兮经长衍，雨中深兮烟中浅。
目眇眇兮增愁，步迟迟兮堪搴。
澧之浦兮湘之滨，思夫君兮送美人。
吴洲曲兮楚乡路，远孤城兮依独戍。
新月能分裛露时，夕阳照见连天处。
问君行迈将何之，淹泊沿洄风日迟。
处处汀洲有芳草，王孙讵肯念归期。
+++皇甫冉
++++题画帐二首 山水
桂水饶枫杉，荆南足烟雨。
犹疑黛色中，复是雒阳岨。
+++皇甫冉
++++题画帐二首 远帆
朝见巴江客，暮见巴江客。
云帆傥暂停，中路阳台夕。
+++皇甫冉
++++落第后东游留别
功成方自得，何事学干求。
果以浮名误，深贻达士羞。
九江连涨海，万里任虚舟。
岁晚同怀客，相思波上鸥。
+++皇甫冉
++++杂言月洲歌送赵冽还襄阳
汉之广矣中有洲，洲如月兮水环流。
流聒聒兮湍与濑，草青青兮春更秋。
苦竹林，香枫树，樵子罛师几家住。
万山飞雨一川来，巴客归船傍洲去。
归人不可迟，芳杜满洲时。
无限风烟皆自悲，莫辞贫贱阻心期。
家住洲头定近远，朝泛轻桡暮当返。
不能随尔卧芳洲，自念天机一何浅。

+++皇甫冉
++++寄刘八山中
东皋若近远，苦雨隔还期。
闰岁风霜晚，山田收获迟。
茅檐燕去后，樵路菊黄时。
平子游都久，知君坐见嗤。
+++皇甫冉
++++答张諲、刘方平兼呈贺兰广
野性难驯狎，荒郊自闭门。
心闲同海鸟，日夕恋山村。
屡枉琼瑶赠，如今道术存。
远峰时振策，春雨耐香源。
复有故人在，宁闻卢鹊喧。
青青草色绿，终是待王孙。
+++皇甫冉
++++沣水送郑丰鄠县读书
麦秋中夏凉风起，送君西郊及沣水。
孤烟远树动离心，隔岸江流若千里。
早年江海谢浮名，此路云山惬尔情。
上古全经皆在口，秦人如见济南生。
+++皇甫冉
++++九日寄郑丰
重阳秋已晚，千里信仍稀。
何处登高望，知君正忆归。
还当采时菊，定未授寒衣。
欲识离居恨，郊园正掩扉。
+++皇甫冉
++++酬包评事壁画山水见寄
一官知所傲，本意在云泉。
濡翰生新兴，群峰忽眼前。
黛中分远近，笔下起风烟。
岩翠深樵路，湖光出钓船。
寒侵赤城顶，日照武陵川。
若览名山志，仍闻招隐篇。
遂令江海客，惆怅忆闲田。
+++皇甫冉
++++渡汝水向太和山
落日事搴陟，西南投一峰。
诚知秋水浅，但怯无人踪。
+++皇甫冉
++++秋怨
长信多秋气，昭阳借月华。
那堪闭永巷，闻道选良家。
+++皇甫冉
++++赠郑山人
白首沧洲客，陶然得此生。
庞公采药去，莱氏与妻行。
乍见还州里，全非隐姓名。
枉帆临海峤，贳酒秣陵城。
伐木吴山晓，持竿越水清。
家人恣贫贱，物外任衰荣。
忽尔辞林壑，高歌至上京。
避喧心已惯，念远梦频成。
石路寒花发，江田腊雪明。
玄纁倘有命，何以遂躬耕。
+++皇甫冉
++++刘方平西斋对雪
对酒闲斋晚，开轩腊雪时。
花飘疑节候，色净润帘帷。
委树寒枝弱，萦空去雁迟。
自然堪访戴，无复四愁诗。
+++皇甫冉
++++福先寺寻湛然寺主不见
寂然空伫立，往往报疏钟。
高馆谁留客，东南二室峰。
川原通霁色，田野变春容。
惆怅层城暮，犹言归路逢。
+++皇甫冉
++++河南郑少尹城南亭送郑判官还河东
使臣怀饯席，亚尹有前溪。
客是仙舟里，途从御苑西。
泉声喧暗竹，草色引长堤。
故绛青山在，新田绿树齐。
天秋闻别鹄，关晓待鸣鸡。
应叹沈冥者，年年津路迷。
+++皇甫冉
++++登玄元庙
古庙川原迥，重门禁籞连。
海童纷翠盖，羽客事琼筵。
御路分疏柳，离宫出苑田。
兴新无向背，望久辨山川。
物外将遗老，区中誓绝缘。
函关若远近，紫气独依然。
+++皇甫冉
++++冬夜集赋得寒漏
清冬洛阳客，寒漏建章台。
出禁因风彻，萦窗共月来。
偏将残濑杂，乍与远鸿哀。
遥夜重城警，流年滴水催。
闲斋堪坐听，况有故人杯。
+++皇甫冉
++++玄元观送李源李风还奉先华阴
此去那知道路遥，寒原紫府上迢迢。
莫辞别酒和琼液，乍唱离歌和凤箫。
远水东流浮落景，缭垣西转失行镳。
华山秦塞长相忆，无使音尘顿寂寥。
+++皇甫冉
++++刘方平壁画山
墨妙无前，性生笔先。
回溪已失，远嶂犹连。
侧径樵客，长林野烟。
青峰之外，何处云天。
+++皇甫冉
++++登山歌
青山前，青山后，登高望两处，两处今何有。
烟景满川原，离人堪白首。
+++皇甫冉
++++和郑少尹祭中岳寺北访萧居士越上方
肃寺祠灵境，寻真到隐居。
夤缘幽谷远，萧散白云馀。
晚节持僧律，他年著道书。
海边曾狎鸟，濠上正观鱼。
寂静求无相，淳和睹太初。
一峰绵岁月，万性任盈虚。
篱隔溪钟度，窗临涧木疏。
谢公怀旧壑，回驾复何如。
+++皇甫冉
++++秋夜寄所思
寂寞坐遥夜，清风何处来。
天高散骑省，月冷建章台。
邻笛哀声急，城砧朔气催。
芙蓉已委绝，谁复可为媒。
+++皇甫冉
++++赋得郢路悲猿
悲猿何处发，郢路第三声。
远客知秋暮，空山益夜清。
啾啾深众木，噭噭入孤城。
坐觉盈心耳，翛然适楚情。
+++皇甫冉
++++杂言无锡惠山寺流泉歌
寺有泉兮泉在山，锵金鸣玉兮长潺潺。
作潭镜兮澄寺内，泛岩花兮到人间。
土膏脉动知春早，隈隩阴深长苔草。
处处萦回石磴喧，朝朝盥漱山僧老。
僧自老，松自新。
流活活，无冬春。
任疏凿兮与汲引，若有意兮山中人。
偏依佛界通仙境，明灭玲珑媚林岭。
宛如太室临九潭，讵减天台望三井。
我来结绶未经秋，已厌微官忆旧游。
且复迟回犹未去，此心只为灵泉留。
+++皇甫冉
++++清明日青龙寺上方赋得多字
上方偏可适，季月况堪过。
远近水声至，东西山色多。
夕阳留径草，新叶变庭柯。
已度清明节，春秋如客何。
+++皇甫冉
++++与张諲宿刘八城东庄
人闲当岁暮，田野尚逢迎。
莱子多嘉庆，陶公得此生。
寒芜连古渡，云树近严城。
鸡黍无辞薄，贫交但贵情。
+++皇甫冉
++++寄刘方平
坐忆山中人，穷栖事南亩。
烟霞相亲外，墟落今何有。
潘郎作赋年，陶令辞官后。
达生遗自适，良愿固无负。
田取颍水流，树入阳城口。
岁暮忧思盈，离居不堪久。
+++皇甫冉
++++曾东游以诗寄之
出郭离言多，回车始知远。
寂然层城暮，更念前山转。
总辔越成皋，浮舟背梁苑。
朝朝劳延首，往往若在眼。
落日孤云还，边愁迷楚关。
如何溆花发，复对游子颜。
古寺杉栝里，连樯洲渚间。
烟生海西岸，云见吴南山。
惊风扫芦荻，翻浪连天白。
正是扬帆时，偏逢江上客。
由来许佳句，况乃惬所适。
嵯峨天姥峰，翠色春更碧。
气凄湖上雨，月净剡中夕。
钓艇或相逢，江蓠又堪摘。
迢迢始宁墅，芜没谢公宅。
朱槿列摧墉，苍苔遍幽石。
顾予任疏懒，期尔振羽翮。
沧洲未可行，须售金门策。
+++皇甫冉
++++适荆州途次南阳赠何明府
千里独游日，有怀谁与同。
言过细阳令，一遇朗陵公。
清节迈多士，斯文传古风。
闾阎知俗变，原野识年丰。
吾道方在此，前程殊未穷。
江天经岘北，客思满巴东。
梦渚夕愁远，山丘晴望通。
应嗟出处异，流荡楚云中。
+++皇甫冉
++++秋夜戏题刘方平壁
鸿悲月白时将谢，正可招寻惜遥夜。
翠帐兰房曲且深，宁知户外清霜下。
+++皇甫冉
++++问正上人疾
医王犹有疾，妙理竞难穷。
饵药应随病，观身转悟空。
地闲花欲雨，窗冷竹生风。
几日东林去，门人待远公。
+++皇甫冉
++++山中五咏 门柳
接影武昌城，分行汉南道。
何事闲门外，空对青山老。
+++皇甫冉
++++山中五咏 远山
少室尽西峰，鸣皋隐南面。
柴门纵复关，终日窗中见。
+++皇甫冉
++++山中五咏 南涧
上路各乘轩，高明尽鸣玉。
宁知涧下人，自爱轻波渌。
+++皇甫冉
++++山中五咏 春早
草遍颍阳山，花开武陵水。
春色既已同，人心亦相似。
+++皇甫冉
++++山中五咏 山馆
山馆长寂寂，闲云朝夕来。
空庭复何有，落日照青苔。
+++皇甫冉
++++送窦十九叔向赴京
冰结杨柳津，从吴去入秦。
徒云还上国，谁为作中人。
驿树同霜霰，渔舟伴苦辛。
相如求一谒，词赋远随身。
+++皇甫冉
++++登石城戍望海寄诸暨严少府
平明登古戍，徙倚待寒潮。
江海方回合，云林自寂寥。
讵能知远近，徒见荡烟霄。
即此沧洲路，嗟君久折腰。
+++皇甫冉
++++和樊润州秋日登城楼
露冕临平楚，寒城带早霜。
时同借河内，人是卧淮阳。
积水澄天堑，连山入帝乡。
因高欲见下，非是爱秋光。
+++皇甫冉
++++寄江东李判官
远怀不可道，历稔倦离忧。
洛下闻新雁，江南想暮秋。
澄清佐八使，纲纪案诸侯。
地识吴平久，才当晋用求。
时贤几殂谢，摛藻继风流。
更有西陵作，还成北固游。
归途限尺牍，王事在扁舟。
山色临湖尽，猿声入梦愁。
+++皇甫冉
++++送蒋评事往福州
江上春常早，闽中客去稀。
登山怨迢递，临水惜芳菲。
烟树何时尽，风帆几日归。
还看复命处，盛府有光辉。
+++皇甫冉
++++送从弟豫贬远州
（一作刘长卿诗，题作送从弟贬袁州）
何事成迁客，思归不见乡。
游吴经万里，吊屈过三湘。
水与荆巫接，山通鄢郢长。
名嗟黄绶系，才是白眉良。
独结南枝恨，应思北雁行。
忧来沽楚酒，玄鬓莫凝霜。
+++皇甫冉
++++送钱唐路少府赴制举
公车待诏赴长安，客里新正阻旧欢。
迟日未能销野雪，晴花偏自犯江寒。
东溟道路通秦塞，北阙威仪识汉官。
共许郤诜工射策，恩荣请向一枝看。
+++皇甫冉
++++赋得荆溪夜湍送蒋逸人归义兴山
惊湍流不极，夜度识云岑。
长带溪沙浅，时因山雨深。
方同七里路，更遂五湖心。
揭厉朝将夕，潺湲古至今。
花源君若许，虽远亦相寻。
+++皇甫冉
++++送孔党赴举
入贡列诸生，诗书业早成。
家承孔圣后，身有鲁儒名。
楚水通荥浦，春山拥汉京。
爱君方弱冠，为赋少年行。
+++皇甫冉
++++齐郎中筵赋得的的帆向浦留别
一帆何处去，正在望中微。
浦迥摇空色，汀回见落晖。
每争高鸟度，能送远人归。
偏似南浮客，悠扬无所依。
+++皇甫冉
++++送陆鸿渐栖霞寺采茶
采茶非采菉，远远上层崖。
布叶春风暖，盈筐白日斜。
旧知山寺路，时宿野人家。
借问王孙草，何时泛碗花。
+++皇甫冉
++++泊丹阳与诸人同舟至马林溪遇雨
云林不可望，溪水更悠悠。
共载人皆客，离家春是秋。
远山方对枕，细雨莫回舟。
来往南徐路，多为芳草留。
+++皇甫冉
++++太常魏博士远出贼庭江外相逢因叙其事
烽火惊戎塞，豺狼犯帝畿。
川原无稼穑，日月翳光辉。
里社枌榆毁，宫城骑吏非。
群生被惨毒，杂虏耀轻肥。
多士从芳饵，唯君识祸机。
心同合浦叶，命寄首阳薇。
耻作纤鳞喣，方随高鸟飞。
山经商岭出，水泛汉池归。
离别霜凝鬓，逢迎泪迸衣。
京华长路绝，江海故人稀。
秉节身常苦，求仁志不违。
只应穷野外，耕种且相依。
+++皇甫冉
++++送包佶赋得天津桥
洛阳岁暮作征客，□□□□□□□。
相望依然一水间，相思已如千年隔。
晴烟霁景满天津，凤阁龙楼映水滨。
岂无朝夕轩车度，其奈相逢非所亲。
巩树甘陵愁远道，他乡一望人堪老。
君报还期在早春，桥边日日看芳草。
+++皇甫冉
++++上礼部杨侍郎
郢匠抡材日，辕轮必尽呈。
敢言当一干，徒欲隶诸生。
末学惭邹鲁，深仁录弟兄。
馀波知可挹，弱植更求荣。
绩愧他年败，功期此日成。
方因旧桃李，犹冀载飞鸣。
道浅犹怀分，时移但自惊。
关门惊暮节，林壑废春耕。
十里嵩峰近，千秋颍水清。
烟花迷戍谷，墟落接阳城。
渺默思乡梦，迟回知己情。
劳歌终此曲，还是苦辛行。
+++皇甫冉
++++宿严维宅送包七
（一作刘长卿诗，题下作送包佶）
江湖同避地，分手自依依。
尽室今为客，经秋空念归。
岁储无别墅，寒服羡邻机。
草色村桥晚，蝉声江树稀。
夜凉宜共醉，时难惜相违。
何事随阳侣，汀洲忽背飞。
+++皇甫冉
++++同张侍御咏兴宁寺经藏院海石榴花
嫩叶生初茂，残花少更鲜。
结根龙藏侧，故欲并青莲。
+++皇甫冉
++++崔十四宅各赋一物得檐柳
官渡老风烟，浔阳媚云日。
汉将营前见，胡笳曲中出。
复在此檐端，垂阴仲长室。
+++皇甫冉
++++送段明府
遥夜此何其，霜空残杳霭。
方嗟异乡别，暂是同公会。
海林秋更疏，野水寒犹大。
离人转吴岫，旅雁从燕塞。
日夕望前期，劳心白云外。
+++皇甫冉
++++送王司直
（一作刘长卿诗）
西塞云山远，东风道路长。
心胜潮水，相送过浔阳。
+++皇甫冉
++++婕妤春怨
花枝出建章，凤管发昭阳。
借问承恩者，双蛾几许长。
+++皇甫冉
++++送魏十六还苏州
秋夜深深北送君，阴虫切切不堪闻。
归舟明日毗陵道，回首姑苏是白云。
+++皇甫冉
++++婕妤怨
由来咏团扇，今已值秋风。
事逐时皆往，恩无日再中。
早鸿闻上苑，寒露下深宫。
颜色年年谢，相如赋岂工。
+++皇甫冉
++++送客
旗鼓军威重，关山客路赊。
待封甘度陇，回首不思家。
城下春山路，营中瀚海沙。
河源虽万里，音信寄来查。
+++皇甫冉
++++秋日东郊作
闲看秋水心无事，卧对寒松手自栽。
庐岳高僧留偈别，茅山道士寄书来。
燕知社日辞巢去，菊为重阳冒雨开。
浅薄将何称献纳，临岐终日自迟回。
+++皇甫冉
++++秋夜宿严维宅
昔闻玄度宅，门向会稽峰。
君住东湖下，清风继旧踪。
秋深临水月，夜半隔山钟。
世故多离别，良宵讵可逢。
+++皇甫冉
++++见诸姬学玉台体
艳唱召燕姬，清弦待卢女。
由来道姓秦，谁不知家楚。
传杯见目成，结带明心许。
宁辞玉辇迎，自堪金屋贮。
朝朝作行云，襄王迷处所。
+++皇甫冉
++++酬张二仓曹扬子所居见寄兼呈韩郎中
孤云独鹤自悠悠，别后经年尚泊舟。
渔父置词相借问，郎官能赋许依投。
折芳远寄三春草，乘兴闲看万里流。
莫怪杜门频乞假，不堪扶病拜龙楼。
+++皇甫冉
++++送安律师
出家童子岁，爱此雪山人。
长路经千里，孤云伴一身。
水中应见月，草上岂伤春。
永日空林下，心将何物亲。
+++皇甫冉
++++题卢十一所居
（一作卢十）
春风来几日，先入辟疆园。
身外无馀事，闲吟昼闭门。
+++皇甫冉
++++送陆澧郭郧
才见吴洲百草春，已闻燕雁一声新。
秋风何处催年急，偏逐山行水宿人。
+++皇甫冉
++++山中横云
（一作题画帐）
湘水风日满，楚山朝夕空。
连峰虽已见，犹念长云中。
+++皇甫冉
++++题裴二十一新园
（一作题裴固新园，又作裴周）
东郭访先生，西郊寻隐路。
久为江南客，自有云阳树。
已得闲园心，不知公府步。
开门白日晚，倚杖青山暮。
果熟任霜封，篱疏从水度。
穷年无牵缀，往事惜沦误。
唯见耦耕人，朝朝自来去。
+++皇甫冉
++++寄高云
南徐风日好，怅望毗陵道。
毗陵有故人，一见恨无因。
独恋青山久，唯令白发新。
每嫌持手板，时见著头巾。
烟景临寒食，农桑接仲春。
家贫仍嗜酒，生事今何有。
芳草遍江南，劳心忆携手。

++上卷二百五十
  
+++皇甫冉
++++温泉即事
天仗星辰转，霜冬景气和。
树含温液润，山入缭垣多。
丞相金钱赐，平阳玉辇过。
鲁儒求一谒，无路独如何。
+++皇甫冉
++++送张南史
（效何记室体）
马卿工词赋，位下年将暮。
谢客爱云山，家贫身不闲。
风波杳未极，几处逢相识。
富贵人皆变，谁能念贫贱。
岸有经霜草，林有故年枝。
俱应待春色，独使客心悲。
+++皇甫冉
++++庐山歌送至弘法师兼呈薛江州
释子去兮访名山，禅舟容与兮住仍前。
猿啾啾兮怨月，江渺渺兮多烟。
东林西林兮入何处，上方下方兮通石路。
连湘接楚饶桂花，事久年深无杏树。
使君爱人兼爱山，时引双旌万木间。
政成人野皆不扰，遂令法侣性安闲。
+++皇甫冉
++++送薛秀才
虽是寻山客，还同慢世人。
读书惟务静，无褐不忧贫。
野色春冬树，鸡声远近邻。
郄公即吾友，合与尔相亲。
+++皇甫冉
++++使往寿州淮路寄刘长卿
（一作判官）
榛草荒凉村落空，驱驰卒岁亦何功。
蒹葭曙色苍苍远，蟋蟀秋声处处同。
乡路遥知淮浦外，故人多在楚云东。
日夕烟霜那可道，寿阳西去水无穷。
+++皇甫冉
++++酬李司兵直夜见寄
江城闻鼓角，旅宿复何如。
寒月此宵半，春风旧岁馀。
徒云资薄禄，未必胜闲居。
见欲扁舟去，谁能畏简书。
+++皇甫冉
++++送薛判官之越
时难自多务，职小亦求贤。
道路无辞远，云山并在前。
樟亭待潮处，已是越人烟。
+++皇甫冉
++++同温丹徒登万岁楼
（一作刘长卿诗）
高楼独立思依依，极浦遥山合翠微。
江客不堪频北顾，塞鸿何事复南飞。
丹阳古渡寒烟积，瓜步空洲远树稀。
闻道王师犹转战，谁能谈笑解重围。
+++皇甫冉
++++赋得檐燕
拂水竞何忙，傍檐如有意。
翻风去每远，带雨归偏驶。
令君裁杏梁，更欲年年去。
+++皇甫冉
++++送李万州赴饶州觐省
（得西字）
前程观拜庆，旧馆惜招携。
荀氏风流远，胡家清白齐。
川回吴岫失，塞阔楚云低。
举目亲鱼鸟，惊心怯鼓鼙。
人稀渔浦外，滩浅定山西。
无限青青草，王孙去不迷。
+++皇甫冉
++++送邹判官赴河南
（一作刘长卿诗）
看君发原隰，四牡去皇皇。
始罢沧江吏，还随粉署郎。
海沂军未息，河畔岁仍荒。
征税人全少，榛芜虏近亡。
所行知宋远，相隔叹淮长。
早晚裁书寄，银钩伫八行。
+++皇甫冉
++++宿淮阴南楼酬常伯能
淮阴日落上南楼，乔木荒城古渡头。
浦外野风初入户，窗中海月早知秋。
沧波一望通千里，画角三声起百忧。
伫立分宵绝来客，烦君步屐忽相求。
+++皇甫冉
++++送归中丞使新罗
诏使殊方远，朝仪旧典行。
浮天无尽处，望日计前程。
暂喜孤山出，长愁积水平。
野风飘叠鼓，海雨湿危旌。
异俗知文教，通儒有令名。
还将大戴礼，方外授诸生。
+++皇甫冉
++++小江怀灵一上人
江上年年春早，津头日日人行。
借问山阴远近，犹闻薄暮钟声。
+++皇甫冉
++++送唐别驾赴郢州
莫叹辞家远，方看佐郡荣。
长林通楚塞，高岭见秦城。
雪向峣关下，人从郢路迎。
翩翩骏马去，自是少年行。
+++皇甫冉
++++送魏中丞还河北
宁知贵公子，本是鲁诸生。
上国风尘旧，中司印绶荣。
辛勤戎旅事，雪下护羌营。
+++皇甫冉
++++送李使君赴邵州
出送东方骑，行安南楚人。
城池春足雨，风俗夜迎神。
郢路逢归客，湘川问去津。
争看使君度，皂盖雪中新。
+++皇甫冉
++++寄振上人无碍寺所居
恋亲时见在人群，多在东山就白云。
独坐焚香诵经处，深山古寺雪纷纷。
+++皇甫冉
++++酬李补阙
十年归客但心伤，三径无人已自荒。
夕宿灵台伴烟月，晨趋建礼逐衣裳。
偶因麋鹿随丰草，谬荷鸳鸾借末行。
纵有谏书犹未献，春风拂地日空长。
+++皇甫冉
++++故齐王赠承天皇帝挽歌
礼盛追崇日，人知友悌恩。
旧居从代邸，新陇入文园。
鸿宝仙书秘，龙旂帝服尊。
苍苍松里月，万古此高原。
+++皇甫冉
++++赠恭顺皇后挽歌
徂谢年方久，哀荣事独稀。
虽殊百两迓，同是九泉归。
诏使归金策，神人送玉衣。
空山竟不从，宁肯学湘妃。
+++皇甫冉
++++病中对石竹花
散点空阶下，闲凝细雨中。
那能久相伴，嗟尔殢秋风。
+++皇甫冉
++++寄郑二侍御归新郑无碍寺所居
何事休官早，归来作郑人。
云山随伴侣，伏腊见乡亲。
南亩无三径，东林寄一身。
谁当便静者，莫使甑生尘。
+++皇甫冉
++++送庐山人归林虑山
无论行远近，归向旧烟林。
寥落人家少，青冥鸟道深。
白云长满目，芳草自知心。
山色连东海，相思何处寻。
+++皇甫冉
++++送荣别驾赴华州
直到群峰下，应无累日程。
高车入郡舍，流水出关城。
草色田家迥，槐阴府吏迎。
还将海沂咏，籍甚汉公卿。
+++皇甫冉
++++送常大夫加散骑常侍赴朔方
故垒烟尘后，新军河塞间。
金貂宠汉将，玉节度萧关。
澶漫沙中雪，依稀汉口山。
知窦车骑，计日勒铭还。
+++皇甫冉
++++送王翁信还剡中旧居
海岸耕残雪，溪沙钓夕阳。
客中何所有，春草渐看长。
+++皇甫冉
++++酬张继
怅望南徐登北固，迢遥西塞恨东关。
落日临川问音信，寒潮唯带夕阳还。
+++皇甫冉
++++送柳八员外赴江西
岐路穷无极，长江九派分。
行人随旅雁，楚树入湘云。
久在征南役，何殊蓟北勋。
离心不可问，岁暮雪纷纷。
+++皇甫冉
++++赋长道一绝送陆邃潜夫
高山迥欲登，远水深难渡。
杳杳复漫漫，行人别家去。
+++皇甫冉
++++又得云字
（一作张继诗，题作留别）
何事千年遇圣君，坐令双鬓老如云。
南行更入深山浅，岐路悠悠水自分。
+++皇甫冉
++++送陆潜夫往茅山赋得华阳洞
游仙洞兮访真官，奠瑶席兮礼石坛。
忽仿佛兮云扰，杳阴深兮夏寒。
欲回头兮挥手，便辞家兮可否？
有昏嫁兮婴缠，绵归来兮已久。
+++皇甫冉
++++又送陆潜夫茅山寻友
登山自补屐，访友不赍粮。
坐啸青枫晚，行吟白日长。
人烟隔水见，草气入林香。
谁作招寻侣，清斋宿紫阳。
+++皇甫冉
++++赋得越山三韵
（一本题上有又送陆潜夫五字）
西陵犹隔水，北岸已春山。
独鸟连天去，孤云伴客还。
只应结茅宇，出入石林间。
+++皇甫冉
++++送卢郎中使君赴京
三年期上国，万里自东溟。
曲盖遵长道，油幢憩短亭。
楚云山隐隐，淮雨草青青。
康乐多新兴，题诗纪所经。
+++皇甫冉
++++杨氏林亭探得古槎
千年古貌多，八月秋涛晚。
偶被主人留，那知来近远。
+++皇甫冉
++++送郑二之茅山
水流绝涧终日，草长深山暮春。
犬吠鸡鸣几处，条桑种杏何人。
+++皇甫冉
++++和王给事（一本有维字）禁省梨花咏
巧解逢人笑，还能乱蝶飞。
春时风入户，几片落朝衣。
+++皇甫冉
++++送郑员外入茅山居
但见全家去，宁知几日还。
白云迎谷口，流水出人间。
冠冕情遗世，神仙事满山。
其中应有物，岂贵一身闲。
+++皇甫冉
++++送志弥师往淮南
已能持律藏，复去礼禅亭。
长老偏摩顶，时流尚诵经。
独行寒野旷，旅宿远山青。
眷属空相望，鸿飞已杳冥。
+++皇甫冉
++++谢韦大夫柳栽
本在胡笳曲，今从汉将营。
浓阴方待庇，弱植岂无情。
比雪花应吐，藏乌叶未成。
五株蒙远赐，应使号先生。
+++皇甫冉
++++问李二司直所居云山
门外水流何处？天边树绕谁家？
山色东西多少？朝朝几度云遮。
+++皇甫冉
++++刘侍御朝命许停官归侍
孟孙唯问孝，莱子复辞官。
幸遂温凊愿，其甘稼穑难。
采芝供上药，拾槿奉晨餐。
栋里云藏雨，山中暑带寒。
非时应有笋，闲地尽生兰。
赐告承优诏，长筵永日欢。
+++皇甫冉
++++送陆鸿渐赴越
行随新树深，梦隔重江远。
迢递风日间，苍茫洲渚晚。
+++皇甫冉
++++送窦叔向
楚客怨逢秋，闲吟兴非一。
弃官守贫病，作赋推文律。
樵径未经霜，茅檐初负日。
今看泛月去，偶见乘潮出。
卜地会为邻，还依仲长室。
+++皇甫冉
++++题蒋道士房
轩窗缥缈起烟霞，诵诀存思白日斜。
闻道昆仑有仙籍，何时青鸟送丹砂。
+++皇甫冉
++++夜集张諲所居
（得飘字）
江南成久客，门馆日萧条。
惟有图书在，多伤鬓发凋。
诸生陪讲诵，稚子给渔樵。
虚室寒灯静，空阶落叶飘。
沧洲自有趣，谁道隐须招。
+++皇甫冉
++++酬权器
南望江南满山雪，此情惆怅将谁说。
徒随群吏不曾闲，顾与诸生为久别。
闻君静坐转耽书，种树葺茅还旧居。
终日白云应自足，明年芳草又何如。
生有怀若不展，出入公门犹未免。
回舟朝夕待春风，先报华阳洞深浅。
+++皇甫冉
++++寄刘方平大谷田家
故山闻独往，樵路忆相从。
冰结泉声绝，霜清野翠浓。
篱边颍阳道，竹外少姨峰。
日夕田家务，寒烟隔几重。
+++皇甫冉
++++送云阳少府
（得归字）
渭曲春光无远近，池阳谷口倍芳菲。
官舍村桥来几日，残花寥落待君归。
+++皇甫冉
++++鲁山送别
（一作刘长卿诗）
凄凄游子若飘蓬，明月清樽只暂同。
南望千山如黛色，愁君客路在其中。
+++皇甫冉
++++题高云客舍
孤兴日自深，浮云非所仰。
窗中西城峻，树外东川广。
晏起簪葛巾，闲吟倚藜杖。
阮公道在醉，庄子生常养。
五柳转扶疏，千峰恣来往。
清秋香粳获，白露寒菜长。
吴国滞风烟，平陵延梦想。
时人趋缨弁，高鸟违罗网。
世事徒乱纷，吾心方浩荡。
唯将山与水，处处谐真赏。
+++皇甫冉
++++台头寺愿上人院古松…与赵八员外、裴十补阙同赋之
细草亦全高，秋毫乍堪比。
及至干霄日，何人复居此。
+++皇甫冉
++++渔子沟寄赵员外裴补阙
欲逐淮潮上，暂停渔子沟。
相望知不见，终是屡回头。
+++皇甫冉
++++送崔使君赴寿州
（一作刘长卿诗）
列郡专城分国忧，彤幨皂盖古诸侯。
仲华遇主年犹少，公瑾论兵位已酬。
草色青青宜建隼，蝉声处处杂鸣驺。
千里相思如可见，淮南木落早惊秋。
+++皇甫冉
++++送谢十二判官
四牡驱驰千里馀，越山稠叠海林疏。
不辞终日离家远，应为刘公一纸书。
+++皇甫冉
++++送处州裴使君赴京
使君朝北阙，车骑发东方。
别喜天书召，宁忧地脉长。
山行朝复夕，水宿露为霜。
秋草连秦塞，孤帆落汉阳。
新衔趋建礼，旧位识文昌。
唯有东归客，应随南雁翔。
+++皇甫冉
++++送田济之扬州赴选
家贫不自给，求禄为荒年。
调补无高位，卑栖屈此贤。
江山欲霜雪，吴楚接风烟。
相去诚非远，离心亦渺然。
+++皇甫冉
++++送袁郎中破贼北归
优诏亲贤时独稀，中途紫绂换征衣。
黄香省闼登朝去，杨仆楼船振旅归。
万里长闻随战角，十年不得掩郊扉。
□□□□□□□，但将词赋奉恩辉。
+++皇甫冉
++++同李万晚望南岳寺怀普门上人
释子身心无垢纷，独将衣钵去人群。
相思晚望松林寺，唯有钟声出白云。
+++皇甫冉
++++奉和独孤中丞游法华寺
谢君临郡府，越国旧山川。
访道三千界，当仁五百年。
岩空驺驭响，树密旆旌连。
阁影凌空壁，松声助乱泉。
开门得初地，伏槛接诸天。
向背春光满，楼台古制全。
群峰争彩翠，百谷会风烟。
香象随僧久，祥乌报客先。
清心乘暇日，稽首慕良缘。
法证无生偈，诗成大雅篇。
苍生望已久，回驾独依然。
+++皇甫冉
++++之京留别刘方平
客子慕俦侣，含凄整晨装。
邀欢日不足，况乃前期长。
离袂惜嘉月，远还劳折芳。
迟回越二陵，回首但苍茫。
乔木清宿雨，故关愁夕阳。
言长安乐，其奈缅相望。
+++皇甫冉
++++出塞
吹角出塞门，前瞻即胡地。
三军尽回首，皆洒望乡泪。
转念关山长，行看风景异。
由来征戍客，负得轻生义。
+++皇甫冉
++++赴李少府庄失路
君家南郭白云连，正待情人弄石泉。
月照烟花迷客路，苍苍何处是伊川。
+++皇甫冉
++++雨雪
风沙悲久戍，雨雪更劳师。
绝漠无人境，将军苦战时。
山川迷向背，氛雾失旌旗。
徒念天涯隔，中人芳草期。
+++皇甫冉
++++馆陶李丞旧居
盛名天下挹馀芳，弃置终身不拜郎。
词藻世传平子赋，园林人比郑公乡。
门前坠叶浮秋水，篱外寒皋带夕阳。
日日青松成古木，只应来者为心伤。
+++皇甫冉
++++送刘兵曹还陇山居
离堂徒宴语，行子但悲辛。
虽是还家路，终为陇上人。
先秋雪已满，近夏草初新。
唯有闻羌笛，梅花曲里春。
+++皇甫冉
++++同李三月夜作
霜风惊度雁，月露皓疏林。
处处砧声发，星河秋夜深。
+++皇甫冉
++++同裴少府安居寺对雨
共结寻真会，还当退食初。
炉烟云气合，林叶雨声馀。
溽暑销珍簟，浮凉入绮疏。
归心从念远，怀此复何如。
+++皇甫冉
++++送元晟归潜山所居
（一作送王山人归别业）
深山秋事早，君去复何如。
裛露收新稼，迎寒葺旧庐。
题诗即招隐，作赋是闲居。
别后空相忆，嵇康懒寄书。
+++皇甫冉
++++送康判官往新安赋得江路西南永
（一作刘长卿诗）
不向新安去，那知江路长。
猿声比庐霍，水色胜潇湘。
驿树收残雨，渔家带夕阳。
何须愁旅泊，使者有辉光。
+++皇甫冉
++++宿洞灵观
孤烟灵洞远，积雪满山寒。
松柏凌高殿，莓苔封古坛。
客来清夜久，仙去白云残。
明日开金箓，焚香更沐兰。
+++皇甫冉
++++酬卢十一过宿
乞还方未遂，日夕望云林。
况复逢春草，何劳问此心。
闭门公务散，枉策故情深。
遥夜他乡酒，同君梁甫吟。
+++皇甫冉
++++酬裴十四
（得晏字）
淮海各联翩，三年方一见。
素心终不易，玄发何须变。
旧国想平陵，春山满阳羡。
邻鸡莫遽唱，共惜良夜晏。
+++皇甫冉
++++彭祖井
（一本题上有奉和王相公五字）
上公旌节在徐方，旧井莓苔近寝堂。
访古因知彭祖宅，得仙何必葛洪乡。
清虚不共春池竟，盥漱偏宜夏日长。
闻道延年如玉液，欲将调鼎献明光。
+++皇甫冉
++++奉和对雪
（一本作奉和王相公喜雪）
春雪偏当夜，暄风却变寒。
庭深不复扫，城晓更宜看。
命酒闲令酌，披蓑晚未冠。
连营鼓角动，忽似战桑干。
+++皇甫冉
++++送萧献士
（一本题下有往邺中三字）
惆怅烟郊晚，依然此送君。
长河隔旅梦，浮客伴孤云。
淇上春山直，黎阳大道分。
西陵倘一吊，应有士衡文。
+++皇甫冉
++++卖药人处得南阳朱山人书
卖药何为者，逃名市井居。
唯通远山信，因致逸人书。
已报还丹效，全将世事疏。
秋风景溪里，萧散寄樵渔。
+++皇甫冉
++++初出沅江夜入湖
放溜出江口，回瞻松栝深。
不知舟中月，更引湖间心。
+++皇甫冉
++++送裴员外往江南
分务江南远，留欢幕下荣。
枫林萦楚塞，水驿到湓城。
岸草知春晚，沙禽好夜惊。
风帆几泊处，处处暮潮清。
+++皇甫冉
++++奉和王相公早春登徐州城
落日凭危堞，春风似故乡。
川流通楚塞，山色绕徐方。
壁垒依寒草，旌旗动夕阳。
元戎资上策，南亩起耕桑。
+++皇甫冉
++++奉和对山僧
（一作同杜相公对山僧）
吏散重门掩，僧来闭阁闲。
远心驰北阙，春兴寄东山。
草长风光里，莺喧静默间。
芳辰不可住，惆怅暮禽还。
+++皇甫冉
++++奉和待勤照上人不至
东洛居贤相，南方待本师。
旌麾俨欲动，杯锡杳仍迟。
积雪迷何处，惊风泊几时。
大臣能护法，况有故山期。
+++皇甫冉
++++奉和汉祖庙下之作
古庙风烟积，春城车骑过。
方修汉祖祀，更使沛童歌。
寝帐巢禽出，香烟水雾和。
神心降福处，应在故乡多。
+++皇甫冉
++++和朝郎中扬子玩雪寄山阴严维
凝阴晦长箔，积雪满通川。
征客寒犹去，愁人昼更眠。
谢家兴咏日，汉将出师年。
闻有招寻兴，随君访戴船。
+++皇甫冉
++++闲居作
多病辞官罢，闲居作赋成。
图书唯药箓，饮食止藜羹。
学谢淹中术，诗无邺下名。
不堪趋建礼，讵是厌承明。
已辍金门步，方从石路行。
远山期道士，高柳觅先生。
性懒尤因疾，家贫自省营。
种苗虽尚短，谷价幸全轻。
篇咏投康乐，壶觞就步兵。
何人肯相访，开户一逢迎。
+++皇甫冉
++++归渡洛水
暝色赴春愁，归人南渡头。
渚烟空翠合，滩月碎光流。
澧浦饶芳草，沧浪有钓舟。
谁知放歌客，此意正悠悠。
+++皇甫冉
++++送郑二员外
置酒竟长宵，送君登远道。
羁心看旅雁，晚泊依秋草。
秋草尚芊芊，离忧亦渺然。
元戎辟才彦，行子犯风烟。
风烟积惆怅，淮海殊飘荡。
明日是重阳，登高远相望。
+++皇甫冉
++++酬崔侍御期籍道士不至兼寄
一心求妙道，几岁候真师。
丹灶今何在，白云无定期。
昆仑烟景绝，汗漫往还迟。
君但焚香待，人间到有时。
+++皇甫冉
++++送裴陟归常州
夜雨须停棹，秋风暗入衣。
见君尝北望，何事却南归。
+++皇甫冉
++++赠别
（一作赠寄权三客舍）
南桥春日暮，杨柳带青渠。
不得同携手，空成意有馀。
+++皇甫冉
++++和袁郎中破贼后经剡中山水
武库分帷幄，儒衣事鼓鼙。
兵连越徼外，寇尽海门西。
节比全疏勒，功当雪会稽。
旌旗回剡岭，士马濯耶溪。
受律梅初发，班师草未齐。
行看佩金印，岂得访丹梯。
+++皇甫冉
++++徐州送丘侍御之越
时鸟催春色，离人惜岁华。
远山随拥传，芳草引还家。
北固潮当阔，西陵路稍斜。
纵令寒食过，犹有镜中花。
+++皇甫冉
++++闲居
（一作王维诗）
桃红复含宿雨，柳绿更带春烟。
花落家童未扫，莺啼山客犹眠。
+++皇甫冉
++++送延陵陈法师赴上元
延陵初罢讲，建业去随缘。
翻译推多学，坛场最少年。
浣衣逢野水，乞食向人烟。
遍礼南朝寺，焚香古像前。
+++皇甫冉
++++赋得海边树
历历缘荒岸，溟溟入远天。
每同沙草发，长共水云连。
摇落潮风早，离披海雨偏。
故伤游子意，多在客舟前。
+++皇甫冉
++++题昭上人房
沃州传教后，百衲老空林。
虑尽朝昏磬，禅随坐卧心。
鹤飞湖草迥，门闭野云深。
地与天台接，中峰早晚寻。
+++皇甫冉
++++送李使君赴抚州
远送临川守，还同康乐侯。
岁时徒改易，今古接风流。
五马嘶长道，双旌向本州。
乡心寄西北，应上郡城楼。
+++皇甫冉
++++同樊润州游郡东山
北固多陈迹，东山复盛游。
铙声发大道，草色引行驺。
此地何时有，长江自古流。
频随公府步，南客寄徐州。
+++皇甫冉
++++酬杨侍御寺中见招
贫居依柳市，闲步在莲宫。
高阁宜春雨，长廊好啸风。
诚如双树下，岂比一丘中。
+++皇甫冉
++++重阳日酬李观
不见白衣来送酒，但令黄菊自开花。
愁看日晚良辰过，步步行寻陶令家。
+++皇甫冉
++++寄权器
露湿青芜时欲晚，水流黄叶意无穷。
节近重阳念归否，眼前篱菊带秋风。
+++皇甫冉
++++酬李判官度梨岭见寄
陇首怨西征，岭南雁北顾。
行人与流水，共向闽中去。
+++皇甫冉
++++送魏六侍御葬
哭葬寒郊外，行将何所从。
盛曹徒列柏，新墓已栽松。
海月同千古，江云覆几重。
旧书曾谏猎，遗草议登封。
畴昔轻三事，尝期老一峰。
门临商岭道，窗引洛城钟。
应积泉中恨，无因世上逢。
招寻偏见厚，疏慢亦相容。
张范唯通梦，求羊永绝踪。
谁知长卿疾，歌赋不还邛。
+++皇甫冉
++++送张道士归茅山谒李尊师
向山独有一人行，近洞应逢双鹤迎。
尝以素书传弟子，还因白石号先生。
无穷杏树行时种，几许芝田向月耕。
师事少君年岁久，欲随旄节往层城。
+++皇甫冉
++++酬裴补阙吴寺见寻
（一作酬袁补阙中天寺见寄）
东林初结构，已有晚钟声。
窗户背流水，房廊半架城。
远山重叠见，芳草浅深生。
每与君携手，多烦长老迎。
+++皇甫冉
++++送王相公之幽州
自昔萧曹任，难兼卫霍功。
勤劳无远近，旌节屡西东。
不选三河卒，还令万里通。
雁行缘古塞，马鬣起长风。
遮虏关山静，防秋鼓角雄。
徒思一攀送，羸老荜门中。
+++皇甫冉
++++题竹扇赠别
湘竹殊堪制，齐纨且未工。
幸亲芳袖日，犹带旧林风。
掩笑歌筵里，传书卧阁中。
竟将为别赠，宁与合欢同。
+++皇甫冉
++++归阳羡兼送刘八长卿
湖上孤帆别，江南谪宦归。
前程愁更远，临水泪沾衣。
云梦春山遍，潇湘过客稀。
武陵招我隐，岁晚闭柴扉。
+++皇甫冉
++++东郊迎春
晓见苍龙驾，东郊春已迎。
彩云天仗合，玄象太阶平。
佳气山川秀，和风政令行。
句陈霜骑肃，御道雨师清。
律向韶阳变，人随草木荣。
遥观上林树，今日遇迁莺。
+++皇甫冉
++++招隐寺送阎判官还江州
离别那逢秋气悲，东林更作上方期。
共知客路浮云外，暂爱僧房坠叶时。
长江九派人归少，寒岭千重雁度迟。
借问浔阳在何处，每看潮落一相思。
+++皇甫冉
++++送李山人还
从来无检束，只欲老烟霞。
鸡犬声相应，深山有几家。
+++皇甫冉
++++韦中丞西厅海榴
海花争让候榴花，犯雪先开内史家。
末客朝朝铃阁下，从公步履玩年华。
+++皇甫冉
++++洪泽馆壁见故礼部尚书题诗
底事洪泽壁，空留黄绢词。
年年淮水上，行客不胜悲。
+++皇甫冉
++++望南山雪怀山寺普上人
夜夜梦莲宫，无由见远公。
朝来出门望，知在雪山中。
+++皇甫冉
++++送夔州班使君
晚日照楼边，三军拜峡前。
白云随浪散，青壁与山连。
万岭岷峨雪，千家橘柚川。
还如赴河内，天上去经年。
+++皇甫冉
++++寻戴处士
车马长安道，谁知大隐心。
蛮僧留古镜，蜀客寄新琴。
晒药竹斋暖，捣茶松院深。
思君一相访，残雪似山阴。
+++皇甫冉
++++早发中严寺别契上人
苍苍松桂阴，残月半西岑。
素壁寒灯暗，红炉夜火深。
厨开山鼠散，钟尽岭猿吟。
行役方如此，逢师懒话心。
+++皇甫冉
++++华清宫
骊岫接新丰，岧峣驾翠空。
凿山开秘殿，隐雾闭仙宫。
绛阙犹栖凤，雕梁尚带虹。
温泉曾浴日，华馆旧迎风。
肃穆瞻云辇，沈深闭绮栊。
东郊倚望处，瑞气霭濛濛。
+++皇甫冉
++++送孔巢父赴河南军
（一作刘长卿诗）
江城相送阻烟波，况复新秋一雁过。
闻道全师征北虏，更言诸将会南河。
边心杳杳乡人绝，塞草青青战马多。
共许陈琳工奏记，知君名宦未蹉跎。
+++皇甫冉
++++李二侍御丹阳东去新亭
姑苏东望海陵间，几度裁书信未还。
长在府中持白简，岂知天畔有青山。
归极浦寒流广，雁下平芜秋野闲。
旧日新亭更携手，他乡风景亦相关。
+++皇甫冉
++++夜发沅江寄李颍川刘侍郎
（时二公贬于此）
半夜回舟入楚乡，月明山水共苍苍。
孤猿更发秋风里，不是愁人亦断肠。
+++皇甫冉
++++浪淘沙二首
（一作皇甫松诗）
蛮歌豆蔻北人愁，松雨蒲风野艇秋。
浪起眠不得，寒沙细细入江流。
濑头细草接疏林，恶浪罾船半欲沈。
宿鹭眠洲非旧浦，去年沙觜是江心。
+++皇甫冉
++++春思
（一作刘长卿诗）
莺啼燕语报新年，马邑龙堆路几千。
家住秦城邻汉苑，心随明月到胡天。
机中锦字论长恨，楼上花枝笑独眠。
为问元戎窦车骑，何时反旆勒燕然。
+++皇甫冉
++++逢庄纳因赠
世故还相见，天涯共向东。
春归江海上，人老别离中。
郡吏名何晚，沙鸥道自同。
甘泉须早献，且莫叹飘蓬。
+++皇甫冉
++++送韦山人归钟山所居
（一作郎士元诗）
逸人归路远，弟子出山迎。
服药颜虽驻，耽书癖已成。
柴扉度岁月，藜杖见公卿。
更作儒林传，还应有姓名。
+++皇甫冉
++++送普门上人
（一作皇甫曾诗，题下有还阳羡三字）
花宫难久别，道者忆千灯。
残雪入林路，深山归寺僧。
日光依嫩草，泉响滴春冰。
何用求方便，看心是一乘。
+++皇甫冉
++++怨回纥歌二首
白首南朝女，愁听异域歌。
收兵颉利国，饮马胡芦河。
毳布腥膻久，穹庐岁月多。
雕巢城上宿，吹笛泪滂沱。
祖席驻征棹，开帆信候潮。
隔烟桃叶泣，吹管杏花飘。
船去鸥飞阁，人归尘上桥。
别离惆怅泪，江路湿红蕉。
+++皇甫冉
++++句
微官同侍苍龙阙，直谏偏推白马生。（《寄李补阙》，出《诗式》）

++上卷二百五十一
  
+++刘方平
++++代宛转歌二首
星参差，明月二八灯五枝。
黄鹤瑶琴将别去，芙蓉羽帐惜空垂。
歌宛转，宛转恨无穷。
愿为潮与浪，俱起碧流中。

晓将近，黄姑织女银河尽。
九华锦衾无复情，千金宝镜谁能引。
歌宛转，宛转伤别离。
愿作杨与柳，同向玉窗垂。

+++刘方平
++++乌栖曲二首
蛾眉曼脸倾城国，鸣环动佩新相识。
银汉斜临白玉堂，芙蓉行障掩灯光。
画舸双艚锦为缆，芙蓉花发莲叶暗。
门前月色映横塘，感郎中夜度潇湘。
+++刘方平
++++巫山高
楚国巫山秀，清猿日夜啼。
万重春树合，十二碧峰齐。
峡出朝云下，江来暮雨西。
阳台归路直，不畏向家迷。
+++刘方平
++++巫山神女
神女藏难识，巫山秀莫群。
今宵为大雨，昨日作孤云。
散漫愁巴峡，徘徊恋楚君。
先王为立庙，春树几氛氲。
+++刘方平
++++梅花落
新岁芳梅树，繁花四面同。
春风吹渐落，一夜几枝空。
少妇今如此，长城恨不穷。
莫将辽海雪，来比后庭中。
+++刘方平
++++铜雀妓
遗令奉君王，嚬蛾强一妆。
岁移陵树色，恩在舞衣香。
玉座生秋气，铜台下夕阳。
泪痕沾井干，舞袖为谁长。
+++刘方平
++++秋夜思
（一作淮上秋夜）
旅梦何时尽，征途望每赊。
晚秋淮上水，新月楚人家。
猿啸空山近，鸿飞极浦斜。
明朝南岸去，言折桂枝花。
+++刘方平
++++秋夜泛舟
林塘夜发舟，虫响荻飕飕。
万影皆因月，千声各为秋。
岁华空复晚，乡思不堪愁。
西北浮云外，伊川何处流。
+++刘方平
++++折杨枝
官渡初杨柳，风来亦动摇。
武昌行路好，应为最长条。
叶映黄鹂夕，花繁白雪朝。
年年攀折意，流恨入纤腰。
+++刘方平
++++班婕妤
（一作婕妤怨）
夕殿别君王，宫深月似霜。
幽在长信，萤出向昭阳。
露浥红兰湿，秋凋碧树伤。
惟当合欢扇，从此箧中藏。
+++刘方平
++++新春
南陌春风早，东邻曙色斜。
一花开楚国，双燕入卢家。
眠罢梳云髻，妆成上锦车。
谁知如昔日，更浣越溪纱。
+++刘方平
++++寄严八判官
洛阳新月动秋砧，瀚海沙场天半阴。
出塞能全仲叔策，安亲更切老莱心。
汉家宫里风云晓，羌笛声中雨雪深。
怀袖未传三岁字，相思空作陇头吟。
+++刘方平
++++秋夜寄皇甫冉郑丰
洛阳清夜白云归，城里长河列宿稀。
秋后见飞千里雁，月中闻捣万家衣。
长怜西雍青门道，久别东吴黄鹄矶。
借问客书何所寄，用心不啻两乡违。
+++刘方平
++++寄陇右严判官
副相西征重，苍生属望晨。
还同周薄伐，不取汉和亲。
虏阵摧枯易，王师决胜频。
高旗临鼓角，太白静风尘。
赤狄争归化，青羌已请臣。
遥传阃外美，盛选幕中宾。
玉剑光初发，冰壶色自真。
忠贞期报主，章服岂荣身。
边草含风绿，征鸿过月新。
胡笳长出塞，陇水半归秦。
绝漠多来往，连年厌苦辛。
路经西汉雪，家掷后园春。
谁念烟云里，深居汝颍滨。
一丛黄菊地，九日白衣人。
松叶疏开岭，桃花密映津。
缣书若有寄，为访许由邻。
+++刘方平
++++拟娼楼节怨
上苑离离莺度，昆明幂幂蒲生。
时光春华可惜，何须对镜含情。
+++刘方平
++++采莲曲
落日晴江里，荆歌艳楚腰。
采莲从小惯，十五即乘潮。
+++刘方平
++++长信宫
梦里君王近，宫中河汉高。
秋风能再热，团扇不辞劳。
+++刘方平
++++京兆眉
新作蛾眉样，谁将月里同。
有来凡几日，相效满城中。
+++刘方平
++++春雪
飞雪带春风，裴回乱绕空。
君看似花处，偏在洛阳东。
+++刘方平
++++望夫石
佳人成古石，藓驳覆花黄。
犹有春山杏，枝枝似薄妆。
+++刘方平
++++送别
华亭霁色满今朝，云里樯竿去转遥。
莫怪山前深复浅，清淮一日两回潮。
+++刘方平
++++夜月
更深月色半人家，北斗阑干南斗斜。
今夜偏知春气暖，虫声新透绿窗纱。
+++刘方平
++++春怨
纱窗日落渐黄昏，金屋无人见泪痕。
寂寞空庭春欲晚，梨花满地不开门。
+++刘方平
++++代春怨
朝日残莺伴妾啼，开帘只见草萋萋。
庭前时有东风入，杨柳千条尽向西。

++上卷二百五十二
  
+++刘太真
++++宣州东峰亭各赋一物得古壁苔
苒苒温寒泉，绵绵古危壁。
光含孤翠动，色与暮云寂。
深浅松月间，幽人自登历。
+++刘太真
++++顾十二况左迁过韦苏州房杭州韦睦州…以继三君子之风焉
宠至乃不惊，罪及非无由。
奔迸历畏途，缅邈赴偏陬。
牧此凋弊甿，属当赋敛秋。
夙兴谅无补，旬暇焉敢休。
前日怀友生，独登城上楼。
迢迢西北望，远思不可收。
今日车骑来，旷然销人忧。
晨迎东斋饭，晚度南溪游。
以我碧流水，泊君青翰舟。
莫将迁客程，不为胜境留。
飞札谢三守，斯篇希见酬。
+++刘太真
++++贡院寄前主司萧尚书听
（一作吕渭诗）
独坐贡闱里，愁心芳草生。
山公昨夜事，应见此时情。
+++袁傪
++++东峰亭同刘太真各赋一物得垂涧藤
寒涧流不息，古藤终日垂。
迎风仍未定，拂水更相宜。
新花与旧叶，惟有幽人知。
+++袁傪
++++喜陆侍御破石埭草寇东峰亭赋诗
古寺东峰上，登临兴有馀。
同观白简使，新报赤囊书。
几处闲烽堠，千方庆里闾。
欣欣夏木长，寂寂晚烟徐。
战罢言归马，还师赋出车。
因知越范蠡，湖海意何如。
+++崔何
++++东峰亭各赋一物得岭上云
伫立增远意，中峰见孤云。
溶溶傍危石，片片宜夕曛。
渐向群木尽，残飞更氤氲。
+++崔何
++++喜陆侍御破石埭草寇东峰亭赋诗
绝景西溪寺，连延近郭山。
高深清扃外，行止翠微间。
江澈烟尘静，川源草树闲。
中丞健步到，柱史捷书还。
一战清戎越，三吴变险艰。
功名麟阁上，得咏入秦关。
+++王纬
++++东峰亭各赋一物得幽径石
片石东溪上，阴崖剩阻修。
雨馀青石霭，岁晚绿苔幽。
从来不可转，今日为人留。
+++王纬
++++喜陆侍御破石埭草寇东峰亭赋诗
蜂虿聚吴州，推贤奉圣忧。
忠诚资上策，仁勇佐前筹。
草木成鹅鹳，戈鋋复斗牛。
戎车一战后，残垒五兵收。
野静山戎险，江平水面流。
更怜羁旅客，从此罢葵丘。
+++郭澹
++++东峰亭各赋一物得临轩桂
青青芳桂树，幽阴在庭轩。
向日阴还合，从风叶乍翻。
共看霜雪后，终不变凉暄。
+++郭澹
++++喜陆侍御破石埭草寇东峰亭赋诗
介胄鹰扬出，山林蚁聚空。
忽闻飞简报，曾是坐筹功。
迥夜昏氛灭，危亭眺望雄。
茂勋推世上，馀兴寄杯中。
喜色烟霞改，欢忻里巷同。
幸兹尊俎末，饮至又从公。
+++高傪
++++东峰亭各赋一物得林中翠
杳霭无定状，霏微常满林。
清风光不散，过雨色偏深。
幽意赏难尽，终朝再招寻。
+++李岑
++++东峰亭各赋一物得栖烟鸟
从来养毛羽，昔日曾飞迁。
变转对朝阳，差池栖夕烟。
遇此枝叶覆，夙举冀冲天。
+++苏
++++东峰亭各赋一物得寒溪草
幂䍥溪边草，游人不厌看。
馀芳幽处老，深色望中寒。
幸得陪情兴，青青赏未阑。
+++袁邕
++++东峰亭各赋一物得阴崖竹
终岁寒苔色，寂寥幽思深。
朝歌犹夕岚，日永流清阴。
龙钟负烟雪，自有凌云心。
+++李纾
++++唐德明兴圣庙乐章 迎神
元尊九德，佐尧光宅。
烈祖太宗，方周作伯。
响怀霜露，乐变金石。
白云清风，仿佛来格。
+++李纾
++++唐德明兴圣庙乐章 登歌奠币
四时有典，百事来祭。
尊祖奉宗，严禋大帝。
礼先苍璧，奠备黝制。
于万期年，熙成帝系。
+++李纾
++++唐德明兴圣庙乐章 迎俎
盛牲实俎，涓选休成。
鼎煁阳燧，玉盥阴精。
有飶嘉豆，既和大羹。
侑以清乐，细齐人情。
+++李纾
++++唐德明兴圣庙乐章 德明酌献
清庙奕奕，和乐雍雍。
器尊牺象，礼属宗公。
白水方祼，黄流在中。
谟明之德，万古清风。
+++李纾
++++唐德明兴圣庙乐章 兴圣酌献
閟宫静谧，合乐周张。
泰尊始献，百末重觞。
震澹存诚，庶几迪尝。
遥源之祚，天汉灵长。
+++李纾
++++唐德明兴圣庙乐章 亚献终献
惟清惟肃，靡闻靡见。
举备九成，俯终三献。
庆彰曼寿，胙撤嘉荐。
瘗玉埋牲，礼神斯遍。
+++李纾
++++唐德明兴圣庙乐章 送神
元精回复，灵贶繁滋。
风洒兰路，云摇桂旗。
高丘缅邈，凉部逶迟。
瞻望靡及，缠绵永思。
+++李纾
++++让皇帝庙乐章 迎神
皇矣天宗，德先王季。
因心则友，克让以位。
爰命有司，式尊前志。
神其降灵，昭飨祀事。
+++李纾
++++让皇帝庙乐章 奠币
惟帝时若，去而上仙。
祀用商武，乐备宫悬。
白璧加荐，玄纁告虔。
子孙拜后，承兹吉蠲。
+++李纾
++++让皇帝庙乐章 迎俎
祀盛体荐，礼协粢盛。
方周假庙，用鲁纯牲。
捧撤祗敬，击拊和鸣。
受釐归胙，既戒而平。
+++李纾
++++让皇帝庙乐章 酌献
八音具举，三寿既盥。
洁兹宗彝，瑟彼圭瓒。
兰肴重错，椒醑飘散。
降祚维城，永为藩翰。
+++李纾
++++让皇帝庙乐章 亚献终献
秩礼有序，和音既同。
九仪不忒，三揖将终。
孝感藩后，相维辟公。
四时之典，永永无穷。
+++李纾
++++让皇帝庙乐章 送神
奠献已事，昏昕载分。
风摇雨散，灵卫絪缊。
龙驾帝服，已腾五云。
泮宫复閟，寂寞无闻。
+++于邵
++++释奠武成王乐章 迎神
卜畋不从，兆发非熊。
乃倾荒政，爰佐一戎。
盛烈载垂，命祀维崇。
日练上戊，宿严閟宫。
迎奏嘉至，感而遂通。
+++于邵
++++释奠武成王乐章 奠币登歌
管磬升，坛芗集。
上公进，嘉币执。
信以通，僾如及。
恢帝功，锡后邑。
四维张，百度立。
绵亿载，邈难挹。
+++于邵
++++释奠武成王乐章 迎俎酌献
五齐絜，九牢硕。
梡橛循，罍斝涤。
进具物，扬鸿勣。
和奏发，高灵寂。
虔告终，繁祉锡。
昭秩祀，永无易。
+++于邵
++++释奠武成王乐章 亚献终献
贰觞以献，三变其终。
顾此非馨，尚达斯衷。
茅缩可致，神歆载融。
始神翊周，拯溺除凶。
时维降祐，永绝兴戎。
+++于邵
++++释奠武成王乐章 送神
明祀方终，备乐斯阕。
黝纁就瘗，豆笾告撤。
肸蚃尚馀，光景云灭。
返归虚极，神心则悦。

++上卷二百五十三
  
+++王之涣
++++登鹳雀楼
（一作朱斌诗）
白日依山尽，黄河入海流。
欲穷千里目，更上一层楼。
+++王之涣
++++送别
杨柳东风树，青青夹御河。
近来攀折苦，应为别离多。
+++王之涣
++++凉州词二首
黄河远上白云间，一片孤城万仞山。
羌笛何须怨杨柳，春光不度玉门关。
单于北望拂云堆，杀马登坛祭几回。
汉家天子今神武，不肯和亲归去来。
+++王之涣
++++宴词
长堤春水绿悠悠，畎入漳河一道流。
莫听声声催去棹，桃溪浅处不胜舟。
+++王之涣
++++九日送别
蓟庭萧瑟故人稀，何处登高且送归。
今日暂同芳菊酒，明朝应作断蓬飞。
+++阎防
++++晚秋石门礼拜
（一作礼佛）
轻策临绝壁，招提谒金仙。
舟车无由径，岩峤乃属天。
踯躅淹昃景，夷犹望新弦。
石门变暝色，谷口生人烟。
阳雁叫平楚，秋风急寒川。
驰晖苦代谢，浮脆惭贞坚。
永欲卧丘壑，息心依梵筵。
誓将历劫愿，无以外物牵。
+++阎防
++++百丈谿新理茅茨读书
浪迹弃人世，还山自幽独。
始傍巢由踪，吾其获心曲。
荒庭何所有，老树半空腹。
秋蜩鸣北林，暮鸟穿我屋。
栖迟乐遵渚，恬旷寡所欲。
开卦推盈虚，散帙攻节目。
养闲度人事，达命知止足。
不学东周儒，俟时劳伐辐。
+++阎防
++++宿岸道人精舍
早岁参道风，放情入寥廓。
重因息心侣，遂果岩下诺。
敛迹辞人间，杜门守寂寞。
秋风翦兰蕙，霜气冷淙壑。
山牖见然灯，竹房闻捣药。
愿言舍尘事，所趣非龙蠖。
+++阎防
++++夕次鹿门山作
庞公嘉遁所，浪迹难追攀。
浮舟暝始至，抱杖聊自闲。
双岩开鹿门，百谷集珠湾。
喷薄湍上水，舂容漂里山。
焦原不足险，梁壑未成艰。
我行自春仲，夏鸟忽绵蛮。
蕙草色已晚，客心殊倦还。
远游非避地，访道爱童颜。
安能徇机巧，争夺锥刀间。
+++阎防
++++与永乐诸公夜泛黄河作
烟深载酒入，但觉暮川虚。
映水见山火，鸣榔闻夜渔。
爱兹山水趣，忽与人世疏。
无暇然官烛，中流有望舒。
+++阎防
++++句
熊踞庭中树，龙蒸栋里云。
+++薛据
++++怀哉行
明时无废人，广厦无弃材。
良工不我顾，有用宁自媒。
怀策望君门，岁晏空迟回。
秦城多车马，日夕飞尘埃。
伐鼓千门启，鸣珂双阙来。
我闻雷雨施，天泽罔不该。
何意斯人徒，弃之如死灰。
好臣必效，时禁权不开。
俗流实骄矜，得志轻草莱。
文王赖多士，汉帝资群才。
一言并拜相，片善咸居台。
夫君何不遇，为泣黄金台。
+++薛据
++++古兴
日中望双阙，轩盖扬飞尘。
鸣珮初罢朝，自言皆近臣。
光华满道路，意气安可亲。
归来宴高堂，广筵罗八珍。
仆妾尽绮纨，歌舞夜达晨。
四时固相代，谁能久要津。
已看覆前车，未见易后轮。
丈夫须兼济，岂能乐一身。
君今皆得志，肯顾憔悴人。
+++薛据
++++冬夜寓居寄储太祝
（一作綦毋潜诗）
自为洛阳客，夫子吾知音。
爱义能下士，时人无此心。
奈何离居夜，巢鸟飞空林。
愁坐至月上，复闻南邻砧。
+++薛据
++++登秦望山
南登秦望山，目极大海空。
朝阳半荡漾，晃朗天水红。
谿壑争喷薄，江湖递交通。
而多渔商客，不悟岁月穷。
振缗迎早潮，弭棹候长风。
予本萍泛者，乘流任西东。
茫茫天际帆，栖泊何时同。
将寻会稽迹，从此访任公。
+++薛据
++++西陵口观海
长江漫汤汤，近海势弥广。
在昔胚浑凝，融为百川泱。
地形失端倪，天色灒滉漾。
东南际万里，极目远无象。
山影乍浮沉，潮波忽来往。
孤帆或不见，棹歌犹想像。
日暮长风起，客心空振荡。
浦口霞未收，潭心月初上。
林屿几邅回，亭皋时偃仰。
岁晏访蓬瀛，真游非外奖。
+++薛据
++++题鹤林寺
道门隐形胜，向背临法桥。
松覆山殿冷，花藏溪路遥。
珊珊宝幡挂，焰焰明灯烧。
迟日半空谷，春风连上潮。
少凭水木兴，暂忝身心调。
愿谢携手客，兹山禅侣饶。
+++薛据
++++初去郡斋书怀
（一作初去郡书情）
肃徒辞汝颍，怀古独凄然。
尚想文王化，犹思巢父贤。
时移多谗巧，大道竟谁传。
况是疾风起，悠悠旌旆悬。
征鸟无返翼，归流不停川。
已经霜雪下，乃验松柏坚。
回首望城邑，迢迢间云烟。
志士不伤物，小人皆自妍。
感时惟责己，在道非怨天。
从此适乐土，东归知几年。
+++薛据
++++出青门往南山下别业
旧居在南山，夙驾自城阙。
榛莽相蔽亏，去尔渐超忽。
散漫馀雪晴，苍茫季冬月。
寒风吹长林，白日原上没。
怀抱旷莫伸，相知阻胡越。
弱年好栖隐，炼药在岩窟。
及此离垢氛，兴来亦因物。
末路期赤松，斯言庶不伐。
+++薛据
++++泊震泽口
日落草木阴，舟徒泊江汜。
苍茫万象开，合沓闻风水。
洄沿值渔翁，窈窕逢樵子。
云开天宇静，月明照万里。
早雁湖上飞，晨钟海边起。
独坐嗟远游，登岸望孤洲。
零落星欲尽，朣胧气渐收。
行藏空自秉，智识仍未周。
伍胥既仗剑，范蠡亦乘流。
歌竟鼓楫去，三江多客愁。
+++薛据
++++题丹阳陶司马厅壁
高鉴清洞彻，儒风入进难。
诏书增宠命，才子益能官。
门带山光晚，城临江水寒。
唯馀好文客，时得咏幽兰。
+++薛据
++++古兴
投珠恐见疑，抱玉但垂泣。
道在君不举，功成叹何及。
+++薛据
++++早发上东门
（一作綦毋潜诗，题作落第后口号）
十五能文西入秦，三十无家作路人。
时命不将明主合，布衣空惹洛阳尘。
+++薛据
++++句
省署开文苑，沧浪学钓翁。（《纪事》云：“此二句据之诗也，子美怀据诗即用为句云：‘独当省署开文苑，兼泛沧浪学钓翁’。”）
穷冬时短晷，日尽西南天。
+++姚系
++++秋夕会友
倦客易相失，欢游无良辰。
忽然一夕间，稍慰阖家贫。
白露下庭梧，孤琴始悲辛。
回风入幽草，虫响满四邻。
会遇更何时，持杯重殷勤。
+++姚系
++++荆山独往
宿昔山水上，抱琴聊踯躅。
山远去难穷，琴悲多断续。
岩重丹阳树，泉咽闻阴谷。
时下白云中，淹留秋水曲。
秋水石栏深，潺湲如喷玉。
杂芳被阴岸，坠露方消绿。
恣此平生怀，独游还自足。
+++姚系
++++五老峰大明观赠隐者
云观此山北，与君携手稀。
林端涉横水，洞口入斜晖。
颇觉鸾鹤迩，忽为烟雾飞。
故人清和客，默会琴心微。
丹术幸可授，青龙当未归。
悠悠平生意，此日复相违。
+++姚系
++++送周愿判官归岭南
早蝉望秋鸣，夜琴怨离声。
眇然多异感，值子江山行。
由来重义人，感激事纵横。
往复念遐阻，淹留慕平生。
晨奔九衢饯，暮始万里程。
山驿风月榭，海门烟霞城。
易绡泉源近，拾翠沙溆明。
兰蕙一为赠，贫交空复情。
+++姚系
++++送陆浑主簿赵宗儒之任
山中眇然意，此意乃平生。
常日望鸣皋，遥对洛阳城。
故人吏为隐，怀此若蓬瀛。
夕气冒岩上，晨流泻岸明。
存亡区中事，影响羽人情。
溪寂值猿下，云归闻鹤声。
及兹春始暮，花葛正明荣。
会有携手日，悠悠去无程。
+++姚系
++++杨参军庄送宇文邈
秋云冒原隰，野鸟满林声。
爱此田舍事，稽君车马程。
离堂惨不喧，脉脉复盈盈。
兰叶一经霜，香销为赠轻。
灯光耿方寂，虫思隐馀清。
相望忽无际，如含江海情。
+++姚系
++++京西遇旧识兼送往陇西
蝉鸣一何急，日暮秋风树。
即此不胜愁，陇阴人更去。
相逢与相失，共是亡羊路。
+++姚系
++++古别离
凉风已袅袅，露重木兰枝。
独上高楼望，行人远不知。
轻寒入洞户，明月满秋池。
燕去鸿方至，年年是别离。
+++姚系
++++野居池上看月
悠然云间月，复此照池塘。
泫露苍茫湿，沉波澹滟光。
应门当未曙，歌吹满昭阳。
远近徒伤目，清辉霭自长。
+++姚系
++++庭柳
袅袅柳杨枝，当轩杂珮垂。
交阴总共密，分条各自宜。
因依似永久，揽结更伤离。
爱此阳春色，秋风莫遽吹。
+++令狐峘
++++硖州旅舍奉怀苏州韦郎中
（公频有尺书，颇积离乡之思）
儒服学从政，遂为尘事婴。
衔命东复西，孰堪异乡情。
怀禄且怀恩，策名敢逃名。
羡彼农亩人，白首亲友并。
江山入秋气，草木凋晚荣。
方塘寒露凝，旅管凉飙生。
懿交守东吴，梦想闻颂声。
云水方浩浩，离忧何平时。
+++令狐峘
++++释奠日国学观礼闻雅颂
肃肃先师庙，依依胄子群。
满庭陈旧礼，开户拜清芬。
万舞当华烛，箫韶入翠云。
颂歌清晓听，雅吹度风闻。
澹泊调元气，中和美圣君。
唯馀东鲁客，蹈舞向南熏。
+++滕珦
++++释奠日国学观礼闻雅颂
太学时观礼，东方晓色分。
威仪何棣棣，环珮又纷纷。
古乐从空尽，清歌几处闻。
六和成远吹，九奏动行云。
圣上尊儒学，春秋奠茂勋。
幸因陪齿列，聊以颂斯文。

++上卷二百五十四
  
+++常衮
++++奉和圣制麟德殿燕百僚应制
云辟御筵张，山呼圣寿长。
玉阑丰瑞草，金陛立神羊。
台鼎资庖膳，天星奉酒浆。
蛮夷陪作位，犀象舞成行。
网已祛三面，歌因守四方。
千秋不可极，花发满宫香。
+++常衮
++++晚秋集贤院即事寄徐薛二侍郎
穆穆上清居，沈沈中秘书。
金铺深内殿，石甃净寒渠。
花树台斜倚，空烟阁半虚。
缥囊披锦绣，翠轴卷琼琚。
墨润冰文茧，香销蠹字鱼。
翻黄桐叶老，吐白桂花初。
旧德双游处，联芳十载馀。
北朝荣庾薛，西汉盛严徐。
侍讲亲花扆，征吟步绮疏。
缀帘金翡翠，赐砚玉蟾蜍。
序秩东南远，离忧岁月除。
承明期重入，江海意何如。
+++常衮
++++早秋望华清宫树因以成咏
（一作卢纶诗）
可怜云木丛，满禁碧濛濛。
色润灵泉近，阴清辇路通。
玉坛标八桂，金井识双桐。
交映凝寒露，相和起夜风。
数枝盘石上，几叶落云中。
燕拂宜秋霁，蝉鸣觉昼空。
翠屏更隐见，珠缀共玲珑。
雷雨生成早，樵苏禁令雄。
野藤高助绿，仙果迥呈红。
惆怅缭坦暮，兹山闻暗虫。
+++常衮
++++和考功员外杪秋忆终南旧宅之作
（以下六首一作卢纶诗）
静忆溪边宅，知君许谢公。
晓霜凝耒耜，初日照梧桐。
涧鼠喧藤蔓，山禽窜石丛。
白云当岭雨，黄叶绕阶风。
野果垂桥上，高泉落水中。
欢荣来自间，羸贱赏曾通。
月满珠藏海，天晴鹤在笼。
馀阴如可寄，愿得隐墙东。
+++常衮
++++题金吾郭将军石洑茅堂
云戟曙沈沈，轩墀清且深。
家传成栋美，尧宠结茅心。
玉佩多依石，油幢亦在林。
炉香诸洞暖，殿影众山阴。
草奏风生笔，筵开雪满琴。
客从龙阙至，僧自虎溪寻。
潇洒延清赏，周流会素襟。
终朝惜尘步，一醉见华簪。
+++常衮
++++登栖霞寺
（一作奉和李益游栖岩寺）
林香雨气新，山寺绿无尘。
遂结云外侣，共游天上春。
鹤鸣金阁丽，僧语竹房邻。
待月水流急，惜花风起频。
何方非坏境，此地有归人。
回首空门外，皤然一幻身。
+++常衮
++++逢南中使寄岭外故人
见说南来处，苍梧指桂林。
过秋天更暖，边海日长阴。
巴路缘云出，蛮乡入洞深。
信回人自老，梦到月应沈。
碧水通春色，青山寄远心。
炎方难久客，为尔一沾襟。
+++常衮
++++代员将军罢战后归故里
结发事疆场，全生到海乡。
连云防铁岭，同日破渔阳。
牧马胡天晚，移军碛路长。
枕戈眠古戍，吹角立繁霜。
归老勋仍在，酬恩虏未忘。
独行过邑里，多病对农桑。
雄剑依尘橐，兵符寄药囊。
空馀麾下将，犹逐羽林郎。
+++常衮
++++咏冬瑰花
（奉和中书李舍人昆季咏寄徐郎中之作）
独鹤寄烟霜，双鸾思晚芳。
旧阴依谢宅，新艳出萧墙。
蝶散摇轻露，莺衔入夕阳。
雨朝胜濯锦，风夜剧焚香。
丽日千层艳，孤霞一片光。
密来惊叶少，动处觉枝长。
布影期高赏，留春为远方。
尝闻赠琼玖，叨和愧升堂。
+++常衮
++++句
风候已应同岭北，云山仍喜似终南。（《题漳浦驿》。《方舆胜览》）
+++褚朝阳
++++登圣善寺阁
（一题作登少室山）
飞阁青霞里，先秋独早凉。
天花映窗近，月桂拂檐香。
华岳三峰小，黄河一带长。
空间指归路，烟际有垂杨。
+++褚朝阳
++++五丝
越人传楚俗，截竹竞萦丝。
水底深休也，日中还贺之。
章施文胜质，列匹美于姬。
锦绣侔新段，羔羊寝旧诗。
但夸端午节，谁荐屈原祠。
把酒时伸奠，汨罗空远而。
+++褚朝阳
++++奉上徐中书
中禁仙池越凤凰，池边词客紫薇郎。
既能作颂雄风起，何不时吹兰蕙香。

++上卷二百五十五
  
+++苏源明
++++小洞庭洄源亭宴四郡太守诗
小洞庭兮牵方舟，风袅袅兮离平流。
牵方舟兮小洞庭，云微微兮连绝陉。
层澜壮兮缅以没，重岩转兮超以忽。
冯夷逝兮护轻桡，蛟龙行兮落增潮。
泊中湖兮澹而闲，并曲溆兮怅而还。
适予手兮非予期，将解袂兮丛予思。
尚君子兮寿厥身，承明主兮忧斯人。
+++苏源明
++++秋夜小洞庭离宴诗
浮涨湖兮莽迢遥，川后礼兮扈予桡。
横增沃兮蓬仙延，川后福兮易予舷。
月澄凝兮明空波，星磊落兮耿秋河。
夜既良兮酒且多，乐方作兮奈别何。
+++郑虔
++++闺情
银钥开香阁，金台照夜灯。
长征君自惯，独卧妾何曾。
+++毕耀
++++古意
璇闺绣户斜光入，千金女儿倚门立。
横波美目虽往来，罗袂遥遥不相及。
闻道今年初避人，珊珊挂镜长随身。
愿得侍儿为道意，后堂罗帐一相亲。
+++毕耀
++++情人玉清歌
（一作张南容诗）
洛阳有人名玉清，可怜玉清如其名。
善踏斜柯能独立，婵娟花艳无人及。
珠为裙，玉为缨。
临春风，吹玉笙。
悠悠满天星。
黄金阁上晚妆成，云和曲中为曼声。
玉梯不得蹈，摇袂两盈盈。
城头之日复何情。
+++毕耀
++++赠独孤常州
（见《纪事》）
洪炉无久停，日月速若飞。
忽然冲人身，饮酒不须疑。
+++韦济
++++奉和圣制次琼岳应制
陆海披晴雪，千旗猎早阳。
岳临秦路险，河绕汉垣长。
行漏通鳷鹊，离宫接建章。
都门信宿近，歌舞从周王。
+++田澄
++++成都为客作
蜀郡将之远，城南万里桥。
衣缘乡泪湿，貌以客愁销。
地富鱼为米，山芳桂是樵。
旅游唯得酒，今日过明朝。
+++沈东美
++++奉和苑舍人宿直晓玩新池寄南省友
传闻阊阖里，寓直有神仙。
史为三坟博，郎因五字迁。
晨临翔凤沼，春注跃龙泉。
去似登天上，来如看镜前。
影摇宸翰发，波净列星悬。
既济仍怀友，流谦欲进贤。
弹冠声实贵，覆被渥恩偏。
温室言虽阻，文场契独全。
玉珂光赫奕，朱绂气蝉联。
兴逸潘仁赋，名高谢脁篇。
青云仰不逮，白雪和难牵。
苒苒胡为此，甘心老岁年。
+++苏涣
++++变律
（本十九首，今存三首）
日月东西行，寒暑冬夏易。
阴阳无停机，造化渺莫测。
开目为晨光，闭目为夜色。
一开复一闭，明晦无休息。
居然六合外，旷哉天地德。
天地且不言，世人浪喧喧。
毒蜂成一窠，高挂恶木枝。
行人百步外，目断魂亦飞。
长安大道边，挟弹谁家儿。
右手持金丸，引满无所疑。
一中纷下来，势若风雨随。
身如万箭攒，宛转迷所之。
徒有疾恶心，奈何不知几。
养蚕为素丝，叶尽蚕不老。
倾筐对空林，此意向谁道。
一女不得织，万夫受其寒。
一夫不得意，四海行路难。
祸亦不在大，福亦不在先。
世路险孟门，吾徒当勉旃。
+++苏涣
++++赠零陵僧
（一作《怀素上人草书歌》）
张颠没在二十年，谓言草圣无人传。
零陵沙门继其后，新书大字大如斗。
兴来走笔如旋风，醉后耳热心更凶。
忽如裴旻舞双剑，七星错落缠蛟龙。
又如吴生画鬼神，魑魅魍魉惊本身。
钩锁相连势不绝，倔强毒蛇争屈铁。
西河舞剑气凌云，孤蓬自振唯有君。
今日华堂看洒落，四座喧呼叹佳作。
回首邀余赋一章，欲令羡价齐钟张。
琅诵□句三百字，何似醉僧颠复狂。
忽然告我游南溟，言祈亚相求大名。
亚相书翰凌献之，见君绝意必深知。
南中纸价当日贵，只恐贪泉成墨池。

++上卷二百五十六
  
+++刘昚虚
++++江南曲
美人何荡漾，湖上风日长。
玉手欲有赠，裴回双明珰。
歌声随绿水，怨色起青阳。
日暮还家望，云波横洞房。
+++刘昚虚
++++九日送人
海上正摇落，客中还别离。
同舟去未已，远送新相知。
流水意何极，满尊徒尔为。
从来菊花节，早已醉东篱。
+++刘昚虚
++++暮秋扬子江寄孟浩然
木叶纷纷下，东南日烟霜。
林山相晚暮，天海空青苍。
暝色况复久，秋声亦何长。
孤舟兼微月，独夜仍越乡。
寒笛对京口，故人在襄阳。
咏思劳今夕，江汉遥相望。
+++刘昚虚
++++浔阳陶氏别业
陶家习先隐，种柳长江边。
朝夕浔阳郭，白衣来几年。
霁云明孤岭，秋水澄寒天。
物象自清旷，野情何绵联。
萧萧丘中赏，明宰非徒然。
愿守黍稷税，归耕东山田。
+++刘昚虚
++++登庐山峰顶寺
孤峰临万象，秋气何高清。
天际南郡出，林端西江明。
山门二缁叟，振锡闻幽声。
心照有无界，业悬前后生。
虽知真机静，尚与爱网并。
方首金门路，未遑参道情。
+++刘昚虚
++++寻东溪还湖中作
出山更回首，日暮清溪深。
东岭新别处，数猿叫空林。
昔游有初迹，此路还独寻。
幽兴方在往，归怀复为今。
云峰劳前意，湖水成远心。
望望已超越，坐鸣舟中琴。
+++刘昚虚
++++送韩平兼寄郭微
上客夜相过，小童能酤酒。
即为临水处，正值归雁后。
前路望乡山，近家见门柳。
到时春未暮，风景自应有。
余忆东州人，经年别来久。
殷勤为传语，日夕念携手。
兼问前寄书，书中复达否。
+++刘昚虚
++++寄阎防
（防时在终南丰德寺读书）
青冥南山口，君与缁锡邻。
深路入古寺，乱花随暮春。
纷纷对寂寞，往往落衣巾。
松色空照水，经声时有人。
晚心复南望，山远情独亲。
应以修往业，亦惟立此身。
深林度空夜，烟月资清真。
莫叹文明日，弥年徒隐沦。
+++刘昚虚
++++海上诗送薛文学归海东
何处归且远，送君东悠悠。
沧溟千万里，日夜一孤舟。
旷望绝国所，微茫天际愁。
有时近仙境，不定若梦游。
或见青色古，孤山百里秋。
前心方杳眇，后路劳夷犹。
离别惜吾道，风波敬皇休。
春浮花气远，思逐海水流。
日暮骊歌后，永怀空沧洲。
+++刘昚虚
++++越中问海客
风雨沧洲暮，一帆今始归。
自云发南海，万里速如飞。
初谓落何处，永将无所依。
冥茫渐西见，山色越中微。
谁念去时远，人经此路稀。
泊舟悲且泣，使我亦沾衣。
浮海焉用说，忆乡难久违。
纵为鲁连子，山路有柴扉。
+++刘昚虚
++++阙题
道由白云尽，春与青溪长。
时有落花至，远随流水香。
闲门向山路，深柳读书堂。
幽映每白日，清辉照衣裳。
+++刘昚虚
++++寄江滔求孟六遗文
南望襄阳路，思君情转亲。
偏知汉水广，应与孟家邻。
在日贪为善，昨来闻更贫。
相如有遗草，一为问家人。
+++刘昚虚
++++积雪为小山
飞雪伴春还，春庭晓自闲。
虚心应任道，遇赏遂成山。
峰小形全秀，岩虚势莫攀。
以幽能皎洁，谓近可循环。
孤影临冰镜，寒光对玉颜。
不随迟日尽，留顾岁华间。
+++刘昚虚
++++赠乔琳
（一作张谓诗）
去年上策不见收，今年寄食仍淹留。
羡君有酒能共醉，羡君无钱能不忧。
如今五侯不待客，羡君不问五侯宅。
如今七贵方自尊，羡君不过七贵门。
丈夫会应有知己，世上悠悠何足论。

+++刘昚虚
++++茙葵花歌
（一作岑参诗）
昨日一花开，今日一花开。
今日花正好，昨日花已老。
人生不得长少年，莫惜床头酤酒钱。
君有钱向酒家，君不见茙葵花。
+++刘昚虚
++++句
归梦如春水，悠悠绕故乡。
驻马渡江处，望乡待归舟。

++上卷二百五十七
  
+++息夫牧
++++冬夜宴萧十丈因饯殷郭二子西上
有琴斯鸣，于宰之庭。
君子莅止，其心孔平。
政既告成，德以永贞。
鸣琴有衎，于颍之畔。
彼之才髦，其年未冠。
闻诗闻礼，斐兮璨璨。
鸣琴其怡，于颍之湄。
二子翰飞，言戾京师。
有郁者桂，爰攀其枝。
琴既鸣矣，宵既清矣。
烘煁有炜，酒醴惟旨。
喟我寤叹，吁其别矣。
+++宋华
++++蝉鸣一篇五章
蝉其鸣矣，于彼疏桐。
庇影容迹，何所不容。
嘒嘒其长，永托于风。
未见君子，我心忡忡。
既见君子，乐且有融。
彼蝉鸣矣，于林之表。
含风饮露，以乐吾道。
有怀载迁，伊谁云保。
未见君子，我心悄悄。
既见君子，披豁予抱。
蝉鸣蝉鸣，幽畅乎而。
肃肃尔庭，远近凉飔。
言赴高柳，丛篁间之。
思而不见，如渴如饥。
亦既觏止，我心则夷。
蝉鸣伊何，时运未与。
匪叹秋徂，怨斯路阻。
愿言莫从，郁悒谁语。
君子至止，慰我延伫。
何斯违斯，倏尔遐举。
岁之秋深，蝉其夕吟。
披衣轩除，萧萧风林。
我友来斯，言告离衿。
何以叙怀，临水鸣琴。
何以赠言，委顺浮沉。
+++邹象先
++++寄萧颖士补正字
六月度开云，三峰玩山翠。
尔时黄绶屈，别后青云致。
+++韦建
++++河中晚霁
湖广舟自轻，江天欲澄霁。
是时清楚望，气色犹霾曀。
踟蹰金霞白，波上日初丽。
烟红落镜中，树木生天际。
杳杳涯欲斑，濛濛云复闭。
言垂星汉明，又睹寰瀛势。
微兴从此惬，悠然不知岁。
试歌沧浪清，遂觉乾坤细。
肯念客衣薄，将期永投袂。
迟回渔父间，一雁声嘹唳。
+++韦建
++++泊舟盱眙
泊舟淮水次，霜降夕流清。
夜久潮侵岸，天寒月近城。
平沙依雁宿，候馆听鸡鸣。
乡国云霄外，谁堪羁旅情。
+++殷寅
++++铨试后征山别业寄源侍御
别业在征山，登高望畿甸。
严令天地肃，城阙如何见。
蔼蔼王侯门，华轩日游衒。
幸逢休明代，山虏尚交战。
投策去园林，率名皆拜选。
圣君性则哲，济济多英彦。
裴楷能清通，山涛急推荐。
謏才甘自屏，薄伎忝馀眷。
虽承国士恩，尚乏中人援。
畴昔相知者，今兹秉天宪。
朱绂何赫赫，绣衣复葱蒨。
+++殷寅
++++玄元皇帝应见贺圣祚无疆
应历生周日，修祠表汉年。
复兹秦岭上，更似霍山前。
昔赞神功启，今符圣祚延。
已题金简字，仍访玉堂仙。
睿祖光元始，曾孙体又玄。
言因六梦接，庆叶九龄传。
北阙心超矣，南山寿固然。
无由同拜庆，窃抃贺陶甄。
+++柳中庸
++++秋怨
玉树起凉烟，凝情一叶前。
别离伤晓镜，摇落思秋弦。
汉垒关山月，胡笳塞北天。
不知肠断梦，空绕几山川。
+++柳中庸
++++春思赠人
红粉当三五，青娥艳一双。
绮罗回锦陌，弦管入花江。
落雁惊金弹，抛杯泻玉缸。
谁知褐衣客，憔悴在书窗。
+++柳中庸
++++幽院早春
草短花初拆，苔青柳半黄。
隔帘春雨细，高枕晓莺长。
无事含闲梦，多情识异香。
欲寻苏小小，何处觅钱塘。
+++柳中庸
++++寒食戏赠
春暮越江边，春阴寒食天。
杏花香麦粥，柳絮伴秋千。
酒是芳菲节，人当桃李年。
不知何处恨，已解入筝弦。
+++柳中庸
++++听筝
抽弦促柱听秦筝，无限秦人悲怨声。
似逐春风知柳态，如随啼鸟识花情。
谁家独夜愁灯影，何处空楼思月明。
更入几重离别恨，江南岐路洛阳城。
+++柳中庸
++++河阳桥送别
黄河流出有浮桥，晋国归人此路遥。
若傍阑干千里望，北风驱马雨萧萧。
+++柳中庸
++++征怨
岁岁金河复玉关，朝朝马策与刀环。
三春白雪归青冢，万里黄河绕黑山。
+++柳中庸
++++凉州曲二首
关山万里远征人，一望关山泪满巾。
青海戍头空有月，黄沙碛里本无春。
高槛连天望武威，穷阴拂地戍金微。
九城弦管声遥发，一夜关山雪满飞。
+++柳中庸
++++江行
繁阴乍隐洲，落叶初飞浦。
萧萧楚客帆，暮入寒江雨。
+++柳中庸
++++丁评事宅秋夜宴集
翠幕卷回廊，银灯开后堂。
风惊拥砌叶，月冷满庭霜。
绮席人将醉，繁弦夜未央。
共怜今促席，谁道客愁长。
+++柳中庸
++++夜渡江
（一作姚崇诗）
夜渚带浮烟，苍茫晦远天。
舟轻不觉动，缆急始知牵。
听笛遥寻岸，闻香暗识莲。
唯看去帆影，常恐客心悬。
+++柳中庸
++++扬子途中
楚塞望苍然，寒林古戍边。
秋风人渡水，落日雁飞天。

++上卷二百五十八
  
+++崔惠童
++++宴城东庄
（一作崔惠诗，一作崔思诗）
一月主人笑几回，相逢相识且衔杯。
眼看春色如流水，今日残花昨日开。
+++崔敏童
++++宴城东庄
一年始有一年春，百岁曾无百岁人。
能向花前几回醉，十千沽酒莫辞贫。
+++苗晋卿
++++奉和圣制早登太行山中言志
金吾戒道清，羽骑动天声。
砥路方南绝，重岩始北征。
关楼前望远，河邑下观平。
喜气回舆合，祥风入旆轻。
祝尧三老至，会禹百神迎。
月令农先急，春蒐礼复行。
仍亲后土祭，更理晋阳兵。
不似劳车辙，空留八骏名。
+++贾躭
++++赋虞书歌
众书之中虞书巧，体法自然归大道。
不同怀素只攻颠，岂类张芝惟创草。
形势素，筋骨老，父子君臣相揖抱。
孤青似竹更飕飗，阔白如波长浩渺。
能方正，不隳倒，功夫未至难寻奥。
须知孔子庙堂碑，便是青箱中至宝。
+++赵居贞
++++云门山投龙诗
晓登云门山，直上一千尺。
绝顶弥孤耸，盘途几倾窄。
前对竖裂峰，下临削成壁。
阳巘灵芝秀，阴崖半天赤。
大壑静不波，渺溟无际极。
是时雪初霁，冱寒水更积。
披展送龙仪，宁安服狐白。
沛恩惟圣主，祈福在方伯。
三元章醮升，五域□□觌。
帟幕翠微亘，机茵丹洞辟。
祝起鸣天鼓，拜传端素册。
霞间朱绂萦，岚际黄裳襞。
玉策奉诚信，仙佩俟奔驿。
香气入岫门，瑞云出岩石。
至诚必招感，大福旋来格。
空中忽神言，帝寿万千百。
+++萧华
++++扈从回銮应制
粤在秦京日，议乎封禅难。
岂知陶唐主，道济苍生安。
惟彼烈祖事，增修实荣观。
声名朝万国，玉帛礼三坛。
纂圣德重光，建元功载刊。
仍开旧驰道，不记昔回銮。
羽卫摇晴日，弓戈生早寒。
犹思检玉处，却望白云端。
+++李岑
++++西河郡太原守张夫人挽歌
鹊印庆仍传，鱼轩宠莫先。
从夫元凯贵，训子孟轲贤。
龙是双归日，鸾非独舞年。
哀荣今共尽，凄怆杜陵田。
+++李岑
++++玄元皇帝应见贺圣祚无疆
皇纲归有道，帝系祖玄元。
运表南山祚，神通北极尊。
大同齐日月，兴废应乾坤。
圣后趋庭礼，宗臣稽首言。
千官欣肆觐，万国贺深恩。
锡宴云天接，飞声雷地喧。
祥光浮紫阁，喜气绕皇轩。
未预承天命，空勤望帝门。
+++元友让
++++复游浯溪
昔到才三岁，今来鬓已苍。
剥苔看篆字，薙草觅书堂。
引客登台上，呼童扫树旁。
石渠疏拥水，门径劚丛篁。
田地潜更主，林园尽废荒。
悲凉问耆耋，疆界指垂杨。
+++蒋冽
++++南溪别业
结宇依青嶂，开轩对绿畴。
树交花两色，溪合水同流。
竹径春来扫，兰尊夜不收。
逍遥自得意，鼓腹醉中游。
+++蒋冽
++++古意
冉冉红罗帐，开君玉楼上。
画作同心鸟，衔花两相向。
春风正可怜，吹映绿窗前。
妾意空相感，君心何处边。
+++蒋冽
++++台中书怀
持宪当休明，饬躬免颠沛。
直绳备豪右，正色清冠盖。
寄切才恨薄，职雄班匪大。
坐居三独中，立在百僚外。
简牍时休暇，依然秋兴多。
披书唯骨鲠，循迹少闲和。
庭树凌霜柏，池倾萎露荷。
岁寒应可见，感此遂成歌。
+++蒋冽
++++经埋轮地
汉家张御史，晋国绿珠楼。
时代邈已远，共谢洛阳秋。
洛阳大道边，旧地尚依然。
下马独太息，扰扰城市喧。
时人欣绿珠，诗满金谷园。
千载埋轮地，无人兴一言。
正直死犹忌，况乃未死前。
汨罗有翻浪，恐是嫌屈原。
我闻太古水，上与天相连。
如何一落地，又作九曲泉。
万古惟高步，可以旌我贤。
+++蒋冽
++++山行见鹊巢
鹊巢性本高，更在西山木。
朝下清泉戏，夜近明月宿。
非直避网罗，兼能免倾覆。
岂忧五陵子，挟弹来相逐。
+++蒋冽
++++巫山之阳，香溪之阴，明妃神女旧迹存焉
神女归巫峡，明妃入汉宫。
捣衣馀石在，荐枕旧台空。
行雨有时度，溪流何日穷。
至今词赋里，凄怆写遗风。
+++蒋冽
++++夜飞鹊
北林夜方久，南月影频移。
何啻飞三匝，犹言未得枝。
+++蒋涣
++++途次维扬望京口寄白下诸公
北望情何限，南行路转深。
晚帆低荻叶，寒日下枫林。
云白兰陵渚，烟青建业岑。
江天秋向尽，无处不伤心。
+++蒋涣
++++登栖霞寺塔
三休寻磴道，九折步云霓。
瀍涧临江北，郊原极海西。
沙平瓜步出，树远绿杨低。
南指晴天外，青峰是会稽。
+++蒋涣
++++和徐侍郎书丛筱韵
中禁夕沈沈，幽篁别作林。
色连鸡树近，影落凤池深。
为重凌霜节，能虚应物心。
年年承雨露，长对紫庭阴。
+++蒋涣
++++故太常卿赠礼部尚书李公及夫人挽歌二首
白简尝持宪，黄图复尹京。
能标百郡则，威肃一朝清。
典秩崇三礼，临戎振五兵。
更闻传世业，才子有高名。
封树遵同穴，生平此共归。
镜埋鸾已去，泉掩凤何飞。
薤挽疑笳曲，松风思翟衣。
扬名将宠赠，泉路满光辉。
+++段怀然
++++挽涌泉寺僧怀玉
我师一念登初地，佛国笙歌两度来。
唯有门前古槐树，枝低只为挂银台。
+++张偁
++++辞房相公
秋风飒飒雨霏霏，愁杀恓遑一布衣。
辞君且作随阳鸟，海内无家何处归。
+++陈孙
++++移耶溪旧居呈陈元初校书
鸡犬渔舟里，长谣任兴行。
即令邀客醉，已被远山迎。
书笈将非重，荷衣著甚轻。
谢安无个事，忽起为苍生。
+++李峰
++++西河郡太原守张夫人挽歌
（一作李岑诗）
鹊印庆仍传，鱼轩宠莫先。
从夫元凯贵，训子孟轲贤。
龙是双归日，鸾非独舞年。
哀荣今共尽，凄怆杜陵田。

++上卷二百五十九
  
+++沈千运
++++感怀弟妹
（一作汝坟示弟妹）
今日春气暖，东风杏花拆。
筋力久不如，却羡涧中石。
神仙杳难准，中寿稀满百。
近世多夭伤，喜见鬓发白。
杖藜竹树间，宛宛旧行迹。
岂知林园主，却是林园客。
兄弟可存半，空为亡者惜。
冥冥无再期，哀哀望松柏。
骨肉能几人，年大自疏隔。
性情谁免此，与我不相易。
唯念得尔辈，时看慰朝夕。
平生兹已矣，此外尽非适。
+++沈千运
++++赠史修文
故人阻千里，会面非别期。
握手于此地，当欢反成悲。
念离宛犹昨，俄已经数期。
畴昔皆少年，别来鬓如丝。
不道旧姓名，相逢知是谁。
曩游尽鶱翥，与君仍布衣。
岂曰无其才，命理应有时。
别路渐欲少，不觉生涕洟。
+++沈千运
++++濮中言怀
圣朝优贤良，草泽无遗匿。
生各有命，在余胡不淑。
一生但区区，五十无寸禄。
衰退当弃捐，贫贱招毁讟。
栖栖去人世，屯踬日穷迫。
不如守田园，岁晏望丰熟。
壮年失宜尽，老大无筋力。
始觉前计非，将贻后生福。
童儿新学稼，少女未能织。
顾此烦知己，终日求衣食。
+++沈千运
++++山中作
栖隐非别事，所愿离风尘。
不辞城邑游，礼乐拘束人。
迩来归山林，庶事皆吾身。
何者为形骸，谁是智与仁。
寂寞了闲事，而后知天真。
咳唾矜崇华，迂俯相屈伸。
如何巢与由，天子不知臣。
+++沈千运
++++古歌
北邙不种田，但种松与柏。
松柏未生处，留待市朝客。
+++王季友
++++别李季友
栖鸟不恋枝，喈喈在同声。
行子驰出户，依依主人情。
昔时霜台镜，丑妇羞尔形。
闭匣二十年，皎洁常独明。
今日照离别，前途白发生。
+++王季友
++++寄韦子春
（一作山中赠十四秘书兄）
出山秋云曙，山木已再春。
食我山中药，不忆山中人。
山中谁余密，白发日相亲。
雀鼠昼夜无，知我厨廪贫。
依依北舍松，不厌吾南邻。
有情尽弃捐，土石为同身。
夫子质千寻，天泽枝叶新。
余以不材寿，非智免斧斤。
+++王季友
++++杂诗
采山仍采隐，在山不在深。
持斧事远游，固非匠者心。
翳翳青桐枝，樵爨日所侵。
斧声出岩壑，四听无知音。
岂为鼎下薪，当复堂上琴。
凤鸟久不栖，且与枳棘林。
+++王季友
++++滑中赠崔高士瑾
夫子保药命，外身得无咎。
日月不能老，化肠为筋否。
十年前见君，甲子过我寿。
于何今相逢，华发在我后。
近而知其远，少见今白首。
遥信蓬莱宫，不死世世有。
玄石采盈担，神方秘其肘。
问家惟指云，爱气常言酒。
摄生固如此，履道当不朽。
未能太玄同，愿亦天地久。
实腹以芝朮，贱形乃刍狗。
自勉将勉余，良药在苦口。
+++王季友
++++还山留别长安知己
出山不见家，还山见家在。
山门是门前，此去长樵采。
青溪谁招隐，白发自相待。
惟馀涧底松，依依色不改。
+++王季友
++++代贺若令誉赠沈千运
相逢问姓名亦存，别时无子今有孙。
山上双松长不改，百家唯有三家村。
村南村西车马道，一宿通舟水浩浩。
涧中磊磊十里石，河上淤泥种桑麦。
平坡冢墓皆我亲，满田主人是旧客。
举声酸鼻问同年，十人六七归下泉。
分手如何更此地，回头不语泪潸然。
+++王季友
++++酬李十六岐
炼丹文武火未成，卖药贩履俱逃名。
出谷迷行洛阳道，乘流醉卧滑台城。
城下故人久离怨，一欢适我两家愿。
朝饮杖悬沽酒钱，暮餐囊有松花饭。
于何车马日憧憧，李膺门馆争登龙。
千宾揖对若流水，五经发难如叩钟。
下笔新诗行满壁，立谈古人坐在席。
问我草堂有卧云，知我山储无儋石。
自耕自刈食为天，如鹿如麋饮野泉。
亦知世上公卿贵，且养丘中草木年。
+++王季友
++++宿东溪李十五山亭
上山下山入山谷，溪中落日留我宿。
松石依依当主人，主人不在意亦足。
名花出地两重阶，绝顶平天一小斋。
本意由来是山水，何用相逢语旧怀。
+++王季友
++++观于舍人壁画山水
野人宿在人家少，朝见此山谓山晓。
半壁仍栖岭上云，开帘欲放湖中鸟。
独坐长松是阿谁，再三招手起来迟。
于公大笑向予说，小弟丹青能尔为。
+++王季友
++++玉壶冰
玉壶知素结，止水复中澄。
坚白能虚受，清寒得自凝。
分形同晓镜，照物掩宵灯。
壁映圆光入，人惊爽气凌。
金罍何足贵，瑶席几回升。
正值求珪瓒，提携共饮冰。
+++王季友
++++古塞曲
进军飞狐北，穷寇势将变。
日落沙尘昏，背河更一战。
騂马黄金勒，雕弓白羽箭。
射杀左贤王，归奏未央殿。
欲言塞下事，天子不召见。
东出咸阳门，哀哀泪如霰。
+++于逖
++++野外行
老病无乐事，岁秋悲更长。
穷郊日萧索，生意已苍黄。
小弟发亦白，两男俱不强。
有才且未达，况我非贤良。
幸以朽钝姿，野外老风霜。
寒鸦噪晚景，乔木思故乡。
魏人宅蓬池，结网伫鳣鲂。
水清鱼不来，岁暮空彷徨。
+++于逖
++++忆舍弟
衰门少兄弟，兄弟唯两人。
饥寒各流浪，感念伤我神。
夏期秋未来，安知无他因。
不怨别天长，但愿见尔身。
茫茫天地间，万类各有亲。
安知汝与我，乖隔同胡秦。
何时对形影，愤懑当共陈。
+++张彪
++++杂诗
富贵多胜事，贫贱无良图。
上德兼济心，中才不如愚。
商者多巧智，农者争膏腴。
儒生未遇时，衣食不自如。
久与故交别，他荣我穷居。
到门懒入门，何况千里馀。
君子有褊性，矧乃寻常徒。
行行任天地，无为强亲疏。
+++张彪
++++神仙
神仙可学无，百岁名大约。
天地何苍茫，人间半哀乐。
浮生亮多惑，善事翻为恶。
争先等驰驱，中路苦瘦弱。
长老思养寿，后生笑寂寞。
五谷非长年，四气乃灵药。
列子何必待，吾心满寥廓。
+++张彪
++++北游还酬孟云卿
忽忽忘前事，志愿能相乖。
衣马久羸弊，谁信文与才。
善道居贫贱，洁服蒙尘埃。
行行无定心，壈坎难归来。
慈母忧疾疹，至家念栖哀。
与君宿姻亲，深见中外怀。
俟余惜时节，怅望临高台。
+++张彪
++++古别离
别离无远近，事欢情亦悲。
不闻车轮声，后会将何时。
去日忘寄书，来日乖前期。
纵知明当返，一息千万思。
+++赵徵明
++++回军跛者
既老又不全，始得离边城。
一枝假枯木，步步向南行。
去时日一百，来时月一程。
常恐道路旁，掩弃狐兔茔。
所愿死乡里，到日不愿生。
闻此哀怨词，念念不忍听。
惜无异人术，倏忽具尔形。
+++赵徵明
++++挽歌词
寒日蒿上明，凄凄郭东路。
素车谁家子，丹旐引将去。
原下荆棘丛，丛边有新墓。
间痛伤别，此是长别处。
旷野多萧条，青松白杨树。
+++赵徵明
++++思归
（一作古离别）
为别未几日，去日如三秋。
犹疑望可见，日日上高楼。
惟见分手处，白蘋满芳洲。
寸心宁死别，不忍生离忧。
+++元季川
++++泉上雨后作
风雨荡繁暑，雷息佳霁初。
众峰带云雨，清气入我庐。
飒飒凉飙来，临窥惬所图。
绿萝长新蔓，褭褭垂坐隅。
流水复檐下，丹砂发清渠。
养葛为我衣，种芋为我蔬。
谁是畹与畦，瀰漫连野芜。
+++元季川
++++登云中
灌田东山下，取乐在尔休。
清兴相引行，日日三四周。
白鸥与我心，不厌此中游。
穷览颇有适，不极趣无幽。
憀然歌采薇，曲尽心悠悠。
+++元季川
++++山中晓兴
河汉降玄霜，昨来节物殊。
愧无神仙姿，岂有阴阳俱。
灵鸟望不见，慨然悲高梧。
华叶随风扬，珍条杂榛芜。
为君寒谷吟，叹息知何如。
+++元季川
++++古远行
悠悠远行者，羁独当时思。
道与日月长，人无茅舍期。
出门万里心，谁不伤别离。
纵远当白发，岁月悲今时。
何况异形容，安须与尔悲。

++上卷二百六十
  
+++秦系
++++晚秋拾遗朱放访山居
不逐时人后，终年独闭关。
家中贫自乐，石上卧常闲。
坠栗添新味，寒花带老颜。
侍臣当献纳，那得到空山。
+++秦系
++++题女道士居
（不饵芝朮四十馀年，一作马戴诗）
不饵住云溪，休丹罢药畦。
杏花虚结子，石髓任成泥。
扫地青牛卧，栽松白鹤栖。
共知仙女丽，莫是阮郎妻。
+++秦系
++++山中枉张宙员外书期访衡门
常恨相知晚，朝来枉数行。
卧云惊圣代，拂石候仙郎。
时果连枝熟，春醪满瓮香。
贫家仍有趣，山色满湖光。
+++秦系
++++山中赠张正则评事
（系时授右卫佐，以疾不就）
终年常避喧，师事五千言。
流水闲过院，春风与闭门。
山茶邀上客，桂实落前轩。
莫强教余起，微官不足论。
+++秦系
++++题镜湖野老所居
（一作马戴诗）
湖里寻君去，樵风往返吹。
树喧巢鸟出，路细葑田移。
沤苎成鱼网，枯根是酒卮。
老年唯自适，生事任群儿。
+++秦系
++++早秋宿崔业居处
从来席不暖，为尔便淹留。
鸡黍今相会，云山昔共游。
上帘宜晚景，卧簟觉新秋。
身事何须问，余心正四愁。
+++秦系
++++赠乌程杨苹明府
策杖政成时，清溪弄钓丝。
当年潘子貌，避病沈侯诗。
漉酒迎宾急，看花署字迟。
杨梅今熟未，与我两三枝。
+++秦系
++++徐侍郎素未相识时携酒命馔兼命诸诗客同访会稽山居
忽道仙翁至，幽人学拜迎。
华簪窥瓮牖，珍味代藜羹。
洗砚鱼仍戏，移樽鸟不惊。
兰亭攀叙却，会此越中营。
+++秦系
++++春日闲居三首
一似桃源隐，将令过客迷。
碍冠门柳长，惊梦院莺啼。
浇药泉流细，围棋日影低。
举家无外事，共爱草萋萋。
长谣朝复暝，幽独几人知。
老鹤兼雏弄，丛篁带笋移。
白云将袖拂，青镜出檐窥。
邀取渔家叟，花间把酒卮。
寂寂池亭里，轩窗间绿苔。
游鱼牵荇没，戏鸟踏花摧。
小径僧寻去，高峰鹿下来。
中年曾屡辟，多病复迟回。
+++秦系
++++题石室山王宁所居
（罢官学道）
白云知所好，柏叶幸加餐。
石镜妻将照，仙书我借看。
鸟来翻药碗，猿饮怕鱼竿。
借问檐前树，何枝曾挂冠。
+++秦系
++++送王道士
真人俄整舄，双鹤屡飞翔。
恐入壶中住，须传肘后方。
霓裳云气润，石径术苗香。
一去何时见，仙家日月长。
+++秦系
++++将移耶溪旧居留赠严维秘书
（一作留呈严长史陈秘书）
鸡犬渔舟里，长谣任兴行。
那邀落日醉，已被远山迎。
书箧将非重，荷衣著甚轻。
谢安无个事，忽起为苍生。
+++秦系
++++秋日过僧惟则故院
衰草经行处，微灯旧道场。
门人失谭柄，野鸟上禅床。
科斗书空古，栴檀钵自香。
今朝数行泪，却洒约公房。
+++秦系
++++山中奉寄钱起员外兼简苗发员外
空山岁计是胡麻，穷海无梁泛一槎。
稚子唯能觅梨栗，逸妻相共老烟霞。
高吟丽句惊巢鹤，闲闭春风看落花。
借问省中何水部，今人几个属诗家。
+++秦系
++++献薛仆射
由来那敢议轻肥，散发行歌自采薇。
逋客未能忘野兴，辟书翻遣脱荷衣。
家中匹妇空相笑，池上群鸥尽欲飞。
更乞大贤容小隐，益看愚谷有光辉。
+++秦系
++++鲍防员外见寻因书情呈赠
（曾与系同举场）
少小为儒不自强，如今懒复见侯王。
览镜已知身渐老，买山将作计偏长。
荒凉鸟兽同三径，撩乱琴书共一床。
犹有郎官来问疾，时人莫道我佯狂。
+++秦系
++++寄浙东皇甫中丞
闲闲麋鹿或相随，一两年来鬓欲衰。
琴砚共依春酒瓮，云霞覆著破柴篱。
注书不向时流说，种药空令道者知。
久带纱巾仍藉草，山中那得见朝仪。
+++秦系
++++题章野人山居
（一作马戴诗）
带郭茅亭诗兴饶，回看一曲倚危桥。
门前山色能深浅，壁上湖光自动摇。
闲花散落填书帙，戏鸟低飞碍柳条。
向此隐来经几载，如今已是汉家朝。
+++秦系
++++山中枉皇甫温大夫见招书
十年木屐步苔痕，石上松间水自喧。
三辟草堂仍被褐，数行书札忽临门。
卧多共息嵇康病，才劣虚同郭隗尊。
亚相已能怜潦倒，山花笑处莫啼猿。
+++秦系
++++题茅山李尊师山居
（一作严维诗）
天师百岁少如童，不到山中竟不逢。
洗药每临新瀑水，步虚时上最高峰。
篱间五月留残雪，座右千年荫老松。
此去人寰今远近，回看去壑一重重。
+++秦系
++++耶溪书怀寄刘长卿员外
（时在睦州）
时人多笑乐幽栖，晚起闲行独杖藜。
云色卷舒前后岭，药苗新旧两三畦。
偶逢野果将呼子，屡折荆钗亦为妻。
拟共钓竿长往复，严陵滩上胜耶溪。
+++秦系
++++山中崔大夫有书相问
（一作崔大夫有书问余山中）
客在烟霞里，闲闲逐狎鸥。
终年常裸足，连日半蓬头。
带月乘渔艇，迎寒绽鹿裘。
已于人事少，多被挂冠留。
素业堆千卷，清风至一丘。
苍黄倒藜杖，伛偻睹银钩。
迹愧巢由隐，才非管乐俦。
从来自多病，不是傲王侯。
+++秦系
++++张建封大夫奏系为校书郎因寄此作
久是烟霞客，潭深钓得鱼。
不知芸阁上，遗校几多书。
+++秦系
++++会稽山居寄薛播侍郎袁高给事高参舍人
稷契今为相，明君复为尧。
宁知买臣困，犹负会稽樵。
+++秦系
++++闲居览史
长策胸中不复论，荷衣蓝缕闭柴门。
当时汉祖无三杰，争得咸阳与子孙。
+++秦系
++++山中赠耿拾遗湋兼两省故人
数片荷衣不蔽身，青山白鸟岂知贫。
如今非是秦时世，更隐桃花亦笑人。
+++秦系
++++秋日送僧志幽归山寺
（一作马戴诗）
禅室绳床在翠微，松间荷笠一僧归。
磬声寂历宜秋夜，手冷灯前自衲衣。
+++秦系
++++题僧明惠房
檐前朝暮雨添花，八十真僧饭一麻。
入定几时将出定，不知巢燕污袈裟。
+++秦系
++++答泉州薛播使君重阳日赠酒
欲强登高无力也，篱边黄菊为谁开。
共知不是浔阳郡，那得王弘送酒来。
+++秦系
++++题洪道士山院
霞外主人门不扃，数株桃树药囊青。
闲行池畔随孤鹤，若问多应道姓丁。
+++秦系
++++期王炼师不至
黄精蒸罢洗琼杯，林下从留石上苔。
昨日围棋未终局，多乘白鹤下山来。
+++秦系
++++题赠张道士山居
盘石垂萝即是家，回头犹看五枝花。
松间寂寂无烟火，应服朝来一片霞。
+++秦系
++++山中书怀寄张建封大夫
昨日年催白发新，身如麋鹿不知贫。
时时亦被群儿笑，赖有南山四老人。
+++秦系
++++山中赠诸暨丹丘明府
荷衣半破带莓苔，笑向陶潜酒瓮开。
纵醉还须上山去，白云那肯下山来。
+++秦系
++++奉寄昼公
蓑笠双童傍酒船，湖山相引到房前。
团蕉何事教人见，暂借空床守坐禅。
+++秦系
++++宿云门上方
禅室遥看峰顶头，白云东去水长流。
松间倘许幽人住，不更将钱买沃州。
+++秦系
++++即事奉呈郎中韦使君
（明系试秘书省校书郎）
久卧云间已息机，青袍忽著狎鸥飞。
诗兴到来无一事，郡中今有谢玄晖。
+++秦系
++++晓鸡
黯黯严城罢鼓鼙，数声相续出寒栖。
不嫌惊破纱窗梦，却恐为妖半夜啼。

++上卷二百六十一
  
+++任华
++++寄李白
古来文章有能奔逸气，耸高格，清人心神，惊人魂魄。
我闻当今有李白，大猎赋，鸿猷文，嗤长卿，笑子云。
班张所作琐细不入耳，未知卿云得在嗤笑限。登庐山，
观瀑布，海风吹不断，江月照还空，余爱此两句。
登天台，望渤海，云垂大鹏飞，山压巨鳌背，斯言亦好在。
至于他作多不拘常律，振摆超腾，既俊且逸。
或醉中操纸，或兴来走笔。
手下忽然片云飞，眼前划见孤峰出。
而我有时白日忽欲睡，
睡觉欻然起攘臂。任生知有君，君也知有任生未？
中间闻道在长安，及余戾止，君已江东访元丹，邂逅不得见君面。
每常把酒，向东望良久。
见说往年在翰林，胸中矛戟何森森。
新诗传在宫人口，佳句不离明主心。
身骑天马多意气，目送飞鸿对豪贵。
承恩召入凡几回，待诏归来仍半醉。
权臣妒盛名，群犬多吠声。
有敕放君却归隐沦处，高歌大笑出关去。
且向东山为外臣，诸侯交迓驰朱轮。
白璧一双买交者，黄金百镒相知人。
平生傲岸其志不可测，数十年为客，未尝一日低颜色。
八咏楼中坦腹眠，五侯门下无心忆。
繁花越台上，细柳吴宫侧。
绿水青山知有君，白云明月偏相识，养高兼养闲，可望不可攀。

庄周万物外，范蠡五湖间。
传访道沧海上，丁令王乔每往还。
蓬莱径是曾到来，方丈岂唯方一丈。
伊余每欲乘兴往相寻，江湖拥隔劳寸心。
今朝忽遇东飞翼，寄此一章表胸臆。
倘能报我一片言，但访任华有人识。

+++任华
++++寄杜拾遗
杜拾遗，名甫第二才甚奇。
任生与君别，别来已多时，何尝一日不相思。
杜拾遗，知不知？
昨日有人诵得数篇黄绢词，吾怪异奇特借问，果然称是杜二之所为。
势攫虎豹，气腾蛟螭，沧海无风似鼓荡，华岳平地欲奔驰。
曹刘俯仰惭大敌，沈谢逡巡称小儿。
昔在帝城中，盛名君一个。
诸人见所作，无不心胆破。
郎官丛里作狂歌，丞相阁中常醉卧。
前年皇帝归长安，承恩阔步青云端。
积翠扈游花匼匝，披香寓直月团栾。
英才特达承天眷，公卿无不相钦羡。
只缘汲黯好直言，遂使安仁却为掾。
如今避地锦城隅，幕下英僚每日相随提玉壶。
半醉起舞捋髭须，乍低乍昂傍若无。
古人制礼但为防俗士，岂得为君设之乎。
而我不飞不鸣亦何以，只待朝廷有知己。
已曾读却无限书，拙诗一句两句在人耳。
如今看之总无益，又不能崎岖傍朝市。
且当事耕稼，岂得便徒尔。
南阳葛亮为友朋，东山谢安作邻里。
闲常把琴弄，闷即携樽起。
莺啼二月三月时，花发千山万山里。
此时幽旷无人知，火急将书凭驿使，为报杜拾遗。
+++任华
++++怀素上人草书歌
吾尝好奇，古来草圣无不知。
岂不知右军与献之，虽有壮丽之骨，恨无狂逸之姿。
中间张长史，独放荡而不羁，以颠为名倾荡于当时。
张老颠，殊不颠于怀素。
怀素颠，乃是颠。
谓尔从江南来，我谓尔从天上来。
负颠狂之墨妙，有墨狂之逸才。
狂僧前日动京华，朝骑王公大人马，暮宿王公大人家。
谁不造素屏？谁不涂粉壁？粉壁摇晴光，素屏凝晓霜，待君挥洒兮不可弥忘。
骏马迎来坐堂中，金盆盛酒竹叶香。
十杯五杯不解意，百杯已后始颠狂。
一颠一狂多意气，大叫一声起攘臂。
挥毫倏忽千万字，有时一字两字长丈二。
翕若长鲸泼剌动海岛，欻若长蛇戎律透深草。
回环缭绕相拘连，千变万化在眼前。
飘风骤雨相击射，速禄飒拉动檐隙。
掷华山巨石以为点，掣衡山阵云以为画。兴不尽，
势转雄，恐天低而地窄，更有何处最可怜，褭褭枯藤万丈悬。
万丈悬，拂秋水，映秋天，或如丝，或如发，风吹欲绝又不绝。
锋芒利如欧冶剑，劲直浑是并州铁。
时复枯燥何褵褷，忽觉阴山突兀横翠微。
中有枯松错落一万丈，倒挂绝壁蹙枯枝。
千魑魅兮万魍魉，欲出不可何闪尸。
又如翰海日暮愁阴浓，忽然跃出千黑龙。
夭矫偃蹇，入乎苍穹。
飞沙走石满穷塞，万里飕飕西北风。
狂僧有绝艺，非数仞高墙不足以逞其笔势。
或逢花笺与绢素，凝神执笔守恒度。
别来筋骨多情趣，霏霏微微点长露。
三秋月照丹凤楼，二月花开上林树。
终恐绊骐骥之足，不得展千里之步。
狂僧狂僧，尔虽有绝艺，犹当假良媒。
不因礼部张公将尔来，如何得声名一旦喧九垓。
+++魏万
++++金陵酬李翰林谪仙子
君抱碧海珠，我怀蓝田玉。
各称希代宝，万里遥相烛。
长卿慕蔺久，子猷意已深。
平生风云人，暗合江海心。
去秋忽乘兴，命驾来东土。
谪仙游梁园，爱子在邹鲁。
二处一不见，拂衣向江东。
五两挂海月，扁舟随长风。
南游吴越遍，高揖二千石。
雪上天台山，春逢翰林伯。
宣父敬项橐，林宗重黄生。
一长复一少，相看如弟兄。
惕然意不尽，更逐西南去。
同舟入秦淮，建业龙盘处。
楚歌对吴酒，借问承恩初。
宫买长门赋，天迎驷马车。
才高世难容，道废可推命。
安石重携妓，子房空谢病。
金陵百万户，六代帝王都。
虎石据西江，钟山临北湖。
二山信为美，王屋人相待。
应为歧路多，不知岁寒在。
君游早晚还，勿久风尘间。
此别未远别，秋期到仙山。
+++崔宗之
++++赠李十二白
凉风八九月，白露满空庭。
耿耿意不畅，捎捎风叶声。
思见雄俊士，共话今古情。
李侯忽来仪，把袂苦不早。
清论既抵掌，玄谈又绝倒。
分明楚汉事，历历王霸道。
担囊无俗物，访古千里馀。
袖有匕首剑，怀中茂陵书。
双眸光照人，词赋凌子虚。
酌酒弦素琴，霜气正凝洁。
平生心中事，今日为君说。
我家有别业，寄在嵩之阳。
明月出高岑，清谿澄素光。
云散窗户静，风吹松桂香。
子若同斯游，千载不相忘。
+++崔成甫
++++赠李十二白
我是潇湘放逐臣，君辞明主汉江滨。
天外常求太白老，金陵捉得酒仙人。
+++严武
++++寄题杜拾遗锦江野亭
漫向江头把钓竿，懒眠沙草爱风湍。
莫倚善题鹦鹉赋，何须不著鵕鸃冠。
腹中书籍幽时晒，肘后医方静处看。
兴发会能驰骏马，应须直到使君滩。
+++严武
++++酬别杜二
独逢尧典日，再睹汉官时。
未效风霜劲，空惭雨露私。
夜钟清万户，曙漏拂千旗。
并向殊庭谒，俱承别馆追。
斗城怜旧路，涡水惜归期。
峰树还相伴，江云更对垂。
试回沧海棹，莫妒敬亭诗。
只是书应寄，无忘酒共持。
但令心事在，未肯鬓毛衰。
最怅巴山里，清猿醒梦思。
+++严武
++++题巴州光福寺楠木
楚江长流对楚寺，楠木幽生赤崖背。
临谿插石盘老根，苔色青苍山雨痕。
高枝闹叶鸟不度，半掩白云朝与暮。
香殿萧条转密阴，花龛滴沥垂清露。
闻道偏多越水头，烟生霁敛使人愁。
月明忽忆湘川夜，猿叫还思鄂渚秋。
看君幽霭几千丈，寂寞穷山今遇赏。
亦知钟梵报黄昏，犹卧禅床恋奇响。

+++严武
++++班婕妤
（一作严识玄诗）
贱妾如桃李，君王若岁时。
秋风一已劲，摇落不胜悲。
寂寂苍苔满，沈沈绿草滋。
繁华非此日，指辇竞何辞。
+++严武
++++巴岭答杜二见忆
卧向巴山落月时，两乡千里梦相思。
可但步兵偏爱酒，也知光禄最能诗。
江头赤叶枫愁客，篱外黄花菊对谁。
跂马望君非一度，冷猿秋雁不胜悲。
+++严武
++++军城早秋
昨夜秋风入汉关，朔云边月满西山。
更催飞将追骄虏，莫遣沙场匹马还。
+++韦迢
++++潭州留别杜员外院长
江畔长沙驿，相逢缆客船。
大名诗独步，小郡海西偏。
地湿愁飞鵩，天炎畏跕鸢。
去留俱失意，把臂共潸然。
+++韦迢
++++早发湘潭寄杜员外院长
北风昨夜雨，江上早来凉。
楚岫千峰翠，湘潭一叶黄。
故人湖外客，白首尚为郎。
相忆无南雁，何时有报章。
+++郭受
++++寄杜员外
（员外垂示诗，因作此寄上）
新诗海内流传久，旧德朝中属望劳。
郡邑地卑饶雾雨，江湖天阔足风涛。
松花酒熟傍看醉，莲叶舟轻自学操。
春兴不知凡几首，衡阳纸价顿能高。

++上卷二百六十二
  
+++韩滉
++++晦日呈诸判官
晦日新晴春色娇，万家攀折渡长桥。
年年老向江城寺，不觉春风换柳条。
+++韩滉
++++听乐怅然自述
（一作病中遣妓，一作司空曙诗）
万事伤心对管弦，一身含泪向春烟。
黄金用尽教歌舞，留与他人乐少年。
+++窦蒙
++++题弟臮《述书赋》后
受命别家乡，思归每断肠。
季江留被在，子敬与琴亡。
吾弟当平昔，才名荷宠光。
作诗通小雅，献赋掩长杨。
流转三千里，悲啼百万行。
庭前紫荆树，何日再芬芳。
+++张濯
++++迎春东郊
颛顼时初谢，句芒令复陈。
飞灰将应节，宾日已知春。
考历明三统，迎祥受万人。
衣冠宵执玉，坛墠晓清尘。
肃穆来东道，回环拱北辰。
仗前花待发，旂处柳疑新。
云敛黄山际，冰开素浐滨。
圣朝多庆赏，希为荐沈沦。
+++张濯
++++题舜庙
古都遗庙出河濆，万代千秋仰圣君。
蒲坂城边长逝水，苍梧野外不归云。
寥寥象设魂应在，寂寂虞篇德已闻。
向晚风吹庭下柏，犹疑琴曲韵南薰。
+++王绰
++++迎春东郊
玉管潜移律，东郊始报春。
銮舆应宝运，天仗出佳辰。
睿泽光时辈，恩辉及物新。
虬螭动旌旆，烟景入城闉。
御柳初含色，龙池渐启津。
谁怜在阴者，得与蛰虫伸。
+++郑锡
++++邯郸少年行
霞鞍金口骝，豹袖紫貂裘。
家住丛台近，门前漳水流。
唤人呈楚舞，借客试吴钩。
见说秦兵至，甘心赴国仇。
+++郑锡
++++陇头别
秋尽初移幕，沾裳一送君。
据鞍窥古堠，开灶爇寒云。
登陇人回首，临关马顾群。
从来断肠处，皆向此中分。
+++郑锡
++++度关山
象弭插文犀，鱼肠莹鸊鹈。
水声分陇咽，马色度关迷。
晓幕胡沙惨，危烽汉月低。
仍闻数骑将，更欲出辽西。
+++郑锡
++++出塞
关山落叶秋，掩泪望营州。
辽海云沙暮，幽燕旌旆愁。
战馀能送阵，身老未封侯。
去国三千里，归心红粉楼。
+++郑锡
++++玉阶怨
长门寒水流，高殿晓风秋。
昨夜鸳鸯梦，还陪豹尾游。
前鱼不解泣，共辇岂关羞。
那及轻身燕，双飞上玉楼。
+++郑锡
++++千里思
渭水通胡苑，轮台望汉关。
帛书秋海断，锦字夜机闲。
旅梦虫催晓，边心雁带还。
惟馀两乡思，一夕度关山。
+++郑锡
++++襄阳乐
春生岘首东，先暖习池风。
拂水初含绿，惊林未吐红。
渚边游汉女，桑下问庞公。
磨灭怀中刺，曾将示孔融。
+++郑锡
++++送客之江西
乘轺奉紫泥，泽国渺天涯。
九派春潮满，孤帆暮雨低。
草深莺断续，花落水东西。
更有高唐处，知君路不迷。
+++郑锡
++++望月
高堂新月明，虚殿夕风清。
素影纱窗霁，浮凉羽扇轻。
稍随微露滴，渐逐晓参横。
遥忆云中咏，萧条空复情。
+++郑锡
++++出塞曲
校尉征兵出塞西，别营分骑过龙溪。
沙平虏迹风吹尽，雾失烽烟道易迷。
玉靶半开鸿已落，金河欲渡马连嘶。
会当系取天骄入，不使军书夜刺闺。
+++古之奇
++++秦人谣
微生祖龙代，却思尧舜道。
何人仕帝庭，拔杀指佞草。
奸臣弄民柄，天子恣衷抱。
上下一相蒙，马鹿遂颠倒。
中国既板荡，骨肉安可保。
生贵年寿，吾恨死不早。
+++李阳冰
++++阮客旧居
阮客身何在，仙云洞口横。
间不到处，今日此中行。

++上卷二百六十三
  
+++严维
++++酬耿拾遗题赠
掩扉常自静，驿吏忽传呼。
水巷惊驯鸟，藜床起病躯。
顾身悲欲老，戒子力为儒。
明日公西去，烟霞复作徒。
+++严维
++++酬王侍御西陵渡见寄
前年万里别，昨日一封书。
郢曲西陵渡，秦官使者车。
柳塘薰昼日，花水溢春渠。
若不嫌鸡黍，先令扫弊庐。
+++严维
++++酬刘员外见寄
苏耽佐郡时，近出白云司。
药补清羸疾，窗吟绝妙词。
柳塘春水慢，花坞夕阳迟。
欲识怀君意，明朝访楫师。
+++严维
++++同韩员外宿云门寺
小岭路难近，仙郎此夕过。
潭空观月定，涧静见云多。
竹翠烟深锁，松声雨点和。
万缘俱不有，对境自垂萝。
+++严维
++++酬诸公宿镜水宅
幸免低头向府中，贵将藜藿与君同。
阳雁叫霜来枕上，寒山映月在湖中。
诗书何德名夫子，草木推年长数公。
闻道汉家偏尚少，此身那此访芝翁。
+++严维
++++送薛尚书入蜀
卑情不敢论，拜首入辕门。
列郡诸侯长，登朝八座尊。
凝笳临水发，行旆向风翻。
几许遗黎泣，同怀父母恩。
+++严维
++++送李秘书往儋州
魑魅曾为伍，蓬莱近拜郎。
臣心瞻北阙，家事在南荒。
莎草山城小，毛洲海驿长。
玄成知必大，宁是泛沧浪。
+++严维
++++送人入金华
（一作赠别东阳客）
明月双溪水，清风八咏楼。
昔年为客处，今日送君游。
+++严维
++++送崔峒使往睦州兼寄薛司户
如今相府用英髦，独往南州肯告劳，冰水近开渔浦出，雪云初卷定山高，木奴花映桐庐县，青雀舟随白露涛。
使者应须访廉吏，府中惟有范功曹。
+++严维
++++送房元直赴北京
犹道楼兰十万师，书生匹马去何之。
临岐未断归家目，望月空吟出塞诗。
常欲激昂论上策，不应憔悴老明时。
遥知到日逢寒食，彩笔长裾会晋祠。
+++严维
++++荆溪馆呈丘义兴
失路荆溪上，依人忽暝投。
长桥今夜月，阳羡古时州。
野烧明山郭，寒更出县楼。
先生能馆我，无事五湖游。
+++严维
++++一公新泉
（一作题灵一上人院新泉）
山下新泉出，泠泠北去源。
落池才有响，喷石未成痕。
独映孤松色，殊分众鸟喧。
唯当清夜月，观此启禅门。
+++严维
++++奉试水精环
王室符长庆，环中得水精。
任圆循不极，见素质仍贞。
信是天然瑞，非因朴斫成。
无瑕胜玉美，至洁过冰清。
未肯齐珉价，宁同杂佩声。
能衔任黄雀，亦欲应时明。
+++严维
++++自云阳归晚泊陆澧宅
天阴行易晚，前路故人居。
孤棹所思久，寒林相见初。
闲灯忘夜永，清漏任更疏。
明发还须去，离家几岁除。
+++严维
++++九日陪崔郎中北山宴
上客南台至，重阳此会文。
菊芳寒露洗，杯翠夕阳曛。
务简人同醉，溪闲鸟自群。
府中官最小，唯有孟参军。
+++严维
++++留别邹绍刘长卿
中年从一尉，自笑此身非。
道在甘微禄，时难耻息机。
晨趋本郡府，昼掩故山扉。
待见干戈毕，何妨更采薇。
+++严维
++++书情献相公
年来白发欲星星，误却生涯是一经。
魏阙望中何日见，商歌奏罢复谁听。
孤根独弃惭山木，弱质无成状水萍。
今日更须询哲匠，不应休去老岩扃。
+++严维
++++赠送朱放
昔年居汉水，日醉习家池。
道胜迹常在，名高身不知。
欲依天目住，新自始宁移。
生事曾无长，惟将白接䍦。
+++严维
++++剡中赠张卿侍御
辟疆年正少，公子贵初还。
早列月卿位，新参柱史班。
千夫驰驿道，驷马入家山。
深巷乌衣盛，高门画戟闲。
逶迤天乐下，照耀剡溪间。
自贱游章句，空为衰草颜。
+++严维
++++赠万经
万公长慢世，昨日又隳官。
纵酒真彭泽，论诗得建安。
家山伯禹穴，别墅小长干。
辄有时人至，窗前白眼看。
+++严维
++++书情上李苏州
东土苗人尚有残，皇皇亚相出朝端。
手持国宪群僚畏，口喻天慈百姓安。
礼数自怜今日绝，风流空计往年欢。
误著青袍将十载，忍令渔浦却垂竿。
+++严维
++++馀姚祗役奉简鲍参军
童年献赋在皇州，方寸思量君与侯。
万事无成新白首，两春虚掷对沧流。
歌诗盛赋文星动，箫管新亭晦日游。
知己欲依何水部，乡人今正贱东丘。
+++严维
++++奉和独孤中丞游云门寺
绝壑开花界，耶溪极上源。
光辉三独坐，登陟五云门。
深木鸣驺驭，晴山曜武贲。
乱泉观坐卧，疏磬发朝昏。
苍翠新秋色，莓苔积雨痕。
上方看度鸟，后夜听吟猿。
异迹焚香对，新诗酌茗论。
归来还抚俗，诸老莫攀辕。
+++严维
++++奉和皇甫大夫夏日游花严寺
（时大夫昆季同行）
初第华严会，王家少长行。
到宫龙节驻，礼塔雁行成。
莲界千峰静，梅天一雨清。
禅庭未可恋，圣主寄苍生。
+++严维
++++宿法华寺
一夕雨沉沉，哀猿万木阴。
天龙来护法，长老密看心。
鱼梵空山静，纱灯古殿深。
无生久已学，白发浪相侵。
+++严维
++++题茅山李尊师所居
（一作秦系诗）
天师百岁少如童，不到山中更不逢。
洗药每临新瀑水，步虚时绕最高峰。
篱根五月留残雪，座右千年荫古松。
此去人寰知近远，回看路隔一重重。
+++严维
++++送薛居士和州读书
孤云独鹤共悠悠，万卷经书一叶舟，楚地巢城民舍少，烟村社树鹭湖秋。
蒿莱织妾晨炊黍，隅落耕童夕放牛。
年少不应辞苦节，诸生若遇亦封侯。
+++严维
++++送李端
（一作卢纶诗）
故关衰草遍，离别正堪悲。
路出寒云外，人归暮雪时。
少孤为客早，多难识君迟。
掩泣空相向，风尘何所期。
+++严维
++++宿天竺寺
方外主人名道林，怕将水月净身心。
居然对我说无我，寂历山深将夜深。
+++严维
++++丹阳送韦参军
丹阳郭里送行舟，一别心知两地秋。
日晚江南望江北，寒鸦飞尽水悠悠。
+++严维
++++入唐溪
啸终万籁起，吹去当溪云。
环屿或明昧，远峰尚氛氲。
雨新翠叶发，夜早玄象分。
金涧流不尽，入山深更闻。
+++严维
++++送桃岩成上人归本寺
长老归缘起，桃花忆旧岩。
清晨云抱石，深夜月笼杉。
道具门人捧，斋粮谷鸟衔。
馀生愿依止，文字欲三缄。
+++严维
++++酬普选二上人期相会见寄
本意宿东林，因听子贱琴。
遥知大小朗，已断去来心。
夜静溪声近，庭寒月色深。
宁知尘外意，定后便成吟。
+++严维
++++相里使君宅听澄上人吹小管
秦僧吹竹闭秋城，早在梨园称主情。
今夕襄阳山太守，座中流泪听商声。
+++严维
++++赠别至弘上人
最称弘偃少，早岁草茅居。
年老从僧律，生知解佛书。
衲衣求坏帛，野饭拾春蔬。
章句无求断，时中学有馀。
+++严维
++++奉和刘祭酒伤白马
（此马敕赐宁王，转赠祭酒）
沛艾如龙马，来从上苑中。
棣华恩见赐，伯舅礼仍崇。
镜点黄金眼，花开白雪騣。
性柔君子德，足逸大王风。
色照鸣珂静，声连喷玉雄。
食场恩未尽，过隙命旋终。
练影依云没，银鞍向月空。
仍闻乐府唱，犹念代劳功。
+++严维
++++哭灵一上人
一公何不住，空有远公名。
共说岑山路，今时不可行。
旧房松更老，新塔草初生。
经论传缁侣，文章遍墨卿。
禅林枝干折，法宇栋梁倾。
谁复修僧史，应知传已成。
+++严维
++++题鲍行军小阁
宇下无留事，经营意独新。
文房已得地，相阁是推轮。
席上招贤急，山阴对雪频。
虚明先旦暮，启闭异冬春。
谈笑兵家法，逢迎幕府宾。
还将负暄处，时借在阴人。
+++严维
++++陪皇甫大夫谒禹庙
竹使羞殷荐，松龛拜夏祠。
为鱼歌德后，舞羽降神时。
文卫瞻如在，精灵信有期。
夕阳陪醉止，塘上鸟咸迟。
+++严维
++++同王征君湘中有怀
（一作张谓诗）
八月洞庭秋，潇湘水北流。
还家万里梦，为客五更愁。
不用看书帙，偏宜上酒楼。
故人京洛满，何日复同游。
+++严维
++++奉和皇甫大夫祈雨应时雨降
致和知必感，岁旱未书灾。
伯禹明灵降，元戎祷请来。
九成陈夏乐，三献奉殷罍。
掣曳旗交电，铿锵鼓应雷。
行云依盖转，飞雨逐车回。
欲识皇天意，为霖贶在哉。
+++严维
++++赠别刘长卿时赴河南严中丞幕府
早见登郎署，同时迹下僚。
几年江路永，今去国门遥。
文变骚人体，官移汉帝朝。
望山吟度日，接枕话通宵。
万里趋公府，孤帆恨信潮。
匡时知已老，圣代耻逃尧。
+++严维
++++晦日宴游
晦日湔裾俗，春楼致酒时。
出山还已醉，谢客旧能诗。
溪柳薰晴浅，岩花待闰迟。
为邦久无事，比屋自熙熙。
+++严维
++++夏日纳凉
山阴过野客，镜里接仙郎。
盥漱临寒水，褰闱入夏堂。
杉松交日影，枕簟上湖光。
衮衮承嘉话，清风纳晚凉。
+++严维
++++僧房避暑
支公好闲寂，庭宇爱林篁。
幽旷无烦暑，恬和不可量。
蕙风清水殿，荷气杂天香。
明月谈空坐，怡然道术忘。
+++严维
++++九日登高
诗家九日怜芳菊，迟客高斋瞰浙江。
汉浦浪花摇素壁，西陵树色入秋窗。
木奴向熟悬金实，桑落新开泻玉缸。
四子醉时争讲德，笑论黄霸屈为邦。
+++严维
++++九月十日即事
家贫惟种竹，时幸故人看。
菊度重阳少，林经闰月寒。
宿酲犹落帽，华发强扶冠。
美景良难得，今朝更尽欢。
+++严维
++++送丘为下第归苏州
沧江一身客，献赋空十年。
明主岂能好，今人谁举贤。
国门税征驾，旅食谋归旋。
皦日媚春水，绿蘋香客船。
无媒既不达，余亦思归田。
+++严维
++++送少微上人东南游
旧游多不见，师在翟公门。
瘴海空山热，雷州白日昏。
片心应为法，万里独无言。
尽酬恩去，平生未感恩。
+++严维
++++赠送崔子向
旅食来江上，求名赴洛阳。
新诗踪谢守，内学似支郎。
行怯秦为客，心依越是乡。
何人作知己，送尔泪浪浪。
+++严维
++++答刘长卿七里濑重送
新安非欲枉帆过，海内如君有几何。
醉里别时秋水色，老人南望一狂歌。
+++严维
++++岁初喜皇甫侍御至
湖上新正逢故人，情深应不笑家贫。
明朝别后门还掩，修竹千竿一老身。
+++严维
++++送舍弟
疏懒吾成性，才华尔自强。
早称眉最白，何事绶仍黄。
时暑嗟于迈，家贫念聚粮。
只应宵梦里，诗兴属池塘。
+++严维
++++示外生
牵役非吾好，宽情尔在傍。
经过悲井邑，起坐倦舟航。
相宅生应贵，逢时学可强。
无轻吾未用，世事有行藏。
+++严维
++++咏孩子
嘉客会初筵，宜时魄再圆。
众皆含笑戏，谁不点颐怜。
绣被花堪摘，罗绷色欲妍。
将雏有旧曲，还入武城弦。
+++严维
++++酬谢侍御喜王宇及第见贺不遇之作
寂寞柴门掩，经过柱史荣。
老夫宁有力，半子自成名。
柳映三桥发，花连上道明。
缄书到别墅，郢曲果先成。
+++严维
++++秋日与诸公文会天□寺
相访从吾道，因缘会尔时。
龙盘馀帝宅，花界古人祠。
明月虚空色，青林大小枝。
还将经济学，来问道安师。
+++严维
++++答刘长卿蛇浦桥月下重送
月色今宵最明，庭闲夜久天清。
寂寞多年老宦，殷勤远别深情。
溪临修竹烟色，风落高梧雨声。
耿耿相看不寐，遥闻晓柝山城。
+++严维
++++发桐户寄刘员外
处处云山无尽时，桐庐南望转参差。
舟人莫道新安近，欲上潺湲行自迟。
+++严维
++++秋夜船行
扁舟时属暝，月上有馀辉。
海燕秋还去，渔人夜不归。
中流何寂寂，孤棹也依依。
一点前村火，谁家未掩扉。
+++严维
++++游灞陵山
入山未尽意，胜迹聊独寻。
方士去在昔，药堂留至今。
四隅白云闲，一路清溪深。
芳秀惬春目，高闲宜远心。
潭分化丹水，路绕升仙林。
此道人不悟，坐鸣松下琴。
+++严维
++++重送新安刘员外
秋江渺渺水空波，越客孤舟欲榜歌。
手折衰杨悲老大，故人零落已无多。
+++严维
++++忆长安 五月
（共十二咏，丘丹等同赋，各见本集）
忆长安，五月时，君王避暑华池。
进膳甘瓜朱李，续命芳兰彩丝。
竞处高明台榭，槐阴柳色通逵。
+++严维
++++状江南 季春
（共十二咏，丘丹等同赋，各见本集）
江南季春天，莼叶细如弦。
池边草作径，湖上叶如船。
+++严维
++++句
五色惊彩凤，千里象骢威。（《张侍御孩子》）
三伏轩车动，尧心急谏官。
名通内籍贵，立近御床寒。（《送皇甫拾遗归朝》）
波从少海息，云自大风开。（代宗挽歌，并《诗式》）

++上卷二百六十四
  
+++顾况
++++琴歌
琴调秋些，胡风绕雪，峡泉声咽，佳人愁些。
+++顾况
++++上古之什补亡训传十三章 上古一章
（上古，愍农也。）
遐哉上古，生弃与柱。
句龙是生，乃有甫田。
惟彼甫田，有万斯年。
开利之源。
无乃塞源。
一廛亦官，百廛亦官，啬夫孔艰。
浸兮暵兮，申有螽兮。
惟馨祀是患，岂止馁与寒。
啬夫咨咨，䅎盛苗衰。
耕之耰之，袯襫锄犁，手胼足胝。
水之蛭螾，吮喋我肌。
我姑自思，胡不奋飞。
东人利百，西人利百。
有匪我心，胡为不易。
河水活活，万人逐末。
俾尔之愉悦兮。
+++顾况
++++上古之什补亡训传十三章 左车二章
（左车，凭险也。震为雷，兄长之。左，东方之师也。凭险不已，君子忧心，而作是诗。）
左车有庆，万人犹病。
曷可去之，于党孔盛。
敏尔之生，胡为波迸。
左车有赫，万人毒螫。
曷可去之，于党孔硕。
敏尔之生，胡为草戚。
+++顾况
++++上古之什补亡训传十三章 筑城二章
（筑城，刺临戎也。寺人临戎，以墓砖为城壁。）
筑城登登，于以作固。
咨尔寺兮，发郊外冢墓。
死而无知，犹或不可。
若其有知，惟上帝是愬。
筑城奕奕，于以固敌。
咨尔寺兮，发郊外冢甓。
死而无知，犹或不可。
若其有知，惟上帝是谪。
+++顾况
++++上古之什补亡训传十三章 持斧一章
（持斧，启戎士也。戎士伐松柏为蒸薪。孝子徘徊而作是诗。）
持斧持斧，无剪我松柏兮。
+++顾况
++++上古之什补亡训传十三章 十月之郊一章
（十月之郊，造公室也。君子居公室，当思布德行化焉。）
十月之郊，群木肇生。
阳潜地中，舒达句萌。
曀其蔚兮，不可以游息。
乃熂蒺藜，乃夷荆棘，乃繇彼曲直，匠氏度思。
登斧以时，泽梁蓁蓁。
无或夭枝，有巨根蒂。
生混茫际，呼吸群籁。
万人挥斤，坎坎有厉。
陆迁水济，百力殚弊。
审方面势，姑博其制，作为公室。
公室既成，御燥湿风日。
栋之斯厚，榱之斯密。
如翼于飞，如鳞栉比。
缭以周墉，墄以崇阶。
俯而望之，矗与云齐。
䃤砆碔砆，藻井旋题。
丹素之燝兮，椒桂之馥兮。
高阁高阁，珠缀结络。
金铺烂若，不集于鸟雀。
绘事告毕，宾筵秩秩，乃命旨酒琴瑟。
琴瑟在堂，莫不静谧。
周环掩辟，仰不漏日。
冬日严凝。
言纳其阳，和风载升。
夏日郁蒸，言用于阴，凉风飒兴。
有匪君子，自贤不已，乃梦乘舟，乃梦乘车。
梦人占之，更爽其居。
炎炎则移，皎皎则亏。
木实之繁兮，明年息枝。
爰处若思，胡宁不尔思。
+++顾况
++++上古之什补亡训传十三章 燕于巢一章
（燕于巢，审日辰也，燕不以甲乙衔泥。）
燕燕于巢，缀葺维戊。
甲兮乙兮，不宜有谬。
飞龙在天，云掩于斗。
曷日于雨，乃曰庚午。
彼日之差，亦孔斯丑。
昔在羲和，湎淫不修。
我筮我龟，莫我告繇。
胤乃征之，彝伦九畴。
君子授律，是祃是禷。
三五不备，罔克攸遂。
惠此蒸人，毋废尔事。
尔莫我从，维来者是冀。
+++顾况
++++上古之什补亡训传十三章 苏方一章
（苏方，讽商胡舶舟运苏方，岁发扶南林邑，至齐国立尽）
苏方之赤，在胡之舶，其利乃博。
我土旷兮，我居阗兮，我衣不白兮。
朱紫烂兮，传瑞晔兮。
相唐虞之维百兮。
+++顾况
++++上古之什补亡训传十三章 陵霜之华一章
（陵霜之华，伤不实也。）
陵霜之华，我心忧嗟。
阴之胜矣，而阳不加。
坱轧陶钧，乃帝乃神，乃舒乃屯。
烈烈严秋，熙熙阳春，职生有伦。
今华发非其辰，辰属东方之仁，遐想三五。
黄帝登云，尧年百馀。
二仪分位，六气不渝。
二景如璧，五星如珠。
陵霜之华兮，何不妄敷。
+++顾况
++++上古之什补亡训传十三章 囝一章
（囝，哀闽也。）
囝生闽方，闽吏得之，乃绝其阳。
为臧为获，致金满屋。
为髡为钳，如视草木。
天道无知，我罹其毒。
神道无知。
彼受其福。
郎罢别囝，吾悔生汝。
及汝既生，人劝不举。
不从人言，果获是苦，囝别郎罢，心摧血下。
隔地绝天，乃至黄泉，不得在郎罢前。

+++顾况
++++上古之什补亡训传十三章 我行自东一章
（我行自东，不遑居也。）
我行自东，山海其空，旅棘有丛。
我行自西，垒与云齐，雨雪凄凄。
我行自南，烈火满林，日中无禽，雾雨淫淫。
我行自北，烛龙寡色，何枉不直。
我忧京京，何道不行兮？
+++顾况
++++上古之什补亡训传十三章 采蜡一章
（采蜡，怨奢也。荒岩之间，有以纩蒙其身。腰藤造险，及有群蜂肆毒，哀呼不应，则上舍藤而下沈壑。）
采采者蜡，于泉谷兮。
煌煌中堂，烈华烛兮。
新歌善舞，弦柱促兮。
荒岩之人，自取其毒兮。
+++顾况
++++弃妇词
古人虽弃妇，弃妇有归处。
今日妾辞君，辞君欲何去。
本家零落尽，恸哭来时路。
忆昔未嫁君，闻君甚周旋。
及与同结发，值君适幽燕。
孤魂托飞鸟，两眼如流泉。
流泉咽不燥，万里关山道。
及至见君归，君归妾已老。
物情弃衰歇，新宠方妍好。
拭泪出故房，伤心剧秋草。
妾以憔悴捐，羞将旧物还。
馀生欲有寄，谁肯相留连。
空床对虚牖，不觉尘埃厚。
寒水芙蓉花，秋风堕杨柳。
记得初嫁君，小姑始扶床。
今日君弃妾，小姑如妾长。
回头语小姑，莫嫁如兄夫。
+++顾况
++++游子吟
故枥思疲马，故窠思迷禽。
浮云蔽我乡，踯躅游子吟。
游子悲久滞，浮云郁东岑。
客堂无丝桐，落叶如秋霖。
艰哉远游子，所以悲滞淫。
一为浮云词，愤塞谁能禁。
驰归百年内，唯愿展所钦。
胡为不归欤，坐使年病侵。
未老霜绕鬓，非狂火烧心。
太行何难哉，北斗不可斟。
夜静星河出，耿耿辰与参。
佳人夐青天，尺素重于金。
泬寥群动异，眇默诸境森。
苔衣上闲阶，蟋蟀催寒砧。
立身计几误，道险无容针。
三年不还家，万里遗锦衾。
梦魂无重阻，离忧罔古今。
胡为不归欤，辜负匣中琴。
腰下是何物，牵缠旷登寻。
朝与名山期，夕宿楚水阴。
楚水殊演漾，名山窅岖嶔。
客从洞庭来，婉娈潇湘深。
橘柚在南国，鸿雁遗秋音。
下有碧草洲，上有青橘林。
引烛窥洞穴，凌波睥天琛。
蒲荷影参差，凫鹤雏淋涔。
浩歌惜芳杜，散发轻华簪。
胡为不归欤，泪下沾衣襟。
鸢飞戾霄汉，蝼蚁制鳣鱏。
赫赫大圣朝，日月光照临。
圣主虽启迪，奇人分湮沈。
层城登云韶，王府锵球琳。
鹿鸣志丰草，况复虞人箴。
+++顾况
++++拟古三首
（第一首一作长安古意）
龙剑昔藏影，送雄留其雌。
生阻欢会，神物亦别离。
碧树感秋落，佳人无还期。
夜琴为君咽，浮云为君滋。
爱而伤不见，星汉徒参差。
幽居盼天造，胡息运行机。
春葩妍既荣，秋叶瘁以飞。
滔滔川之逝，日没月光辉。
所贵法乾健，于道悟入微。
任彼声势徒，得志方夸毗。
浮生果何慕，老去羡介推。
陶令何足录，彭泽归已迟。
空负漉酒巾，乞食形诸诗。
吾惟抱贞素，悠悠白云期。
+++顾况
++++伤子
老夫哭爱子，日暮千行血。
声逐断猿悲，迹随飞鸟灭。
老夫已七十，不作多时别。
+++顾况
++++春游曲二首
游童苏合带，倡女蒲葵扇。
初日映城时，相思忽相见。
褰裳踏露草，理鬓回花面。
薄暮不同归，留情此芳甸。
柘弹连钱马，银钩妥堕鬟。
采桑春陌上，踏草夕阳间。
意合词先露，心诚貌却闲。
明朝若相忆，云雨出巫山。
+++顾况
++++从军行二首
弭节结徒侣，速征赴龙城。
单于近突围，烽燧屡夜惊。
长弓挽满月，剑华霜雪明。
远道百草殒，峭觉寒风生。
风寒欲砭肌，争奈裘袄轻。
回首家不见，候雁空中鸣。
笳奏遝以哀，肃肃趣严程。
寄语塞外胡，拥骑休横行。
少年胆气粗，好勇万人敌。
仗剑出门去，三边正艰厄。
怒目时一呼，万骑皆辟易。
杀人蓬麻轻，走马汗血滴。
丑虏何足清，天山坐宁谧。
不有封侯相，徒负幽并客。
+++顾况
++++塞上曲
黠虏初南下，尘飞塞北境。
汉将怀不平，雠扰当远屏。
金革卧不暖，起舞霜月冷。
点军三十千，部伍严以整。
酣战祈成功，于焉罢边衅。
+++顾况
++++弋阳溪中望仙人城
何草乏灵姿，无山不孤绝。
我行虽云蹇，偶胜聊换节。
上界浮中流，光响洞明灭。
晚禽曝霜羽，寒鱼依石发。
自有无还心，隔波望松雪。
+++顾况
++++严公钓台作
灵芝产遐方，威凤家重霄。
严生何耿洁，托志肩夷巢。
汉后虽则贵，子陵不知高。
糠秕当世道，长揖夔龙朝。
扫门彼何人，升降不同朝。
舍舟遂长往，山谷多清飙。
+++顾况
++++萧寺偃松
凄凄百卉病，亭亭双松迥。
直上古寺深，横拂秋殿冷。
轻响入龟目，片阴栖鹤顶。
山中多好树，可怜无比并。
+++顾况
++++独游青龙寺
春风入香刹，暇日独游衍。
旷然莲花台，作礼月光面。
乘兹第八识，出彼超二见。
摆落区中缘，无边广弘愿。
长廊朝雨毕，古木时禽啭。
积翠暧遥原，杂英纷似霰。
凤城腾日窟，龙首横天堰。
蚁步避危阶，蝇飞响深殿。
大通智胜佛，几劫道场现。
+++顾况
++++初秋莲塘归
秋光净无迹，莲消锦云红。
只有溪上山，还识扬舲翁。
如何白蘋花，幽渚笑凉风。
+++顾况
++++从江西至彭蠡入浙西淮南界道中寄齐相公
大贤旧丞相，作镇江山雄。
自镇江山来，何人得如公。
处士待徐孺，仙人期葛洪。
一身控上游，八郡趋下风。
比屋除畏溺，林塘曳烟虹。
生人罢虔刘，井税均且充。
大府肃无事，欢然接悲翁。
心清百丈泉，目送孤飞鸿。
数年鄱阳掾，抱责栖微躬。
首阳及汨罗，无乃褊其衷。
杨朱并阮籍，未免哀途穷。
四贤虽得仁，此怨何匆匆。
老氏齐宠辱，於陵一穷通。
本师留度门，平等冤亲同。
能依二谛法，了达三轮空。
真境靡方所，出离内外中。
无边尽未来，定惠双修功。
蹇步惭寸进，饰装随转蓬。
朝行楚水阴，夕宿吴洲东。
吴洲复白云，楚水飘丹枫。
晚霞烧回潮，千里光曈曈。
蓂开海上影，桂吐淮南丛。
何当翼明庭，草木生春融。
+++顾况
++++寄上兵部韩侍郎奉呈李户部、卢刑部、杜三侍郎
道路五千里，门阑三十年。
当时携手人，今日无半全。
咏题官舍内，赋韵僧房前。
公登略彴桥，况榜龙舼船。
远寺吐朱阁，春潮浮绿烟。
鹓鸿翔邓林，沙鸨飞吴田。
诸子纷出祖，中宵久留连。
坐客三千人，皆称主人贤。
国士分如此，家臣亦依然。
身在薜萝中，头刺文案边。
故吏已重叠，门生从联翩。
得罪为何名，无阶问皇天。
出门多岐路，命驾无由缘。
伏承诸侍郎，顾念犹迍邅。
圣代逢三宥，营魂空九迁。
+++顾况
++++长安窦明府后亭
君为长安令，我美长安政。
五日一朝天，南山对明镜。
鸟飞青苔院，水木相辉映。
客至南云乡，丝桐展歌咏。
吏人何萧萧，终岁无喧竞。
欲识明府贤，邑中多百姓。
+++顾况
++++谢王郎中见赠琴鹤
此琴等焦尾，此鹤方胎生。
赴节何徘徊，理感物自并。
独立江海上，一弹天地清。
朱弦动瑶华，白羽飘玉京。
因想羡门辈，眇然四体轻。
子乔翔邓林，王母游层城。
忽如启灵署，鸾凤相和鸣。
何由玉女床，去食琅玕英。
+++顾况
++++和翰林吴舍人兄弟西斋
君家诚易知，易知复难同。
新裁尺一诏，早入明光宫。
西斋何其高，上与星汉通。
永怀洞庭石，春色相玲珑。
久怀巴峡泉，夜落君丝桐。
信是怡神所，迢迢蔑华嵩。
鸟飞晴云灭，叠嶂盘虚空。
君家诚易知，易知意难穷。
+++顾况
++++望初月简于吏部
泬寥中秋夜，坐见如钩月。
始从西南升，又欲西南没。
全移河上影，暂透林间缺。
纵待三五时，终为千里别。
+++顾况
++++上湖至破山赠文周萧元植
一别二十年，依依过故辙。
湖上非往态，梦想频虚结。
二子伴我行，我行感徂节。
后人应不识，前事寒泉咽。
一别二十年，人堪几回别。
+++顾况
++++酬信州刘侍郎兄
刘兄本知命，屈伸不介怀。
南州管灵山，可惜旷土栖。
樵隐同一径，竹树薄西斋。
鸟陵嶂合杳，月配波徘徊。
薄宦修礼数，长景谢谭谐。
愿为南州民，输税事鉏犁。
胡为走不止，风雨惊邅回。
+++顾况
++++奉酬刘侍郎
几回新秋影，璧满蟾又缺。
镜破似倾台，轮斜同覆辙。
虽分上林桂，还照沧洲雪。
暂伴憔悴人，归华耿不灭。
+++顾况
++++酬本部韦左司
好鸟依佳树，飞雨洒高城。
况与二三子，列坐分两楹。
文雅一何盛，林塘含馀清。
府君未归朝，游子不待晴。
白云帝城远，沧江枫叶鸣。
却略欲一言，零泪和酒倾。
寸心久摧折，别离重骨惊。
安得凌风翰，肃肃宾天京。
+++顾况
++++酬房杭州
郡楼何其旷，亭亭广而深。
故人牧馀杭，留我披胸衿。
满箧阅新作，璧玉诞清音。
流水入洞天，窅豁欲凌临。
辟险延北阜，薙道陟南岑。
朝从山寺还，醒醉动笑吟。
荷花十馀里，月色攒湖林。
父老惜使君，却欲速华簪。
+++顾况
++++酬漳州张九使君
故人穷越徼，狂生起悲愁。
山海万里别，草木十年秋。
鞭马广陵桥，出祖张漳州。
促膝堕簪珥，辟幌戛琳球。
短题自兹简，华篇讵能酬。
无阶承明庭，高步相追游。
南方荣桂枝，凌冬舍温裘。
猿吟郡斋中，龙静檀栾流。
薜鹿莫徭洞，网鱼卢亭洲。
心安处处安，处处思遐陬。
+++顾况
++++在滁苦雨归桃花崦伤亲友略尽
废弃忝残生，后来亦先夭。
诗人感风雨，长夜何时晓。
去国宦情无，近乡归梦少。
庇身绝中授，甘静忘外扰。
丽景变重阴，洞山空木表。
灵潮若可通，寄谢西飞鸟。
+++顾况
++++苦雨
（一本题下有思归桃花崦五字）
朝与佳人期，碧树生红萼。
暮与佳人期，飞雨洒清阁。
佳人窅何许，中夜心寂寞。
试忆花正开，复惊叶初落。
行骑飞泉鹿，卧听双海鹤。
嘉愿有所从，安得处其薄。
+++顾况
++++赠别崔十三长官
真玉烧不热，宝剑拗不折。
欲别崔侠心，崔侠心如铁。
复如金刚锁，无有功不彻。
仍于直道中，行事不诋讦。
崔侠两兄弟，垂范继芳烈。
相识三十年，致书字不灭。
我来宣城郡，饮水仰清洁。
蔼蔼北阜松，峨峨南山雪。
顾生归山去，知作几年别。
+++顾况
++++哭从兄苌
洞庭违鄂渚，袅袅秋风时。
何人不客游，独与帝子期。
黄鹄铩飞翅，青云叹沈姿。
身终一骑曹，高盖者为谁。
从驾至梁汉，金根复京师。
皇恩溢九垠，不记屠沽儿。
立身有高节，满卷多好诗。
赫赫承明庭，群公默无词。
草木正摇落，哭兄鄱水湄。
共居云阳里，轗轲多别离。
人生倏忽间，旅衬飘若遗。
稚子新学拜，枯杨生一枝。
人生倏忽间，精爽无不之。
旧国数千里，家人由未知。
人生倏忽间，安用才士为。
+++顾况
++++华山西冈游赠隐玄叟
群峰郁初霁，泼黛若鬟沐。
失风鼓唅呀，摇撼千灌木。
木叶微堕黄，石泉净停绿。
危磴萝薜牵，迥步入幽谷。
我心寄青霞，世事惭苍鹿。
遂令巢许辈，于焉谢尘俗。
想是悠悠云，可契去留躅。
+++顾况
++++归阳萧寺有丁行者能修无生忍担水施僧况归命稽首作诗
化佛示持帚，仲尼称执鞭。
列生御风归，饲豕如人焉。
曹溪第六祖，踏碓逾三年。
伊人自何方，长绶趋遥泉。
开士行何苦，双瓶胝两肩。
萧寺百馀僧，东厨正扬烟。
露足沙石裂，外形巾褐穿。
若其有此身，岂得安稳眠。
独出违顺境，不为寒暑还。
大圣于其中，领我心之虔。
万法常空灭，无生因忍全。
一国一释迦，一灯分百千。
永愿遗世知，现身弥勒前。
潜容偏虚空，灵响不可传。
智慧舍利佛，神通自乾连。
阿若憍陈如，迦叶迦旃延。
左右二菩萨，文殊并普贤。
身披六铢衣，亿劫为大仙。
宝塔宝楼阁，重檐交梵天。
譬如一明珠，共赞光白圆。
天魔波旬等，降伏金刚坚。
野叉罗刹鬼，亦赦尘垢缠。
乃致金翅鸟，吞龙护洪渊。
一十一众中，身意皆快然。
八河注大海，中有楞伽船。
佛法付国王，平等无颇偏。
天子事端拱，大臣行其权。
玉堂无蝇飞，五月冰凛筵。
尽力答明主，犹自招罪愆。
九族无白身，百花动婵娟。
神圣恶如此，物华不能妍。
禄山一微胡，驱马来自燕。
宛彼宫阙丽，如何犬羊膻。
苦哉千万人，流血成丹川。
此辈之死后，镬汤所熬煎。
业风吹其魂，猛火烧其烟。
独有丁行者，无忧树枝边。
市头盲老人，长者乞一钱。
韬照多密用，为君吟此篇。
+++顾况
++++大茅岭东新居忆亡子从真
谷鸟犹呼儿，山人夕沾襟。
怀哉隔生死，怅矣徒登临。
东门忧不入，西河遇亦深。
来失中道，偶向经中寻。
大象无停轮，倏忽成古今。
其夭非不幸，炼形由太阴。
凡欲攀云阶，譬如火铸金。
虚室留旧札，洞房掩闲琴。
泉源登方诸，上有空青林。
仿佛通寤寐，萧寥邈微音。
软草被汀洲，鲜云略浮沈。
赪景宣叠丽，绀波响飘淋。
石窟含云巢，迢迢耿南岑。
悲恨自兹断，情尘讵能侵。
真静一时变，坐起唯从心。

++上卷二百六十五
  
+++顾况
++++乌啼曲二首
玉房掣锁声翻叶，银箭添泉绕霜堞。
毕逋拨剌月衔城，八九雏飞其母惊。
此是天上老鸦鸣，人间老鸦无此声。
摇风杂佩耿华烛，夜听羽人弹此曲。
东方曈曈赤日旭。
月出江林西，江林寂寂城鸦啼。
昔人何处为此曲，今人何处听不足。
城寒月晓驰思深，江上青草为谁绿。
+++顾况
++++幽居弄
苔衣生，花露滴，月入西林荡东壁。
扣商占角两三声，洞户谿窗一冥寂。
独去沧洲无四邻，身婴世网此何身。
关情命曲寄惆怅，久别山南山里人。
+++顾况
++++公子行
轻薄儿，面如玉，紫陌春风缠马足。
双镫悬金缕鹘飞，长衫刺雪生犀束。
绿槐夹道阴初成，珊瑚几节敌流星。
红肌拂拂酒光狞，当街背拉金吾行。
朝游冬冬鼓声发，暮游冬冬鼓声绝。
入门不肯自升堂，美人扶踏金阶月。
+++顾况
++++古离别
西江上，风动麻姑嫁时浪。
西山为水水为尘，不是人间离别人。

+++顾况
++++长安道
长安道，人无衣，马无草，何不归来山中老。
+++顾况
++++龙宫操
龙宫月明光参差，精卫衔石东飞时。
鲛人织绡采藕丝，翻江倒海倾吴蜀。
汉女江妃杳相续，龙王宫中水不足。
+++顾况
++++梁广画花歌
王母欲过刘彻家，飞琼夜入云輧车。
紫书分付与青鸟，却向人间求好花。
上元夫人最小女，头面端正能言语。
手把梁生画花看，凝嚬掩笑心相许。
心相许，为白阿娘从嫁与。

+++顾况
++++送别日晚歌
日窅窅兮下山，望佳人兮不还。
花落兮屋上，草生兮阶间。
日日兮春风，芳菲兮欲歇。
老不可兮更少，君何为兮轻别。
+++顾况
++++行路难三首
君不见担雪塞井空用力，炊砂作饭岂堪食。
一生肝胆向人尽，相识不如不相识。
冬青树上挂凌霄，岁晏花凋树不凋。
凡物各自有根本，种禾终不生豆苗。
行路难，行路难，何处是平道。
中心无事当富贵，今日看君颜色好。

君不见少年头上如云发，少壮如云老如雪。
岂知灌顶有醍醐，能使清凉头不热。
吕梁之水挂飞流，鼋鼍蛟蜃不敢游。
少年恃险若平地，独倚长剑凌清秋。
行路难，行路难。
昔少年，今已老。
前朝竹帛事皆空，日暮牛羊占城草。

君不见古人烧水银，变作北邙山上尘。
藕丝挂在虚空中，欲落不落愁杀人。
睢水英雄多血刃，建章宫阙成煨烬。
淮王身死桂树折，徐福一去音书绝。
行路难，行路难，生死皆由天。
秦皇汉武遭不脱，汝独何人学神仙。
+++顾况
++++悲歌一
边城路，今人犁田昔人墓。
岸上沙，昔日江水今人家。
今人昔人共长叹，四气相催节回换。
明月皎皎入华池，白云离离渡霄汉。

+++顾况
++++悲歌二
（一作《悲歌》，一作《短歌行》）
我欲升天天隔霄，我欲渡水水无桥。
我欲上山山路险，我欲汲井井泉遥。
越人翠被今何夕，独立沙边江草碧。
紫燕西飞欲寄书，白云何处逢来客。
+++顾况
++++悲歌三
（以下三首，一本合为一首，题作《远思曲》）
新系青丝百尺绳，心在君家辘轳上。
我心皎洁君不知，辘轳一转一惆怅。
+++顾况
++++悲歌四
何处春风吹晓幕，江南渌水通朱阁。
美人二八面如花，泣向春风畏花落。
+++顾况
++++悲歌五
临春风，听春鸟，别时多，见时少。
愁人夜永不得眠，瑶井玉绳相对晓。

+++顾况
++++悲歌六
（一作攀龙引）
轩辕黄帝初得仙，鼎湖一去三千年。
周流三十六洞天，洞中日月星辰联。
骑龙驾景游八极，轩辕弓剑无人识。
东海青童寄消息。
+++顾况
++++春草谣
春草不解行，随人上东城。
正月二月色绵绵，千里万里伤人情。

+++顾况
++++苔藓山歌
野人夜梦江南山，江南山深松桂闲。
野人觉后长叹息，帖藓粘苔作山色。
闭门无事任盈虚，终日欹眠观四如。
一如白云飞出壁，二如飞雨岩前滴，三如腾虎欲咆哮，四如懒龙遭霹雳。
嶮峭嵌空潭洞寒，小儿两手扶栏干。
+++顾况
++++同裴观察东湖望山歌
浴鲜积翠栖灵异，石洞花宫横半空。
夜光潭上明星启，风雨坛边树如洗。
水淹徐孺宅恒乾，绳坠洪崖井无底。
主人载酒东湖阴，遥望西山三四岑。
+++顾况
++++八月五日歌
四月八日明星出，摩耶夫人降前佛。
八月五日佳气新，昭成太后生圣人。
开元九年燕公说，奉诏听置千秋节。
丹青庙里贮姚宋，花萼楼中宴岐薛。
清乐灵香几处闻，鸾歌凤吹动祥云。
已于武库见灵鸟，仍向晋山逢老君。
率土普天无不乐，河清海晏穷寥廓。
梨园弟子传法曲，张果先生进仙药。
玉座凄凉游帝京，悲翁回首望承明。
云韶九奏杳然远，唯有五陵松柏声。
+++顾况
++++露青竹杖歌
鲜于仲通正当年，章仇兼琼在蜀川。
约束蜀儿采马鞭，蜀儿采鞭不敢眠。
横截斜飞飞鸟边，绳桥夜上层崖颠。
头插白云跨飞泉，采得马鞭长且坚。
浮沤丁子珠联联，灰煮蜡楷光烂然。
章仇兼琼持上天，上天雨露何其偏。
飞龙闲厩马数千，朝饮吴江夕秣燕。
红尘扑辔汗湿鞯，师子麒麟聊比肩。
江面昆明洗刷牵，四蹄踏浪头枿天。
蛟龙稽颡河伯虔，拓羯胡雏脚手鲜。
陈闳韩干丹青妍，欲貌未貌眼欲穿。
金鞍玉勒锦连乾，骑入桃花杨柳烟。
十二楼中奏管弦，楼中美人夺神仙。
争爱大家把此鞭，禄山入关关破年。
忽见扬州北邙前，只有人还千一钱。
亭亭笔直无皴节，磨捋形相一条铁。
市头格是无人别，江海贱臣不拘绁。
垂窗挂影西窗缺，稚子觅衣挑仰穴。
家童拾薪几拗折，玉润犹沾玉垒雪。
碧鲜似染苌弘血，蜀帝城边子规咽。
相如桥上文君绝，往年策马降至尊，七盘九折横剑门。
穆王八骏超昆仑，安用冉冉孤生根。
圣人不贵难得货，金玉珊瑚谁买恩。
+++顾况
++++金珰玉珮歌
赠君金珰太霄之玉珮，金锁禹步之流珠，五岳真君之秘箓，九天丈人之宝书。
东井沐浴辰巳毕，先进洞房上奔日。
借问君欲何处来，黄姑织女机边出。
+++顾况
++++瑶草春
瑶草春，杳容与，江南艳歌京西舞。
执心轻子都，信节冠秋胡。
议以腰支嫁，时论自有夫。
蝉鬓蛾眉明井底，燕裙赵袂萦辘轳。
李生闻之泪如绠。
不忍回头看此井。
月中桂树落一枝，池上唳孤影。
露桃秾李自成谿，流水终天不向西。
翠帐绿窗寒寂寂，锦茵罗荐夜凄凄。
瑶草春，丹井远，别后相思意深浅。
+++顾况
++++萧郸草书歌
萧子草书人不及，洞庭叶落秋风急。
上林花开春露湿，花枝濛濛向水垂，见君数行之洒落，石上之松松下鹤。

若把君书比仲将，不知谁在凌云阁。
+++顾况
++++范山人画山水歌
山峥嵘，水泓澄。
漫漫汗汗一笔耕，一草一木栖神明。
忽如空中有物，物中有声。
复如远道望乡客，梦绕山川身不行。

+++顾况
++++嵇山道芬上人画山水歌
镜中真僧白道芬，不服朱审李将军。
渌汗平铺洞庭水，笔头点出苍梧云。
且看八月十五夜，月下看山尽如画。
+++顾况
++++杜秀才画立走水牛歌
昆仑儿，骑白象，时时锁著师子项。
奚奴跨马不搭鞍，立走水牛惊汉官。
江村小儿好夸骋，脚踏牛头上牛领。
浅草平田攃过时，大虫著钝几落井。
杜生知我恋沧洲，画作一障张床头。
八十老婆拍手笑，妒他织女嫁牵牛。
+++顾况
++++梁司马画马歌
画精神，画筋骨，一团旋风瞥灭没。
仰秣如上贺兰山，低头欲饮长城窟。
此马昂然独此群，阿爷是龙飞入云。
黄沙枯碛无寸草，一日行过千里道。
展处把笔欲描时，司马一騧赛倾倒。

+++顾况
++++丘小府小鼓歌
地盘山鸡犹可像，坎坎砰砰随手长。
夜半高楼沈醉时，万里踏桥乱山响。
+++顾况
++++宜城放琴客歌
（柳浑封宜城县伯）
佳人玉立生此方，家住邯郸不是倡。
头髻鬉鬌手爪长，善抚琴瑟有文章。
新妍笼裙云母光，朱弦绿水喧洞房。
忽闻斗酒初决绝，日暮浮云古离别。
巴猿啾啾峡泉咽，泪落罗衣颜色暍。
不知谁家更张设，丝履墙偏钗股折。
南山阑干千丈雪，七十非人不暖热。
情厌薄古共然，相公心在持事坚。
上善若水任方圆，忆昨好之今弃捐。
服药不如独自眠，从他更嫁一少年。
+++顾况
++++李供奉弹箜篌歌
国府乐手弹箜篌，赤黄绦索金鎝头。
早晨有敕鸳鸯殿，夜静遂歌明月楼。
起坐可怜能抱撮，大指调弦中指拨。
腕头花落舞制裂，手下鸟惊飞拨剌。
珊瑚席，一声一声鸣锡锡。
罗绮屏，一弦一弦如撼铃。
急弹好，迟亦好。
宜远听，宜近听。
左手低，右手举，易调移音天赐与。
大弦似秋雁，联联度陇关。
小弦似春燕，喃喃向人语。
手头疾，腕头软，来来去去如风卷。
声清泠泠鸣索索，垂珠碎玉空中落。
美女争窥玳瑁帘，圣人卷上真珠箔。
大弦长，小弦短，小弦紧快大弦缓。
初调锵锵似鸳鸯水上弄新声，入深似太清仙鹤游秘馆。
李供奉，仪容质，身才稍稍六尺一。
在外不曾辄教人，内里声声不遣出。
指剥葱，腕削玉，饶盐饶酱五味足。
弄调人间不识名，弹尽天下崛奇曲。
胡曲汉曲声皆好，弹著曲髓曲肝脑。
往往从空入户来，瞥瞥随风落春草。
草头只觉风吹入，风来草即随风立。
草亦不知风到来，风亦不知声缓急。
爇玉烛，点银灯，光照手，实可憎。
只照箜篌弦上手，不照箜篌声里能。
驰凤阙，拜鸾殿，天子一日一回见。
王侯将相立马迎，巧声一日一回变。
实可重，不惜千金买一弄。
银器胡瓶马上驮，瑞锦轻罗满车送。
此州好手非一国，一国东西尽南北。
除却天上化下来，若向人间实难得。

+++顾况
++++刘禅奴弹琵琶歌
（感相国韩公梦）
乐府只传横吹好，琵琶写出关山道。
羁雁出塞绕黄云，边马仰天嘶白草。
明妃愁中汉使回，蔡琰愁处胡笳哀。
鬼神知妙欲收响，阴风切切四面来。
李陵寄书别苏武，自有生人无此苦。
当时若值霍骠姚，灭尽乌孙夺公主。
+++顾况
++++李湖州孺人弹筝歌
武帝升天留法曲，凄情掩抑弦柱促。
上阳宫人怨青苔，此夜想夫怜碧玉。
思妇高楼刺壁窥，愁猿叫月鹦呼儿。
寸心十指有长短，妙入神处无人知。
独把梁州凡几拍，风沙对面胡秦隔。
听中忘却前溪碧，醉后犹疑边草白。
+++顾况
++++郑女弹筝歌
郑女八岁能弹筝，春风吹落天上声。
一声雍门泪承睫，两声赤鲤露鬐鬣，三声白猿臂拓颊。
郑女出参丈人时，落花惹断游空丝。
高楼不掩许声出，羞杀百舌黄莺儿。
+++顾况
++++谅公洞庭孤橘歌
不种自生一株橘，谁教渠向阶前出，不羡江陵千木奴。
下生白蚁子，上生青雀雏。
飞花檐卜旃檀香，结实如缀摩尼珠。
洞庭橘树笼烟碧，洞庭波月连沙白。
待取天公放恩赦，侬家定作湖中客。
+++顾况
++++送行歌
送行人，歌一曲，何者为泥何者玉。
年华已向秋草里，春梦犹传故山绿。

+++顾况
++++险竿歌
宛陵女儿擘飞手，长竿横空上下走。
已能轻险若平地，岂肯身为一家妇。
宛陵将士天下雄，一下定却长稍弓。
翻身挂影恣腾蹋，反绾头髻盘旋风。
盘旋风，撇飞鸟，惊猿绕，树枝褭。
头上打鼓不闻时，手蹉脚跌蜘蛛丝。
忽雷掣断流星尾，矐睒划破蚩尤旗。
若不随仙作仙女，即应嫁贼生贼儿。
中丞方略通变化，外户不扃从女嫁。
+++顾况
++++洛阳行送洛阳韦七明府
始上龙门望洛川，洛阳桃李艳阳天。
最好当年二三月，上阳宫树千花发。
疏家父子错挂冠，梁鸿夫妻虚适越。
+++顾况
++++黄鹄楼歌送独孤助
故人西去黄鹄楼，西江之水上天流，黄鹄杳杳江悠悠。
黄鹄徘徊故人别，离壶酒尽清丝绝。
绿屿没馀烟，白沙连晓月。

+++顾况
++++庐山瀑布歌送李顾
飘白霓，挂丹梯。
应从织女机边落，不遣浔阳湖向西。
火雷劈山珠喷日，五老峰前九江溢。
九江悠悠万古情，古人行尽今人行。
老人也欲上山去，上个深山无姓名。
+++顾况
++++朝上清歌
洁眼朝上清，绿景开紫霞。
皇皇紫微君，左右皆灵娥。
曼声流睇，和清歌些。
至阳无谖，其乐多些。
旌盖飒沓，箫鼓和些。
金凤玉麟，郁骈罗些。
反风名香，香气遐些。
琼田瑶草，寿无涯些。
君著玉衣，升玉车些。
欲降琼宫，玉女家些。
其桃千年，始著花些。
萧寥天清而灭云，目琼琼兮情感。
珮随香兮夜闻，肃肃兮愔愔。
启天和兮洞灵心，和为丹兮云为马。
君乘之觞于瑶池之上兮，三光罗列而在下。
+++顾况
++++剡纸歌
云门路上山阴雪，中有玉人持玉节。
宛委山里禹馀粮，石中黄子黄金屑。
剡溪剡纸生剡藤，喷水捣后为蕉叶。
欲写金人金口经，寄与山阴山里僧。
手把山中紫罗笔，思量点画龙蛇出。
政是垂头蹋翼时，不免向君求此物。

++上卷二百六十六
  
+++顾况
++++洛阳早春
何地避春愁，终年忆旧游。
一家千里外，百舌五更头。
客路偏逢雨，乡山不入楼。
故园桃李月，伊水向东流。
+++顾况
++++步虚词
（太清宫作）
迥步游三洞，清心礼七真。
飞符超羽翼，焚火醮星辰。
残药沾鸡犬，灵香出凤麟。
壶中无窄处，愿得一容身。
+++顾况
++++鄱阳大云寺一公房
尽日陪游处，斜阳竹院清。
定中观有漏，言外证无生。
色界聊传法，空门不用情。
欲知相去近，钟鼓两闻声。
+++顾况
++++送友失意南归
衣挥京洛尘，完璞伴归人。
故国青山遍，沧江白发新。
邻荒收酒幔，屋古布苔茵。
不用通名姓，渔樵共主宾。
+++顾况
++++南归
老病力难任，犹多镜雪侵。
鲈鱼消宦况，鸥鸟识归心。
急雨江帆重，残更驿树深。
乡关殊可望，渐渐入吴音。
+++顾况
++++闲居自述
荣辱不关身，谁为疏与亲。
有山堪结屋，无地可容尘。
白发偏添寿，黄花不笑贫。
一樽朝暮醉，陶令果何人。
+++顾况
++++题歙山栖霞寺
明征君旧宅，陈后主题诗。
迹在人亡处，山空月满时。
宝瓶无破响，道树有低枝。
已是伤离客，仍逢靳尚祠。
+++顾况
++++经废寺
（前半首一本作五言绝句）
不知何世界，有处似南朝。
石路无人扫，松门被火烧。
断幡犹挂刹，故板尚支桥。
数卷残经在，多年字欲销。
+++顾况
++++送李道士
（一本题下有归桃花崦四字）
人境年虚掷，仙源日未斜。
羡君乘竹杖，辞我隐桃花。
鸟去宁知路，云飞似忆家。
莫愁客鬓改，自有紫河车。
+++顾况
++++酬唐起居前后见寄二首
愁人空望国，惊鸟不归林。
莫话弹冠事，谁知结袜心。
霜凋树吹断，土蚀剑痕深。
欲作怀沙赋，明时耻自沉。
何处吊灵均，江边一老人。
汉仪君已接，楚奏我空频。
直道其如命，平生不负神。
自伤庚子日，鵩鸟上承尘。
+++顾况
++++奉酬茅山赠赐并简綦毋正字
玉帝居金阙，灵山几处朝。
简书犹有畏，神理讵能超。
鹤庙新家近，龙门旧国遥。
离怀结不断，玉洞一吹箫。
+++顾况
++++白蘋洲送客
莫信梅花发，由来谩报春。
不才充野客，扶病送朝臣。
阙下摇青珮，洲边采白蘋。
临流不痛饮，鸥鸟也欺人。
+++顾况
++++春鸟词送元秀才入京
春来绣羽齐，暮向竹林栖。
禁苑衔花出，河桥隔树啼。
寻声知去远，顾影念飞低。
别有无巢燕，犹窥幕上泥。
+++顾况
++++别江南
江城吹晓角，愁杀远行人。
汉将犹防虏，吴官欲向秦。
布帆轻白浪，锦带入红尘。
将底求名宦，平生但任真。
+++顾况
++++空梁落燕泥
卷幕参差燕，常衔浊水泥。
为黏珠履迹，未等画梁齐。
旧点痕犹浅，新巢缉尚低。
不缘频上落，那得此飞栖。
+++顾况
++++上元夜忆长安
沧州老一年，老去忆秦川。
处处逢珠翠，家家听管弦。
云车龙阙下，火树凤楼前。
今夜沧州夜，沧州夜月圆。
+++顾况
++++酬扬州白塔寺永上人
塔上是何缘，香灯续细烟。
松枝当麈尾，柳絮替蚕绵。
浮草经行遍，空花义趣圆。
我来虽为法，暂借一床眠。
+++顾况
++++送韦秀才赴举
鄱阳中酒地，楚老独醒年。
芳桂君应折，沈灰我不然。
洛桥浮逆水，关树接非烟。
唯有残生梦，犹能到日边。
+++顾况
++++送使君
天中洛阳道，海上使君归。
拂雾趋金殿，焚香入琐闱。
山亭倾别酒，野服间朝衣。
他日思朱鹭，知从小苑飞。
+++顾况
++++历阳苦雨
（一作夜雨）
襄城秋雨晦，楚客不归心。
亥市风烟接，隋宫草路深。
离忧翻独笑，用事感浮阴。
夜夜空阶响，唯馀蚯蚓吟。
+++顾况
++++伤大理谢少卿
旧馆绝逢迎，新诗何处呈。
空留封禅草，已作岱宗行。
柳蠹风吹析，阶崩雪绕平。
无因重来此，剩哭两三声。
+++顾况
++++经徐侍郎墓作
不知山吏部，墓作石桥东。
宅兆乡关异，平生翰墨空。
夜泉无晓日，枯树足悲风。
更想幽冥事，唯应有梦同。
+++顾况
++++酅公合祔挽歌
草露前朝事，荆茅圣主封。
空传馀竹帛，永绝旧歌钟。
清镜无双影，穷泉有几重。
笳箫最悲处，风入九原松。
+++顾况
++++相国晋公挽歌二首
玉节朝天罢，洪炉造化新。
中和方作圣，太素忽收神。
盛德横千古，高标出四邻。
欲知言不尽，处处有遗尘。
凝笳催晓奠，丹旐向青山。
夕照新茔近，秋风故吏还。
本朝光汉代，从此扫胡关。
今日天难问，浮云满世间。
+++顾况
++++晋公魏国夫人柳氏挽歌
鱼轩海上遥，鸾影月中销。
双剑来时合，孤桐去日凋。
夕阳迷陇隧，秋雨咽笳箫。
画翣无留影，铭旌已度桥。
+++顾况
++++义川公主挽词
弄玉吹箫后，湘灵鼓瑟时。
月边丹桂落，风底白杨悲。
杂珮分泉户，馀香出繐帷。
夜台飞镜匣，偏共掩蛾眉。
+++顾况
++++忆山中
春还不得还，家在最深山。
蕙圃泉浇湿，松窗月映闲。
薄田临谷口，小职向人间。
去处但无事，重门深闭关。
+++顾况
++++送大理张卿
（一题作送张卫尉）
春色依依惜解携，月卿今夜泊隋堤。
白沙洲上江蓠长，绿树村边谢豹啼。
迁客比来无倚仗，故人相去隔云泥。
越禽唯有南枝分，目送孤鸿飞向西。
+++顾况
++++宿湖边山寺
群峰过雨涧淙淙，松下扉扃白鹤双。
香透经窗笼桧柏，云生梵宇湿幡幢。
蒲团僧定风过席，苇岸渔歌月堕江。
谁悟此生同寂灭，老禅慧力得心降。
+++顾况
++++湖南客中春望
鸣雁嘹嘹北向频，渌波何处是通津。
风尘海内怜双鬓，涕泪天涯惨一身。
故里音书应望绝，异乡景物又更新。
便抛印绶从归隐，吴渚香莼漫吐春。
+++顾况
++++闲居怀旧
日长鼓腹爱吾庐，洗竹浇花兴有馀。
骚客空传成相赋，晋人已负绝交书。
贫居谪所谁推毂，仕向侯门耻曳裾。
今日思来总皆罔，汗青功业又何如。
+++顾况
++++寄江南鹤林寺石冰上人
山川重复出，心地暗相逢。
忽忆秋江月，如闻古寺钟。
湖平南北岸，云抱两三峰。
定力超香象，真言摄毒龙。
风中何处鹤，石上几年松。
为报烟霞道，人间共不容。
+++顾况
++++乐府
暖谷春光至，宸游近甸荣。
云随天仗转，风入御帘轻。
翠盖浮佳气，朱楼倚太清。
朝臣冠剑退，宫女管弦迎。
细草承雕辇，繁花入幔城。
文房开圣藻，武卫宿天营。
玉醴随觞至，铜壶逐漏行。
五星含土德，万姓彻中声。
亲祀先崇典，躬推示劝耕。
国风新正乐，农器近消兵。
道德关河固，刑章日月明。
野人同鸟兽，率舞感升平。
+++顾况
++++送从兄使新罗
六气铜浑转，三光玉律调。
河宫清奉赆，海岳晏来朝。
地绝提封入，天平赐贡饶。
扬威轻破虏，柔服耻征辽。
曙色黄金阙，寒声白鹭潮。
楼船非习战，骢马是嘉招。
帝女飞衔石，鲛人卖泪绡。
管宁虽不偶，徐市倘相邀。
独岛缘空翠，孤霞上泬寥。
蟾蜍同汉月，螮蝀异秦桥。
水豹横吹浪，花鹰迥拂霄。
晨装凌莽渺，夜泊记招摇。
几路通员峤，何山是沃焦。
飓风晴汩起，阴火暝潜烧。
鬓发成新髻，人参长旧苗。
扶桑衔日近，析木带津遥。
梦向愁中积，魂当别处销。
临川思结网，见弹欲求鸮。
共散羲和历，谁差甲子朝。
沧波伏忠信，译语辨讴谣。
叠鼓鲸鳞隐，阴帆鹢首飘。
南溟垂大翼，西海饮文鳐。
指景寻灵草，排云听洞箫。
封侯万里外，未肯后班超。
+++顾况
++++山居即事
下泊降茅仙，萧闲隐洞天。
杨君闲上法，司命驻流年。
崦合桃花水，窗分柳谷烟。
抱孙堪种树，倚杖问耘田。
世事休相扰，浮名任一边。
由来谢安石，不解饮灵泉。
+++顾况
++++题卢道士房
秋砧响落木，共坐茅君家。
唯见两童子，门外汲井花。
空坛静白日，神鼎飞丹砂。
麈尾拂霜草，金铃摇霁霞。
上章尘世隔，看弈桐阴斜。
稽首问仙要，黄精堪饵花。

++上卷二百六十七
  
+++顾况
++++梦后吟
醉中还有梦，身外已无心。
明镜唯知老，青山何处深。
+++顾况
++++题灵山寺
（战鸟）
觉地本随身，灵山重结因。
如何战鸟佛，不化捕鱼人。
+++顾况
++++题元阳观旧读书房赠李范
此观十年游，此房千里宿。
还来旧窗下，更取君书读。
+++顾况
++++永嘉
东瓯传旧俗，风日江边好。
何处乐神声，夷歌出烟岛。
+++顾况
++++青弋江
凄清回泊夜，沦波激石响。
村边草市桥，月下罟师网。
+++顾况
++++听山鹧鸪
谁家无春酒，何处无春鸟。
夜宿桃花村，踏歌接天晓。
+++顾况
++++山径柳
（以下十四首一作临平坞杂题）
宛转若游丝，浅深栽绿崦。
年年立春后，即被啼莺占。
+++顾况
++++石上藤
空山无鸟迹，何物如人意。
委曲结绳文，离披草书字。
+++顾况
++++薜荔庵
薜荔作禅庵，重叠庵边树。
空山径欲绝，也有人知处。
+++顾况
++++芙蓉榭
风摆莲衣干，月背鸟巢寒。
文鱼翻乱叶，翠羽上危栏。
+++顾况
++++欹松漪
湛湛碧涟漪，老松欹侧卧。
悠扬绿萝影，下拂波纹破。
+++顾况
++++焙茶坞
新茶已上焙，旧架忧生醭。
旋旋续新烟，呼儿劈寒木。
+++顾况
++++弹琴谷
谷中谁弹琴，琴响谷冥寂。
因君扣商调，草虫惊暗壁。
+++顾况
++++白鹭汀
靃靡汀草碧，淋森鹭毛白。
夜起沙月中，思量捕鱼策。
+++顾况
++++千松岭
终日吟天风，有时天籁止。
问渠何旨意，恐落凡人耳。
+++顾况
++++黄菊湾
时菊凝晓露，露华滴秋湾。
仙人酿酒熟，醉里飞空山。
+++顾况
++++临平湖
采藕平湖上，藕泥封藕节。
船影入荷香，莫冲莲柄折。
+++顾况
++++山春洞
引烛踏仙泥，时时乱乳燕。
不知何道士，手把灵书卷。
+++顾况
++++石窦泉
吹沙复喷石，曲折仍圆旋。
野客漱流时，杯粘落花片。
+++顾况
++++古仙坛
远山谁放烧，疑是坛边醮。
仙人错下山，拍手坛边笑。
+++顾况
++++题山顶寺
遥闻林下语，知是经行所。
日暮香风时，诸天散花雨。
+++顾况
++++天宝题壁
五十馀年别，伶俜道不行。
却来书处在，惆怅似前生。
+++顾况
++++哭李别驾
故人行迹灭，秋草向南悲。
不欲频回步，孀妻正哭时。
+++顾况
++++春雨不闻百舌
百舌春来哑，愁人共待晴。
不关秋水事，饮恨亦无声。
+++顾况
++++忆鄱阳旧游
悠悠南国思，夜向江南泊。
楚客断肠时，月明枫子落。
+++顾况
++++春怀
园莺啼已倦，树树陨香红。
不是春相背，当由己自翁。
+++顾况
++++洛阳陌二首
莺声满御堤，堤柳拂丝齐。
风送名花落，香红衬马蹄。
珂珮逐鸣驺，王孙结伴游。
金丸落飞鸟，乘兴醉青楼。
+++顾况
++++寄淮上柳十三
苇萧中辟户，相映绿淮流。
莫讶春潮阔，鸥边可泊舟。
+++顾况
++++送李泌
昔别吴堤雨，春帆去较迟。
江波千里绿，□□□□□。
+++顾况
++++山中夜宿
凉月挂层峰，萝林落叶重。
掩关深畏虎，风起撼长松。
+++顾况
++++登楼
高阁成长望，江流雁叫哀。
凄凉故吴事，麋鹿走荒台。
+++顾况
++++江上
江清白鸟斜，荡桨罥蘋花。
听唱菱歌晚，回塘月照沙。
+++顾况
++++溪上
采莲溪上女，舟小怯摇风。
惊起鸳鸯宿，水云撩乱红。
+++顾况
++++田家
带水摘禾穗，夜捣具晨炊。
县帖取社长，嗔怪见官迟。
+++顾况
++++宿山中僧
不爇香炉烟，蒲团坐如铁。
尝想同夜禅，风堕松顶雪。
+++顾况
++++梅湾
白石盘盘磴，清香树树梅。
山深不吟赏，辜负委苍苔。
+++顾况
++++思归
不能经纶大经，甘作草莽闲臣。
青琐应须长别，白云漫与相亲。
+++顾况
++++归山作
心事数茎白发，生涯一片青山。
空林有雪相待，古道无人独还。
+++顾况
++++过山农家
板桥人渡泉声，茅檐日午鸡鸣。
莫嗔焙茶烟暗，却喜晒谷天晴。
+++顾况
++++代佳人赠别
万里行人欲渡溪，千行珠泪滴为泥。
已成残梦随君去，犹有惊乌半夜啼。
+++顾况
++++忆故园
惆怅多山人复稀，杜鹃啼处泪沾衣。
故园此去千馀里，春梦犹能夜夜归。
+++顾况
++++题叶道士山房
水边垂柳赤栏桥，洞里仙人碧玉箫。
近得麻姑音信否，浔阳江上不通潮。
+++顾况
++++送李秀才入京
五湖秋叶满行船，八月灵槎欲上天。
君向长安余适越，独登秦望望秦川。
+++顾况
++++越中席上看弄老人
不到山阴十二春，镜中相见白头新。
此生不复为年少，今日从他弄老人。
+++顾况
++++听刘安唱歌
子夜新声何处传，悲翁更忆太平年。
即今法曲无人唱，已逐霓裳飞上天。
+++顾况
++++樱桃曲
百舌犹来上苑花，游人独自忆京华。
遥知寝庙尝新后，敕赐樱桃向几家。
+++顾况
++++山中
（一作朱放诗，题作山中听子规）
野人爱向山中宿，况在葛洪丹井西。
庭前有个长松树，夜半子规来上啼。
+++顾况
++++赠朱放
野客归时无四邻，黔娄别久案常贫。
渔樵旧路不堪入，何处空山犹有人。
+++顾况
++++江村乱后
江村日暮寻遗老，江水东流横浩浩。
竹里闲窗不见人，门前旧路生青草。
+++顾况
++++望简寂观
青嶂青溪直复斜，白鸡白犬到人家。
仙人住在最高处，向晚春泉流白花。
+++顾况
++++五两歌送张夏
竿头五两风褭褭，水上云帆逐飞鸟。
送君初出扬州时，霭霭曈曈江溢晓。
+++顾况
++++临海所居三首
此是昔年征战处，曾经永日绝人行。
千家寂寂对流水，唯有汀洲春草生。
此去临溪不是遥，楼中望见赤城标。
不知叠嶂重霞里，更有何人度石桥。
家在双峰兰若边，一声秋磬发孤烟。
山连极浦鸟飞尽，月上青林人未眠。
+++顾况
++++听角思归
故园黄叶满青苔，梦后城头晓角哀。
此夜断肠人不见，起行残日影徘徊。
+++顾况
++++酬柳相公
天下如今已太平，相公何事唤狂生。
个身恰似笼中鹤，东望沧溟叫数声。
+++顾况
++++题明霞台
野人本自不求名，欲向山中过一生。
莫嫌憔悴无知己，别有烟霞似弟兄。
+++顾况
++++哭绚法师
楚客停桡欲问谁，白沙江草麹尘丝。
生公手种殿前树，唯有花开鶗鴂悲。
+++顾况
++++送柳宜城葬
鸣笳已逐春风咽，匹马犹依旧路嘶。
遥望柳家门外树，恐闻黄鸟向人啼。
+++顾况
++++宫词五首
禁柳烟中闻晓乌，风吹玉漏尽铜壶。
内官先向蓬莱殿，金合开香泻御炉。
玉楼天半起笙歌，风送宫嫔笑语和。
月殿影开闻夜漏，水精帘卷近银河。
玉阶容卫宿千官，风猎青旂晓仗寒。
侍女先来荐琼蕊，露浆新下九霄盘。
九重天乐降神仙，步舞分行踏锦筵。
嘈囋一声钟鼓歇，万人楼下拾金钱。
金吾持戟护新檐，天乐声传万姓瞻。
楼上美人相倚看，红妆透出水精帘。
+++顾况
++++寻桃花岭潘三姑台
桃花岭上觉天低，人上青山马隔溪。
行到三姑学仙处，还如刘阮二郎迷。
+++顾况
++++夜中望仙观
日暮衔花飞鸟还，月明溪上见青山。
遥知玉女窗前树，不是仙人不得攀。
+++顾况
++++送李侍御往吴兴
（一作送李侍郎从宣城取洞庭路往吴兴）
世间只有情难说，今夜应无不醉人。
若向洞庭山下过，暗知浇沥圣姑神。
+++顾况
++++奉和韩晋公晦日呈诸判官
江南无处不闻歌，晦日中军乐更多。
不是风光催柳色，却缘威令动阳和。
+++顾况
++++子规
杜宇冤亡积有时，年年啼血动人悲。
若教恨魄皆能化，何树何山著子规。
+++顾况
++++海鸥咏
万里飞来为客鸟，曾蒙丹凤借枝柯。
一朝凤去梧桐死，满目鸱鸢奈尔何。
+++顾况
++++赠韦清将军
身执金吾主禁兵，腰间宝剑重横行。
接舆亦是狂歌者，更就将军乞一声。
+++顾况
++++赠僧二首
家住义兴东舍溪，溪边莎草雨无泥。
上人一向心入定，春鸟年年空自啼。
出头皆是新年少，何处能容老病翁。
更把浮荣喻生灭，世间无事不虚空。
+++顾况
++++登楼望水
鸟啼花发柳含烟，掷却风光忆少年。
更上高楼望江水，故乡何处一归船。
+++顾况
++++湖中
（一作洞庭秋日）
青草湖边日色低，黄茅嶂里鹧鸪啼。
丈夫飘荡今如此，一曲长歌楚水西。
+++顾况
++++岁日作
（一作岁日口号）
不觉老将春共至，更悲携手几人全。
还丹寂寞羞明镜，手把屠苏让少年。
+++顾况
++++山中赠客
山中好处无人别，涧梅伪作山中雪。
野客相逢夜不眠，山中童子烧松节。
+++顾况
++++王郎中妓席五咏 箜篌
玉作搔头金步摇，高张苦调响连宵。
欲知写尽相思梦，度水寻云不用桥。
+++顾况
++++王郎中妓席五咏 舞
汗浥新装画不成，丝催急节舞衣轻。
落花绕树疑无影，回雪从风暗有情。
+++顾况
++++王郎中妓席五咏 歌
（一作王郎中席歌妓）
柳拂青楼花满衣，能歌宛转世应稀。
空中几处闻清响，欲绕行云不遣飞。
+++顾况
++++王郎中妓席五咏 筝
秦声楚调怨无穷，陇水胡笳咽复通。
莫遣黄莺花里啭，参差撩乱妒春风。
+++顾况
++++王郎中妓席五咏 笙
欲写人间离别心，须听鸣凤似龙吟。
江南曲尽归何处，洞水山云知浅深。
+++顾况
++++送李山人还玉溪
好鸟共鸣临水树，幽人独欠买山钱。
若为种得千竿竹，引取君家一眼泉。
+++顾况
++++送少微上人还鹿门
少微不向吴中隐，为个生缘在鹿门。
行入汉江秋月色，襄阳耆旧几人存。
+++顾况
++++宿昭应
武帝祈灵太乙坛，新丰树色绕千官。
那知今夜长生殿，独闭山门月影寒。
+++顾况
++++题琅邪上方
东晋王家在此溪，南朝树色隔窗低。
碑沈字灭昔人远，谷鸟犹向寒花啼。
+++顾况
++++安仁港口望仙人城
楼台采翠远分明，闻说仙家在此城。
欲上仙城无路上，水边花里有人声。
+++顾况
++++寄秘书包监
一别长安路几千，遥知旧日主人怜。
贾生只是三年谪，独自无才已四年。
+++顾况
++++小孤山
古庙枫林江水边，寒鸦接饭雁横天。
大孤山远小孤出，月照洞庭归客船。
+++顾况
++++送李秀才游嵩山
嵩山石壁挂飞流，无限神仙在上头。
采得新诗题石壁，老人惆怅不同游。
+++顾况
++++从剡溪至赤城
灵溪宿处接灵山，窈映高楼向月闲。
夜半鹤声残梦里，犹疑琴曲洞房间。
+++顾况
++++叶上题诗从苑中流出
花落深宫莺亦悲，上阳宫女断肠时。
君恩不闭东流水，叶上题诗寄与谁。
+++顾况
++++崦里桃花
崦里桃花逢女冠，林间杏叶落仙坛。
老人方授上清箓，夜听步虚山月寒。
+++顾况
++++听子规
（一本题上有摄山二字）
栖霞山中子规鸟，口边血出啼不了。
山僧后夜初出定，闻似不闻山月晓。
+++顾况
++++竹枝曲
帝子苍梧不复归，洞庭叶下荆云飞。
巴人夜唱竹枝后，肠断晓猿声渐稀。
+++顾况
++++寻僧二首
方丈玲珑花竹闲，已将心印出人间。
家家门外长安道，何处相逢是宝山。
弥天释子本高情，往往山中独自行。
莫怪狂人游楚国，莲花只在淤泥生。
+++顾况
++++桃花曲
魏帝宫人舞凤楼，隋家天子泛龙舟。
君王夜醉春眠晏，不觉桃花逐水流。
+++顾况
++++赠远
暂出河边思远道，却来窗下听新莺。
故人一别几时见，春草还从旧处生。
+++顾况
++++早春思归有唱竹枝歌者坐中下泪
渺渺春生楚水波，楚人齐唱竹枝歌。
与君皆是思归客，拭泪看花奈老何。
+++顾况
++++送郭秀才
故人曾任丹徒令，买得青山拟独耕。
不作草堂招远客，却将垂柳借啼莺。
+++顾况
++++宫词
长乐宫连上苑春，玉楼金殿艳歌新。
君门一入无由出，唯有宫莺得见人。
+++顾况
++++悼稚
稚子比来骑竹马，犹疑只在屋东西。
莫言道者无悲事，曾听巴猿向月啼。
+++顾况
++++山僧兰若
绝顶茅庵老此生，寒云孤木伴经行。
世人那得知幽径，遥向青峰礼磬声。
+++顾况
++++句
崦合桃花水，窗鸣柳谷泉。（题柳谷泉，见《应天府志》）
颓垣化为陂，陆地堪乘舟。（以下并见张为《主客图》）
汀洲渺渺江篱短，疑是疑非两断肠。
巫峡朝云暮不归，洞庭春水晴空满。
龙吟四泽欲兴雨，凤引九雏警宿乌。（七星管歌《通典》）
新妇矶边月明，女儿浦口潮平。（渔父词，《野客丛谈》）

++上卷二百六十八
  
+++耿湋
++++发南康夜泊灨石中
倦客乘归舟，春溪杳将暮。
群林结暝色，孤泊有佳趣。
夜山转长江，赤月吐深树。
飒飒松上吹，泛泛花间露。
险石俯潭涡，跳湍碍沿溯。
岂唯垂堂戒，兼以临深惧。
稍出回雁峰，明登斩蛟柱。
连云向重山，杳未见钟路。
+++耿湋
++++过王山人旧居
故宅春山中，来逢夕阳入。
汲少井味变，开稀户枢涩。
树朽鸟不栖，阶闲云自湿。
先生何处去，惆怅空独立。
+++耿湋
++++晚次昭应
落日向林路，东风吹麦陇。
藤草蔓古渠，牛羊下荒冢。
骊宫户久闭，温谷泉长涌。
为问全盛时，何人最荣宠。
+++耿湋
++++听早蝉歌
蝉鸣兮夕曛，声和兮夏云。
白日兮将短，秋意兮已满。
乍悲鸣兮欲长。
犹嘶涩兮多断。
风萧萧兮转清，韵嘒嘒兮初成。
依婆娑之古树，思辽落之荒城。
闲院支颐，深林倚策，犹惆怅而无语，鬓星星而已白。
+++耿湋
++++芦花动
连素穗，翻秋气，细节疏茎任长吹。
共作月中声，孤舟发乡思。

+++耿湋
++++赋得寒蛩
尔谁造，鸣何早，趯趯连声遍阶草。
复与夜雨和，游人听堪老。

+++耿湋
++++宣城逢张二南史
全家宛陵客，文雅世难逢。
寄食年将老，干时计未从。
秋来句曲水，雨后敬亭峰。
西北长安远，登临恨几重。
+++耿湋
++++题童子寺
半偈留何处，全身弃此中。
雨馀沙塔坏，月满雪山空。
耸刹临回磴，朱楼间碧丛。
朝朝日将暮，长对晋阳宫。
+++耿湋
++++夏日寄东溪隐者
日华浮野水，草色合遥空。
处处山依旧，年年事不同。
闲田孤垒外，暑雨片云中。
惆怅多尘累，无由访钓翁。
+++耿湋
++++之江淮留别京中亲故
长云迷一雁，渐远向南声。
已带千霜鬓，初为万里行。
繁虫满夜草，连雨暗秋城。
前路诸侯贵，何人重客卿。
+++耿湋
++++太原送许侍御出幕归东都
昔随刘越石，今日独归时。
汾水风烟冷，并州花木迟。
荒庭增别梦，野雨失行期。
莫向山阳过，邻人夜笛悲。
+++耿湋
++++华州客舍奉和崔端公春城晓望
不语看芳径，悲春懒独行。
向人微月在，报雨早霞生。
贫病催年齿，风尘掩姓名。
赖逢骢马客，郢曲缓羁情。
+++耿湋
++++题清萝翁双泉
侧弁向清漪，门中夕照移。
异源生暗石，叠响落秋池。
叶拥沙痕没，流回草蔓随。
泠泠无限意，不独远公知。
+++耿湋
++++酬李文
（一作汶）
落照长杨苑，秋天渭水滨。
初飞万木叶，又长一年人。
贫病仍为客，艰虞更问津。
多惭惠然意，今日肯相亲。
+++耿湋
++++赠严维
许询清论重，寂寞住山阴。
野路接寒寺，闲门当古林。
海田秋熟早，湖水夜渔深。
世上穷通理，谁人奈此心。
+++耿湋
++++春日题苗发竹亭
春亭及策上，郎吏谢玄晖。
闲咏疏篁近，高眠远岫微。
偏宜留野客，暂得解朝衣。
犹忆东溪里，雷云掩故扉。
+++耿湋
++++题孝子陵
荒坟秋陌上，霜露正霏霏。
松柏自成拱，苫庐长不归。
浮埃积蓬鬓，流血在麻衣。
何必曾参传，千年至行稀。
+++耿湋
++++题庄上人房
不语焚香坐，心知道已成。
流年衰此世，定力见他生。
暮雪馀春冷，寒灯续昼明。
寻常五侯至，敢望下阶迎。
+++耿湋
++++宋中
日暮黄云合，年深白骨稀。
旧村乔木在，秋草远人归。
废井莓苔厚，荒田路径微。
唯馀近山色，相对似依依。
+++耿湋
++++秋夜思归
来时犹暑服，今已露漫漫。
多雨逢初霁，深秋生夜寒。
投人心似切，为客事皆难。
何处无留滞，谁能暂问看。
+++耿湋
++++送李端
世上许刘桢，洋洋风雅声。
客来空改岁，归去未成名。
远近天初暮，关河雪半晴。
空怀谏书在，回首恋承明。
+++耿湋
++++送崔明府赴青城
清冬宾御出，蜀道翠微间。
远雾开群壑，初阳照近关。
霜潭浮紫菜，雪栈绕青山。
当似遗民去，柴桑政自闲。
+++耿湋
++++送王将军出塞
汉家边事重，窦宪出临戎。
绝漠秋山在，阳关旧路通。
列营依茂草，吹角向高风。
更就燕然石，行看奏虏功。
+++耿湋
++++雨中留别
东西无定客，风雨未休时。
悯默此中别，飘零何处期。
青山违旧隐，白发入新诗。
岁岁迷津路，生涯渐可悲。
+++耿湋
++++送杨将军
一身良将后，万里讨乌孙。
落日边陲静，秋风鼓角喧。
远山当碛路，茂草向营门。
生死酬恩宠，功名岂敢论。
+++耿湋
++++送夏侯审游蜀
暮峰和玉垒，回望不通秦。
更问蜀城路，但逢巴语人。
石林莺啭晓，板屋月明春。
若访严夫子，无嫌卜肆贫。
+++耿湋
++++送张侍御赴郴州别驾
佐郡人难料，分襟日复斜。
一帆随远水，百口过长沙。
明月江边夜，平陵梦里家。
王孙对芳草，愁思杳无涯。
+++耿湋
++++送苗赟赴阳翟丞
夕阳秋草上，去马弟兄看。
年少初辞阙，时危远效官。
山行独夜雨，旅宿二陵寒。
诗兴生何处，嵩阳羽客坛。
+++耿湋
++++送绛州郭参军
远事诸侯出，青山古晋城。
连行麹水阁，独入议中兵。
夜雨新田湿，春风曙角鸣。
传府公政，记室有参卿。
+++耿湋
++++常州留别
万里南天外，求书禹穴间。
往来成白首，旦暮见青山。
夜浦凉云过，秋塘好月闲。
殷勤阳羡桂，别此几时攀。
+++耿湋
++++关山月
月明边徼静，戍客望乡时。
塞古柳衰尽，关寒榆发迟。
苍苍万里道，戚戚十年悲。
今夜青楼上，还应照所思。
+++耿湋
++++代宋州将淮上乞师
唇齿幸相依，危亡故远归。
身轻百战出，家在数重围。
上将坚深垒，残兵斗落晖。
常闻铁剑利，早晚借馀威。
+++耿湋
++++秋晚卧疾寄司空拾遗曙卢少府纶
寒几坐空堂，疏髯似积霜。
老医迷旧疾，朽药误新方。
晚果红低树，秋苔绿遍墙。
惭非蒋生径，不敢望求羊。
+++耿湋
++++赠海明上人
（一作赠朗公）
来自西天竺，持经奉紫微。
年深梵语变，行苦俗流归。
月上安禅久，苔生出院稀。
梁间有驯鸽，不去复何依。
+++耿湋
++++津亭有怀
津亭一望乡，淮海晚茫茫。
草没栖洲鹭，天连映浦樯。
往来通楚越，旦暮易渔商。
惆怅缄书毕，何人向洛阳。
+++耿湋
++++晚投江泽浦即事呈柳兵曹泥
落日过重霞，轻烟上远沙。
移舟冲荇蔓，转浦入芦花。
断岸迂来客，连波漾去槎。
故乡何处在，更道向天涯。
+++耿湋
++++东郊别业
东皋占薄田，耕种过馀年。
护药栽山刺，浇蔬引竹泉。
晚雷期稔岁，重雾报晴天。
若问幽人意，思齐沮溺贤。
+++耿湋
++++早朝
钟鼓馀声里，千官向紫微。
冒寒人语少，乘月烛来稀。
清漏闻驰道，轻霞映琐闱。
犹看嘶马处，未启掖垣扉。
+++耿湋
++++屏居盩厔
百年心不料，一卷日相知。
乘兴偏难改，忧家是强为。
县城寒寂寞，峰树远参差。
自笑无谋者，只应道在斯。
+++耿湋
++++进秋隼
岂悟因罗者，迎霜献紫微。
夕阳分素臆，秋色上花衣。
举翅云天近，回眸燕雀稀。
应随明主意，百中有光辉。
+++耿湋
++++咏宣州笔
寒竹惭虚受，纤毫任几重。
影端缘守直，心劲懒藏锋。
落纸惊风起，摇空见露浓。
丹青与文事，舍此复何从。
+++耿湋
++++春日洪州即事
钟陵春日好，春水满南塘。
竹宇分朱阁，桐花间绿杨。
蹉跎看鬓色，留滞惜年芳。
欲问羁愁发，秦关道路长。
+++耿湋
++++雪后宿王纯池州草堂
宿君湖上宅，琴韵静参差。
夜雪入秋浦，孤城连贵池。
流年看共老，衔酒发中悲。
良会应难再，晨鸡自有期。
+++耿湋
++++旅次汉故畤
我行过汉畤，寥落见孤城。
邑里经多难，儿童识五兵。
广川桑遍绿，丛薄雉连鸣。
惆怅萧关道，终军愿请缨。
+++耿湋
++++过三郊驿却寄杨评事时此子郭令公欲有表荐
冉冉青衫客，悠悠白发人。
乱山孤驿暮，长路百花新。
终岁行他县，全家望此身。
更思君去就，早晚问平津。
+++耿湋
++++陇西行
雪下阳关路，人稀陇戍头。
封狐犹未剪，边将岂无羞。
白草三冬色，黄云万里愁。
因思李都尉，毕竟不封侯。
+++耿湋
++++巴陵逢洛阳邻舍
（一作书情逢故人）
因君知北事，流浪已忘机。
客久多人识，年高众病归。
连云湖色远，度雪雁声稀。
又说家林尽，凄伤泪满衣。
+++耿湋
++++哭张融
早岁能文客，中年与世违。
有家孀妇少，无子吊人稀。
繐帐尘空暗，铭旌雨不飞。
依然旧乡路，寂寞几回归。
+++耿湋
++++送友贬岭南
暮年从远谪，落日别交亲。
湖上北飞雁，天涯南去人。
梦成湘浦夜，泪尽桂阳春。
岁月茫茫意，何时雨露新。
+++耿湋
++++春日即事二首
诗书成志业，懒慢致蹉跎。
圣代丹霄远，明时白发多。
浅谋堪自笑，穷巷忆谁过。
寂寞前山暮，归人樵采歌。
数亩东皋宅，青春独屏居。
家贫僮仆慢，官罢友朋疏。
强饮沽来酒，羞看读了书。
闲花开满地，惆怅复何如。
+++耿湋
++++赠田家翁
老人迎客处，篱落稻畦间。
蚕屋朝寒闭，田家昼雨闲。
门闾新薙草，蹊径旧谙山。
自道谁相及，邀予试往还。
+++耿湋
++++赠韦山人
失意成逋客，终年独掩扉。
无机狎鸥惯，多病见人稀。
流水知行药，孤云伴采薇。
空斋莫闲笑，心事与时违。
+++耿湋
++++濬公院怀旧
远公传教毕，身没向他方。
吊客来何见，门人闭影堂。
纱灯临古砌，尘札在空床。
寂寞疏钟后，秋天有夕阳。
+++耿湋
++++雨中宿义兴寺
遥夜宿东林，虫声阶草深。
高风初落叶，多雨未归心。
家国身犹负，星霜鬓已侵。
沧洲纵不去，何处有知音。
+++耿湋
++++送王秘书归江东
回首望知音，逶迤桑柘林。
归海郡远，路入雨天深。
万木经秋叶，孤舟向暮心。
唯馀江畔草，应见白头吟。
+++耿湋
++++渭上送李藏器移家东都
求名虽有据，学稼又无田。
故国三千里，新春五十年。
移家还作客，避地莫知贤。
洛浦今何处，风帆去渺然。
+++耿湋
++++春寻柳先生
言是商山老，尘心莫问年。
白髯垂策短，乌帽据梧偏。
酒熟飞巴雨，丹成见海田。
疏云披远水，景动石床前。
+++耿湋
++++题藏公院
古院林公住，疏篁近井桃。
俗年人见少，禅地自知高。
药草诚多喻，沧溟在一毫。
仍悲次宗辈，尘事日为劳。
+++耿湋
++++夏夜西亭即事寄钱员外
高亭宾客散，暑夜醉相和。
细汗迎衣集，微凉待扇过。
风还池色定，月晚树阴多。
遥想随行者，珊珊动晓珂。
+++耿湋
++++与清江上人及诸公宿李八昆季宅
汤公多外友，洛社自相依。
远客还登会，秋怀欲忘归。
惊风林果少，骤雨砌虫稀。
更过三张价，东游愧陆机。
+++耿湋
++++春日即事
邻里朝光遍，披衣夜醉醒。
庖厨非旧火，林木发新青。
接果移天性，疏泉逐地形。
清明来几日，戴胜已堪听。
+++耿湋
++++秋夜会宿李永宅忆江南旧游
偶宿俱南客，相看喜尽归。
湖山话不极，岁月念空违。
子夜高梧冷，秋阴远漏微。
那无此良会，惜在谢家稀。
+++耿湋
++++冬夜寻李永因书事赠之
栖遑偏降志，疵贱倍修身。
近觉多衰鬓，深知独故人。
天垂五夜月，霜覆九衢尘。
不待逢沮溺，而今恶问津。
+++耿湋
++++立春日宴高陵任明府宅
春灰今变候，密雪又霏霏。
坐客同心满，流年此会稀。
风成空处乱，素积夜来飞。
且共衔杯酒，陶潜不得归。
+++耿湋
++++春日游慈恩寺寄畅当
浮世今何事，空门此谛真。
死生俱是梦，哀乐讵关身。
远草光连水，春篁色离尘。
当从庾中庶，诗客更何人。
+++耿湋
++++晚秋过苏少府
九江迷去住，群吏且因依。
高木秋垂露，寒城暮掩扉。
随云心自远，看草伴应稀。
肯信同年友，相望青琐闱。
+++耿湋
++++登鹳雀楼
久客心常醉，高楼日渐低。
黄河经海内，华岳镇关西。
去远千帆小，来迟独鸟迷。
终年不得意，空觉负东溪。
+++耿湋
++++赋得沙上雁
衡阳多道里，弱羽复哀音。
还塞知何日，惊弦乱此心。
夜阴前侣远，秋冷后湖深。
独立汀洲意，宁知霜霰侵。
+++耿湋
++++夜寻卢处士
月高鸡犬静，门掩向寒塘。
夜竹深茅宇，秋庭冷石床。
住山年已远，服药寿偏长。
虚弃如吾者，逢君益自伤。
+++耿湋
++++邠州留别
终岁山川路，生涯总几何。
艰难为客惯，贫贱受恩多。
暮角寒山色，秋风远水波。
无人见惆怅，垂鞚入烟萝。
+++耿湋
++++赠张将军
（一作开府）
寥落军城暮，重门返照间。
鼓鼙经雨暗，士马过秋闲。
惯守临边郡，曾营近海山。
关西旧业在，夜夜梦中还。
+++耿湋
++++赠隐公
（一作赠隐上人）
世间无近远，定里遍曾过。
东海经长在，南朝寺最多。
暮年聊化俗，初地即摧魔。
今日忘尘虑，看心义若何。
+++耿湋
++++赠别安邑韩少府
子真能自在，江海意何如。
门掩疏尘吏，心闲阅道书。
古城寒欲雪，远客暮无车。
杳杳思前路，谁堪千里馀。
+++耿湋
++++送胡校书秩满归河中
古树汾阴道，悠悠东去长。
位卑仍解印，身老又还乡。
河水平秋岸，关门向夕阳。
音书须数附，莫学晋嵇康。
+++耿湋
++++送河中张胄曹往太原计会回
北风长至远，四牡向幽并。
衰木新田路，寒芜故绛城。
遥听边上信，远计朔南程。
料变当临事，遥知外国情。
+++耿湋
++++送郭正字归郢上
济江篇已出，书府俸犹贫。
积雪商山道，全家楚塞人。
大堤逢落日，广汉望通津。
却别渔潭下，惊鸥那可亲。
+++耿湋
++++题李孝廉书房
野情专易外，一室向青山。
业就三编绝，心通万事闲。
莺稀春木上，草遍暮阶间。
莫道归繻在，来时弃故关。
+++耿湋
++++酬畅当
同游漆沮后，已是十年馀。
几度曾相梦，何时定得书。
月高城影尽，霜重柳条疏。
且对尊中酒，千般想未如。
+++耿湋
++++留别解县韩明府
（一作别解明府）
闲人州县厌，贱士友朋讥。
朔雪逢初下，秦关独暮归。
寒茅下原浅，残雪过风微。
一路何相慰，唯君能政稀。
+++耿湋
++++游钟山紫芝观
系舟仙宅下，清磬落春风。
雨数芝田长，云开石路重。
古房清磴接，深殿紫烟浓。
鹤驾何时去，游人自不逢。
+++耿湋
++++晚秋宿裴员外寺院
（得逢字）
仲言多丽藻，晚水独芙蓉。
梁苑仍秋过，仁祠又夜逢。
回林通暗竹，去雨带寒钟。
原向空门里，修持比昼龙。
+++耿湋
++++秋夜喜卢司直严少府访宿
寂寂闭层城，悠悠此夜情。
早凉过鬓发，秋思入柴荆。
严子多高趣，卢公有盛名。
还如杜陵下，暂拂蒋元卿。
+++耿湋
++++下邽客舍喜叔孙主簿郑少府见过
良宵复杪秋，把酒说羁游。
落木东西别，寒萍远近流。
萧条旅馆月，寂历曙更筹。
不是仇梅至，何人问百忧。
+++耿湋
++++盩厔客舍
寥寂荒垒下，客舍雨微微。
门见苔生满，心惭吏到稀。
篱花看未发，海燕欲先归。
无限堪惆怅，谁家复捣衣。
+++耿湋
++++宿韦员外宅
传经韦相后，赐笔汉家郎。
幽阁诸生会，寒宵几刻长。
座中灯泛酒，檐外月如霜。
事多飘忽，邀欢讵可忘。
+++耿湋
++++登沃州山
沃州初望海，携手尽时髦。
小暑开鹏翼，新蓂长鹭涛。
月如芳草远，身比夕阳高。
羊祜伤风景，谁云异我曹。
+++耿湋
++++宿岐山姜明府厅
暝色休群动，秋斋远客情。
细风和雨气，寒竹度帘声。
日觉蹉跎近，天教懒慢成。
谁能谒卿相，朝夕算浮荣。
+++耿湋
++++上巳日
共来修禊事，内顾一悲翁。
玉鬓风尘下，花林丝管中。
故山离水石，旧侣失鹓鸿。
不及游鱼乐，裴回莲叶东。
+++耿湋
++++登乐游原
园庙何年废，登临有故丘。
孤村连日静，多雨及霖休。
常与秦山对，曾经汉主游。
岂知千载后，万事水东流。
+++耿湋
++++题惟幹上人房
绳床茅屋下，独坐味闲安。
苦行无童子，忘机避宰官。
是非齐已久，夏腊比应难。
更悟真如性，尘心稍自宽。
+++耿湋
++++会凤翔张少尹南亭
远过张正见，诗兴自依依。
西府军城暮，南庭吏事稀。
草檐宜日过，花圃任烟归。
更料重关外，群僚候启扉。
+++耿湋
++++早春宴高陵滑少府
（得升字）
且宽沈簿领，应赖酒如渑。
春夜霜犹下，东城月未升。
清言饶醉客，乱舞避寒灯。
名字书仙籍，诸生病未能。
+++耿湋
++++寒蜂采菊蕊
游飏下晴空，寻芳到菊丛。
带声来蕊上，连影在香中。
去住沾馀雾，高低顺过风。
终惭异蝴蝶，不与梦魂通。
+++耿湋
++++题杨著别业
柳巷向陂斜，回阳噪乱鸦。
农桑子云业，书籍蔡邕家。
暮叶初翻砌，寒池转露沙。
如何守儒行，寂寞过年华。
+++耿湋
++++送太仆寺李丞赴都到桃林塞
远过桃林塞，休年自昔闻。
曲河随暮草，重阜接闲云。
造父为周御，詹嘉守晋军。
应多怀古思，落叶又纷纷。
+++耿湋
++++宋中
百战无军食，孤城陷虏尘。
为伤多易子，翻吊浅为臣。
漫漫东流水，悠悠南陌人。
空思前事往，向晓泪沾巾。
+++耿湋
++++陪宴湖州公堂
谢公为楚郡，坐客是瑶林。
文府重门奥，儒源积浪深。
壶觞邀薄醉，笙磬发高音。
末至才仍短，难随白雪吟。
+++耿湋
++++寻觉公因寄李二端司空十四曙
少年尝昧道，无事日悠悠。
及至悟生死，寻僧已白头。
云回庐瀑雨，树落给园秋。
为我谢宗许，尘中难久留。
+++耿湋
++++送郭秀才赴举
乡赋鹿鸣篇，君为贡士先。
新经梦笔夜，才比弃繻年。
海雨沾隋柳，江潮赴楚船。
相看南去雁，离恨倍潸然。
+++耿湋
++++送王闰
相送临汉水，怆然望故关。
江芜连梦泽，楚雪入商山。
语我他年旧，看君此日还。
因将自悲泪，一洒别离间。
+++耿湋
++++送蜀客还
万峰深积翠，路向此中难。
欲暮多羁思，因高莫远看。
卓家人寂寞，扬子业荒残。
唯见岷山水，悠悠带月寒。
+++耿湋
++++送海州卢录事
之官逢计吏，风土问如何。
海口朝阳近，青州春气多。
郊原鹏影到，楼阁蜃云和。
损益关从事，期听劳者歌。
+++耿湋
++++登钟山馆
匹马宜春路，萧条背馆心。
涧花寒夕雨，潭水黑朝林。
野市鱼盐隘，江村竹苇深。
子规何处发，青树满高岑。
+++耿湋
++++秋日
（一作落照）
照耀天山外，飞鸦几共过。
微红拂秋汉，片白透长波。
影促寒汀薄，光残古木多。
金霞与云气，散漫复相和。
+++耿湋
++++赠苗员外
为郎日赋诗，小谢少年时。
业继儒门后，心多道者期。
晚回长乐殿，新出夜明祠。
行乐西园暮，春风动柳丝。
+++耿湋
++++诣顺公问道
此身知是妄，远远诣支公。
何法住持后，能逃生死中。
秋苔经古径，萚叶满疏丛。
方便如开诱，南宗与北宗。
+++耿湋
++++废庆宝寺
（一作司空曙诗）
黄叶前朝寺，无僧寒殿开。
池晴龟出暴，松暝鹤飞回。
古井碑横草，阴廊画杂苔。
禅宫亦销歇，尘世转堪哀。
+++耿湋
++++赴许州留别洛中亲故
淳风今变俗，末学误为文。
幸免投湘浦，那辞近汝坟。
山遮魏阙路，日隐洛阳云。
谁念联翩翼，烟中独失群。
+++耿湋
++++送叶尊师归处州
风驭南行远，长山与夜江。
群祆离分野，五岳拜旌幢。
石髓调金鼎，云浆实玉缸。
㹞㹞吠声晓，洞府有仙厖。

++上卷二百六十九
  
+++耿湋
++++酬张少尹秋日凤翔西郊见寄
鼎气孕河汾，英英济旧勋。
刘生曾任侠，张率自能文。
官佐征西府，名齐将上军。
秋山遥出浦，野鹤暮离群。
远恨边笳起，劳歌骑吏闻。
废关人不到，荒戍日空曛。
草木凉初变，阴晴景半分。
叠蝉临积水，乱燕入过云。
丽藻终思我，衰髯亦为君。
闲吟寡和曲，庭叶渐纷纷。
+++耿湋
++++春日书情寄元校书伯和相国元子
数岁平津邸，诸生出门时。
羁孤力行早，疏贱托身迟。
芳草看无厌，青山到未期。
贫居悲老大，春日上茅茨。
卫玠琼瑶色，玄成鼎鼐姿。
友朋汉相府，兄弟谢家诗。
律合声虽应，劳歌调自悲。
流年不可住，惆怅镜中丝。
+++耿湋
++++奉送崔侍御和蕃
万里华戎隔，风沙道路秋。
新恩明主启，旧好使臣修。
旌节随边草，关山见戍楼。
俗殊人左衽，地远水西流。
日暮冰先合，春深雪未休。
无论善长对，博望自封侯。
+++耿湋
++++春日即事
芳菲那变易，年鬓自蹉跎。
室与千峰对，门唯二仲过。
宦情知己少，生事托人多。
草色微风长，莺声细雨和。
几时犹滞拙，终日望恩波。
纵欲论相报，无如漂母何。
+++耿湋
++++仙山行
深溪人不到，杖策独缘源。
花落寻无径，鸡鸣觉近村。
数翁皆藉草，对弈复倾尊。
看毕初为局，归逢几世孙。
云迷入洞处，水引出山门。
惆怅归城郭，樵柯迹尚存。
+++耿湋
++++得替后书怀上第五相公
谁语恓惶客，偏承顾盼私。
应逾骨肉分，敢忘死生期。
山县唯荒垒，云屯尽老师。
庖人宁自代，食檗谬相推。
黄绶名空罢，青春鬓又衰。
还来扫门处，犹未报恩时。
独立花飞满，无言月下迟。
不知丞相意，更欲遣何之。
+++耿湋
++++入塞曲
将军带十围，重锦制戎衣。
猿臂销弓力，虬须长剑威。
首登平乐宴，新破大宛归。
楼上诛姬笑，门前问客稀。
暮烽玄兔急，秋草紫骝肥。
未奉君王诏，高槐昼掩扉。
+++耿湋
++++送姚校书因归河中
十年相见少，一岁又还乡。
去住人惆怅，东西路渺茫。
古陂无茂草，高树有残阳。
委弃秋来稻，雕疏采后桑。
月轮生舜庙，河水出关墙。
明日过闾里，光辉芸阁郎。
+++耿湋
++++题清源寺
（即王右丞故宅）
儒墨兼宗道，云泉隐旧庐。
盂城今寂寞，辋水自纡馀。
内学销多累，西林易故居。
深房春竹老，细雨夜钟疏。
陈迹留金地，遗文在石渠。
不知登座客，谁得蔡邕书。
+++耿湋
++++奉送蒋尚书兼御史大夫东都留守
副相威名重，春卿礼乐崇。
锡珪仍拜下，分命遂居东。
高旆翻秋日，清铙引细风。
蝉稀金谷树，草遍德阳宫。
教用儒门俭，兵依武库雄。
谁云千载后，周召独为公。
+++耿湋
++++喜侯十七校书见访
东城独屏居，有客到吾庐。
发廪因舂黍，开畦复剪蔬。
许酣令乞酒，辞窭任无鱼。
遍出新成句，更通未悟书。
藤丝秋不长，竹粉雨仍馀。
谁为须张烛，凉空有望舒。
+++耿湋
++++晚春青门林亭燕集
都门连骑出，东野柳如丝。
秦苑看山处，王孙逐草时。
欢游难再得，衰老是前期。
林静莺啼远，春深日过迟。
落花今夕思，秉烛古人诗。
对酒当为乐，双杯未可辞。
+++耿湋
++++晚秋东游寄猗氏第五明府解县韩明府
步出青门去，疏钟隔上林。
四郊多难日，千里独归心。
暮鸟声偏苦，秋云色易阴。
乱坟松柏少，野径草茅深。
灞涘袁安履，汾南宓贱琴。
何由听白雪，只益泪沾襟。
+++耿湋
++++奉和元承杪秋忆终南旧居
白玉郎仍少，羊车上路平。
秋风摇远草，旧业起高情。
乱树通秦苑，重原接杜城。
溪云随暮淡，野水带寒清。
广树留峰翠，闲门响叶声。
近樵应已烧，多稼又新成。
解佩从休沐，承家岂退耕。
恭侯有遗躅，何事学泉明。
+++耿湋
++++晚夏即事临南居
何须学从宦，其奈本无机。
蕙草芳菲歇，青山早晚归。
广庭馀落照，高枕对闲扉。
树色迎秋老，蝉声过雨稀。
艰难逢事异，去就与时违。
遥忆衡门外，苍苍三径微。
+++耿湋
++++省试骊珠诗
是日重泉下，言探径寸珠。
龙鳞今不逆，鱼目也应殊。
掌上星初满，盘中月正孤。
酬恩光莫及，照乘色难逾。
欲问投人否，先论按剑无。
傥怜希代价，敢对此冰壶。
+++耿湋
++++元日早朝
九陌朝臣满，三朝候鼓赊。
远珂时接韵，攒炬偶成花。
紫贝为高阙，黄龙建大牙。
参差万戟合，左右八貂斜。
羽扇纷朱槛，金炉隔翠华。
微风传曙漏，晓日上春霞。
环珮声重叠，蛮夷服等差。
乐和天易感，山固寿无涯。
渥泽千年圣，车书四海家。
盛明多在位，谁得守蓬麻。
+++耿湋
++++送归中丞使新罗
（一本题下有册立吊祭四字）
远国通王化，儒林得使臣。
六君成典册，万里奉丝纶。
云水连孤棹，恩私在一身。
悠悠龙节去，渺渺蜃楼新。
望里行还暮，波中岁又春。
昏明看日御，灵怪问舟人。
城邑分华夏，衣裳拟缙绅。
他时礼命毕，归路勿迷津。
+++耿湋
++++赠兴平郑明府
海内兵犹在，关西赋未均。
仍劳持斧使，尚宰茂陵人。
遥夜重城掩，清宵片月新。
绿琴听古调，白屋被深仁。
迹与儒生合，心惟静者亲。
深情先结契，薄宦早趋尘。
贫病休何日，艰难过此身。
悠悠行远道，冉冉过良辰。
明主知封事，长沮笑问津。
栖遑忽相见，欲语泪沾巾。
+++耿湋
++++和王怀州观西营秋射
（得寒字）
谢公亲校武，草碧露漫漫。
落叶停高驾，空林满从官。
迎筹皆叠鼓，挥箭或移竿。
名借三军勇，功推百中难。
主皮山郡晚，饮算柳营寒。
明日开铃阁，新诗双玉盘。
+++耿湋
++++晚登虔州即事寄李侍御
章溪与贡水，何事会波澜。
万里归人少，孤舟行路难。
春光浮曲浪，暮色隔连滩。
花发从南早，江流向北宽。
故交参盛府，新角耸危冠。
楚剑期终割，隋珠惜未弹。
酒醒愁转极，别远泪初干。
愿保乔松质，青青过大寒。
+++耿湋
++++奉和第五相公登鄱阳郡城西楼
茂德为邦久，丰貂旧相尊。
发生传雨露，均养助乾坤。
晓肆登楼目，春销恋阙魂。
女墙分吏事，远道启津门。
湓浦潮声尽，钟陵暮色繁。
夕阳移梦土，芳草接湘源。
封内群甿复，兵间百赋存。
童牛耕废亩，壕木绕新村。
野步渔声溢，荒祠鼓舞喧。
高斋成五字，远岫发孤猿。
一顾承英达，多荣及子孙。
家贫仍受赐，身老未酬恩。
属和瑶华曲，堪将系组纶。
+++耿湋
++++甘泉诗
异井甘如醴，深仁远未涯。
气寒堪破暑，源净自蠲邪。
修绠悬冰甃，新桐荫玉沙。
带星凝晓露，拂雾涌秋华。
绿溢涵千仞，清泠饮万家。
何能葛洪宅，终日闭烟霞。
+++耿湋
++++发绵津驿
孤舟北去暮心伤，细雨东风春草长。
杳杳短亭分水陆，隆隆远鼓集渔商。
千丛野竹连湘浦，一派寒江下吉阳。
欲问长安今远近，初年塞雁有归行。
+++耿湋
++++塞上曲
惯习干戈事鞍马，初从少小在边城。
身微久属千夫长，家远多亲五郡兵。
懒说疆场曾大获，且悲年鬓老长征。
塞鸿过尽残阳里，楼上凄凄暮角声。
+++耿湋
++++路旁老人
老人独坐倚官树，欲语潸然泪便垂。
陌上归心无产业，城边战骨有亲知。
馀生尚在艰难日，长路多逢轻薄儿。
绿水青山虽似旧，如今贫后复何为。
+++耿湋
++++赠别刘员外长卿
清如寒玉直如丝，世故多虞事莫期。
建德津亭人别夜，新安江水月明时。
为文易老皆知苦，谪宦无名倍足悲。
不学朱云能折槛，空羞献纳在丹墀。
+++耿湋
++++宿万固寺因寄严补阙
晓随樵客到青冥，因礼山僧宿化城。
钟梵已休初入定。
有无皆离本难名。
云开半夜千林静，月上中峰万壑明。
为报故人雷处士，尘心终日自劳生。
+++耿湋
++++岐阳客舍呈张明府
逸妻稚子应沟壑，归路茫茫东去遥。
凉叶下时心悄悄，空斋梦里雨萧萧。
星霜渐见侵华发，生长虚闻在圣朝。
知己只今何处在，故山无事别渔樵。
+++耿湋
++++奉和李观察登河中白楼
城上高楼飞鸟齐，从公一遂蹑丹梯。
黄河曲尽流天外，白日轮轻落海西。
玉树九重长在梦，云衢一望杳如迷。
何心更和阳春奏，况复秋风闻战鼙。
+++耿湋
++++朝下寄韩舍人
侍臣鸣珮出西曹，鸾殿分阶翊彩旄。
瑞气迥浮青玉案，日华遥上赤霜袍。
花间焰焰云旗合，鸟外亭亭露掌高。
肯念万年芳树里，随风一叶在蓬蒿。
+++耿湋
++++贺李观察祷河神降雨
质明斋祭北风微，驺驭千群拥庙扉。
玉帛才敷云淡淡，笙镛未撤雨霏霏。
路边五稼添膏长，河上双旌带湿归。
若出敬亭山下作，何人敢和谢玄晖。
+++耿湋
++++上将行
（一作上裴行军中丞）
萧关扫定犬羊群，闭阁层城白日曛。
枥上骅骝嘶鼓角，门前老将识风云。
旌旗四面寒山映，丝管千家静夜闻。
谁道古来多简册，功臣唯有卫将军。
+++耿湋
++++许下书情寄张韩二舍人
谪宦军城老更悲，近来频夜梦丹墀。
银杯乍灭心中火，金镊唯多鬓上丝。
绕院绿苔闻雁处，满庭黄叶闭门时。
故人高步云衢上，肯念前程杳未期。
+++耿湋
++++九日
重阳寒寺满秋梧，客在南楼顾老夫。
步蹇强登游藻井，发稀那更插茱萸。
横空过雨千峰出，大野新霜万叶枯。
更望尊中菊花酒，殷勤能得几回沽。
+++耿湋
++++送大谷高少府
县属并州北近胡，悠悠此别宦仍孤。
应知史笔思循吏，莫料辕门笑鲁儒。
塞草青宜牧马，春城月暗好啼乌。
雕残贵有亲仁术，梅福何须去隐吴。
+++耿湋
++++同李端春望
二毛羁旅尚迷津，万井莺花雨后春。
宫阙参差当晚日，山河迤逦静纤尘。
和风醉里承恩客，芳草归时失意人。
南北东西各自去，年年依旧物华新。
+++耿湋
++++岳祠送薛近贬官
枯松老柏仙山下，白帝祠堂枕古逵。
迁客无辜祝史告，神明有喜女巫知。
遥思桂浦人空去，远过衡阳雁不随。
度岭梅花翻向北，回看不见树南枝。
+++耿湋
++++送友人游江南
远别悠悠白发新，江潭何处是通津，潮声偏惧初来客，海味唯甘久住人。
漠漠烟光前浦晚，青青草色定山春。
汀洲更有南回雁，乱起联翩北向秦。
+++耿湋
++++长门怨
闻道昭阳宴，嚬蛾落叶中。
清歌逐寒月，遥夜入深宫。
+++耿湋
++++秋日
反照入闾巷，忧来与谁语。
道无人行，秋风动禾黍。
+++耿湋
++++秋夜
高秋夜分后，远客雁来时。
寂寞重门掩，无人问所思。
+++耿湋
++++慈恩寺残春
双林花已尽，叶色占残芳。
若问同游客，高年最断肠。
+++耿湋
++++早次眉县界
匹马晓路归，悠悠渭川道。
晴山向孤城，秋日满白草。
+++耿湋
++++路傍墓
石马双双当古树，不知何代公侯墓。
墓前靡靡春草深，唯有行人看碑路。
+++耿湋
++++代园中老人
佣赁难堪一老身，皤皤力役在青春。
林园手种唯吾事，桃李成阴归别人。
+++耿湋
++++古意
虽言千骑上头居，一世生离恨有馀。
叶下绮窗银烛冷，含啼自草锦中书。
+++耿湋
++++凉州词
国使翻翻随旆旌，陇西岐路足荒城。
毡裘牧马胡雏小，日暮蕃歌三两声。
+++耿湋
++++安邑王校书居
秋来池馆清，夜闻宫漏声。
迢递玉山迥，泛滟银河倾。
琴上松风至，窗里竹烟生。
多君不家食，孰云事岩耕。
+++耿湋
++++登总持寺阁
今日登高阁，三休忽自悲。
因知筋力减，不及往年时。
草树还如旧，山河亦在兹。
龙钟兼老病，更有重来期。
+++耿湋
++++寄钱起
（一作司空曙诗）
草长花落树，羸病强寻春。
无复少年意，空馀华发新。
青原高见水，白社静逢人。
寄谢南宫客，轩车不见亲。
+++耿湋
++++宿青龙寺故昙上人院
年深宫院在，闲客自相逢。
闭户临寒竹，无人有夜钟。
降龙今已去，巢鹤竟何从。
坐见繁星晓，凄凉识旧峰。
+++耿湋
++++新蝉
（一作司空曙诗）
今朝蝉忽鸣，迁客若为情。
便觉一年谢，能令万感生。
微风方满树，落日稍沈城。
为问同怀者，凄凉听几声。
+++耿湋
++++秋中雨田园即事
漠漠重云暗，萧萧密雨垂。
为霖淹古道，积日满荒陂。
五稼何时获，孤村几户炊。
乱流发通圃，腐叶著秋枝。
暮爨新樵湿，晨渔旧浦移。
空馀去年菊，花发在东篱。
+++耿湋
++++拜新月
（一作李端诗）
开帘见新月，便即下阶拜。
细语人不闻，北风吹裙带。
+++耿湋
++++客行赠人
旅行虽别路，日暮各思归。
欲下今朝泪，知君亦湿衣。
+++耿湋
++++赠山老人
白首独一身，青山为四邻。
虽行故乡陌，不见故乡人。
+++耿湋
++++赠胡居士
孔融过五十，海内故人稀。
相府恩犹在，知君未拂衣。
+++耿湋
++++荐福寺送元伟
送客攀花后，寻僧坐竹时。
明朝莫回望，青草马行迟。
+++耿湋
++++观邻老栽松
虽过老人宅，不解老人心。
何事斜阳里，栽松欲待阴。
+++耿湋
++++哭麹象
（一作司空曙诗）
忆昨秋风起，君曾叹逐臣。
何言芳草日，自作九泉人。
+++耿湋
++++哭苗垂
旧友无由见，孤坟草欲长。
月斜邻笛尽，车马出山阳。
+++耿湋
++++题云际寺故僧院
白发匆匆色，青山草草心。
远公仍下世，从此别东林。
+++耿湋
++++句
高树多凉吹，疏蝉足断声。（见《海录碎事》）

++上卷二百七十
  
+++戎昱
++++塞下曲
惨惨寒日没，北风卷蓬根。
将军领疲兵，却入古塞门。
回头指阴山，杀气成黄云。
上山望胡兵，胡马驰骤速。
黄河冰已合，意又向南牧。
嫖姚夜出军，霜雪割人肉。
塞北无草木，乌鸢巢僵尸。
泱渀沙漠空，终日胡风吹。
战卒多苦辛，苦辛无四时。
晚渡西海西，向东看日没。
傍岸砂砾堆，半和战兵骨。
单于竟未灭，阴气常勃勃。
城上画角哀，即知兵心苦。
试问左右人，无言泪如雨。
何意休明时，终年事鼙鼓。
北风凋白草，胡马日駸駸。
夜后戍楼月，秋来边将心。
铁衣霜露重，战马岁年深。
自有卢龙塞，烟尘飞至今。
+++戎昱
++++苦哉行五首
（宝应中过滑州洛阳后同王季友作）
彼鼠侵我厨，纵狸授粱肉。
鼠虽为君却，狸食自须足。
冀雪大国耻，翻是大国辱。
膻腥逼绮罗，砖瓦杂珠玉。
登楼非骋望，目笑是心哭。
何意天乐中，至今奏胡曲。
官军收洛阳，家住洛阳里。
夫婿与兄弟，目前见伤死。
吞声不许哭，还遣衣罗绮。
上马随匈奴，数秋黄尘里。
生为名家女，死作塞垣鬼。
乡国无还期，天津哭流水。
登楼望天衢，目极泪盈睫。
强笑无笑容，须妆旧花靥。
昔年买奴仆，奴仆来碎叶。
岂意未死间，自为匈奴妾。
一生忽至此，万事痛苦业。
得出塞垣飞，不如彼蜂蝶。
妾家清河边，七叶承貂蝉。
身为最小女，偏得浑家怜。
亲戚不相识，幽闺十五年。
有时最远出，只到中门前。
前年狂胡来，惧死翻生全。
今秋官军至，岂意遭戈鋋。
匈奴为先锋，长鼻黄发拳。
弯弓猎生人，百步牛羊膻。
脱身落虎口，不及归黄泉。
苦哉难重陈，暗哭苍苍天。
可汗奉亲诏，今月归燕山。
忽如乱刀剑，搅妾心肠间。
出户望北荒，迢迢玉门关。
生人为死别，有去无时还。
汉月割妾心，胡风凋妾颜。
去去断绝魂，叫天天不闻。
+++戎昱
++++苦辛行
且莫奏短歌，听余苦辛词。
如今刀笔士，不及屠沽儿。
少年无事学诗赋，岂意文章复相误。
东西南北少知音，终年竟岁悲行路。
仰面诉天天不闻，低头告地地不言。
天地生我尚如此，陌上他人何足论。
谁谓西江深，涉之固无忧。
谁谓南山高，可以登之游。

险巇唯有世间路，一晌令人堪白头。
贵人立意不可测，等闲桃李成荆棘。
风尘之士深可亲，心如鸡犬能依人。
悲来却忆汉天子，不弃相如家旧贫。
劝君且饮酒，酒能散羁愁。
谁家有酒判一醉，万事从他江水流。
+++戎昱
++++长安秋夕
（一作中秋感怀）
八月更漏长，愁人起常早。
闭门寂无事，满院生秋草。
昨宵西窗梦，梦入荆南道。
远客归去来，在家贫亦好。
+++戎昱
++++罗江客舍
山县秋云暗，茅亭暮雨寒。
自伤庭叶下，谁问客衣单。
有兴时添酒，无聊懒整冠。
近来乡国梦，夜夜到长安。
+++戎昱
++++赠岑郎中
童年未解读书时，诵得郎中数首诗。
四海烟尘犹隔阔，十年魂梦每相随。
虽披云雾逢迎疾，已恨趋风拜德迟。
天下无人鉴诗句，不寻诗伯重寻谁。
+++戎昱
++++闻笛
（一作李益诗）
入夜思归切，笛声清更哀。
愁人不愿听，自到枕前来。
风起塞云断，夜深关月开。
平明独惆怅，飞尽一庭梅。
+++戎昱
++++汉上题韦氏庄
结茅同楚客，卜筑汉江边。
日落数归鸟，夜深闻扣舷。
水痕侵岸柳，山翠借厨烟。
调笑提筐妇，春来蚕几眠。
+++戎昱
++++闺情
侧听宫官说，知君宠尚存。
未能开笑颊，先欲换愁魂。
宝镜窥妆影，红衫裛泪痕。
昭阳今再入，宁敢恨长门。
+++戎昱
++++衡阳春日游僧院
曾共刘谘议，同时事道林。
与君相掩泪，来客岂知心。
阶雪凌春积，炉烟向暝深。
依然旧童子，相送出花林。
+++戎昱
++++玉台体题湖上亭
湖入县西边，湖头胜事偏。
绿竿初长笋，红颗未开莲。
蔽日高高树，迎人小小船。
清风长入坐，夏月似秋天。
+++戎昱
++++早梅
一树寒梅白玉条，迥临村路傍溪桥。
应缘近水花先发，疑是经春雪未销。
+++戎昱
++++移家别湖上亭
好是春风湖上亭，柳条藤蔓系离情。
黄莺久住浑相识，欲别频啼四五声。
+++戎昱
++++客堂秋夕
隔窗萤影灭复流，北风微雨虚堂秋。
虫声竟夜引乡泪，蟋蟀何自知人愁。
四时不得一日乐，以此方悲客游恶。
寂寂江城无所闻，梧桐叶上偏萧索。
+++戎昱
++++湖南雪中留别
草草还草草，湖东别离早。
何处愁杀人，归鞍雪中道。
出门迷辙迹，云水白浩浩。
明日武陵西，相思鬓堪老。
+++戎昱
++++赠别张驸马
上元年中长安陌，见君朝下欲归宅。
飞龙骑马三十匹，玉勒雕鞍照初日。
数里衣香遥扑人，长衢雨歇无纤尘。
从奴斜抱敕赐锦，双双蹙出金麒麟。
天子爱婿皇后弟，独步明时负权势。
一身扈跸承殊泽，甲第朱门耸高戟。
凤凰楼上伴吹箫，鹦鹉杯中醉留客。
泰去否来何足论，宫中晏驾人事翻。
一朝负谴辞丹阙，五年待罪湘江源。
冠冕凄凉几迁改，眼看桑田变成海。
华堂金屋别赐人，细眼黄头总何在。
渚宫相见寸心悲，懒欲今时问昔时。
看君风骨殊未歇，不用愁来双泪垂。
+++戎昱
++++泾州观元戎出师
寒日征西将，萧萧万马丛。
吹笳覆楼雪，祝纛满旗风。
遮虏黄云断，烧羌白草空。
金铙肃天外，玉帐静霜中。
朔野长城闭，河源旧路通。
卫青师自老，魏绛赏何功。
枪垒依沙迥，辕门压塞雄。
燕然如可勒，万里愿从公。
+++戎昱
++++从军行
昔从李都尉，双鞬照马蹄。
擒生黑山北，杀敌黄云西。
太白沈虏地，边草复萋萋。
归来邯郸市，百尺青楼梯。
感激然诺重，平生胆力齐。
芳筵暮歌发，艳粉轻鬟低。
半酣秋风起，铁骑门前嘶。
远戍报烽火，孤城严鼓鼙。
挥鞭望尘去，少妇莫含啼。
+++戎昱
++++古意
女伴朝来说，知君欲弃捐。
懒梳明镜下，羞到画堂前。
有泪沾脂粉，无情理管弦。
不知将巧笑，更遣向谁怜。
+++戎昱
++++听杜山人弹胡笳
绿琴胡笳谁妙弹，山人杜陵名庭兰。
杜君少与山人友，山人没来今已久。
当时海内求知音，嘱付胡笳入君手。
杜陵攻琴四十年，琴声在音不在弦。
座中为我奏此曲，满堂萧瑟如穷边。
第一第二拍，泪尽蛾眉没蕃客。
更闻出塞入塞声，穹庐毡帐难为情。
胡天雨雪四时下，五月不曾芳草生。
须臾促轸变宫徵，一声悲兮一声喜。
南看汉月双眼明，却顾胡儿寸心死。
回鹘数年收洛阳，洛阳士女皆驱将。
岂无父母与兄弟，闻此哀情皆断肠。
杜陵先生证此道，沈家祝家皆绝倒。
如今世上雅风衰，若个深知此声好。
世上爱筝不爱琴，则明此调难知音。
今朝促轸为君奏，不向俗流传此心。
+++戎昱
++++咏史
（一作和蕃）
汉家青史上，计拙是和亲。
社稷依明主，安危托妇人。
岂能将玉貌，便拟静胡尘。
地下千年骨，谁为辅佐臣。
+++戎昱
++++桂州腊夜
坐到三更尽，归仍万里赊。
雪声偏傍竹，寒梦不离家。
晓角分残漏，孤灯落碎花。
二年随骠骑，辛苦向天涯。
+++戎昱
++++再赴桂州先寄李大夫
玷玉甘长弃，朱门喜再游。
过因谗后重，恩合死前酬。
养骥须怜瘦，栽松莫厌秋。
今朝两行泪，一半血和流。
+++戎昱
++++题招提寺
招提精舍好，石壁向江开。
山影水中尽，鸟声天上来。
一灯传岁月，深院长莓苔。
日暮双林磬，泠泠送客回。
+++戎昱
++++谪官辰州冬至日有怀
去年长至在长安，策杖曾簪獬豸冠。
此岁长安逢至日，下阶遥想雪霜寒。
梦随行伍朝天去，身寄穷荒报国难。
北望南郊消息断，江头唯有泪阑干。
+++戎昱
++++赠韦况征君
身欲逃名名自随，凤衔丹诏降茅茨。
苦节难违天子命，贞心唯有老松知。
回看药灶封题密，强入蒲轮引步迟。
今日巢由旧冠带，圣朝风化胜尧时。
+++戎昱
++++送吉州阎使君入道二首
闻道桃源去，尘心忽自悲。
余当从宦日，君是弃官时。
金汞封仙骨，灵津咽玉池。
受传三箓备，起坐五云随。
洞里花常发，人间鬓易衰。
他年会相访，莫作烂柯棋。
庐陵太守近隳官，霞帔初朝五帝坛。
风过鬼神延受箓，夜深龙虎卫烧丹。
冰容入镜纤埃静，玉液添瓶漱齿寒。
莫遣桃花迷客路，千山万水访君难。
+++戎昱
++++入剑门
剑门兵革后，万事尽堪悲。
鸟鼠无巢穴，儿童话别离。
山川同昔日，荆棘是今时。
征战何年定，家家有画旗。
+++戎昱
++++过商山
雨暗商山过客稀，路傍孤店闭柴扉。
卸鞍良久茅檐下，待得巴人樵采归。
+++戎昱
++++闰春宴花溪严侍御庄
一团青翠色，云是子陵家。
山带新晴雨，溪留闰月花。
瓶开巾漉酒，地坼笋抽芽。
彩缛承颜面，朝朝赋白华。
+++戎昱
++++岁暮客怀
异乡三十口，亲老复家贫。
无事乾坤内，虚为翰墨人。
岁华南去后，愁梦北来频。
惆怅江边柳，依依又欲春。
+++戎昱
++++秋望兴庆宫
先皇歌舞地，今日未游巡。
幽咽龙池水，凄凉御榻尘。
随风秋树叶，对月老宫人。
万事如桑海，悲来欲恸神。
+++戎昱
++++送郑炼师贬辰州
辰州万里外，想得逐臣心。
谪去刑名枉，人间痛惜深。
误将瑕指玉，遂使谩消金。
计日西归在，休为泽畔吟。
+++戎昱
++++云梦故城秋望
故国遗墟在，登临想旧游。
一朝人事变，千载水空流。
梦渚鸿声晚，荆门树色秋。
片云凝不散，遥挂望乡愁。
+++戎昱
++++秋日感怀
洛阳岐路信悠悠，无事辞家两度秋。
日下未驰千里足，天涯徒泛五湖舟。
荷衣半浸缘乡泪，玉貌潜销是客愁。
说向长安亲与故，谁怜岁晚尚淹留。
+++戎昱
++++送王明府入道
何事陶彭泽，明时又挂冠。
为耽泉石趣，不惮薜萝寒。
轻雪笼纱帽，孤猿傍醮坛。
悬悬老松下，金灶夜烧丹。
+++戎昱
++++秋月
（一作江城秋夜）
江干入夜杵声秋，百尺疏桐挂斗牛。
思苦自看明月苦，人愁不是月华愁。
+++戎昱
++++赋得铁马鞭
成器虽因匠，怀刚本自天。
为怜持寸节，长拟静三边。
未入英髦用，空存铁石坚。
希君剖腹取，还解抱龙泉。
+++戎昱
++++闻颜尚书陷贼中
闻说征南没，那堪故吏闻。
能持苏武节，不受马超勋。
国破无家信，天秋有雁群。
同荣不同辱，今日负将军。
+++戎昱
++++送苏参军
忆昨青襟醉里分，酒醒回首怆离群。
舟移极浦城初掩，山束长江日早曛。
客来有恨空思德，别后谁人更议文。
常叹苏生官太屈，应缘才似鲍参军。
+++戎昱
++++成都元十八侍御
不见元生已数朝，浣花溪路去非遥。
客舍早知浑寂寞，交情岂谓更萧条。
空有寸心思会面，恨无单酌遣相邀。
骅骢幸自能驰骤，何惜挥鞭过柞桥。
+++戎昱
++++观卫尚书九日对中使射破的
盛宴倾黄菊，殊私降紫泥。
月营开射圃，霜旆拂晴霓。
出将三朝贵，弯弓五善齐。
腕回金镞满，的破绿弦低。
勇气干牛斗，欢声震鼓鼙。
忠臣思报国，更欲取关西。
+++戎昱
++++辰州闻大驾还宫
闻道銮舆归魏阙，望云西拜喜成悲。
宁知陇水烟销日，再有园林秋荐时。
渭水战添亡虏血，秦人生睹旧朝仪。
自惭出守辰州畔，不得亲随日月旗。
+++戎昱
++++辰州建中四年多怀
荒徼辰阳远，穷秋瘴雨深。
恩堪洒血，边宦更何心。
海上红旗满，生前白发侵。
竹寒宁改节，隼静早因禽。
务退门多掩，愁来酒独斟。
无涯忧国泪，无日不沾襟。
+++戎昱
++++上桂州李大夫
今日辞门馆，情将众别殊。
感深翻有泪，仁过曲怜愚。
晚镜伤秋鬓，晴寒切病躯。
烟霞万里阔，宇宙一身孤。
倚马才宁有，登龙意岂无。
唯于方寸内，暗贮报恩珠。
+++戎昱
++++江城秋霁
霁后江城风景凉，岂堪登眺只堪伤。
远天螮蝀收残雨，映水鸬鹚近夕阳。
万事无成空过日，十年多难不还乡。
不知何处销兹恨，转觉愁随夜夜长。
+++戎昱
++++上李常侍
旌旗晓过大江西，七校前驱万队齐。
千里政声人共喜，三军令肃马前嘶。
恩沾境内风初变，春入城阴柳渐低。
桃李不须令更种，早知门下旧成蹊。
+++戎昱
++++上湖南崔中丞
山上青松陌上尘，云泥岂合得相亲。
举世尽嫌良马瘦，唯君不弃卧龙贫。
千金未必能移性，一诺从来许杀身。
莫道书生无感激，寸心还是报恩人。
+++戎昱
++++早春雪中
阴云万里昼漫漫，愁坐关心事几般。
为报春风休下雪，柳条初放不禁寒。
+++戎昱
++++云安阻雨
日长巴峡雨濛濛，又说归舟路未通。
游人不及西江水，先得东流到渚宫。
+++戎昱
++++湖南春日二首
自怜春日客长沙，江上无人转忆家。
光景却添乡思苦，檐前数片落梅花。
三湘漂寓若流萍，万里湘乡隔洞庭。
羁客春来心欲碎，东风莫遣柳条青。
+++戎昱
++++送陆秀才归觐省
武陵何处在，南指楚云阴。
花萼连枝近，桃源去路深。
啼莺徒寂寂，征马已駸駸。
堤上千年柳，条条挂我心。
+++戎昱
++++戏题秋月
秋宵月色胜春宵，万里天涯静寂寥。
近来数夜飞霜重，只畏娑婆树叶凋。
+++戎昱
++++宿湘江
九月湘江水漫流，沙边唯览月华秋。
金风浦上吹黄叶，一夜纷纷满客舟。
+++戎昱
++++戏赠张使君
数载蹉跎罢搢绅，五湖乘兴转迷津。
如今野客无家第，醉处寻常是主人。
+++戎昱
++++别公安贾明府
叶县门前江水深，浅于羁客报恩心。
把君诗卷西归去，一度相思一度吟。
+++戎昱
++++霁雪
（一作韩舍人书窗残雪）
风卷寒云暮雪晴，江烟洗尽柳条轻。
檐前数片无人扫，又得书窗一夜明。
+++戎昱
++++汉阴吊崔员外坟
远别望有归，叶落望春晖。
所痛泉路人，一去无还期。
荒坟遗汉阴，坟树啼子规。
存没抱冤滞，孤魂意何依。
岂无骨肉亲，岂无深相知。
曝露不复问，高名亦何为。
相携恸君罢，春日空迟迟。
+++戎昱
++++题槿花
自用金钱买槿栽，二年方始得花开。
鲜红未许佳人见，蝴蝶争知早到来。
+++戎昱
++++题宋玉亭
宋玉亭前悲暮秋，阳台路上雨初收。
应缘此处人多别，松竹萧萧也带愁。
+++戎昱
++++过东平军
画角初鸣残照微，营营鞍马往来稀。
相逢士卒皆垂泪，八座朝天何日归。
+++戎昱
++++送辰州郑使君
谁人不谴谪，君去独堪伤。
长子家无弟，慈亲老在堂。
惊魂随驿吏，冒暑向炎方。
未到猿啼处，参差已断肠。
+++戎昱
++++江上柳送人
江柳断肠色，黄丝垂未齐。
看几重恨，鸟入一枝低。
乡泪正堪落，与君又解携。
相思万里道，春去夕阳西。
+++戎昱
++++湘南曲
虞帝南游不复还，翠蛾幽怨水云间。
昨夜月明湘浦宿，闺中珂珮度空山。
+++戎昱
++++桂州西山登高上陆大夫
登高上山上，高处更堪愁。
野菊他乡酒，芦花满眼秋。
风烟连楚郡，兄弟客荆州。
早晚朝天去，亲随定远侯。
+++戎昱
++++寄郑炼师
平生金石友，沦落向辰州。
已是二年客，那堪终日愁。
尺书浑不寄，两鬓计应秋。
今夜相思月，情人南海头。
+++戎昱
++++八月十五日
忆昔千秋节，欢娱万国同。
今来六亲远，此日一悲风。
年少逢胡乱，时平似梦中。
梨园几人在，应是涕无穷。
+++戎昱
++++征人归乡
三月江城柳絮飞，五年游客送人归。
故将别泪和乡泪，今日阑干湿汝衣。
+++戎昱
++++骆家亭子纳凉
江湖思渺然，不离国门前。
折苇鱼沈藻，攀藤鸟出烟。
生衣宜水竹，小酒入诗篇。
莫怪侵星坐，神清不欲眠。
+++戎昱
++++逢陇西故人忆关中舍弟
莫话边庭事，心摧不欲闻。
数年家陇地，舍弟殁胡军。
每念支离苦，常嗟骨肉分。
急难何日见，遥哭陇西云。
+++戎昱
++++秋夜梁十三厅事
今来秋已暮，还恐未成归。
梦里家仍远，愁中叶又飞。
竹声风度急，灯影月来微。
得见梁夫子，心源有所依。
+++戎昱
++++成都暮雨秋
（一作秋雨）
九月龟城暮，愁人闭草堂。
地卑多雨润，天暖少秋霜。
纵欲倾新酒，其如忆故乡。
不知更漏意，惟向客边长。
+++戎昱
++++酬梁二十
渚宫无限客，相见独相亲。
长路皆同病，无言似一身。
岁寒唯爱竹，憔悴不堪春。
细与知音说，攻文恐误人。
+++戎昱
++++花下宴送郑炼师
愁里惜春深，闻幽即共寻。
贵看花柳色，图放别离心。
客醉花能笑，诗成花伴吟。
为君调绿绮，先奏凤归林。
+++戎昱
++++秋馆雨后得弟兄书即事呈李明府
弟兄书忽到，一夜喜兼愁。
空馆复闻雨，贫家怯到秋。
坐中孤烛暗，窗外数萤流。
试以他乡事，明朝问子游。
+++戎昱
++++寄梁淑
长忆江头执别时，论文未有不相思。
雁过经秋无尺素，人来终日见新诗。
心思食檗何由展，家似流萍任所之。
悔学秦人南避地，武陵原上又征师。
+++戎昱
++++送张秀才之长沙
君向长沙去，长沙仆旧谙。
虽之桂岭北，终是阙庭南。
山霭生朝雨，江烟作夕岚。
松醪能醉客，慎勿滞湘潭。
+++戎昱
++++塞下曲
汉将归来虏塞空，旌旗初下玉关东。
高蹄战马三千匹，落日平原秋草中。
+++戎昱
++++送僧法和
（一作送亮法师）
达士心无滞，他乡总是家。
问经翻贝叶，论法指莲花。
欲契真空义，先开智慧芽。
不知飞锡后，何外是恒沙。
+++戎昱
++++送严十五郎之长安
送客身为客，思家怆别家。
暂收双眼泪，遥想五陵花。
路远征车迥，山回剑阁斜。
长安君到日，春色未应赊。
+++戎昱
++++冬夜宴梁十三厅
故人能爱客，秉烛会吾曹。
家为朋徒罄，心缘翰墨劳。
夜寒销腊酒，霜冷重绨袍。
醉卧西窗下，时闻雁响高。
+++戎昱
++++收襄阳城二首
悲风惨惨雨修修，岘北山低草木愁。
暗发前军连夜战，平明旌旆入襄州。
五营飞将拥霜戈，百里僵尸满浕河。
日暮归来看剑血，将军却恨杀人多。
+++戎昱
++++出军
龙绕旌竿兽满旗，翻营乍似雪中移。
中军一队三千骑，尽是并州游侠儿。
+++戎昱
++++和李尹种葛
弱质人皆弃，唯君手自栽。
藟含霜后竹，香惹腊前梅。
拟托凌云势，须凭接引材。
清阴如可惜，黄鸟定飞来。
+++戎昱
++++送零陵妓
（一作送妓赴于公召）
宝钿香蛾翡翠裙，装成掩泣欲行云。
殷勤好取襄王意，莫向阳台梦使君。
+++戎昱
++++采莲曲二首
虽听采莲曲，讵识采莲心。
漾楫爱花远，回船愁浪深。
烟生极浦色，日落半江阴。
同侣怜波静，看妆堕玉簪。
涔阳女儿花满头，毵毵同泛木兰舟。
秋风日暮南湖里，争唱菱歌不肯休。
+++戎昱
++++塞上曲
胡风略地烧连山，碎叶孤城未下关。
山头烽子声声叫，知是将军夜猎还。
+++戎昱
++++寂上人禅房
俗尘浮垢闭禅关，百岁身心几日闲。
安得此生同草木，无营长在四时间。
+++戎昱
++++桂州口号
画角三声动客愁，晓霜如雪覆江楼。
谁道桂林风景暖，到来重著皂貂裘。
+++戎昱
++++红槿花
花是深红叶麹尘，不将桃李共争春。
今日惊秋自怜客，折来持赠少年人。
+++戎昱
++++哭黔中薛大夫
亚相何年镇百蛮，生涯万事瘴云间。
夜郎城外谁人哭，昨日空馀旌节还。
+++戎昱
++++感春
看花泪尽知春尽，魂断看花只恨春。
名位未沾身欲老，诗书宁救眼前贫。
+++戎昱
++++途中寄李二
（一作李益诗）
杨柳烟含灞岸春，年年攀折为行人。
好风若借低枝便，莫遣青丝扫路尘。
+++戎昱
++++寄许炼师
（一作李益诗）
扫石焚香礼碧空，露华偏湿蕊珠宫。
如何说得天坛上，万里无云月正中。
+++戎昱
++++下第留辞顾侍郎
绮陌彤彤花照尘，王门侯邸尽朱轮。
城南旧有山村路，欲向云霞觅主人。
+++戎昱
++++题云公山房
（一作权德舆诗，又作杨巨源诗）
云公兰若深山里，月明松殿微风起。
试问空门清净心，莲花不著秋潭水。
+++戎昱
++++别离作
（一作戴叔伦诗）
手把杏花枝，未曾经别离。
黄昏掩门后，寂寞自心知。
+++戎昱
++++九日贾明府见访
独掩衡门秋景闲，洛阳才子访柴关。
莫嫌浊酒君须醉，虽是贫家菊也斑。
同人愿得长携手，久客深思一破颜。
却笑孟嘉吹帽落，登高何必上龙山。
+++戎昱
++++开元观陪杜大夫中元日观乐
今朝欢称玉京天，况值关东俗理年。
舞态疑回紫阳女，歌声似遏彩云仙。
盘空双鹤惊几剑，洒砌三花度管弦。
落日香尘拥归骑，□风油幕动高烟。
+++戎昱
++++中秋夜登楼望月寄人
西楼见月似江城，脉脉悠悠倚槛情。
万里此情同皎洁，一年今日最分明。
初惊桂子从天落，稍误芦花带雪平。
知称玉人临水见，可怜光彩有馀清。
+++戎昱
++++赠宜阳张使君
暂作宜阳客，深知太守贤。
政移千里俗，人戴两重天。
旧郭多新室，闲坡尽辟田。
倘令黄霸在，今日耻同年。
+++戎昱
++++移家别树
千种庭前树，人移树不移。
看花愁作别，不及未栽时。
+++戎昱
++++成都送严十五之江东
江东万里外，别后几凄凄。
峡路花应发，津亭柳正齐。
酒倾迟日暮，川阔远天低。
心系征帆上，随君到剡溪。
+++戎昱
++++送李参军
好住好住王司户，珍重珍重李参军。
一东一西如别鹤，一南一北似浮云。
月照疏林千片影，风吹寒水万里纹。
别易会难今古事，非是余今独与君。
+++戎昱
++++题严氏竹亭
子陵栖遁处，堪系野人心。
溪水浸山影，岚烟向竹阴。
忘机看白日，留客醉瑶琴。
爱此多诗兴，归来步步吟。
+++戎昱
++++送王端公之太原归觐相公
柱史今何适，西行咏陟冈。
也知人惜别，终美雁成行。
春雨桃花静，离尊竹叶香。
到时丞相阁，应喜棣华芳。
+++戎昱
++++旅次寄湖南张郎中
寒江近户漫流声，竹影临窗乱月明。
归梦不知湖水阔，夜来还到洛阳城。
+++戎昱
++++晚次荆江
孤舟大江水，水涉无昏曙。
雨暗迷津时，云生望乡处。
渔翁闲自乐，樵客纷多虑。
秋色湖上山，归心日边树。
徒称竹箭美，未得枫林趣。
向夕垂钓还，吾从落潮去。
+++戎昱
++++同辛兖州巢父虚副端岳相思献酬…兼呈辛魏二院长杨长宁
暮角发高城，情人坐中起。
临觞不及醉，分散秋风里。
虽有明月期，离心若千里。
前欢反惆怅，后会还如此。
焉得夜淹留，一回终宴喜。
羁游复牵役，馆至重湖水。
早晚泛归舟，吾从数君子。
+++戎昱
++++抚州处士湖泛舟送北回两指此南昌县查溪兰若别
移樽铺山曲，祖帐查溪阴。
铺山即远道，查溪非故林。
凄然诵新诗，落泪沾素襟。
郡政我何有，别情君独深。
禅庭古树秋，宿雨清沈沈。
挥袂故里远，悲伤去住心。
+++戎昱
++++耒阳谿夜行
（为伤杜甫作）
乘夕棹归舟，缘源二转幽。
月明看岭树，风静听溪流。
岚气船间入，霜华衣上浮。
猿声虽此夜，不是别家愁。
+++戎昱
++++桂城早秋
远客惊秋早，江天夜露新。
满庭惟有月，空馆更何人。
卜命知身贱，伤寒舞剑频。
猿啼曾下泪，可是为忧贫。
+++戎昱
++++桂州岁暮
岁暮天涯客，寒窗欲晓时。
君恩空自感，乡思梦先知。
重谊人愁别，惊栖鹊恋枝。
不堪楼上角，南向海风吹。
+++戎昱
++++宿桂州江亭呈康端公
独向东亭坐，三更待月开。
萤光入竹去，水影过江来。
露滴千家静，年流一叶催。
龙钟万里客，正合故人哀。

++上卷二百七十一
  
+++窦叔向
++++寒食日恩赐火
恩光及小臣，华烛忽惊春。
电影随中使，星辉拂路人。
幸因榆柳暖，一照草茅贫。
+++窦叔向
++++端午日恩赐百索
仙宫长命缕，端午降殊私。
事盛蛟龙见，恩深犬马知。
馀生倘可续，终冀答明时。
+++窦叔向
++++贞懿皇后挽歌三首
（今存二首）
二陵恭妇道，六寝盛皇情。
礼逊生前贵，恩追殁后荣。
幼王亲捧土，爱女复边茔。
东望长如在，谁云向玉京。
后庭攀画柳，上陌咽清笳。
命妇羞蘋叶，都人插柰花。
寿宫星月异，仙路往来赊。
纵有迎仙术，终悲隔绛纱。
+++窦叔向
++++秋砧送邑大夫
断续长门下，清泠逆旅秋。
征夫应待信，寒女不胜愁。
带月飞城上，因风散陌头。
离居偏入听，况复送归舟。
+++窦叔向
++++过担石湖
晓发渔门戍，晴看担石湖。
日衔高浪出，天入四空无。
尺寸分洲岛，纤毫指舳舻。
渺然从此去，谁念客帆孤。
+++窦叔向
++++春日早朝应制
紫殿俯千官，春松应合欢。
御炉香焰暖，驰道玉声寒。
乳燕翻珠缀，祥乌集露盘。
宫花一万树，不敢举头看。
+++窦叔向
++++酬李袁州嘉祐
少年轻会复轻离，老大关心总是悲。
强说前程聊自慰，未知携手定何时。
公才屈指登黄阁，匪服胡颜上赤墀。
想到长安诵佳句，满朝谁不念琼枝。
+++窦叔向
++++夏夜宿表兄话旧
夜合花开香满庭，夜深微雨醉初醒。
远书珍重何曾达，旧事凄凉不可听。
去日儿童皆长大，昔年亲友半凋零。
明朝又是孤舟别，愁见河桥酒幔青。
+++窦叔向
++++句
禁兵环素帟，宫女哭寒云。（《哀挽》第三首，止存二句。见《联珠集叙》）
+++窦常
++++晚次方山精舍却寄张荐员外
楚腊还无雪，江春又足风。
马羸三径外，人病四愁中。
西塞波涛阔，南朝寺舍空。
犹衔步兵酒，宿醉在除东。
+++窦常
++++和裴端公枢芜城秋夕简远近亲知
岁积登朝恋，秋加陋巷贫。
宿酲因夜歇，佳句得愁新。
尽日凭幽几，何时上软轮。
汉廷风宪在，应念匪躬人。
+++窦常
++++项亭怀古
力取诚多难，天亡路亦穷。
有心裁帐下，无面到江东。
命厄留骓处，年销逐鹿中。
汉家神器在，须废拔山功。
+++窦常
++++奉使西还早发小涧馆寄卢滁州迈
野棠花覆地，山馆夜来阴。
马迹穿云去，鸡声出涧深。
清风时偃草，久旱或为霖。
试与惸嫠话，犹坚借寇心。
+++窦常
++++早发金钩店寄奚十唐大二茂才
出门山未曙，风叶暗萧萧。
月影临荒栅，泉声近废桥。
岁经秋后役，程在洛中遥。
寄谢金门侣，弓旌误见招。
+++窦常
++++途中立春寄杨郇伯
浪迹终年客，惊心此地春。
风前独去马，泽畔耦耕人。
老大交情重，悲凉外物亲。
子云今在宅，应见柳条新。
+++窦常
++++故秘监丹阳郡公延陵包公挽歌词
卓绝明时第，孤贞贵后贫。
郤诜为胄子，季札是乡人。
笔下调金石，花开领搢绅。
那堪归葬日，哭渡柳杨津。
+++窦常
++++凉国惠康公主挽歌
玉立分尧绪，笄年下相门。
早加于氏对，偏占馆陶恩。
泪有潜成血，香无却返魂。
共知何驸马，垂白抱天孙。
+++窦常
++++哭张仓曹南史
万事竟蹉跎，重泉恨若何。
官临环卫小，身逐转蓬多。
丽藻尝专席，闲情欲烂柯。
春风宛陵路，丹旐在沧波。
+++窦常
++++北固晚眺
水国芒种后，梅天风雨凉。
露蚕开晚簇，江燕绕危樯。
山趾北来固，潮头西去长。
年年此登眺，人事几销亡。
+++窦常
++++谒三闾庙
君非三谏寤，礼许一身逃。
自树终天戚，何裨事主劳。
众鱼应饵骨，多士尽餔糟。
有客椒浆奠，文衰不继骚。
+++窦常
++++茅山赠梁尊师
云屋何年客，青山白日长。
种花春扫雪，看箓夜焚香。
上象壶中阔，平生醉里忙。
幸承仙籍后，乞取大还方。
+++窦常
++++谒诸葛武侯庙
永安宫外有祠堂，鱼水恩深祚不长。
角立一方初退舍，拟称三汉更图王。
同过隙无留影，石在穷沙尚启行。
归蜀降吴竟何事，为陵为谷共苍苍。
+++窦常
++++奉贺太保岐公承恩致政
君为宫保及清时，冠盖初闲拜武迟。
五色诏中宣九德，百僚班外置三师。
山泉遂性休称疾，子弟能官各受词。
不学铸金思范蠡，乞言犹许上丹墀。
+++窦常
++++之任武陵，寒食日途次松滋渡，先寄刘员外禹锡
杏花榆荚晓风前，云际离离上峡船。
江转数程淹驿骑，楚曾三户少人烟。
看春又过清明节，算老重经癸巳年。
幸得柱山当郡舍，在朝长咏卜居篇。
+++窦常
++++奉寄辰州房使君郎中
汉代文明今盛明，犹将贾傅暂专城。
何妨密旨先符竹，莫是除书误姓名。
蜗舍喜时春梦去，隼旟行处瘴江清。
新年只可三十二，却笑潘郎白发生。
+++窦常
++++立春后言怀招汴州李匡衙推
闲斋夜击唾壶歌，试望夷门奈远何。
每听寒笳离梦断，时窥清鉴旅愁多。
初惊宵漏丁丁促，已觉春风习习和。
海内故人君最老，花开鞭马更相过。
+++窦常
++++奉送职方崔员外摄中丞新罗册使
帝命海东使，人行天一涯。
辨方知木德，开国有金家。
册拜申恩重，留欢作限赊。
顺风鲸浪热，初日锦帆斜。
夜色潜然火，秋期独往槎。
慰安皆喻旨，忠信自无瑕。
发美童年髻，簪香子月花。
便随琛赆入，正朔在中华。
+++窦常
++++酬舍弟牟秋日洛阳官舍寄怀十韵
幼为逃难者，才省用兵初。
去国三苗外，全生四纪馀。
老头亲帝里，归处失吾庐。
逝水犹呜咽，祥云自卷舒。
正郎曾首拜，亚尹未平除。
几变陶家柳，空传魏阙书。
思凌天际鹤，言甚辙中鱼。
玉立知求己，金声乍起予。
在朝鱼水分，多病雪霜居。
忽报阳春曲，纵横恨不如。
+++窦常
++++求自试
仙禁祥云合，高梧彩凤游。
沈冥求自试，通鉴果蒙收。
文墨悲无位，诗书误白头。
陈王抗表日，毛遂请行秋。
双剑曾埋狱，司空问斗牛。
希垂拂拭惠，感激愿相投。
+++窦常
++++花发上林
上苑晓沈沈，花枝乱缀阴。
色浮双阙近，春入九门深。
向暖风初扇，馀寒雪尚侵。
艳回秦女目，愁处越人心。
绕绕时萦蝶，关关乍引禽。
宁知幽谷羽，一举欲依林。
+++窦常
++++过宋氏五女旧居
（宋氏女姊五人，贞元中同入宫）
谢庭风韵婕妤才，天纵斯文去不回。
一宅柳花今似雪，乡人拟筑望仙台。
+++窦常
++++还京乐歌词
百战初休十万师，国人西望翠华时。
家家尽唱升平曲，帝幸梨园亲制词。
+++窦常
++++商山祠堂即事
夺嫡心萌事可忧，四贤西笑暂安刘。
后王不敢论珪组，土偶人前枳树秋。
+++窦常
++++七夕
（一本有寄怀二字）
露盘花水望三星，仿佛虚无为降灵。
斜汉没时人不寐，几条蛛网下风庭。
+++窦常
++++杏山馆听子规
楚塞馀春听渐稀，断猿今夕让沾衣。
云埋老树空山里，仿佛千声一度飞。
+++窦牟
++++史馆候别蒋拾遗不遇
千门万户迷，伫立月华西。
画戟晨光动，春松宿露低。
主文亲玉扆，通籍入金闺。
肯念从戎去，风沙事鼓鼙。
+++窦牟
++++早赴临台立马待漏口号寄弟群
上陌行初尽，严城立未开。
疑早朝去，客是远方来。
伏奏徒将命，周行自引才。
可怜霄汉曙，鸳鹭正徘徊。
+++窦牟
++++缑氏拜陵回道中呈李舍人少尹
忽忝诸卿位，仍陪长者车。
礼容皆若旧，名籍自凭虚。
上路花偏早，空山云甚馀。
却愁新咏发，酬和不相如。
+++窦牟
++++陪韩院长韦河南同寻刘师不遇
（三字分韵，牟得同字）
仙客诚难访，吾人岂易同。
独游应驻景，相顾且吟风。
药畹琼枝秀，斋轩粉壁空。
不题三五字，何以达壶公。
+++窦牟
++++送东光吕少府之官连帅奏授
远爱东光县，平临若木津。
一城先见日，百里早惊春。
德礼邀才重，恩辉拜命新。
几时裁尺素，沧海有枯鳞。
+++窦牟
++++送刘公达判官赴天德军幕
特建青油幕，量分紫禁师。
自然知召子，不用问从谁。
文武轻车少，腥膻左衽衰。
北风如有寄，画取受降时。
+++窦牟
++++故秘监丹阳郡公延陵包公挽歌
台鼎尝虚位，夔龙莫致尧。
德音冥秘府，风韵散清朝。
天上文星落，林端玉树凋。
有吴君子墓，返葬故山遥。
+++窦牟
++++望终南
日爱南山好，时逢夏景残。
白云兼似雪，清昼乍生寒。
九陌峰如坠，千门翠可团。
欲知形胜尽，都在紫宸看。
+++窦牟
++++秋夕闲居对雨赠别卢七侍御坦
燕燕辞巢蝉蜕枝，穷居积雨坏藩篱。
夜长檐霤寒无寝，日晏厨烟湿未炊。
悟主一言那可学，从军五首竟徒为。
故人骢马朝天使，洛下秋声恐要知。
+++窦牟
++++晚过敷水驿却寄华州使院张郑二侍御
春雨如烟又若丝，晓来昏处晚晴时。
仙人掌上芙蓉沼，柱史关西松柏祠。
几许岁华销道路，无穷王事系戎师。
回瞻二妙非吾侣，日对三峰自有期。
+++窦牟
++++洛下闲居夜晴观雪寄四远诸兄弟
雪月相辉云四开，终风助冻不扬埃。
万重琼树宫中接，一直银河天上来。
荆楚岁时知染翰，湘吴醇酎忆衔杯。
强题缣素无颜色，鸿雁南飞早晚回。
+++窦牟
++++天津晓望因寄呈分司一二省郎
万乘西都去，千门正位虚。
凿龙横碧落，提象出华胥。
望幸宫嫔老，迎春海燕初。
保厘才半仗，容卫尽空庐。
要自词难拟，繇来画不如。
散郎无所属，聊事穆清居。
+++窦牟
++++早入朝书事
紫陌纷如画，彤庭郁未晨。
列星沈骑火，残月暗车尘。
隐轸排霄翰，差池跨海鳞。
玉声繁似乐，香泽散成春。
叹息驱羸马，分明识故人。
一生三不遇，今作老郎身。
+++窦牟
++++元日喜闻大礼寄上翰林四学士中书六舍人二十韵
有事郊坛毕，无私日月临。
岁华春更早，天瑞雪犹深。
玉辇回时令，金门降德音。
翰飞鸳别侣，丛植桂为林。
粉泽资鸿笔，薰和本素琴。
礼成戎器下，恩彻鬼方沈。
麟爵来称纪，官师退绝箴。
道风黄阁静，祥景紫垣阴。
寿酒朝时献，农书夜直寻。
国香煴翠幄，庭燎赩红衾。
汉魏文章盛，尧汤雨露霃。
密辞投水石，精义出沙金。
宸扆亲唯敬，钧衡近匪侵。
疾驱千里骏，清唳九霄禽。
庆赐迎新服，斋庄弃旧簪。
忽思班女怨，遥听越人吟。
末路甘贫病，流年苦滞淫。
梦中青琐闼，归处碧山岑。
窃抃闻韶濩，观光想韎任。
大哉环海晏，不算子牟心。
+++窦牟
++++奉使至邢州赠李八使君
独占龙冈部，深持虎节居。
尽心敷吏术，含笑掩兵书。
礼饰华缨重，才牵雅制馀。
茂阴延驿路，温液逗官渠。
南亩行春罢，西楼待客初。
瓮头开绿蚁，砧下落红鱼。
牧伯风流足，輶轩若涩虚。
今宵铃阁内，醉舞复何如。
+++窦牟
++++秋日洛阳官舍寄上水部家兄
洛阳归老日，此县忽为君。
白发兄仍见，丹诚帝岂闻。
九衢横逝水，二室散浮云。
屈指豪家尽，伤心要地分。
禁中周几鼎，源上汉诸坟。
貔虎今无半，狐狸宿有群。
威声惭北部，仁化乐南薰。
野檗饥来食，天香静处焚。
壮年唯喜酒，幼学便诃文。
及尔空衰暮，离忧讵可闻。
+++窦牟
++++李舍人少尹惠家酝一小榼立书绝句
禁琐天浆嫩，虞行夜月寒。
一瓢那可醉，应遣试尝看。
+++窦牟
++++酬舍弟庠罢举从州辟书
之荆且愿依刘表，折桂终惭见郤诜。
舍弟未应丝作鬓，园公不用印随身。
+++窦牟
++++奉酬杨侍郎十兄见赠之作
翠羽雕虫日日新，翰林工部欲何神。
自悲由瑟无弹处，今作关西门下人。
+++窦牟
++++杏园渡
卫郊多垒少人家，南渡天寒日又斜。
君子素风悲已矣，杏园无复一枝花。
+++窦牟
++++奉诚园闻笛
（园，马侍中故宅）
曾绝朱缨吐锦茵，欲披荒草访遗尘。
秋风忽洒西园泪，满目山阳笛里人。
+++窦群
++++雪中遇直
寒光凝雪彩，限直居粉闱。
恍疑白云上，乍觉金印非。
树色霭虚空，琴声谐素徽。
明晨阻通籍，独卧挂朝衣。
+++窦群
++++东山月下怀友人
东山多乔木，月午始苍苍。
虽殊碧海状，爱此青苔光。
高下灭华烛，参差启洞房。
佳人梦馀思，宝瑟愁应商。
皎洁殊未已，沈吟限一方。
宦情哂鸡口，世路倦羊肠。
彼美金石分，眷言兰桂芳。
清晖讵同夕，耿耿但相望。
+++窦群
++++时兴
夙心旷何许，日暮依林薄。
流水不待人，孤云时映鹤。
濛濛千万花，曷为神仙药。
不遇烂柯叟，报非旧城郭。
+++窦群
++++题剑
丈夫得宝剑，束发曾书绅。
嗟吁一朝遇，愿言千载邻。
心许留家树，辞直断佞臣。
焉能为绕指，拂拭试时人。
+++窦群
++++黔中书事
万事非京国，千山拥丽谯。
佩刀看日晒，赐马傍江调。
言语多重译，壶觞每独谣。
沿流如著翅，不敢问归桡。
+++窦群
++++冬日晓思寄杨二十七炼师
雨霜地如雪，松桂青参差。
鹤警晨光上，步出南轩时。
所遇各有适，我怀亦自怡。
愿言缄素封，昨夜梦琼枝。
+++窦群
++++贞元末东院尝接事今西川武相公于兹…夏日即事因寄四韵
重轩深似谷，列柏镇含烟。
境绝苍蝇到，风生白雪前。
弹冠惊迹近，专席感恩偏。
霄汉朝来下，油幢路几千。
+++窦群
++++北地
（一作容州）
何事到容州，临池照白头。
兴随年已往，愁与水长流。
黾勉思逋客，辛勤悔饭牛。
诗人亦何意，树草欲忘忧。
+++窦群
++++雨后月下寄怀羊二十七资州
夕霁凉飙至，翛然心赏谐。
清光松上月，虚白郡中斋。
置酒平生在，开衿愿见乖。
殷勤寄双鲤，梦想入君怀。
+++窦群
++++奉酬西川武相公晨兴赠友见示之作
碧树分晓色，宿雨弄清光。
犹闻子规啼，独念一声长。
眷眷轸芳思，依依寄远方。
情同如兰臭，惠比返魂香。
新什惊变雅，古瑟代沈湘。
殷勤见知己，掩抑绕中肠。
隙驷不我待，路人易相忘。
孤老空许国，幽报期苍苍。
+++窦群
++++晨游昌师院
深庭芳草浓，晓井山泉溢。
林馥乱沈烟，石润侵经室。
幽岩鸟飞静，晴岭云归密。
壁藓凝苍华，竹阴满晴日。
生期半宵梦，忧绪仍非一。
若无高世心，安能此终毕。
+++窦群
++++同王晦伯朱遐景宿慧山寺
共访青山寺，曾隐南朝人。
问古松桂老，开襟言笑新。
步移月亦出，水映石磷磷。
予洗肠中酒，君濯缨上尘。
皓彩入幽抱，清气逼苍旻。
信此澹忘归，淹留冰玉邻。
+++窦群
++++草堂夜坐
匣中三尺剑，天上少微星。
勿谓相去远，壮心曾不停。
+++窦群
++++经潼关赠宇文十
古有弓旌礼，今征草泽臣。
方同白衣见，不是弃繻人。
+++窦群
++++观画鹤
华亭不相识，卫国复谁知。
怅望冲天羽，甘心任画师。
+++窦群
++++晚自台中归永宁里南望山色怅然有怀呈上右司十一兄
白发侵侵生有涯，青襟曾爱紫河车。
自怜悟主难归去，马上看山恐到家。
+++窦群
++++中牟县经鲁公庙
（尝修名臣略，系司徒公）
青史编名在箧中，故林遗庙揖仁风。
还将文字如颜色，暂下蒲车为鲁公。
+++窦群
++++初入谏司喜家室至
一旦悲欢见孟光，十年辛苦伴沧浪。
不知笔砚缘封事，犹问佣书日几行。
+++窦群
++++春雨
昨日偷闲看花了，今朝多雨奈人何。
人间尽似逢花雨，莫爱芳菲湿绮罗。
+++窦群
++++送内弟袁德师
南渡登舟即水仙，西垣有客思悠然。
因君相问为官意，不卖毗陵负郭田。
+++窦群
++++赠刘大兄院长
万年枝下昔同趋，三事行中半已无。
路自长沙忽相见，共惊双鬓别来殊。
+++窦群
++++假日寻花
武陵缘源不可到，河阳带县讵堪夸。
枝枝如雪南关外，一日休闲尽属花。
+++窦群
++++自京将赴黔南
风雨荆州二月天，问人初雇峡中船。
西南一望云和水，犹道黔南有四千。
+++窦庠
++++留守府酬皇甫曙侍御弹琴之什
青琐昼无尘，碧梧阴似水。
高张朱弦琴，静举白玉指。
洞箫又奏繁，寒磬一声起。
鹤警风露中，泉飞雪云里。
泠泠分雅郑，析析谐宫徵。
座客无俗心，巢禽亦倾耳。
卫国知有人，齐竽偶相齿。
有时趋绛纱，尽日随朱履。
那令杂繁手，出假求焦尾。
几载遗正音，今朝自君始。
+++窦庠
++++金山行
（润州金山寺，寺在江心）
西江中𤃩波四截，涌出一峰青堞㙞。
外如削成中缺裂，阳气发生阴气结。
是时炎天五六月，上有火云下冰雪。
夜色晨光相荡沃，积翠流霞满坑谷。
龙泓彻底沙布金，鸟道插云梯甃玉。
架险凌虚随指顾，榱桷玲珑皆固护。
斡流倒景不可窥，万仞千崖生跬步。
日华重重上金榜，丹楹碧砌真珠网。
此时天海风浪清，吴楚万家皆在掌。
琼楼菌阁纷明媚，曲槛回轩深且邃。
海鸟夜上珊瑚枝，江花晓落琉璃地。
有时倒影沈江底，万状分明光似洗。
不知水上有楼台，却就波中看闭启。
舟人忘却江水深，水神误到人间世。
欻然风生波出没，瀖濩晶莹无定物。
居人相顾非人间，如到日宫经月窟。
信知灵境长有灵，住者不得无仙骨。
三神山上蓬莱宫，徒有丹青人未逢。
何如此处灵山宅，清凉不与嚣尘隔。
曾到金山处处行，梦魂长羡金山客。

+++窦庠
++++于阗钟歌送灵彻上人归越
（钟在越灵嘉寺，从天竺飞来）
海中有国倾神功，烹金化成九乳钟。
精气激射声冲瀜，护持海底诸鱼龙。
声有感，神无方，连天云水无津梁。
不知飞在灵嘉寺，一国之人皆若狂。
东南之美天下传，环文万象无雕镌。
有灵飞动不敢悬，锁在危楼五百年。
有时清秋日正中，繁霜满地天无风。
一声洞彻八音尽，万籁悄然星汉空。
徒言凡质千钧重，一夫之力能振动。
大鸣小鸣须在君，不击不考终不闻。
高僧访古稽山曲，终日当之言不足。
手提文锋百炼成，恐刜此钟无一声。
+++窦庠
++++太原送穆质南游
今朝天景清，秋入晋阳城。
露叶离披处，风蝉三数声。
那言苦行役，值此远徂征。
莫话心中事，相看气不平。
+++窦庠
++++四皓驿听琴送王师简归湖南使幕
朱弦韵正调，清夜似闻韶。
山馆月犹在，松枝雪未消。
城笳三奏晓，别鹤一声遥。
明日思君处，春泉翻寂寥。
+++窦庠
++++夜行古战场
山断塞初平，人言古战庭。
泉冰声更咽，阴火焰偏青。
月落云沙黑，风回草木腥。
不知秦与汉，徒欲吊英灵。
+++窦庠
++++奉和王侍郎春日喜李侍郎崔给谏张舍人…因命觞观乐之什
华馆迟嘉宾，逢迎淑景新。
锦筵开绛帐，玉佩下朱轮。
曲里三仙会，风前百啭春。
欲知忘味处，共仰在齐人。
+++窦庠
++++酬谢韦卿二十五兄俯赠辄敢书情
大贤持赠一明珰，蓬荜初惊满室光。
埋没剑中生紫气，尘埃瑟上动清商。
荆山璞在终应识，楚国人知不是狂。
莫恨伏辕身未老，会将筋力是王良。
+++窦庠
++++奉酬侍御家兄东洛闲居夜晴观雪之什
洛阳宫观与天齐，雪净云消月未西。
清浅乍分银汉近，辉光渐觉玉绳低。
绿醽乍熟堪聊酌，黄竹篇成好命题。
应念武关山断处，空愁簿领候晨鸡。
+++窦庠
++++敕目至家兄蒙淮南仆射杜公奏授秘校兼节度参谋同书寄上
朝市三千里，园庐二十春。
步兵终日饮，原宪四时贫。
桂树留人久，蓬山入梦新。
鹤书承处重，鹊语喜时频。
草奏才偏委，嘉谋事最亲。
榻因徐孺解，醴为穆生陈。
卫国今多士，荆州好寄身。
烟霄定从此，非假问陶钧。
+++窦庠
++++酬韩愈侍郎登岳阳楼见赠
（时予权知岳州事）
巨浸连空阔，危楼在杳冥。
稍分巴子国，欲近老人星。
昏旦呈新候，川原按旧经。
地图封七泽，天限锁重扃。
万象皆归掌，三光岂遁形。
月车才碾浪，日御已翻溟。
落照金成柱，馀霞翠拥屏。
夜光疑汉曲，寒韵辨湘灵。
山晚云常碧，湖春草遍青。
轩黄曾举乐，范蠡几扬舲。
有客初留鹢，贪程尚数蓂。
自当徐孺榻，不是谢公亭。
雅论冰生水，雄材刃发硎。
座中琼玉润，名下茝兰馨。
假手诚知拙，斋心匪暂宁。
每惭公府粟，却忆故山苓。
苦调当三叹，知音愿一听。
自悲由也瑟，敢坠孔悝铭。
野杏初成雪，松醪正满瓶。
莫辞今日醉，长恨古人醒。
+++窦庠
++++东都嘉量亭献留守韩仆射
卜筑三川上，仪刑万井中。
度材垂后俭，选胜掩前功。
云构中央起，烟波四面通。
乍疑游汗漫，稍似入崆峒。
廛閈高低尽，山河表里穷。
峰峦从地碧，宫观倚天红。
灵槛如朝蜃，飞桥状晚虹。
曙霞晴错落，夕霭湿葱茏。
庾亮楼何厄，陈蕃榻更崇。
有时闲讲德，永日静观风。
玉斝飞无算，金铙奏未终。
重筵开玳瑁，上客集鹓鸿。
接武空惭蹇，修文敢并雄。
岂须登岘首，然后奉羊公。
+++窦庠
++++段都尉别业
曾识将军段匹磾，几场花下醉如泥。
春来欲问林园主，桃李无言鸟自啼。
+++窦庠
++++灵台镇赠丘岑中丞
晓日天山雪半晴，红旗遥识汉家营。
近来胡骑休南牧，羊马城边春草生。
+++窦庠
++++赠道芬上人
（善画松石）
云湿烟封不可窥，画时唯有鬼神知。
几回逢著天台客，认得岩西最老枝。
+++窦庠
++++金山寺
一点青螺白浪中，全依水府与天通。
晴江万里云飞尽，鳌背参差日气红。
+++窦庠
++++冬夜寓怀寄王翰林
（一作翰林王补阙）
满地霜芜叶下枝，几回吟断四愁诗。
汉家若欲论封禅，须及相如未病时。
+++窦庠
++++醉中赠符载
白社会中尝共醉，青云路上未相逢。
时人莫小池中水，浅处无妨有卧龙。
+++窦庠
++++龙门看花
无叶无枝不见空，连天扑地径才通。
山莺惊起酒醒处，火焰烧人雪喷风。
+++窦庠
++++陪留守韩仆射巡内至上阳宫感兴二首
翠辇西归七十春，玉堂珠缀俨埃尘。
武皇弓剑埋何处，泣问上阳宫里人。
愁云漠漠草离离，太乙句陈处处疑。
薄暮毁垣春雨里，残花犹发万年枝。
+++窦巩
++++老将行
（一作吟）
烽烟犹未尽，年鬓暗相催。
轻敌心空在，弯弓手不开。
马依秋草病，柳傍故营摧。
唯有酬恩客，时听说剑来。
+++窦巩
++++赠萧都官
萧郎自小贤，爱客不言钱。
有酒轻寒夜，无愁倚少年。
闲寻织锦字，醉上看花船。
好是关身事，从人道性偏。
+++窦巩
++++忝职武昌，初至夏口，书事献府主相公
白发放櫜鞬，梁王爱旧全。
竹篱江畔宅，梅雨病中天。
时奉登楼宴，闲修上水船。
邑人兴谤易，莫遣鹤支钱。
+++窦巩
++++早秋江行
回望湓城远，西风吹荻花。
暮潮江势阔，秋雨雁行斜。
多醉浑无梦，频愁欲到家。
渐惊云树转，数点是晨鸦。
+++窦巩
++++题任处士幽居
红叶江村夕，孤烟草舍贫。
水清鱼识钓，林静犬随人。
采掇山无主，扶持药有神。
客来唯劝酒，蝴蝶是前身。
+++窦巩
++++汉阴驿与宇文十相遇，旋归西川，因以赠别
吴蜀何年别，相逢汉水头。
望乡心共醉，握手泪先流。
宿雾千山晓，春霖一夜愁。
离情方浩荡，莫说去刀州。
+++窦巩
++++早春松江野望
江村风雪霁，晓望忽惊春。
耕地人来早，营巢鹊语频。
带花移树小，插槿作篱新。
何事胜无事，穷通任此身。
+++窦巩
++++少妇词
坐惜年光变，辽阳信未通。
燕迷新画屋，春识旧花丛。
梦绕天山外，愁翻锦字中。
昨来谁是伴，鹦鹉在帘栊。
+++窦巩
++++岁晚喜远兄弟至书情
几年沧海别，相见竟多违。
鬓发缘愁白，音书为懒稀。
新诗徒有赠，故国未同归。
事那堪问，无言是与非。
+++窦巩
++++登玉钩亭奉献淮南李相公
西南城上高高处，望月分明似玉钩。
朱槛入云看鸟灭，绿杨如荠绕江流。
定知有客嫌陈榻，从此无人上庾楼。
今日卷帘天气好，不劳骑马看扬州。
+++窦巩
++++南阳道中作
东风雨洗顺阳川，蜀锦花开绿草田。
彩雉斗时频驻马，酒旗翻处亦留钱。
新晴日照山头雪，薄暮人争渡口船。
早晚到家春欲尽，今年寒食月初圆。
+++窦巩
++++哭吕衡州八郎中
今朝血泪问苍苍，不分先悲旅馆丧。
送剑来归陇上，雁飞书去叫衡阳。
还家路远儿童小，埋玉泉深昼夜长。
望尽素车秋草外，欲将身赎返魂香。
+++窦巩
++++江陵遇元九李六二侍御纪事书情呈十二韵
自见人相爱，如君爱我稀。
好闲容问道，攻短每言非。
梦想何曾间，追欢未省违。
看花怜后到，避酒许先归。
柳寺春堤远，津桥曙月微。
渔翁随去处，禅客共因依。
蓬阁初疑义，霜台晚畏威。
学深通古字，心直触危机。
肯滞荆州掾，犹香柏署衣。
山连巫峡秀，田傍渚宫肥。
美玉方齐价，迁莺尚怯飞。
伫看霄汉上，连步侍彤闱。
+++窦巩
++++游仙词
海上神山绿，溪边杏树红。
不知何处去，月照玉楼空。
+++窦巩
++++赠阿史那都尉
较猎燕山经几春，雕弓白羽不离身。
年来马上浑无力，望见飞鸿指似人。
+++窦巩
++++陕府宾堂览房杜二公仁寿年中题纪手迹
仁寿元和二百年，濛笼水墨淡如烟。
当时憔悴题名日，汉祖龙潜未上天。
+++窦巩
++++早春送宇文十归吴
春迟不省似今年，二月无花雪满天。
村店闭门何处宿，夜深遥唤渡江船。
+++窦巩
++++经窦车骑故城
荒陂古堞欲千年，名振图书剑在泉。
今日诸孙拜坟树，愧无文字续燕然。
+++窦巩
++++赠王氏小儿
竹林会里偏怜小，淮水清时最觉贤。
莫倚儿童轻岁月，丈人曾共尔同年。
+++窦巩
++++唐州东途作
绿林兵起结愁云，白羽飞书未解纷。
天子欲开三面网，莫将弓箭射官军。
+++窦巩
++++新罗进白鹰
御马新骑禁苑秋，白鹰来自海东头。
汉皇无事须游猎，雪乱争飞锦臂鞲。
+++窦巩
++++秋夕
护霜云映月朦胧，乌鹊争飞井上桐。
夜半酒醒人不觉，满池荷叶动秋风。
+++窦巩
++++襄阳寒食寄宇文籍
烟水初销见万家，东风吹柳万条斜。
大堤欲上谁相伴，马踏春泥半是花。
+++窦巩
++++奉使蓟门
自从身属富人侯，蝉噪槐花已四秋。
今日一茎新白发，懒骑官马到幽州。
+++窦巩
++++送刘禹锡
十年憔悴武陵溪，鹤病深林玉在泥。
今日太行平似砥，九霄初倚入云梯。
+++窦巩
++++送元稹西归
南州风土滞龙媒，黄纸初飞敕字来。
二月曲江连旧宅，阿婆情熟牡丹开。
+++窦巩
++++过骊山
翠辇红旌去不回，苍苍宫树锁青苔。
有人说得当时事，曾见长生玉殿开。
+++窦巩
++++洛中即事
高梧叶尽鸟巢空，洛水潺湲夕照中。
寂寂天桥车马绝，寒鸦飞入上阳宫。
+++窦巩
++++寻道者所隐不遇
（一作于鹄诗，题作访隐者不遇）
篱外涓涓涧水流，槿花半点夕阳收。
欲题名字知相访，又恐芭蕉不奈秋。
+++窦巩
++++寄南游兄弟
书来未报几时还，知在三湘五岭间。
独立衡门秋水阔，寒鸦飞去日衔山。
+++窦巩
++++宫人斜
离宫路远北原斜，生死恩深不到家。
云雨今归何处去，黄鹂飞上野棠花。
+++窦巩
++++代邻叟
年来七十罢耕桑，就暖支羸强下床。
满眼儿孙身外事，闲梳白发对残阳。
+++窦巩
++++新营别墅寄家兄
懒性如今成野人，行藏由兴不由身。
莫惊此度归来晚，买得西山正值春。
+++窦巩
++++南游感兴
伤心欲问前朝事，惟见江流去不回。
日暮东风春草绿，鹧鸪飞上越王台。
+++窦巩
++++题剑津
风前推折千年剑，岩下澄空万古潭。
双剑变成龙化去，两溪相并水归南。
+++窦巩
++++放鱼
（武昌作）
金钱赎得免刀痕，闻道禽鱼亦感恩。
好去长江千万里，不须辛苦上龙门。
+++窦巩
++++永宁小园寄接近校书
（一作羊士谔诗）
故里心期奈别何，手栽芳树忆庭柯。
东皋黍熟君应醉，梨叶初红白露多。
+++窦巩
++++从军别家
自笑儒生著战袍，书斋壁上挂弓刀。
如今便是征人妇，好织回文寄窦滔。
+++窦巩
++++悼妓东东
芳菲美艳不禁风，未到春残已坠红。
惟有侧轮车上铎，耳边长似叫东东。

++上卷二百七十二
  
+++韦元甫
++++木兰歌
木兰抱杼嗟，借问复为谁。
欲闻所戚戚，感激强其颜。
老父隶兵籍，气力日衰耗。
岂足万里行，有子复尚少。
胡沙没马足，朔风裂人肤。
老父旧羸病，何以强自扶。
木兰代父去，秣马备戎行。
易却纨绮裳，洗却铅粉妆。
驰马赴军幕，慷慨携干将。
朝屯雪山下，暮宿青海傍。
夜袭燕支虏，更携于阗羌。
将军得胜归，士卒还故乡。
父母见木兰，喜极成悲伤。
木兰能承父母颜，却卸巾鞲理丝簧。
昔为烈士雄，今为娇子容。
亲戚持酒贺父母，始知生女与男同。
门前旧军都，十年共崎岖。
本结弟兄交，死战誓不渝。
今者见木兰，言声虽是颜貌殊。
惊愕不敢前，叹息徒嘻吁。
世有臣子心，能如木兰节。
忠孝两不渝，千古之名焉可灭。
+++王铤
++++登越王楼见乔公诗偶题
云架重楼出郡城，虹梁雅韵仲宣情。
越王空置千年迹，丞相兼扬万古名。
过鸟时时冲客会，闲风往往弄江声。
谬将蹇步寻高躅，鱼目骊珠岂继明。
+++潘炎
++++清如玉壶冰
琰玉性惟坚，成壶体更圆。
虚心含景象，应物受寒泉。
温润资天质，清贞禀自然。
日融光乍散，雪照色逾鲜。
至鉴功宁宰，无私照岂偏。
明将冰镜对，白与粉花连。
拂拭终为美，提携伫见传。
勿令毫发累，遗恨鲍公篇。
+++张叔良
++++长至日上公献寿
凤阙晴钟动，鸡人晓漏长。
九重初启钥，三事正称觞。
日至龙颜近，天旋圣历昌。
休光连雪净，瑞气杂炉香。
化被君臣洽，恩沾士庶康。
不因稽旧典，谁得纪朝章。
+++吕牧
++++泾渭扬清浊
泾渭横秦野，逶迤近帝城。
二渠通作润，万户映皆清。
明晦看殊色，潺湲听一声。
岸虚深草掩，波动晓烟轻。
御猎思投钓，渔歌好濯缨。
合流知禹力，同共到沧瀛。
+++韦夏卿
++++别张贾
束简下高阁，买符驱短辕。
故人惜分袂，结念醉芳樽。
切切别思缠，萧萧征骑烦。
临归无限意，相视却忘言。
+++韦夏卿
++++送顾况归茅山
圣代为迁客，虚皇作近臣。
法尊称大洞，学浅忝初真。
鸾凤文章丽，烟霞翰墨新。
羡君寻句曲，白鹄是三神。
+++韦夏卿
++++和丘员外题湛长史旧居
道胜物能齐，累轻身易退。
苟安一丘上，何必三山外。
云霞长若绮，松石常如黛。
徒有昔王过，竟遗青史载。
诗因野寺咏，酒向山椒酹。
异时逢尔知，兹辰驻余旆。
+++綦毋诚
++++同韦夏卿送顾况归茅山
谪宦闻尝赋，游仙便作诗。
白银双阙恋，青竹一龙骑。
先入茅君洞，旋过葛稚陂。
无然列御寇，五日有还期。
+++姚伦
++++感秋
试向疏林望，方知节候殊。
乱声千叶下，寒影一巢孤。
不蔽秋天雁，惊飞夜月乌。
霜风与春日，几度遣荣枯。
+++姚伦
++++过章秀才洛阳客舍
达人心自适，旅舍当闲居。
不出来时径，重看读了书。
晚山岚色近，斜日树阴疏。
尽是忘言客，听君诵子虚。
+++于结
++++赋得生刍一束
比玉人应重，为刍物自轻。
向风倾弱叶，裛露示纤茎。
蒨练宜春景，芊绵对雨情。
每惭蘋藻用，多谢𦶜兰荣。
孺子才虽远，公孙策未行。
谘询如不弃，终冀及微生。
+++郑孺华
++++赋得生刍一束
孙弘期射策，长倩赠生刍。
至洁心将比，忘忧道不孤。
芝兰方入室，萧艾莫同途。
馥馥香犹在，青青色更殊。
芳宁九春歇，薰岂十年无。
葑菲如堪采，山苗自可逾。
+++张叔卿
++++空灵岸
寒尽鸿先去，江回客未归。
早知名是幻，不敢绣为衣。
雾积川原暗，山多郡县稀。
今朝下湘岸，更逐鹧鸪飞。
+++张叔卿
++++流桂州
莫问苍梧远，而今世路难。
胡尘不到处，即是小长安。
+++房孺复
++++酬窦大闲居见寄
来自三湘到五溪，青枫无树不猿啼。
名惭竹使宦情少，路隔桃源归思迷。
鵩鸟赋成知性命，鲤鱼书至恨暌携。
烦君强著潘年比，骑省风流讵可齐。
+++杨郇伯
++++送妓人出家
尽出花钿与四邻，云鬟剪落厌残春。
暂惊风烛难留世，便是莲花不染身。
贝叶欲翻迷锦字，梵声初学误梁尘。
从今艳色归空后，湘浦应无解珮人。
+++陈润
++++宿北乐馆
欲眠不眠夜深浅，越鸟一声空山远。
庭木萧萧落叶时，溪声雨声听不辨。
溪流潺潺雨习习，灯影山光满窗入。
栋里不知浑是云，晓来但觉衣裳湿。
+++陈润
++++东都所居寒食下作
江南寒食早，二月杜鹃鸣。
日暖山初绿，春寒雨欲晴。
浴蚕当社日，改火待清明。
更喜瓜田好，令人忆邵平。
+++陈润
++++登西灵塔
塔庙出招提，登临碧海西。
不知人意远，渐觉鸟飞低。
稍与云霞近，如将日月齐。
迁乔未得意，徒欲蹑云梯。
+++陈润
++++送骆征君
野人膺辟命，溪上掩柴扉。
黄卷犹将去，青山岂更归。
马留苔藓迹，人脱薜萝衣。
他日相思处，天边望少微。
+++陈润
++++赋得浦外虹送人
日影化为虹，弯弯出浦东。
一条微雨后，五色片云中。
轮势随天度，桥形跨海通。
还将饮水处，持送使车雄。
+++陈润
++++赋得秋河曙耿耿
晚望秋高夜，微明欲曙河。
桥成鹊已去，机罢女应过。
月上殊开练，云行类动波。
寻源不可到，耿耿复如何。
+++陈润
++++赋得池塘生春草
（一作陈陶诗）
谢公遗咏处，池水夹通津。
往人何在，年来草自春。
色宜波际绿，香爱雨中新。
今日青青意，空悲行路人。
+++陈润
++++阙题
丈夫不感恩，感恩宁有泪。
心头感恩血，一滴染天地。
+++杜诵
++++哭长孙侍郎
（一作杜甫诗）
道为诗书重，名因赋颂雄。
礼闱曾擢桂，宪府既乘骢。
流水生涯尽，浮云世事空。
唯馀旧台柏，萧瑟九原中。
+++郑丹
++++明皇帝挽歌
律历千年会，车书万里同。
固期常戴日，岂意厌观风。
地惨新疆理，城摧旧战功。
山河万古壮，今夕尽归空。
+++郑丹
++++肃宗挽歌
国以重明受，天从谅闇移。
诸侯方北面，白日忽西驰。
龙影当泉落，鸿名向庙垂。
永言青史上，还见戴无为。
+++郑昈
++++落花
早春见花枝，朝朝恨发迟。
直看花落尽，却意未开时。
以此方人世，弥令感盛衰。
始知山简绕，频向习家池。
+++朱长文
++++宿新安江深渡馆寄郑州王使君
霜飞十月中，摇落众山空。
孤馆闭寒木，大江生夜风。
赋诗忙有意，沈约在关东。
+++朱长文
++++春眺扬州西上岗寄徐员外
芜城西眺极苍流，漠漠春烟间曙楼。
瓜步早潮吞建业，蒜山晴雪照扬州。
隋家故事不能问，鹤在仙池期我游。
+++朱长文
++++送李司直归浙东幕兼寄鲍将军
（一作朱湾诗）
翩翩书记早曾闻，二十年来愿见君。
今日相逢悲白发，同时几许在青云。
从北固山边去，水到西陵渡口分。
会作王门曳裾客，为余前谢鲍将军。
+++朱长文
++++望中有怀
龙向洞中衔雨出，鸟从花里带香飞。
白云断处见明月，黄叶落时闻捣衣。
+++朱长文
++++题虎丘山西寺
王氏家山昔在兹，陆机为赋陆云诗。
青莲香匝东西宇，日月与僧无尽时。
+++朱长文
++++吴兴送梁补阙归朝赋得荻花
柳家汀洲孟冬月，云寒水清荻花发。
一枝持赠朝天人，愿比蓬莱殿前雪。
+++朱长文
++++句
夜静忽疑身是梦，更闻寒雨滴芭蕉。（《宿僧房》，见《诗式》）

++上卷二百七十三
  
+++戴叔伦
++++独不见
前宫路非远，旧苑春将遍。
玉户看早梅，雕梁数飞燕。
身轻逐舞袖，香暖传歌扇。
自和秋风词，长侍昭阳殿。
谁信后庭人，年年独不见。
+++戴叔伦
++++去妇怨
出户不敢啼，风悲日凄凄。
心知恩义绝，谁忍分明别。
下坂车辚辚，畏逢乡里亲。
空持床前幔，却寄家中人。
忽辞王吉去，为是秋胡死。
若比今日情，烦冤不相似。
+++戴叔伦
++++古意
悠悠南山云，濯濯东流水。
念我平生欢，托居在东里。
失既不足忧，得亦不为喜。
安贫固其然，处贱宁独耻。
云闲虚我心，水清澹吾味。
云水俱无心，斯可长伉俪。
+++戴叔伦
++++南野
治田长山下，引流坦溪曲。
东山有遗茔，南野起新筑。
家世素业儒，子孙鄙食禄。
披云朝出耕，带月夜归读。
身勩竟亡疲，团团欣在目。
野芳绿可采，泉美清可掬。
茂树延晚凉，早田候秋熟。
茶烹松火红，酒吸荷杯绿。
解佩临清池，抚琴看修竹。
此怀谁与同，此乐君所独。
+++戴叔伦
++++曾游
泊舟古城下，高阁快登眺。
大江会彭蠡，群峰豁玄峤。
清影涵空明，黛色凝远照。
碑留太史书，词刻长公调。
绝粒感楚囚，丹衷犹照耀。
怀哉不可招，凭阑一悲啸。
+++戴叔伦
++++江行
漾舟晴川里，挂席候风生。
临泛何容与，爱此江水清。
芦洲隐遥嶂，露日映孤城。
自顾疏野性，屡忘鸥鸟情。
聊复于时顾，暂欲解尘缨。
驱驰非吾愿，虚怀浩已盈。
+++戴叔伦
++++孤鸿篇
江上双飞鸿，饮啄行相随。
翔风一何厉，中道伤其雌。
顾影明月下，哀鸣声正悲。
已无矰缴患，岂乏稻粱资。
嗈嗈慕俦匹，远集清江湄。
中有孤文鹓，翩翩好容仪。
共欣相知遇，毕志同栖迟。
野田鸱鸮鸟，相妒复相疑。
鸿志不汝较，奋翼起高飞。
焉随腐鼠欲，负此云霄期。
+++戴叔伦
++++感怀二首
尺帛无长裁，浅水无长流。
水浅易成枯，帛短谁人收。
人生取舍间，趋竞固非优。
旧交迹虽疏，中心自云稠。
新交意虽密，中道生怨尤。
踟蹰复踟蹰，世路今悠悠。
主人饮君酒，劝君弗相违。
但当尽弘量，觞至无复辞。
人生百年中，会合能几时。
不见枝上花，昨满今渐稀。
花落还再开，人老无少期。
来贤达士，饮酒不复疑。
+++戴叔伦
++++喜雨
闲居倦时燠，开轩俯平林。
雷声殷遥空，云气布层阴。
川上风雨来，洒然涤烦襟。
田家共欢笑，沟浍亦已深。
团团聚邻曲，斗酒相与斟。
樵歌野田中，渔钓沧江浔。
苍天暨有念，悠悠终我心。
+++戴叔伦
++++叹葵花
今日见花落，明日见花开。
花开能向日，花落委苍苔。
自不同凡卉，看时几日回。
+++戴叔伦
++++从军行
丈夫四方志，结发事远游。
远游历燕蓟，独戍边城陬。
西风垄水寒，明月关山悠。
酬恩仗孤剑，十年弊貂裘。
封侯属何人，蹉跎雪盈头。
老马思故枥，穷鳞忆深流。
弹铗动深慨，浩歌气横秋。
报国期努力，功名良见收。
+++戴叔伦
++++九日与敬处士左学士同赋采菊上东山便为首句
采菊上东山，山高路非远。
江湖乍辽夐，城郭亦在眼。
昼日市井喧，闰年禾稼晚。
开尊会佳客，长啸临绝巘。
戏鹤唳且闲，断云轻不卷。
乡心各万里，醉话时一展。
乔木列遥天，残阳贯平坂。
徒忧征车重，自笑谋虑浅。
却顾郡斋中，寄傲与君同。
+++戴叔伦
++++奉天酬别郑谏议云逵、卢拾遗景亮见别之作
巨孽盗都城，传闻天下惊。
陪臣九江畔，走马来赴难。
伏奏见龙颜，旋持手诏还。
单车不可驻，朱槛未遑攀。
故人出相饯，共悲行路难。
临岐荷赠言，对酒独伤魂。
世故山川险，忧多思虑昏。
重阴蔽芳月，叠岭明旧雪。
泥积辙更深，木冰花不发。
郑君间世贤，忠孝乃双全。
大义弃妻子，至淳易生死。
心三四人，越境千馀里。
骏马帐前发，惊尘路傍起。
楼头俯首看，莫敢相留止。
拜阙奏良图，留中沃圣谟。
洗兵救卫郡，诱敌讨幽都。
名亚典属国，良选谏大夫。
从容九霄上，谈笑授阴符。
卢生富才术，特立居近密。
采掇献吾君，朝廷视听新。
宽饶狂自比，汲黯直为邻。
就列继三事，主文当七人。
可怜长守道，不觉五逢春。
昔去城南陌，各为天际客。
关河烟雾深，寸步音尘隔。
羁旅忽相遇，别离又兹夕。
前悲涕未干，后喜心已戚。
而我方老大，颇为风眩迫。
夫君并少年，何尔鬓须白。
惆怅语不尽，裴回情转剧。
一尊自共持，以慰长相忆。
+++戴叔伦
++++梧桐
亭亭南轩外，贞干修且直。
广叶结青阴，繁花连素色。
天资韶雅性，不愧知音识。
+++戴叔伦
++++孤石
迥若千仞峰，孤危不盈尺。
早晚他山来，犹带烟雨迹。
贞坚自有分，不乱和氏璧。
+++戴叔伦
++++花
花发炎景中，芳春独能久。
因风任开落，向日无先后。
若待秋霜来，兰荪共何有。
+++戴叔伦
++++竹
卷箨正离披，新枝复蒙密。
翛翛月下闻，褭褭林际出。
岂独对芳菲，终年色如一。
+++戴叔伦
++++怀素上人草书歌
楚僧怀素工草书，古法尽能新有馀。
神清骨竦意真率，醉来为我挥健笔。
始从破体变风姿，一一花开春景迟。
忽为壮丽就枯涩，龙蛇腾盘兽屹立。
驰毫骤墨剧奔驷，满坐失声看不及。
心手相师势转奇，诡形怪状翻合宜。
人人细问此中妙，怀素自言初不知。
+++戴叔伦
++++女耕田行
乳燕入巢笋成竹，谁家二女种新谷。
无人无牛不及犁，持刀斫地翻作泥。
自言家贫母年老，长兄从军未娶嫂。
去年灾疫牛囤空，截绢买刀都市中。
头巾掩面畏人识，以刀代牛谁与同。
姊妹相携心正苦，不见路人唯见土。
疏通畦陇防乱苗，整顿沟塍待时雨。
日正南冈下饷归，可怜朝雉扰惊飞。
东邻西舍花发尽，共惜馀芳泪满衣。
+++戴叔伦
++++柳花歌送客往桂阳
沧浪渡头柳花发，断续因风飞不绝。
摇烟拂水积翠间，缀雪含霜谁忍攀。
夹岸纷纷送君去，鸣棹孤寻到何处。
移家深入桂水源，种柳新成花更繁。
定知别后消散尽，却忆今朝伤旅魂。

+++戴叔伦
++++边城曲
人生莫作远行客，远行莫戍黄沙碛。
黄沙碛下八月时，霜风裂肤百草衰。
尘沙晴天迷道路，河水悠悠向东去。
胡笳听彻双泪流，羁魂惨惨生边愁。
原头猎火夜相向，马蹄蹴蹋层冰上。
不似京华侠少年，清歌妙舞落花前。
+++戴叔伦
++++屯田词
春来耕田遍沙碛，老稚欣欣种禾麦。
麦苗渐长天苦晴，土干确确锄不得。
新禾未熟飞蝗至，青苗食尽馀枯茎。
捕蝗归来守空屋，囊无寸帛瓶无粟。
十月移屯来向城，官教去伐南山木。
驱牛驾车入山去，霜重草枯牛冻死。
艰辛历尽谁得知，望断天南泪如雨。
+++戴叔伦
++++巫山高
巫山峨峨高插天，危峰十二凌紫烟。
瞿塘嘈嘈急如弦，洄流势逆将覆船。
云梯岂可进，百丈那能牵？
陆行巉岩水不前。
洒泪向流水，泪归东海边。
含愁对明月，明月空自圆。
故乡回首思绵绵，侧身天地心茫然。
+++戴叔伦
++++早春曲
青楼昨夜东风转，锦帐凝寒觉春浅。
垂杨摇丝莺乱啼，袅袅烟光不堪翦。
博山吹云龙脑香，铜壶滴愁更漏长。
玉颊啼红梦初醒，羞见青鸾镜中影。
侬家少年爱游逸，万里轮蹄去无迹。
朱颜未衰消息稀，肠断天涯草空碧。
+++戴叔伦
++++白苎词
馆娃宫中露华冷，月落啼鸦散金井。
吴王扶头酒初醒，秉烛张筵乐清景。
美人不眠怜夜永，起舞亭亭乱花影。
新裁白苎胜红绡，玉佩珠缨金步摇。
回鸾转凤意自娇，银筝锦瑟声相调。
君恩如水流不断，但愿年年此同宵。
东风吹花落庭树，春色催人等闲去。
大家为欢莫延伫，顷刻铜龙报天曙。

+++戴叔伦
++++行路难
出门行路难，富贵安可期。
淮阴不免恶少辱，阮生亦作穷途悲。
颠倒英雄古来有，封侯却属屠沽儿。
长安车马随轻肥，青云宾从纷交驰。
白眼向人多意气，宰牛烹羊如折葵。
宴乐宁知白日短，时时醉拥双蛾眉。
扬雄闭门空读书，门前碧草春离离。
不如拂衣且归去，世上浮名徒尔为。

+++戴叔伦
++++相思曲
高楼重重闭明月，肠断仙郎隔年别。
紫萧横笛寂无声，独向瑶窗坐愁绝。
鱼沈雁杳天涯路，始信人间别离苦。
恨满牙床翡翠衾，怨折金钗凤凰股。
井深辘轳嗟绠短，衣带相思日应缓。
将刀斫水水复连，挥刃割情情不断。
落红乱逐东流水，一点芳心为君死。
妾身愿作巫山云，飞入仙郎梦魂里。

+++戴叔伦
++++送别钱起
阳关多古调，无奈醉中闻。
归梦吴山远，离情楚水分。
孤舟经暮雨，征路入秋云。
后夜同明月，山窗定忆君。
+++戴叔伦
++++送张南史
陋巷无车辙，烟萝总是春。
贾生独未达，原宪竟忘贫。
草座留山月，荷衣远洛尘。
最怜知己在，林下访闲人。
+++戴叔伦
++++春日早朝应制
仙仗肃朝官，承平圣主欢。
月沈宫漏静，雨湿禁花寒。
丹荔来金阙，朱樱贡玉盘。
六龙扶御日，只许近臣看。
+++戴叔伦
++++早行寄朱山人放
山晓旅人去，天高秋气悲。
明河川上没，芳草露中衰。
此别又千里，少年能几时。
心知剡溪路，聊且寄前期。
+++戴叔伦
++++除夜宿石头驿
（一作石桥馆）
旅馆谁相问，寒灯独可亲。
一年将尽夜，万里未归人。
寥落悲前事，支离笑此身。
愁颜与衰鬓，明日又逢春。
+++戴叔伦
++++吴明府自远而来留宿
（一作卢新吴航忽远至留宿弊居）
出门逢故友，衣服满尘埃。
岁月不可问，山川何处来。
绮城容弊宅，散职寄灵台。
自此留君醉，相欢得几回。
+++戴叔伦
++++客夜与故人偶集
（一作江乡故人偶集客舍）
天秋月又满，城阙夜千重。
还作江南会，翻疑梦里逢。
风枝惊暗鹊，露草覆寒蛩。
羁旅长堪醉，相留畏晓钟。
+++戴叔伦
++++送友人东归
（一作方干诗，题云送卢评事东归）
万里杨柳色，出关送故人。
轻烟拂流水，落日照行尘。
积梦江湖阔，忆家兄弟贫。
裴回灞亭上，不语自伤春。
+++戴叔伦
++++江上别张欢
（一作劝）
年年五湖上，厌见五湖春。
长醉非关酒，多愁不为贫。
山川迷道路，伊洛困风尘。
今日扁舟别，俱为沧海人。
+++戴叔伦
++++广陵送赵主簿自蜀归绛州宁觐
将归汾水上，远省锦城来。
已泛西江尽，仍随北雁回。
暮云征马速，晓月故关开。
渐向庭闱近，留君醉一杯。
+++戴叔伦
++++别友人
（一作汝南逢董校书，又作别董校书）
扰扰倦行役，相逢陈蔡间。
如何百年内，不见一人闲。
对酒惜馀景，问程愁乱山。
秋风万里道，又出穆陵关。
+++戴叔伦
++++宿城南盛本道怀皇甫冉
暑夜宿南城，怀人梦不成。
高楼邀落月，叠鼓送残更。
隔浦云林近，满川风露清。
东碕不可见，矫首若为情。
+++戴叔伦
++++晖上人独坐亭
萧条心境外，兀坐独参禅。
萝月明盘石，松风落涧泉。
性空长入定，心悟自通玄。
去住浑无迹，青山谢世缘。
+++戴叔伦
++++送崔融
王者应无敌，天兵动远征。
建牙连朔漠，飞骑入胡城。
夜月边尘影，秋风陇水声。
陈琳能草檄，含笑出长平。
+++戴叔伦
++++游少林寺
步入招提路，因之访道林。
石龛苔藓积，香径白云深。
双树含秋色，孤峰起夕阴。
屟廊行欲遍，回首一长吟。
+++戴叔伦
++++崇德道中
暖日菜心稠，晴烟麦穗抽。
客心双去翼，归梦一扁舟。
废塔巢双鹤，长波漾白鸥。
关山明月到，怆恻十年游。
+++戴叔伦
++++雨
历历愁心乱，迢迢独夜长。
春帆江上雨，晓镜鬓边霜。
啼鸟云山静，落花溪水香。
家人亦念我，与汝黯相忘。
+++戴叔伦
++++过贾谊宅
一谪长沙地，三年叹逐臣。
上书忧汉室，作赋吊灵均。
旧宅秋荒草，西风客荐蘋。
凄凉回首处，不见洛阳人。
+++戴叔伦
++++冬日有怀李贺长吉
岁晚斋居寂，情人动我思。
每因一尊酒，重和百篇诗。
月冷猿啼惨，天高雁去迟。
夜郎流落久，何日是归期。
+++戴叔伦
++++送郎士元
白发金陵客，怀归不暂留。
交情分两地，行色载孤舟。
黄叶蝉吟晚，沧江雁送秋。
何年重会此，诗酒复追游。
+++戴叔伦
++++春江独钓
独钓春江上，春江引趣长。
断烟栖草碧，流水带花香。
心事同沙鸟，浮生寄野航。
荷衣尘不染，何用濯沧浪。
+++戴叔伦
++++山居即事
岩云掩竹扉，去鸟带馀晖。
地僻生涯薄，山深俗事稀。
养花分宿雨，剪叶补秋衣。
野渡逢渔子，同舟荡月归。
+++戴叔伦
++++赋得长亭柳
濯濯长亭柳，阴连灞水流。
雨搓金缕细，烟褭翠丝柔。
送客添新恨，听莺忆旧游。
赠行多折取，那得到深秋。
+++戴叔伦
++++客中言怀
白发照乌纱，逢人只自嗟。
官闲如致仕，客久似无家。
夜雨孤灯梦，春风几度花。
故园归有日，诗酒老生涯。
+++戴叔伦
++++山行
山行分曙色，一路见人稀。
野鸟啼还歇，林花堕不飞。
云迷栖鹤寺，水涩钓鱼矶。
回首天将暝，逢僧话未归。
+++戴叔伦
++++春日访山人
远访山中客，分泉谩煮茶。
相携林下坐，共惜鬓边华。
归路逢残雨，沿溪见落花。
候门童子问，游乐到谁家。
+++戴叔伦
++++卧病
门掩青山卧，莓苔积雨深。
病多知药性，客久见人心。
众鸟趋林健，孤蝉抱叶吟。
沧洲诗社散，无梦盍朋簪。
+++戴叔伦
++++赠月溪羽士
月明溪水上，谁识步虚声。
夜静金波冷，风微玉练平。
自知尘梦远，一洗道心清。
更弄瑶笙罢，秋空鹤又鸣。
+++戴叔伦
++++赠行脚僧
补衲随缘住，难违尘外踪。
木杯能渡水，铁钵肯降龙。
到处栖云榻，何年卧雪峰。
师归日近，应偃旧房松。
+++戴叔伦
++++重游长真寺
同到长真寺，青山四面同。
鸟啼花竹暗，人散户庭空。
蒲涧千年雨，松门午夜风。
旧游悲往日，回首各西东。
+++戴叔伦
++++晚望
山气碧氤氲，深林带夕曛。
归孤嶂晚，犬吠隔溪云。
杉竹何年种，烟尘此地分。
桃源宁异此，犹恐世间闻。
+++戴叔伦
++++寄赠翠岩奉上人
兰若倚西冈，年深松桂长。
似闻葛洪井，还近赞公房。
挂衲云林净，翻经石榻凉。
下方一回首，烟露日苍苍。
+++戴叔伦
++++过龙湾五王阁访友人不遇
野桥秋水落，江阁暝烟微。
白日又欲午，高人犹未归。
青林依古塔，虚馆静柴扉。
坐久思题字，翻怜柿叶稀。
+++戴叔伦
++++与友人过山寺
共有春山兴，幽寻此日同。
谈诗访灵彻，入社愧陶公。
竹暗闲房雨，茶香别院风。
谁知尘境外，路与白云通。
+++戴叔伦
++++赋得古井送王明府
古井庇幽亭，涓涓一窦明。
仙源通海水，灵液孕山精。
久旱宁同涸，长年只自清。
欲彰贞白操，酌献使君行。
+++戴叔伦
++++送耿十三湋复往辽海
仗剑万里去，孤城辽海东。
旌旗愁落日，鼓角壮悲风。
野迥边尘息，烽消戍垒空。
辕门正休暇，投策拜元戎。
+++戴叔伦
++++寄禅师寺华上人次韵三首
百年浑是客，白发总盈颠。
佛国三秋别，云台五色连。
朝盘香积饭，夜瓮落花泉。
遥忆谈玄地，月高人未眠。
禅心如落叶，不逐晓风颠。
猊坐翻萧瑟，皋比喜接连。
芙蓉开紫雾，湘玉映清泉。
白昼谈经罢，闲从石上眠。
德士名难避，风流学济颠。
礼罗加璧至，荐鹗与云连。
尘世休飞锡，松林且枕泉。
近闻离讲席，听雨半山眠。
+++戴叔伦
++++独坐
白发怀闽峤，丹心恋蓟门。
官闲胜道院，宅远类荒村。
二月霜花薄，群山雨气昏。
东菑春事及，好向野人论。
+++戴叔伦
++++李大夫见赠因之有呈
何言访衰疾，旌旆重淹留。
谢礼诚难答，裁诗岂易酬。
江清寒照动，山迥野云秋。
一醉龙沙上，终欢胜旧游。
+++戴叔伦
++++长沙送梁副端归京
奏书归阙下，祖帐出湘东。
满座他乡别，何年此会同。
藉芳怜岸草，闻笛怨江风。
且莫乘流去，心期在醉中。
+++戴叔伦
++++和尉迟侍郎夏杪闻蝉
楚人方苦热，柱史独闻蝉。
晴日暮江上，惊风一叶前。
荡摇清管杂，幽咽野风传。
旅舍闻君听，无由更昼眠。
+++戴叔伦
++++和李相公勉晦日蓬池游宴
（同字）
高会吹台中，新年月桂空。
貂蝉临野水，旌旆引春风。
细草萦斜岸，纤条出故丛。
微文复看猎，宁与解神同。
+++戴叔伦
++++彭婆馆逢韦判官使还
受辞分路远，会府见君稀。
雨雪经年去，轩车此日归。
暮春愁见别，久客顺相依。
寂寞伊川上，杨花空自飞。
+++戴叔伦
++++酬别刘九郎评事传经同泉字
举袂掩离弦，枉君愁思篇。
忽惊池上鹭，下咽陇头泉。
对牖墙阴满，临扉日影圆。
赖闻黄太守，章句此中传。
+++戴叔伦
++++汉南遇方评事
（一作襄州遇房评事由）
移家住汉阴，不复问华簪。
贳酒宜城近，烧田梦泽深。
暮山逢鸟入，寒水见鱼沈。
与物皆无累，终年惬本心。
+++戴叔伦
++++湘中怀古
昔人从逝水，有客吊秋风。
何意千年隔，论心一日同。
楚亭方作乱，汉律正酬功。
倏忽桑田变，谗言亦已空。
+++戴叔伦
++++京口怀古
大江横万里，古渡渺千秋。
浩浩波声险，苍苍天色愁。
三方归汉鼎，一水限吴州。
霸国今何在，清泉长自流。
+++戴叔伦
++++逢友生言怀
安亲非避地，羁旅十馀年。
道长时流许，家贫故旧怜。
相逢今岁暮，远别一方偏。
去住俱难说，江湖正渺然。
+++戴叔伦
++++长门怨
自忆专房宠，曾居第一流。
移恩向他处，暂妒不容收。
夜静管弦绝，月明宫殿秋。
空将旧时意，长望凤凰楼。
+++戴叔伦
++++郊园即事寄萧侍郎
（一作呈萧常州复）
衰鬓辞馀秩，秋风入故园。
结茅成暖室，汲井及清源。
邻里桑麻接，儿童笑语喧。
终朝非役役，聊寄远人言。
+++戴叔伦
++++赠韦评事儹
与道共浮沈，人间岁月深。
是非园吏梦，忧喜塞翁心。
细草谁开径，芳条自结阴。
由来居物外，无事可抽簪。
+++戴叔伦
++++送少微上人入蜀
十方俱是梦，一念偶寻山。
望刹经巴寺，持瓶向蜀关。
乱猿心本定，流水性长闲。
世俗多离别，王城几日还。
+++戴叔伦
++++送道虔上人游方
（一作方干诗）
律仪通外学，诗思入禅关。
烟景随缘到，风姿与道闲。
贯花留静室，咒水度空山。
谁识浮云意，悠悠天地间。
+++戴叔伦
++++送嵩律师头陀寺
相传五部学，更有一人成。
此日灵山去，何方半座迎。
麻衣逢雪暖，草履蹑云轻。
若见中林石，应知第四生。
+++戴叔伦
++++舟中见雨
今夜初听雨，江南杜若青。
功名何卤莽，兄弟总凋零。
梦远愁蝴蝶，情深愧鶺鴒。
抚孤终日意，身世尚流萍。
+++戴叔伦
++++送僧南归
兵尘犹澒洞，僧舍亦征求。
师向江南去，予方毂下留。
风霜两足白，宇宙一身浮。
归及梅花发，题诗寄陇头。
+++戴叔伦
++++江干
江干望不极，楼阁影缤纷。
水气多为雨，人烟远是云。
予生何濩落，客路转辛勤。
杨柳牵愁思，和春上翠裙。
+++戴叔伦
++++过友人隐居
潇洒绝尘喧，清溪流绕门。
水声鸣石濑，萝影到林轩。
地静留眠鹿，庭虚下饮猿。
春花正夹岸，何必问桃源。
+++戴叔伦
++++宿天竺寺晓发罗源
黄昏投古寺，深院一灯明。
水砌长杉列，风廊败叶鸣。
山云留别偈，王事速归程。
迢递罗源路，轻舆候晓行。
+++戴叔伦
++++留宿罗源西峰寺示辉上人
一宿西峰寺，尘烦暂觉清。
远林生夕籁，高阁起钟声。
山寂僧初定，廊深火自明。
虽云殊出处，聊与说无生。
+++戴叔伦
++++题横山寺
偶入横山寺，湖山景最幽。
露涵松翠湿，风涌浪花浮。
老衲供茶碗，斜阳送客舟。
自缘归思促，不得更迟留。
+++戴叔伦
++++泛舟
风软扁舟稳，行依绿水堤。
孤尊秋露滑，短棹晚烟迷。
夜静月初上，江空天更低。
飘飘信流去，误过子猷溪。
+++戴叔伦
++++宿灵岩寺
马疲盘道峻，投宿入招提。
雨急山溪涨，云迷岭树低。
凉风来殿角，赤日下天西。
偃腹虚檐外，林空鸟恣啼。
+++戴叔伦
++++江上别刘驾
天涯芳草遍，江路又逢春。
海月留人醉，山花笑客贫。
离杯倾祖帐，征骑逐行尘。
回首风流地，登临少一人。
+++戴叔伦
++++南轩
野居何处是，轩外一横塘。
座纳薰风细，帘垂白日长。
面山如对画，临水坐流觞。
更爱闲花木，欣欣得向阳。
+++戴叔伦
++++泊雁
泊雁鸣深渚，收霞落晚川。
柝随风敛阵，楼映月低弦。
漠漠汀帆转，幽幽岸火然。
壑危通细路，沟曲绕平田。
+++戴叔伦
++++巡诸州渐次空灵戍
寒尽鸿先至，春回客未归。
蚤知名是病，不敢绣为衣。
雾积川原暗，山多郡县稀。
明朝下湘岸，更逐鹧鸪飞。
+++戴叔伦
++++潭州使院书情寄江夏贺兰副端
云雨一萧散，悠悠关复河。
俱从泛舟役，近隔洞庭波。
楚水去不尽，秋风今又过。
无因得相见，却恨寄书多。
+++戴叔伦
++++过柳州
地尽江南戍，山分桂北林。
火云三月合，石路九疑深。
暗谷随风过，危桥共鸟寻。
羁魂愁似绝，不复待猿吟。
+++戴叔伦
++++经巴东岭
巴山不可上，徒驭亦裴回。
旧栈歌难度，朝云湿未开。
瀑泉飞雪雨，惊兽走风雷。
此去无停候，征人几日回。
+++戴叔伦
++++过申州
万人曾战死，几处见休兵。
井邑初安堵，儿童未长成。
凉风吹古木，野火入残营。
牢落千馀里，山空水复清。
+++戴叔伦
++++次下牢韵
独立荒亭上，萧萧对晚风。
天高吴塞阔，日落楚山空。
猿叫三声断，江流一水通。
前程千万里，一夕宿巴东。
+++戴叔伦
++++潘处士宅会别
相邀寒影晚，惜别故山空。
邻里疏林在，池塘野水通。
十年难遇后，一醉几人同。
复此悲行子，萧萧逐转蓬。
+++戴叔伦
++++暮春沐发晦日书怀寄韦功曹沨李录事从训王少府纯
朝沐敞南闱，盘跚待日晞。
持梳发更落，览镜意多违。
吾友见尝少，春风去不归。
登高取一醉，犹可及芳菲。
+++戴叔伦
++++长安早春赠万评事
春风归戚里，晓日上花枝。
清管新莺发，重门细柳垂。
经过千骑客，调笑五陵儿。
何事灵台客，狂歌自不知。
+++戴叔伦
++++留别宋处士
留欢方继烛，此会岂他人。
乡里游从旧，儿童内外亲。
夜深愁不醉，老去别何频。
莫折园中柳，相看惜暮春。
+++戴叔伦
++++留别道州李使君圻
泷路下丹徼，邮童挥画桡。
山回千骑隐，云断两乡遥。
渔沪拥寒溜，畲田落远烧。
维舟更相忆，惆怅坐空宵。
+++戴叔伦
++++将游东都留别包谏议
衰客惭墨绶，素舸逐秋风。
云雨恩难报，江湖意已终。
县当仙洞口，路出故园东。
唯有新离恨，长留梦寐中。
+++戴叔伦
++++灞岸别友
车马去迟迟，离言未尽时。
看花一醉别，会面几年期。
樵路高山馆，渔洲楚帝祠。
南登回首处，犹得望京师。
+++戴叔伦
++++临川从事还别崔法曹
谬官辞获免，滥狱会平反。
远与故人别，龙钟望所言。
阴天寒不雨，古木夜多猿。
老病北归去，馀年学灌园。
+++戴叔伦
++++海上别薛舟
行旅悲摇落，风波厌别离。
客程秋草远，心事故人知。
暮鸟翻江岸，征徒起路岐。
自应无定所，还似欲相随。
+++戴叔伦
++++婺州路别录事
府中相见少，江上独行遥。
会日起离恨，新年别旧僚。
春云犹伴雪，寒渚未通潮。
回首群山暝，思君转寂寥。
+++戴叔伦
++++建中癸亥岁奉天除夜宿武当山北茅平村
岁除日又暮，山险路仍新。
驱传迷深谷，瞻星记北辰。
古亭聊假寐，中夜忽逢人。
相问皆呜咽，伤心不待春。
+++戴叔伦
++++京口送皇甫司马副端曾舒州辞满归去东都
潮水忽复过，云帆俨欲飞。
故园双阙下，左宦十年归。
晚景照华发，凉风吹绣衣。
淹留更一醉，老去莫相违。
+++戴叔伦
++++送李审之桂州谒中丞叔
知音不可遇，才子向天涯。
远水下山急，孤舟上路赊。
乱云收暮雨，杂树落疏花。
到日应文会，风流胜阮家。
+++戴叔伦
++++送王翁信及第归江东旧隐
（作方干诗，送友及第归浙东）
南行无俗侣，秋雁与寒云。
野趣自多惬，名香日总闻。
吴山中路断，浙水半江分。
此地登临惯，含情一送君。
+++戴叔伦
++++送李明府之任
身为百里长，家宠五诸侯。
含笑听猿狖，摇鞭望斗牛。
梅花堪比雪，芳草不知秋。
别后南风起，相思梦岭头。
+++戴叔伦
++++送郭太祝中孚归江东
乡人去欲尽，北雁又南飞。
京洛风尘久，江湖音信稀。
旧山知独往，一醉莫相违。
未得辞羁旅，无劳问是非。
+++戴叔伦
++++新秋夜寄江右友人
遥夜独不寐，寂寥蓬户中。
河明五陵上，月满九门东。
旧知亲友散，故园江海空。
怀归正南望，此夕起秋风。
+++戴叔伦
++++清明日送邓芮二子还乡
（一作方干诗）
钟鼓喧离日，车徒促夜装。
晓厨新变火，轻柳暗翻霜。
传镜看华发，持杯话故乡。
每嫌儿女泪，今日自沾裳。
+++戴叔伦
++++送谢夷甫宰馀姚县
（馀姚，一作鄮县）
君去方为宰，干戈尚未销。
邑中残老小，乱后少官僚。
廨宇经兵火，公田没海潮。
到时应变俗，新政满馀姚。
+++戴叔伦
++++送柳道时余北还
（一作送观察李判官巡郴州）
征役各异路，烟波同旅愁。
轻桡上桂水，大艑下扬州。
何处成后会，今朝分旧游。
离心比杨柳，萧飒不胜秋。
+++戴叔伦
++++送万户曹之任扬州便归旧隐
拟归云壑去，聊寄宦名中。
俸禄资生事，文章实国风。
听潮回楚浪，看月照隋宫。
傥有登楼望，还应伴庾公。
+++戴叔伦
++++送李长史纵之任常州
不与名利隔，且为江汉游。
吴山本佳丽，谢客旧淹留。
狭道通陵口，贫家住蒋州。
思归复怨别，寥落讵关秋。
+++戴叔伦
++++南宾送蔡侍御游蜀
巴江秋欲尽，远别更凄然。
月照高唐峡，人随贾客船。
积云藏嶮路，流水促行年。
不料相逢日，空悲尊酒前。
+++戴叔伦
++++送崔拾遗峒江淮访图书
九门思谏议，万里采风谣。
关外逢秋月，天涯过晚潮。
雁来云杳杳，木落浦萧萧。
空怨他乡别，回舟暮寂寥。
+++戴叔伦
++++九日送洛阳李丞之任
为文通绝境，从宦及良辰。
洛下知名早，腰边结绶新。
且倾浮菊酒，聊拂染衣尘。
独恨沧波侣，秋来别故人。
+++戴叔伦
++++奉陪李大夫九日宴龙沙
邦君采菊地，近接旅人居。
一命招衰疾，清光照里闾。
去官惭比谢，下榻贵同徐。
莫怪沙边倒，偏沾杯酌馀。
+++戴叔伦
++++送车参军江陵
（一作送韦参军，一作释清江诗）
槐花落尽柳阴清，萧索凉天楚客情。
海上旧山无的信，东门归路不堪行。
身随幻境劳多事，迹学禅心厌有名。
公子道存知不弃，欲依刘表住南荆。
+++戴叔伦
++++游清溪兰若
（兼隐者旧居）
西看叠嶂几千重，秀色孤标此一峰。
丹灶久闲荒宿草，碧潭深处有潜龙。
灵仙已去空岩室，到客唯闻古寺钟。
远对白云幽隐在，年年不离旧杉松。
+++戴叔伦
++++赠史开府
南天胡马独悲嘶，白首相逢话鼓鼙。
野战频年沙朔外，旌竿高与雪峰齐。
扁舟远泛轻全楚，落日愁看旧紫泥。
早晚瑶阶归伏奏，独能画地取关西。
+++戴叔伦
++++登楼望月寄凤翔李少尹
陌上凉风槐叶凋，夕阳清露湿寒条。
登楼望月楚山迥，月到南楼山独遥。
心送情人趋凤阙，目随阳雁极烟霄。
轩辕不重无名客，此地还能访寂寥。
+++戴叔伦
++++和汴州李相公勉人日喜春
年来日日春光好，今日春光好更新。
独献菜羹怜应节，遍传金胜喜逢人。
烟添柳色看犹浅，鸟踏梅花落已频。
东閤此时闻一曲，翻令和者不胜春。
+++戴叔伦
++++奉酬卢端公饮后赠诸公见示之作
佐幕临戎旌旆间，五营无事万家闲。
风吹杨柳渐拂地，日映楼台欲下山。
绮席昼开留上客，朱门半掩拟重关。
当时不敢辞先醉，误逐群公倒载还。
+++戴叔伦
++++赠司空拾遗
侍臣何事辞云陛，江上弹冠见雪花。
望阙未承丹凤诏，开门空对楚人家。
陈琳草奏才还在，王粲登楼兴不赊。
高馆更容尘外客，仍令归去待琼华。
+++戴叔伦
++++越溪村居
年来桡客寄禅扉，多话贫居在翠微。
黄雀数声催柳变，清溪一路踏花归。
空林野寺经过少，落日深山伴侣稀。
负米到家春未尽，风萝闲扫钓鱼矶。
+++戴叔伦
++++赠韩道士
（一作张佖诗）
日暮秋风吹野花，上清归客意无涯。
桃源寂寂烟霞闭，天路悠悠星汉斜。
还似世人生白发，定知仙骨变黄芽。
东城南陌频相见，应是壶中别有家。
+++戴叔伦
++++寄万德躬故居
日暮山风吹女萝，故人舟楫定如何。
吕仙祠下寒砧急，帝子阁前秋水多。
闽海风尘鸣戍鼓，江湖烟雨暗渔蓑。
何时醉把黄花酒，听尔南征长短歌。
+++戴叔伦
++++寄司空曙
细雨柴门生远愁，向来诗句若为酬。
林花落处频中酒，海燕飞时独倚楼。
北郭晚晴山更远，南塘春尽水争流。
可能相别还相忆，莫遣杨花笑白头。
+++戴叔伦
++++过故人陈羽山居
向来携酒共追攀，此日看云独未还。
不见山中人半载，依然松下屋三间。
峰攒仙境丹霞上，水绕渔矶绿玉湾。
却望夏洋怀二妙，满崖霜树晓斑斑。
+++戴叔伦
++++吊畅当
万里江南一布衣，早将佳句动京畿。
徒闻子敬遗琴在，不见相如驷马归。
朔雪恐迷新冢草，秋风愁老故山薇。
玉堂知己能铭述，犹得精魂慰所依。
+++戴叔伦
++++寄刘禹锡
谢相园西石径斜，知君习隐暂为家。
有时出郭行芳草，长日临池看落花。
春去能忘诗共赋，客来应是酒频赊。
五年不见西山色，怅望浮云隐落霞。
+++戴叔伦
++++寄孟郊
乱馀城郭怕经过，到处闲门长薜萝。
用世空悲闻道浅，入山偏喜识僧多。
醉归花径云生履，樵罢松岩雪满蓑。
石上幽期春又暮，何时载酒听高歌。
+++戴叔伦
++++赠徐山人
乱馀山水半凋残，江上逢君春正阑。
针自指南天窅窅，星犹拱北夜漫漫。
汉陵帝子黄金碗，晋代神仙白玉棺。
回首风尘千里外，故园烟雨五峰寒。
+++戴叔伦
++++过贾谊旧居
楚乡卑湿叹殊方，鵩赋人非宅已荒。
谩有长书忧汉室，空将哀些吊沅湘。
雨馀古井生秋草，叶尽疏林见夕阳。
过客不须频太息，咸阳宫殿亦凄凉。
+++戴叔伦
++++宫词
紫禁迢迢宫漏鸣，夜深无语独含情。
春风鸾镜愁中影，明月羊车梦里声。
尘暗玉阶綦迹断，香飘金屋篆烟清。
贞心一任蛾眉妒，买赋何须问马卿。
+++戴叔伦
++++汉宫人入道
萧萧白发出宫门，羽服星冠道意存。
霄汉九重辞凤阙，云山何处访桃源。
瑶池醉月劳仙梦，玉辇乘春却帝恩。
回首吹箫天上伴，上阳花落共谁言。
+++戴叔伦
++++二灵寺守岁
守岁山房迥绝缘，灯光香灺共萧然。
无人更献椒花颂，有客同参柏子禅。
已悟化城非乐界，不知今夕是何年。
忧心悄悄浑忘寐，坐待扶桑日丽天。
+++戴叔伦
++++暮春感怀
杜宇声声唤客愁，故园何处此登楼。
落花飞絮成春梦，剩水残山异昔游。
歌扇多情明月在，舞衣无意彩云收。
东皇去后韶华尽，老圃寒香别有秋。
四十无闻懒慢身，放情丘壑任天真。
悠悠往事杯中物，赫赫时名扇外尘。
短策看云松寺晚，疏帘听雨草堂春。
山花水鸟皆知己，百遍相过不厌贫。
+++戴叔伦
++++哭朱放
几年湖海挹馀芳，岂料兰摧一夜霜。
世空传名耿耿，泉台杳隔路茫茫。
碧窗月落琴声断，华表云深鹤梦长。
最是不堪回首处，九泉烟冷树苍苍。
+++戴叔伦
++++酬盩厔耿少府湋见寄
方丈萧萧落叶中，暮天深巷起悲风。
流年不尽人自老，外事无端心已空。
家近小山当海畔，身留环卫荫墙东。
遥闻相访频逢雪，一醉寒宵谁与同。
+++戴叔伦
++++赠慧上人
仙槎江口槎溪寺，几度停舟访未能。
自恨频年为远客，喜从异郡识高僧。
云霞色酽禅房衲，星月光涵古殿灯。
何日却飞真锡返，故人丘木翳寒藤。
+++戴叔伦
++++渐至涪州先寄王员外使君纵
文教通夷俗，均输问火田。
江分巴字水，树入夜郎烟。
毒瘴含秋气，阴崖蔽曙天。
路难空计日，身老不由年。
将命宁知远，归心讵可传。
星郎复何意，出守五溪边。
+++戴叔伦
++++和河南罗主簿送校书兄归江南
兄弟泣殊方，天涯指故乡。
断云无定处，归雁不成行。
草莽人烟少，风波水驿长。
上虞亲渤澥，东楚隔潇湘。
古戍阴传火，寒芜晓带霜。
海门潮滟滟，沙岸荻苍苍。
京辇辞芸阁，蘅芳忆草堂。
君始宁隐，还缉旧荷裳。
+++戴叔伦
++++晓闻长乐钟声
汉苑钟声早，秦郊曙色分。
霜凌万户彻，风散一城闻。
已启蓬莱殿，初朝鸳鹭群。
虚心方应物，大扣欲干云。
近杂鸡人唱，新传凫氏文。
能令翰苑客，流听思氛氲。
+++戴叔伦
++++听霜钟
渺渺飞霜夜，寥寥远岫钟。
出云疑断续，入户乍舂容。
度枕频惊梦，随风几韵松。
悠扬来不已，杳霭去何从。
仿佛烟岚隔，依稀岩峤重。
此时聊一听，馀响绕千峰。
+++戴叔伦
++++同前
寥亮来丰岭，分明辨古钟。
应霜如自击，中节每相从。
静听非闲扣，潜应蕴圣踪。
风间时断续，云外更舂容。
虚警和清籁，雄鸣隔乱峰。
因知谕知己，感激更难逢。

++上卷二百七十四
  
+++戴叔伦
++++酬崔法曹遗剑
临风脱佩剑，相劝静胡尘。
自料无筋力，何由答故人。
+++戴叔伦
++++敬报孙常州二首
衰病苦奔走，未尝追旧游。
何言问憔悴，此日驻方舟。
远道曳故屐，馀春会高斋。
因言别离久，得尽平生怀。
+++戴叔伦
++++将赴东阳留上包谏议
敝邑连山远，仙舟数刻同。
多惭屡回首，前路在泥中。
+++戴叔伦
++++答崔法曹
后会知不远，今欢亦愿留。
江天梅雨散，况在月中楼。
+++戴叔伦
++++问严居士易
自公来问易，不复待加年。
更有垂帘会，遥知续草玄。
+++戴叔伦
++++新年第二夜答处上人宿玉芝观见寄
阳春已三日，会友闻昨夜。
可爱剡溪僧，独寻陶景舍。
+++戴叔伦
++++赴抚州对酬崔法曹夜雨滴空阶五首
雨落湿孤客，心惊比栖鸟。
空阶夜滴繁，相乱应到晓。
高会枣树宅，清言莲社僧。
两乡同夜雨，旅馆又无灯。
谤议不自辨，亲朋那得知。
雨中驱马去，非是独伤离。
离室雨初晦，客程云陡暗。
方为对吏人，敢望邮童探。
纵酒常掷盏，狂歌时入室。
离群怨雨声，幽抑方成疾。
+++戴叔伦
++++又酬晓灯离暗室五首
知疑奸叟谤，闲与情人话。
犹是别时灯，不眠同此夜。
寒灯扬晓焰，重屋惊春雨。
应想远行人，路逢泥泞阻。
灯光照虚屋，雨影悬空壁。
一向檐下声，远来愁处滴。
楚僧话寂灭，俗虑比虚空。
赖有残灯喻，相传昏暗中。
雨声乱灯影，明灭在空阶。
并枉五言赠，知同万里怀。
+++戴叔伦
++++同赋龙沙墅
回转沙岸近，欹斜林岭重。
因君访遗迹，此日见真龙。
+++戴叔伦
++++昭君词
汉宫若远近，路在寒沙上。
到死不得归，何人共南望。
+++戴叔伦
++++劝陆三饮酒
寒郊好天气，劝酒莫辞频。
扰扰钟陵市，无穷不醉人。
+++戴叔伦
++++关山月二首
月出照关山，秋风人未还。
清光无远近，乡泪半书间。
一雁过连营，繁霜覆古城。
胡笳在何处，半夜起边声。
+++戴叔伦
++++送王司直
西塞云山远，东风道路长。
心胜潮水，相送过浔阳。
+++戴叔伦
++++宿无可上人房
偶来人境外，何处染嚣尘。
倘许栖林下，僧中老此身。
+++戴叔伦
++++山居
麋鹿自成群，何人到白云。
山中无外事，终日醉醺醺。
+++戴叔伦
++++口号
白发千茎雪，寒窗懒著书。
最怜吟苜蓿，不及向桑榆。
+++戴叔伦
++++夜坐
夜静河汉高，独坐庭前月。
忽起故园思，动作经年别。
+++戴叔伦
++++堤上柳
垂柳万条丝，春来织别离。
行人攀折处，闺妾断肠时。
+++戴叔伦
++++遣兴
明月临沧海，闲云恋故山。
诗名满天下，终日掩柴关。
+++戴叔伦
++++赠张挥使
谪戍孤城小，思家万里遥。
汉廷求卫霍，剑珮上青霄。
+++戴叔伦
++++偶成
野水连天碧，峰峦入海青。
沧浪者谁子，一曲醉中听。
+++戴叔伦
++++画蝉
饮露身何洁，吟风韵更长。
斜阳千万树，无处避螳螂。
+++戴叔伦
++++题天柱山图
拔翠五云中，擎天不计功。
谁能凌绝顶，看取日升东。
+++戴叔伦
++++松鹤
雨湿松阴凉，风落松花细。
独鹤爱清幽，飞来不飞去。
+++戴叔伦
++++草堂一上人
一公持一钵，相复度遥岑。
地瘦无黄独，春来草更深。
+++戴叔伦
++++题黄司直园
为忆去年梅，凌寒特地来。
门前空腊尽，浑未有花开。
+++戴叔伦
++++北山游亭
西崦水泠泠，沿冈有游亭。
自从春草长，遥见只青青。
+++戴叔伦
++++赠李唐山人
（一作李山人唐）
此意无所欲，闭门风景迟。
柳条将白发，相对共垂丝。
+++戴叔伦
++++题秦隐君丽句亭
北人归欲尽，犹自住萧山。
闭户不曾出，诗名满世间。
+++戴叔伦
++++答孙常州见忆
画鹢春风里，迢遥去若飞。
那能寄相忆，不并子猷归。
+++戴叔伦
++++送裴明州（一本有郎中徵三字）效南朝体
沅水连湘水，千波万浪中。
郎未得去，惭愧石尤风。
+++戴叔伦
++++戏留顾十一明府
江明雨初歇，山暗云犹湿。
未可动归桡，前程风浪急。
+++戴叔伦
++++答崔载华
文案日成堆，愁眉拽不开。
偷归瓮间卧，逢个楚狂来。
+++戴叔伦
++++将赴行营劝客同醉
丝管霜天夜，烟尘淮水西。
明朝上征去，相伴醉如泥。
+++戴叔伦
++++夏夜江楼会别
不作十日别，烦君此相留。
雨馀江上月，好醉竹间楼。
+++戴叔伦
++++岁除日奉推事使牒追赴抚州辨…处士上人同赋人字口号
上国杳未到，流年忽复新。
回车不自识，君定送何人。
+++戴叔伦
++++江馆会别
离亭一会宿，能有几人同。
莫以回车泣，前途不尽穷。
+++戴叔伦
++++容州回逢陆三别
西南积水远，老病喜生归。
此地故人别，空馀泪满衣。
+++戴叔伦
++++古意寄呈王侍郎
夜光贮怀袖，待报一顾恩。
日向江湖老，此心谁为论。
+++戴叔伦
++++送李大夫渡口阻风
浪息定何时，龙门到恐迟。
轻舟不敢渡，空立望旌旗。
+++戴叔伦
++++过三闾庙
沅湘流不尽，屈宋怨何深。
日暮秋烟起，萧萧枫树林。
+++戴叔伦
++++泊湘口
湘山千岭树，桂水九秋波。
露重猿声绝，风清月色多。
+++戴叔伦
++++游道林寺
佳山路不远，俗侣到常稀。
及此烟霞暮，相看复欲归。
+++戴叔伦
++++后宫曲
初入长门宫，谓言君戏妾。
宁知秋风至，吹尽庭前叶。
+++戴叔伦
++++新别离
（一作戎昱诗）
手把杏花枝，未曾经别离。
黄昏掩闺后，寂寞心自知。
+++戴叔伦
++++夏日登鹤岩偶成
天风吹我上层冈，露洒长松六月凉。
愿借老僧双白鹤，碧云深处共翱翔。
+++戴叔伦
++++题净居寺
玉壶山下云居寺，六百年来选佛场。
满地白云关不住，石泉流出落花香。
+++戴叔伦
++++昭君词
汉家宫阙梦中归，几度毡房泪湿衣。
惆怅不如边雁影，秋风犹得向南飞。
+++戴叔伦
++++织女词
凤梭停织鹊无音，梦忆仙郎夜夜心。
难得相逢容易别，银河争似妾愁深。
+++戴叔伦
++++塞上曲二首
军门频纳受降书，一剑横行万里馀。
汉祖谩夸娄敬策，却将公主嫁单于。
汉家旌帜满阴山，不遣胡儿匹马还。
愿得此身长报国，何须生入玉门关。
+++戴叔伦
++++闺怨
看花无语泪如倾，多少春风怨别情。
不识玉门关外路，梦中昨夜到边城。
+++戴叔伦
++++春怨
金鸭香消欲断魂，梨花春雨掩重门。
欲知别后相思意，回看罗衣积泪痕。
+++戴叔伦
++++旅次寄湖南张郎中
闭门茅底偶为邻，北阮那怜南阮贫。
却是梅花无世态，隔墙分送一枝春。
+++戴叔伦
++++题友人山居
四郭青山处处同，客怀无计答秋风。
数家茅屋清溪上，千树蝉声落日中。
+++戴叔伦
++++别郑谷
朝阳斋前桃李树，手栽清荫接比邻。
明年此地看花发，愁向东风忆故人。
+++戴叔伦
++++赠鹤林上人
日日涧边寻茯芩，岩扉常掩凤山青。
归来挂衲高林下，自剪芭蕉写佛经。
+++戴叔伦
++++题稚川山水
松下茅亭五月凉，汀沙云树晚苍苍。
行人无限秋风思，隔水青山似故乡。
+++戴叔伦
++++过柳溪道院
溪上谁家掩竹扉，鸟啼浑似惜春晖。
日斜深巷无人迹，时见梨花片片飞。
+++戴叔伦
++++荔枝
红颗真珠诚可爱，白须太守亦何痴。
十年结子知谁在，自向中庭种荔枝。
+++戴叔伦
++++忆原上人
一两棕鞋八尺藤，广陵行遍又金陵。
不知竹雨竹风夜，吟对秋山那寺灯。
+++戴叔伦
++++闲思
伯劳东去鹤西还，云总无心亦度山。
何似严陵滩上客，一竿长伴白鸥闲。
+++戴叔伦
++++兰溪棹歌
凉月如眉挂柳湾，越中山色镜中看。
兰溪三日桃花雨，半夜鲤鱼来上滩。
+++戴叔伦
++++苏溪亭
苏溪亭上草漫漫，谁倚东风十二阑。
燕子不归春事晚，一汀烟雨杏花寒。
+++戴叔伦
++++敬酬陆山人二首
党议连诛不可闻，直臣高士去纷纷。
当时漏夺无人问，出宰东阳笑杀君。
由来海畔逐樵渔，奉诏因乘使者车。
却掌山中子男印，自看犹是旧潜夫。
+++戴叔伦
++++答崔法曹赋四雪
楚僧蹑雪来招隐，先访高人积雪中。
已别剡溪逢雪去，雪山修道与师同。
+++戴叔伦
++++抚州被推昭雪答陆太祝三首
求理由来许便宜，汉朝龚遂不为疵。
如今谤起翻成累，唯有新人子细知。
贫交相爱果无疑，共向人间听直词。
从古以来何限枉，惭知暗室不曾欺。
春风旅馆长庭芜，俯首低眉一老夫。
已对铁冠穷事本，不知廷尉念冤无。
+++戴叔伦
++++送独孤曵还京
举家相逐还乡去，不向秋风怨别时。
湖水两重山万里，定知行尽到京师。
+++戴叔伦
++++临流送顾东阳
海上独归惭不及，邑中遗爱定无双。
兰桡起唱逐流去，却恨山溪通外江。
+++戴叔伦
++++行营送马侍御
万里羽书来未绝，五关烽火昼仍传。
故人多病尽归去，唯有刘桢不得眠。
+++戴叔伦
++++送秦系
五都来往无旧业，一代公卿尽故人。
不肯低头受羁束，远师溪上拂缨尘。
+++戴叔伦
++++送裴判官回湖南
莫怕南风且尽欢，湘山多雨夏中寒。
送君万里不觉远，此地曾为心铁官。
+++戴叔伦
++++再巡道永留别
鬓下初惊白发时，更逢离别助秋悲。
从今不学四方事，已共家人海上期。
+++戴叔伦
++++别崔法曹
欲作别离西入秦，芝田枣径往来频。
东湖此夕更留醉，逢著庐山学道人。
+++戴叔伦
++++送萧二
拟向田间老此身，寒郊怨别甚於春。
又闻故里朋游尽，到日知逢何处人。
+++戴叔伦
++++湘川野望
怀王独与佞人谋，闻道忠臣入乱流。
今日登高望不见，楚云湘水各悠悠。
+++戴叔伦
++++将至道州寄李使君
九疑深路绕山回，木落天清猿昼哀。
犹隔箫韶一峰在，遥传五马向东来。
+++戴叔伦
++++与虞沔州谒藏真上人
故侯将我到山中，更上西峰见远公。
共问置心何处好，主人挥手指虚空。
+++戴叔伦
++++题招隐寺
昨日临川谢病还，求田问舍独相关。
宋时有井如今在，却种胡麻不买山。
+++戴叔伦
++++过珥渎单老
（一作宅）
毫末成围海变田，单家依旧住溪边。
比来已向人间老，今日相过却少年。
+++戴叔伦
++++族兄各年八十馀见招游洞
鹤发婆娑乡里亲，相邀共看往年春。
拟将儿女归来住，且是茅山见老人。
+++戴叔伦
++++登高回乘月寻僧
插鬓茱萸来未尽，共随明月下沙堆。
高缁寂寂不相问，醉客无端入定来。
+++戴叔伦
++++赠殷亮
日日河边见水流，伤春未已复悲秋。
山中旧宅无人住，来往风尘共白头。
+++戴叔伦
++++夜发袁江寄李颍川刘侍御
半夜回舟入楚乡，月明山水共苍苍。
孤猿更叫秋风里，不是愁人亦断肠。
+++戴叔伦
++++对酒示申屠学士
三重江水万重山，山里春风度日闲。
且向白云求一醉，莫教愁梦到乡关。
+++戴叔伦
++++对月答袁明府
山下孤城月上迟，相留一醉本无期。
明年此夕游何处，纵有清光知对谁。
+++戴叔伦
++++送前上饶严明府摄玉山
家在故林吴楚间，冰为溪水玉为山。
更将旧政化邻邑，遥见逋人相逐还。
+++戴叔伦
++++听歌回马上赠崔法曹
秋风里许杏花开，杏树傍边醉客来。
共待夜深听一曲，醒人骑马断肠回。
+++戴叔伦
++++酬骆侍御答诗
风传画阁空知晓，雨湿江城不见春。
堆案绕床君莫怪，已经愁思古时人。
+++戴叔伦
++++送孙直游郴州
孤舟上水过湘沅，桂岭南枝花正繁。
行客自知心有托，不闻惊浪与啼猿。
+++戴叔伦
++++麓山寺会送尹秀才
湖上逢君亦不闲，暂将离别到深山。
飘蓬惊鸟那自定，强欲相留云树间。
+++戴叔伦
++++送董颋
霜雁群飞下楚田，羁人掩泪望秦天。
君行江海无定所，别后相思何处边。
+++戴叔伦
++++别张员外
木叶纷纷湘水滨，此中何事往频频。
临风自笑归时晚，更送浮云逐故人。
+++戴叔伦
++++送张评事
城郭喧喧争送远，危梁袅袅渡东津。
杨花展转引征骑，莫怪山中多看人。
+++戴叔伦
++++送吕少府
共醉流芳独归去，故园高士日相亲。
深山古路无杨柳，折取桐花寄远人。
+++戴叔伦
++++送人游岭南
少别华阳万里游，近南风景不曾秋。
红芳绿笋是行路，纵有啼猿听却幽。
+++戴叔伦
++++妻亡后别妻弟
杨柳青青满路垂，赠行惟折古松枝。
停舟一对湘江哭，哭罢无言君自知。
+++戴叔伦
++++和崔法曹建溪闻猿
曾向巫山峡里行，羁猿一叫一回惊。
闻道建溪肠欲断，的知断著第三声。
+++戴叔伦
++++湘南即事
卢橘花开枫叶衰，出门何处望京师。
沅湘日夜东流去，不为愁人住少时。
+++戴叔伦
++++代书寄京洛旧游
今年十月温风起，湘水悠悠生白蘋。
欲寄远书还不敢，却愁惊动故乡人。
+++戴叔伦
++++蕲州行营作
蕲水城西向北看，桃花落尽柳花残。
朱旗半卷山川小，白马连嘶草树寒。
+++戴叔伦
++++题武当逸禅师兰若
我身本似远行客，况是乱时多病身。
经山涉水向何处，羞见竹林禅定人。
+++戴叔伦
++++谷城逢杨评事
远自五陵独窜身，筑阳山中归路新。
横流夜长不得渡，驻马荒亭逢故人。
+++戴叔伦
++++听韩使君美人歌
仙人此夜忽凌波，更唱瑶台一遍歌。
嫁与将军天上住，人间可得再相过。
+++戴叔伦
++++转应词
边草，边草，边草尽来共老。
山南山北雪晴，千里万里月明。
明月，明月，胡笳一声愁绝。
+++戴叔伦
++++精舍对雨
空门寂寂澹吾身，溪雨微微洗客尘。
卧向白云晴未尽，任他黄鸟醉芳春。
+++戴叔伦
++++宿灌阳滩
十月江边芦叶飞，灌阳滩冷上舟迟。
今朝未遇高风便，还与沙鸥宿水湄。
+++戴叔伦
++++酬赠张众甫
野人无本意，散木任天材。
分向空山老，何言上苑来。
迢遥千里道，依倚九层台。
出处宁知命，轮辕岂自媒。
更惭张处士，相与别蒿莱。
+++戴叔伦
++++客舍秋怀呈骆正字士则
无言堪自喻，偶坐更相悲。
木落惊年长，门闲惜草衰。
买山犹未得，谏猎又非时。
设被浮名系，归休渐欲迟。
+++戴叔伦
++++寄中书李舍人纾
萍翻蓬自卷，不共本心期。
复入重城里，频看百草滋。
水流归思远，花发长年悲。
尽日春风起，无人见此时。
+++戴叔伦
++++赠康老人洽
酒泉布衣旧才子，少小知名帝城里。
一篇飞入九重门，乐府喧喧闻至尊。
宫中美人皆唱得，七贵因之尽相识。
南邻北里日经过，处处淹留乐事多。
不脱弊裘轻锦绮，长吟佳句掩笙歌。
贤王贵主於我厚，骏马苍头如己有。
暗将心事隔风尘，尽掷年光逐杯酒。
青门几度见春归，折柳寻花送落晖。
杜陵往往逢秋暮，望月临风攀古树。
繁霜入鬓何足论，旧国连天不知处。
尔来倏忽五十年，却忆当时思眇然。
多识故侯悲宿草，曾看流水没桑田。
百人会中一身在，被褐饮瓢终不改。
陌头车马共营营，不解如君任此生。

+++戴叔伦
++++暮春游长沙东湖赠辛兖州巢父二首
湘流分曲浦，缭绕古城东。
岸转千家合，林开一镜空。
人生无事少，心赏几回同。
且复忘羁束，悠悠落照中。
回环路不尽，历览意弥新。
木畲田火，澄江荡桨人。
缓歌寻极浦，一醉送残春。
莫恨长沙远，他年忆此辰。
+++戴叔伦
++++同兖州张秀才过王侍御参谋宅赋十韵
（柳字）
十年官不进，敛迹无怨咎。
漂荡海内游，淹留楚乡久。
因参戎幕下，寄宅湘川口。
翦竹开广庭，瞻山敞虚牖。
闲门早春至，陋巷新晴后。
覆地落残梅，和风袅轻柳。
逢迎车马客，邀结风尘友。
意惬时会文，夜长聊饮酒。
秉心转孤直，沈照随可否。
岂学屈大夫，忧惭对渔叟。
+++戴叔伦
++++同辛兖州巢父卢副端岳相思献酬…兼呈辛魏二院长杨长宁
暮角发高城，情人坐中起。
临觞不及醉，分散秋风里。
虽有明日期，离心若千里。
前欢反惆怅，后会还如此。
焉得夜淹留，一回终宴喜。
羁游复牵役，皆去重湖水。
早晚泛归舟，吾从数君子。
+++戴叔伦
++++酬袁太祝长卿小湖村山居书怀见寄
背江居隙地，辞职作遗人。
耕凿资馀力，樵渔逐四邻。
麦秋桑叶大，梅雨稻田新。
篱落栽山果，池塘养海鳞。
放歌聊自足，幽思忽相亲。
余亦归休者，依君老此身。
+++戴叔伦
++++送汶水王明府
何时别故乡，归去佩铜章。
亲族移家尽，闾阎百战场。
背关馀古木，近塞足风霜。
遗老应相贺，知君不下堂。
+++戴叔伦
++++奉同汴州李相公勉送郭布殿中出巡
轩车出东阁，都邑绕南河。
马首先春至，人心比岁和。
省风传隐恤，持法去烦苛。
却想埋轮者，论功此日多。
+++戴叔伦
++++送东阳顾明府罢归
祖帐临鲛室，黎人拥鹢舟。
坐蓝高士去，继组鄙夫留。
白日落寒水，青枫绕曲洲。
相看作离别，一倍不禁愁。
+++戴叔伦
++++抚州对事后送外生宋垓归饶州觐侍呈上姊夫
淮汴初丧乱，蒋山烽火起。
与君随亲族，奔迸辞故里。
京口附商客，海门正狂风。
忧心不敢住，夜发惊浪中。
云开方见日，潮尽炉峰出。
石壁转棠阴，鄱阳寄茅室。
淹留三十年，分种越人田。
骨肉无半在，乡园犹未旋。
尔家习文艺，旁究天人际。
父子自相传，优游聊卒岁。
学成不求达，道胜那厌贫。
时入闾巷醉，好是羲皇人。
顷因物役牵，偶逐簪组辈。
谤书喧朝市，抚己惭浅昧。
世业大小礼，近通颜谢诗。
念渠还领会，非敢独为师。
+++戴叔伦
++++永康孙明府颋秩满将归枉路访别
门前水流咽，城下乱山多。
非是还家路，宁知枉骑过。
风烟复欲隔，悲笑屡相和。
不学陶公醉，无因奈别何。
+++戴叔伦
++++将赴湖南留别东阳旧僚兼示吏人
智力苦不足，黎甿殊未安。
忽从新命去，复隔旧僚欢。
晓路整车马，离亭会衣冠。
冰坚细流咽，烧尽乱峰寒。
耆老相饯送，儿童亦悲酸。
桐乡寄生怨，欲话此情难。
+++戴叔伦
++++抚州处士胡泛见送北回两馆至南昌县界查溪兰若别
移樽铺山曲，祖帐查溪阴。
铺山即远道，查溪非故林。
凄然诵新诗，落泪沾素襟。
郡政我何有，别情君独深。
禅庭古树秋，宿雨清沈沈。
挥袂千里远，悲伤去住心。
+++戴叔伦
++++将巡郴永途中作
行役留三楚，思归又一春。
自疑冠下发，聊此镜中人。
机息知名误，形衰恨道贫。
空将旧泉石，长与梦相亲。
+++戴叔伦
++++桂阳北岭偶过野人所居，聊书即事呈王永州邕李道州圻
犬吠空山响，林深一径存。
隔云寻板屋，渡水到柴门。
日昼风烟静，花明草树繁。
乍疑秦世客，渐识楚人言。
不记逃乡里，居然长子孙。
种田烧险谷，汲井凿高原。
畦叶藏春雉，庭柯宿旅猿。
岭阴无瘴疠，地隙有兰荪。
内户均皮席，枯瓢沃野餐。
远心知自负，幽赏讵能论。
转步重崖合，瞻途落照昏。
他时愿携手，莫比武陵源。
+++戴叔伦
++++下鼻亭泷行八十里聊状艰险，寄青苗郑副端朔阳
泷水天际来，鼻山地中坼。
盘涡几十处，叠溜皆千尺。
直写卷沈沙，惊翻冲绝壁。
淙淙振崖谷，汹汹竟朝夕。
人语不自闻，日光乱相射。
舣舟始摇漾，举棹旋奔激。
既下同建瓴，半空方避石。
前危苦未尽，后险何其迫。
倏闪疾风雷，苍皇荡魂魄。
因随伏流出，忽与跳波隔。
远想欲回轩，岂兹还泛鹢。
云涯多候馆，努力勤登历。
+++戴叔伦
++++少女生日感怀
五逢晬日今方见，置尔怀中自惘然。
乍喜老身辞远役，翻悲一笑隔重泉。
欲教针线娇难解，暂弄琴书性已便。
还有蔡家残史籍，可能分与外人传。
+++戴叔伦
++++张评事涉秦居士系见访郡斋，即同赋中字
轺车忽枉辙，郡府自生风。
遣吏山禽在，开樽野客同。
古墙抽腊笋，乔木飏春鸿。
能赋传幽思，清言尽至公。
城欹残照入，池曲大江通。
此地人来少，相欢一醉中。
+++戴叔伦
++++小雪
花雪随风不厌看，更多还肯失林峦。
愁人正在书窗下，一片飞来一片寒。
+++戴叔伦
++++句
邻里龙沙北。（《临川六咏》）
麦秋桑叶大，梅雨稻田新。
篱落栽山果，池塘养锦鳞。

++上卷二百七十五
  
+++张建封
++++竞渡歌
五月五日天晴明，杨花绕江啼晓莺。
使君未出郡斋外，江上早闻齐和声。
使君出时皆有准，马前已被红旗引。
两岸罗衣破晕香，银钗照日如霜刃。
鼓声三下红旗开，两龙跃出浮水来。
棹影斡波飞万剑，鼓声劈浪鸣千雷。
鼓声渐急标将近，两龙望标目如瞬。
坡上人呼霹雳惊，竿头彩挂虹蜺晕。
前船抢水已得标，后船失势空挥桡。
疮眉血首争不定，输岸一朋心似烧。
只将输赢分罚赏，两岸十舟五来往。
须臾戏罢各东西，竞脱文身请书上。
吾今细观竞渡儿，何殊当路权相持。
不思得岸各休去，会到摧车折楫时。

+++张建封
++++酬韩校书愈打球歌
仆本修文持笔者，今来帅领红旌下。
不能无事习蛇矛，闲就平场学使马。
军中伎痒骁智材，竞驰骏逸随我来。
护军对引相向去，风呼月旋朋先开。
俯身仰击复傍击，难于古人左右射。
齐观百步透短门，谁羡养由遥破的。
儒生疑我新发狂，武夫爱我生雄光。
杖移鬃底拂尾后，星从月下流中场。
不约，心自一。
马不鞭，蹄自疾。
凡情莫辨捷中能，拙目翻惊巧时失。
韩生讶我为斯艺，劝我徐驱作安计。
不知戎事竟何成，且愧吾人一言惠。
+++于良史
++++春山夜月
春山多胜事，赏玩夜忘归。
掬水月在手，弄花香满衣。
兴来无远近，欲去惜芳菲。
南望鸣钟处，楼台深翠微。
+++于良史
++++宿蓝田山口奉寄沈员外
山暝飞群鸟，川长泛四邻。
烟归河畔草，月照渡头人。
朋友怀东道，乡关恋北辰。
去留无所适，岐路独迷津。
+++于良史
++++冬日野望寄李赞府
地际朝阳满，天边宿雾收。
风兼残雪起，河带断冰流。
北阙驰心极，南图尚旅游。
登临思不已，何处得销愁。
+++于良史
++++闲居寄薛华
隐几读黄老，闲居耳目清。
僻居人事少，多病道心生。
雨洗山林湿，鸦鸣池馆晴。
晚来因废卷，行药至西城。
+++于良史
++++江上送友人
看尔动行棹，未收离别筵。
千帆忽见及，乱却故人船。
纷泊雁群起，逶迤沙溆连。
长亭十里外，应是少人烟。
+++于良史
++++田家秋日送友
苍茫日初宴，遥野云初收。
残雨北山里，夕阳东渡头。
舟依渔溓合，水入田家流。
何意君迷驾，山林应有秋。
+++于良史
++++自吟
出身三十年，发白衣犹碧。
日暮倚朱门，从朱污袍赤。
+++崔膺
++++感兴
富贵难义合，困穷易感恩。
来忠烈士，多出贫贱门。
世上桃李树，但结繁华子。
白屋抱关人，青云壮心死。
本以势利交，势尽交情已。
如何失情后，始叹门易轨。
+++崔膺
++++别佳人
（一作崔涯诗）
垄上流泉垄下分，断肠呜咽不堪闻。
嫦娥一入月中去，巫峡千秋空白云。
+++冯宿
++++御沟新柳
夹道天渠远，垂丝御柳新。
千条宜向日，万户共迎春。
轻翠含烟发，微音逐吹频。
静看思渡口，回望忆江滨。
袅袅分游骑，依依驻旅人。
阳和如可及，攀折在兹辰。
+++冯宿
++++酬白乐天刘梦得
（一作尹河南酬乐天梦得）
共称洛邑难其选，何幸天书用不才。
遥约和风新草木，且令新雪静尘埃。
临岐有愧倾三省，别酌无辞醉百杯。
明岁杏园花下集，须知春色自东来。
+++陆长源
++++乐府答孟东野戏赠
芙蓉初出水，菡萏露中花。
几吹著枯木，无奈值空槎。
+++陆长源
++++酬孟十二新居见寄
大道本夷旷，高情亦冲虚。
因随白云意，偶逐青萝居。
青萝纷蒙密，四序无惨舒。
馀清濯子襟，散彩还吾庐。
去岁登美第，策名在公车。
将必继管萧，岂惟蹑应徐。
首夏尚清和，残芳遍丘墟。
褰帏荫窗柳，汲井滋园蔬。
达者贵知心，古人不愿馀。
爱君蒋生径，且著茂陵书。
+++陆长源
++++答东野夷门雪
（郊客于汴将归赋夷门雪赠别长源答此）
好丹与素道不同，失意得途事皆别。
东邻少年乐未央，南客思归肠欲绝。
千里长河冰复冰，云鸿冥冥楚山雪。
+++陆长源
++++句
忽然一曲称君心，破却中人百家产。（《讽刺》。以下并《纪事》）
城外平人驱欲尽，帐中犹打衮花球。
+++张众甫
++++寄兴国池鹤上刘相公
驯狎经时久，褵褷短翮存。
不随淮海变，空愧稻粱恩。
独立秋天静，单栖夕露繁。
欲飞还敛翼，讵敢望乘轩。
+++张众甫
++++送李司直使吴
（得家花斜沙字，依次用）
使臣方拥传，王事远辞家。
震泽逢残雨，新丰过落花。
水萍千叶散，风柳万条斜。
何处看离恨，春江无限沙。
+++张众甫
++++送李观之宣州谒袁中丞赋得三州渡
古渡大江滨，西南距要津。
自当舟楫路，应济往来人。
翻浪惊飞鸟，回风起绿苹。
君看波上客，岁晚独垂纶。
+++王武陵
++++宿慧山寺
秋日游古寺，秋山正苍苍。
泛舟次岩壑，稽首金仙堂。
下有寒泉流，上有珍禽翔。
石门吐明月，竹木涵清光。
中夜河沈沈，但闻松桂香。
旷然出尘境，忧虑澹已忘。
+++王武陵
++++秋暮登北楼
秋满空山悲客心，山楼晴望散幽襟。
一川红树迎霜老，数曲清溪绕寺深。
寒气急催遥塞雁，夕风高送远城砧。
三年海上音书绝，乡国萧条惟梦寻。
+++朱宿
++++宿慧山寺
古寺隐秋山，登攀度林樾。
悠然青莲界，此地尘境绝。
机闲任昼昏，虑澹知生灭。
微吹递遥泉，疏松对残月。
庭虚露华缀，池净荷香发。
心悟形未留，迟迟履归辙。
岁月人间促，烟霞此地多。
殷勤竹林寺，更得几回过。

++上卷二百七十六
  
+++卢纶
++++送惟良上人归江南
（一作郢上人）
落日映危樯，归僧向岳阳。
注瓶寒浪静，读律夜船香。
苦雾沈山影，阴霾发海光。
群生一何负，多病礼医王。
+++卢纶
++++送韩都护还边
好勇知名早，争雄上将间。
战多春入塞，猎惯夜登山。
阵合龙蛇动，军移草木闲。
今来部曲尽，白首过萧关。
+++卢纶
++++送吉中孚校书归楚州旧山
（中孚自仙官入仕）
青袍芸阁郎，谈笑挹侯王。
旧箓藏云穴，新诗满帝乡。
名高闲不得，到处人争识。
谁知冰雪颜，已杂风尘色。
此去复如何，东皋岐路多。
藉芳临紫陌，回首忆沧波。
年来倦萧索，但说淮南乐。
并楫湖上游，连樯月中泊。
沿溜入阊门，千灯夜市喧。
喜逢邻舍伴，遥语问乡园。
下淮风自急，树杪分郊邑。
送客随岸行，离人出帆立。
渔村绕水田，澹澹隔晴烟。
欲就林中醉，先期石上眠。
林昏天未曙，但向云边去。
暗入无路山，心知有花处。
登高日转明，下望见春城。
洞里草空长，冢边人自耕。
寥寥行异境，过尽千峰影。
露色凝古坛，泉声落寒井。
仙成不可期，多别自堪悲。
为问桃源客，何人见乱时。
+++卢纶
++++送姨弟裴均尉诸暨
（此子先君元相旧判官）
相悲得成长，同是外家恩。
旧业废三亩，弱年成一门。
城开山日早，吏散渚禽喧。
东阁谬容止，予心君冀言。
+++卢纶
++++送邓州崔长史
出山车骑次诸侯，坐领图书见督邮。
绕郭桑麻通淅口，满川风景接襄州。
高城鸟过方催夜，废垒蝉鸣不待秋。
闻说元规偏爱月，知君长得伴登楼。
+++卢纶
++++送盐铁裴判官入蜀
传诏收方贡，登车著赐衣。
榷商蛮客富，税地芋田肥。
云白风雷歇，林清洞穴稀。
炎凉君莫问，见即在忘归。
+++卢纶
++++送魏广下第归扬州
楚乡云水内，春日众山开。
淮浪参差起，江帆次第来。
独归初失桂，共醉忽停杯。
汉诏年年有，何愁掩上才。
+++卢纶
++++送潘述应宏词下第归江南
愁与醉相和，昏昏竟若何。
感年怀阙久，失意梦乡多。
雨里行青草，山前望白波。
江楼覆棋好，谁引仲宣过。
+++卢纶
++++送从舅成都县丞广归蜀
褒谷通岷岭，青冥此路深。
晚程椒瘴热，野饭荔枝阴。
古郡三刀夜，春桥万里心。
唯应对杨柳，暂醉卓家琴。
+++卢纶
++++送宋校书赴宣州幕
南想宣城郡，清江野戍闲。
艨艟高映浦，睥睨曲随山。
名寄图书内，威生将吏间。
春行板桥暮，应伴庾公还。
+++卢纶
++++送李纵别驾加员外郎却赴常州幕
霄汉正联飞，江湖又独归。
暂欢同赐被，不待易朝衣。
山雨迎军晚，芦风候火微。
还当宴铃阁，谢守亦光辉。
+++卢纶
++++送元赞府重任龙门县
二职亚陶公，归程与梦同。
柳垂平泽雨，鱼跃大河风。
混迹威长在，孤清志自雄。
应嗤向隅者，空寄路尘中。
+++卢纶
++++送黎燧尉阳翟
玉貌承严训，金声称上才。
列筵青草偃，骤马绿杨开。
潘县花添发，梅家鹤暂来。
谁知望恩者，空逐路人回。
+++卢纶
++++送丹阳赵少府
（即给事中涓亲弟）
恭闻林下别，未至亦沾裳。
荻岸雨声尽，江天虹影长。
佩韦宗懒慢，偷橘爱芳香。
遥想从公后，称荣在上堂。
+++卢纶
++++送菊潭王明府
组绶掩衰颜，辉光里第间。
晚凉经灞水，清昼入商山。
行境逢花发，弹琴见鹤还。
唯应理农后，乡老贺君闲。
+++卢纶
++++送陈明府赴萍县
素舸载陶公，南随万里风。
梅花成雪岭，橘树当家僮。
祠掩荒山下，田开野荻中。
岁终书善绩，应与古碑同。
+++卢纶
++++送申屠正字往湖南迎亲兼谒赵和州…并戏简前历阳李明府
晓月朣朦映水关，水边因到历阳山。
千艘财货朱桥下，一曲闾阎青荻间。
坦腹定逢潘令醉，上楼应伴庾公闲。
欢馀若问南行计，知念天涯负米还。
+++卢纶
++++送李尚书郎君昆季侍从归觐滑州
凤雏联翼美王孙，彩服戎装拟塞垣。
金鼎对筵调野膳，玉鞭齐骑引行轩。
冰河一曲旌旗满，墨诏千封雨露繁。
更说务农将罢战，敢持歌颂庆晨昏。
+++卢纶
++++送张调参军侍从归觐荆南因寄长林司空十四曙
（得潜字）
玉勒侍行襜，郗超未有髯。
守儒轻猎骑，承诲访沈潜。
云势将峰杂，江声与屿兼。
还当见王粲，应念二毛添。
+++卢纶
++++送马尚书郎君侍从归觐太原
玉人垂玉鞭，百骑带櫜鞬。
从赏野邮静，献新秋果鲜。
塞屯丰雨雪，虏帐失山川。
遥想称觞后，唯当共被眠。
+++卢纶
++++送张成季往江上赋得垂杨
垂杨真可怜，地胜觉春偏。
一穗雨声里，千条池色前。
露繁光的皪，日丽影团圆。
若到隋堤望，应逢花满船。
+++卢纶
++++送陕府王司法
东门雪覆尘，出送陕城人。
粉郭朝喧市，朱桥夜掩津。
上寮应重学，小吏已甘贫。
谢脁曾为掾，希君一比邻。
+++卢纶
++++送太常李主簿归觐省
粲粲美仍都，清闲一贵儒。
定交分玉剑，发咏写冰壶。
风景随台位，河山入障图。
上堂多庆乐，肯念谷中愚。
+++卢纶
++++送从叔程归西川幕
千山冰雪晴，山静锦花明。
群鹤栖莲府，诸戎拜柳营。
浪依巴字息，风入蜀关清。
岂念在贫巷，竹林鸣鸟声。
+++卢纶
++++送万巨
把酒留君听琴，难堪岁暮离心。
霜叶无风自落，秋云不雨空阴。
愁荒村路细，马怯寒溪水深。
望断青山独立，更知何处相寻。
+++卢纶
++++途中遇雨马上口号留别张刘二端公
阴雷慢转野云长，骏马双嘶爱雨凉。
应念龙钟在泥滓，欲摧肝胆事王章。
+++卢纶
++++送夔州班使君
晓日照楼船，三军拜峡前。
白云随浪散，青壁与城连。
万岭岷峨雪，千家橘柚川。
还知楚河内，天子许经年。
+++卢纶
++++送从舅成都丞广归蜀
（一作李端诗）
巴字天边水，秦人去是归。
栈长山雨响，溪乱火田稀。
俗富行应乐，官雄禄岂微。
魏舒终有泪，还识宁家衣。
+++卢纶
++++无题
耻将名利托交亲，只向尊前乐此身。
才大不应成滞客，时危且喜是闲人。
高歌犹爱思归引，醉语惟夸漉酒巾。
□□□□□□□，岂能偏遣老风尘。
+++卢纶
++++题念济寺
灵空闻偈夜清净，雨里花枝朝暮开。
故友九泉留语别，逐臣千里寄书来。
+++卢纶
++++河口逢江州朱道士因听琴
庐山道士夜携琴，映月相逢辨语音。
引坐霜中弹一弄，满船商客有归心。
+++卢纶
++++送夏侯校书归华阴别墅
山前白鹤村，竹雪覆柴门。
候客定为黍，务农因燎原。
乳冰悬暗井，莲石照晴轩。
贳酒邻里睦，曝衣场圃喧。
依然望君去，余性亦何昏。
+++卢纶
++++送绛州郭参军
炎天故绛路，千里麦花香。
董泽雷声发，汾桥水气凉。
府趋随宓贱，野宴接王祥。
送客今何幸，经宵醉玉堂。
+++卢纶
++++中书舍人李座上送颍阳徐少府
颍阳春色似河阳，一望繁花一县香。
今日送官君最恨，可怜才子白须长。
+++卢纶
++++与从弟瑾同下第后出关言别
同作金门献赋人，二年悲见故园春。
到阙不沾新雨露，还家空带旧风尘。
杂花飞尽柳阴阴，官路逶迤绿草深。
对酒已成千里客，望山空寄两乡心。
出关愁暮一沾裳，满野蓬生古战场。
孤村树色昏残雨，远寺钟声带夕阳。
谁怜苦志已三冬，却欲躬耕学老农。
流水白云寻不尽，期君何处得相逢。
+++卢纶
++++赴虢州留别故人
世故相逢各未闲，百年多在别离间。
昨夜秋风今夜雨，不知何处入空山。
+++卢纶
++++冬夜赠别友人
愁听千家流水声，相思独向月中行。
侵阶暗草秋霜重，遍郭寒山夜月明。
连年客舍唯多病，数亩田园又废耕。
更送乘轺归上国，应怜贡禹未成名。
+++卢纶
++++送顾秘书献书后归岳州
黄叶落不尽，苍苔随雨生。
当轩置尊酒，送客归江城。
竹里闻机杼，舟中见弟兄。
岳阳贤太守，应为改乡名。
+++卢纶
++++送卫司法河中觐省
（即故王吏部延昌外甥）
出身因强学，不以外家荣。
年少无遗事，官闲有政声。
晓山临野渡，落日照军营。
共赏高堂下，连行弟与兄。
+++卢纶
++++送从叔牧永州
五侯轩盖行何疾，零陵太守登车日。
零陵太守泪盈巾，此日长安方欲春。
虎府龙节照岐路，何苦愁为江海人。
彼方韶景无时节，山水诸花恣开发。
客投津戍少闻猿，雁过潇湘更逢雪。
郡斋无事好闲眠，粳稻油油绿满川。
浪里争迎三蜀货，月中喧泊九江船。
今朝小阮同夷老，欲问明年借几年。

+++卢纶
++++送赵真长归夏县旧山依阳征君读书
临杯忽泫然，非是恶离弦。
尘陌望松雪，我衰君少年。
幽僧曝山果，寒鹿守冰泉。
感物如有待，况依回也贤。
+++卢纶
++++留别耿湋侯钊冯著
相识少相知，与君俱已衰。
笙镛新宅第，岐路古山陂。
学道功难就，为儒事本迟。
惟当与渔者，终老遂其私。
+++卢纶
++++送浑炼归觐却赴阙庭
露幕拥簪裾，台庭饯伯鱼。
彩衣人竞看，银诏帝亲书。
知子当元老，为臣饯二疏。
执珪期已迫，捧膳步宁徐。
而我诚愚者，夫君岂病诸。
探题多决胜，馔玉每分馀。
荣比成功后，恩同造化初。
甑尘方欲合，笼翮或将舒。
榆荚钱难比，杨花雪不如。
明朝古堤路，心断玉人车。
+++卢纶
++++送崔邠拾遗
皎洁无瑕清玉壶，晓乘华幰向天衢。
石建每闻宗谨孝，刘歆不敢衒师儒。
谏修郊庙开宸虑，议按休征浅瑞图。
今日攀车复何者，辕门垂白一愚夫。
+++卢纶
++++送浑别驾赴舒州
江平芦荻齐，五两贴樯低。
绕郭覆晴雪，满船闻曙鸡。
鳣鲂宜入贡，橘柚亦成蹊。
还似海沂日，风清无鼓鼙。
+++卢纶
++++送从叔士准赴任润州司士
云起山城暮，沈沈江上天。
风吹建业雨，浪入广陵船。
久是吴门客，尝闻谢守贤。
终悲去国远，泪尽竹林前。
+++卢纶
++++送尹枢令狐楚及第后归觐
佳人比香草，君子即芳兰。
宝器金罍重，清音玉珮寒。
贡文齐受宠，献礼两承欢。
鞍马并汾地，争迎陆与潘。
+++卢纶
++++东潭宴饯河南赵少府
十载奉戎轩，日闻君子言。
方将贺荣爵，遽乃怆离尊。
岸转台阁丽，潭清弦管繁。
松篁难晦节，雨露不私恩。
坐使吏相勉，居为儒所尊。
可怜桃李树，先发信陵门。
+++卢纶
++++赋得馆娃宫送王山人游江东
苍苍枫树林，草合废宫深。
越水风浪起，吴王歌管沈。
燕归巢已尽，鹤语冢难寻。
旅泊彼何夜，希君抽玉琴。
+++卢纶
++++送畅当还旧山
常逢明月马尘间，是夜照君归处山。
山中松桂花尽发，头白属君如等闲。
+++卢纶
++++斅颜鲁公送挺赟归翠微寺
挺赟惠学该儒释，袖有颜徐真草迹。
一斋三请纪行诗，诮我垂鞭弄鸣镝。
寺悬金榜半山隅，石路荒凉松树枯。
虎迹印雪大如斗，闰月暮天过得无。
+++卢纶
++++送契玄法师赴内道场
昏昏醉老夫，灌顶遇醍醐。
嫔御呈心镜，君王赐髻珠。
降魔须战否，问疾敢行无。
深契何相秘，儒宗本不殊。
+++卢纶
++++送畅当赴山南幕
含情脱佩刀，持以佐贤豪。
是月霜霰下，伊人行役劳。
事将名共易，文与行空高。
去矣奉戎律，悲君为我曹。
+++卢纶
++++颜侍御厅丛篁咏送薛存诚
玉干百馀茎，生君此堂侧。
拂帘寒雨响，拥砌深溪色。
何事凤凰雏，兹焉理归翼。
+++卢纶
++++秋晚河西县楼送浑中允赴朝阙
高楼吹玉箫，车马上河桥。
岐路自奔隘，壶觞终寂寥。
芳兰生贵里，片玉立清朝。
今日台庭望，心遥非地遥。
+++卢纶
++++达奚中丞东斋壁画山水…得树杪悬泉送长安赵元阳少府
素壁画飞泉，从云落树颠。
练垂疑叶响，云并觉枝偏。
利物得双剑，为儒当一贤。
应思洒尘陌，调膳亦芳鲜。
+++卢纶
++++送信州姚使君
朱幡徐转候群官，猿鸟无声郡宇宽。
楚国上腴收赋重，汉家良牧得人难。
铜铅满穴山能富，鸿雁连群地亦寒。
几日政声闻户外，九江行旅得相欢。
+++卢纶
++++送畅当
四望无极路，千里流大河。
秋风满离袂，唯老事唯多。
+++卢纶
++++送史兵曹判官赴楼烦
渥洼龙种散云时，千里繁花乍别离。
中有重臣承霈泽，外无轻虏犯旌旗。
山川自与郊坰合，帐幕时因水草移。
敢谢亲贤得琼玉，仲宣能赋亦能诗。
+++卢纶
++++送昙延法师讲罢赴上都
金缕袈裟国大师，能销坏宅火烧时。
复来拥膝说无住，知向人天何处期。
+++卢纶
++++送道士郄彝素归内道场
病老正相仍，忽逢张道陵。
羽衣风淅淅，仙貌玉棱棱。
叱我问中寿，教人祈上升。
楼居五云里，几与武皇登。
+++卢纶
++++赋得彭祖楼送杨德宗归徐州幕
四户八窗明，玲珑逼上清。
外栏黄鹄下，中柱紫芝生。
每带云霞色，时闻箫管声。
望君兼有月，幢盖俨层城。
+++卢纶
++++送饯从叔辞丰州幕归嵩阳旧居
白须宗孙侍坐时，愿持寿酒前致词。
鄙词何所拟，请自边城始。
边城贵者李将军，战鼓遥疑天上闻。
屯田布锦周千里，牧马攒花溢万群。
白云本是乔松伴，来绕青营复飞散。
三声画角咽不通，万里蓬根一时断。
丰州闻说似凉州，沙塞晴明部落稠。
行客已去依独戍，主人犹自在高楼。
梦亲旌旆何由见，每阻清风一回面。
洞里先生那怪迟，人天无路自无期。
砂泉丹井非同味，桂树榆林不并枝。
吾翁致身殊得计，地仙亦是三千岁。
莫著戎衣期上清，东方曼倩逢人轻。
+++卢纶
++++送静居法师
五色香幢重复重，宝舆升座发神钟。
薝卜名花飘不断，醍醐法味洒何浓。
九天论道当宸眷，七祖传心合圣踪。
愿比灵山前世别，多生还得此相逢。
+++卢纶
++++送刘判官赴丰州
（一作赴天德军）
衔杯吹急管，满眼起风砂。
大漠山沈雪，长城草发花。
策行须耻战，虏在莫言家。
余亦祈勋者，如何别左车。
+++卢纶
++++将赴京留献令公
沙鹤惊鸣野雨收，大河风物飒然秋。
力微恩重谅难报，不是行人不解愁。
+++卢纶
++++落第后归山下旧居留别刘起居昆季
寂寞过朝昏，沈忧岂易论。
有时空卜命，无事可酬恩。
寄食依邻里，成家望子孙。
风尘知世路，衰贱到君门。
醉里因多感，愁中欲强言。
花林逢废井，战地识荒园。
怅别临晴野，悲春上古原。
鸟归山外树，人过水边村。
潘岳方称老，嵇康本厌喧。
谁堪将落羽，回首仰飞翻。
+++卢纶
++++将赴阌乡灞上留别钱起员外
暖景登桥望，分明春色来。
离心自惆怅，车马亦裴回。
远雪和霜积，高花占日开。
从官竟何事，忧患已相催。
+++卢纶
++++虢州逢侯钊同寻南观因赠别
（时居停务）
相见翻惆怅，应怜责废官。
过深惭禄在，识浅赖刑宽。
独失耕农业，同思弟侄欢。
衰贫羞客过，卑束会君难。
放鹤登云壁，浇花绕石坛。
兴还江海上，迹在是非端。
林密风声细，山高雨色寒。
悠然此中别，宾仆亦阑干。
+++卢纶
++++赴池州拜觐舅氏留上考功郎中舅
（时舅氏初贬官池州）
孤贱易蹉跎，其如酷似何。
衰荣同族少，生长外家多。
别国桑榆在，沾衣血泪和。
应怜失行雁，霜霰寄烟波。
+++卢纶
++++送从侄滁州觐省
爱尔似龙媒，翩翩千里回。
书从外氏学，竹自晋时栽。
拥棹逢鸥舞，凭阑见雨来。
上堂多庆乐，不醉莫停杯。
+++卢纶
++++奉和圣制麟德殿宴百僚
云辟御筵张，山呼圣寿长。
玉栏丰瑞草，金陛立神羊。
台鼎资庖膳，天星奉酒浆。
蛮夷陪作位，犀象舞成行。
网已祛三面，歌因守四方。
千秋不可极，花发满宫香。
+++卢纶
++++和考功王员外杪秋忆终南旧居
（一作岑参诗，或常衮诗）
静忆溪边宅，知君许谢公。
晓霜凝耒耜，初日照梧桐。
涧鼠喧藤蔓，山禽窜石丛。
白云当岭雨，黄叶绕阶风。
野果垂桥上，高泉落水中。
欢荣来自间，羸贱赏曾同。
月满珠藏海，天晴鹤在笼。
馀阴如可寄，愿得隐墙东。
+++卢纶
++++酬畅当寻嵩岳麻道士见寄
闻逐樵夫闲看棋，忽逢人世是秦时。
开云种玉嫌山浅，渡海传书怪鹤迟，阴洞石床微有字，古坛松树半无枝。

烦君远示青囊箓，愿得相从一问师。
+++卢纶
++++酬李端长安寓居偶咏见寄
自别前峰隐，同为外累侵。
几年亲酒会，此日有僧寻。
学稼功还弃，论边事亦沈。
众欢徒满目，专爱久离心。
览鬓丝垂镜，弹琴泪洒襟。
访田悲洛下，寄宅忆山阴。
薄溜漫青石，横云架碧林。
坏檐藤障密，衰菜棘篱深。
流散俱多故，忧伤并在今。
唯当俟高躅，归止共抽簪。
+++卢纶
++++和常舍人晚秋集贤院即事十二韵寄赠江南徐薛二侍郎
纶阁九华前，森沈彩仗连。
洞门开旭日，清禁肃秋天。
霜满朝容备，钟馀漏唱传。
摇珰陪羽扇，端弁入炉烟。
麟笔删金篆，龙绡荐玉编。
汲书荀勖定，汉史蔡邕专。
御竹潜通笋，宫池暗泻泉。
乱丛萦弱蕙，坠叶洒枯莲。
列署齐游日，重江并谪年。
登封思议草，侍讲忆同筵。
沧海风涛广，黝山瘴雨偏。
唯应缄上宝，赠远一呈妍。
+++卢纶
++++酬苗员外仲夏归郊居遇雨见寄
雷响风仍急，人归鸟亦还。
乱云方至水，骤雨已喧山。
田鼠依林上，池鱼戏草间。
因兹屏埃雾，一咏一开颜。
+++卢纶
++++和太常王卿立秋日即事
嵩高云日明，潘岳赋初成。
篱槿花无色，阶桐叶有声。
绛纱垂簟净，白羽拂衣轻。
鸿雁悲天远，龟鱼觉水清。
别弦添楚思，牧马动边情。
田雨农官问，林风苑吏惊。
松篁终茂盛，蓬艾自衰荣。
遥仰凭轩夕，惟应喜宋生。

++上卷二百七十七
  
+++卢纶
++++和李使君三郎早秋城北亭楼宴崔司士…关中弟张评事时遇
黄花古城路，上尽见青山。
桑柘晴川口，牛羊落照间。
野情随卷幔，军士隔重关。
道合偏多赏，官微独不闲。
鹤分琴久罢，书到雁应还。
为谢登龙客，琼枝寄一攀。
+++卢纶
++++和赵端公九日登石亭上和州家兄
洛浦想江津，悲欢共此辰。
采花湖岸菊，望国旧楼人。
雁别声偏苦，松寒色转新。
传书问渔叟，借寇尔何因。
+++卢纶
++++酬赵少尹戏示诸侄元阳等因以见赠
八龙三虎俨成行，琼树花开鹤翼张。
且请同观舞鸲鹆，何须竟哂食槟榔。
归时每爱怀朱橘，戏处常闻佩紫囊。
谬入阮家逢庆乐，竹林因得奉壶觞。
+++卢纶
++++奉和户曹叔夏夜寓直寄呈同曹诸公并见示
敛板捧清词，恭闻侍直时。
暮尘归众骑，邃宇舍诸司。
华月先灯至，清风与簟随。
乱萤光熠熠，行树影离离。
龙卧人宁识，鹏抟鷃岂知。
便因当五夜，敢望竹林期。
+++卢纶
++++和金吾裴将军使往河北宣慰…兼寄赵侍郎赵卿拜陵未回
飞轩不驻轮，感激汉儒臣。
气慑千夫勇，恩传万里春。
古原收野燎，寒笛怨空邻。
书此达良友，五陵风雨频。
+++卢纶
++++和太常李主簿秋中山下别墅即事
清秋来几时，宋玉已先知。
旷朗霞映竹，澄明山满池。
葺桥双鹤赴，收果众猿随。
韶乐方今奏，云林徒蔽亏。
+++卢纶
++++酬韦渚秋夜有怀见寄
萧条良夜永，秋草对衰颜。
露下鸟初定，月明人自闲。
独悲无旧业，共喜出时艰。
为问功成后，同游何处山。
+++卢纶
++++同吉中孚梦桃源
春雨夜不散，梦中山亦阴。
云中碧潭水，路暗红花林。
花水自深浅，无人知古今。
夜静春梦长，梦逐仙山客。
园林满芝朮，鸡犬傍篱栅。
几处花下人，看予笑头白。
+++卢纶
++++同柳侍郎题侯钊侍郎新昌里
（一作酬候钊侍郎春日见寄）
清源君子居，左右尽图书。
三径春自足，一瓢欢有馀。
庭莎成野席，阑药是家蔬。
幽显岂殊迹，昔贤徒病诸。
+++卢纶
++++酬孙侍御春日见寄
经过里巷春，同是谢家邻。
顾我觉衰早，荷君留醉频。
松高犹覆草，鹤起暂萦尘。
始悟达人志，患名非患贫。
+++卢纶
++++和王员外冬夜寓直
高步长裾锦帐郎，居然自是汉贤良。
潘岳叙年因鬓发，扬雄托谏在文章。
九天韶乐飘寒月，万户香尘裛晓霜。
坐见重门俨朝骑，可怜云路独翱翔。
+++卢纶
++++酬金部王郎中省中春日见寄
南宫树色晓森森，虽有春光未有阴。
鹤侣正疑芳景引，玉人那为簿书沈。
山含瑞气偏当日，莺逐轻风不在林。
更有阮郎迷路处，万株红树一溪深。
+++卢纶
++++奉和陕州十四翁中丞寄雷州二十翁司户
联飞独不前，迥落海南天。
贾傅竟行矣，邵公唯泫然。
瘴开山更远，路极水无边。
沈劣本多感，况闻原上篇。
+++卢纶
++++和李中丞酬万年房署少府过汾州景云观…李早年同居此观
显晦澹无迹，贤哉常晏如。
如何警孤鹤，忽乃传双鱼。
叙以泉石旧，怅然风景馀。
低回青油幕，梦寐白云居。
玉洞桂香满，雪坛松影疏。
沈思瞩仙侣，纾组正军书。
积学早成道，感恩难遂初。
梅生谅多感，归止岂吾庐。
+++卢纶
++++酬陈翃郎中冬至携柳郎窦郎归河中旧居见寄
三旬一休沐，清景满林庐。
南郭群儒从，东床两客居。
烧烟浮雪野，麦陇润冰渠。
班白皆持酒，蓬茅尽有书。
终期买寒渚，同此利蒲鱼。
+++卢纶
++++酬李益端公夜宴见赠
戚戚一西东，十年今始同。
可怜歌酒夜，相对两衰翁。
+++卢纶
++++和陈翃郎中拜本府少尹兼侍御史献上侍中因呈同院诸公
金印垂鞍白马肥，不同疏广老方归。
三千士里文章伯，四十年来锦绣衣。
节比青松当涧直，心随黄雀绕檐飞。
乡中贺者唯争路，不识传呼獬豸威。
+++卢纶
++++和王仓少尹暇日言怀
清秋多暇日，况乃是夫君。
习静通仙事，书空阅篆文。
剑飞终上汉，鹤梦不离云。
无限烟霄路，何嗟迹未分。
+++卢纶
++++和崔侍郎游万固寺
闻说中方高树林，曙华先照啭春禽。
风云才子冶游思，蒲柳老人惆怅心。
石路青苔花漫漫，雪檐垂溜玉森森。
贺君此去君方至，河水东流西日沉。
+++卢纶
++++和裴延龄尚书寄题果州谢舍人仙居
飘然去谒八仙翁，自地从天香满空。
紫盖迥标双鹤上，语音犹在五云中。
青溪不接渔樵路，丹井唯传草木风。
歌此因思捧金液，露盘长庆汉皇宫。
+++卢纶
++++酬崔侍御早秋卧病书情见寄时君亦抱疾在假中
掷地金声信有之，莹然冰玉见清词。
元凯癖成官始贵，相如渴甚貌逾衰。
荒园每觉虫鸣早，华馆常闻客散迟。
寂寞罢琴风满树，几多黄叶落蛛丝。
+++卢纶
++++酬灵澈上人
（一和口号戏赠灵澈上人时奉事入城）
军人奉役本无期，落叶花开总不知。
走马城中头雪白，若为将面见汤师。
+++卢纶
++++敬酬大府二十四舅览诗卷因以见示
郄公怜戆亦怜愚，忽赐金盘径寸珠。
彻底碧潭滋涸溜。
压枝红艳照枯株。
九门洞启延高论，百辟联行挹大儒。
顾己文章非酷似，敢将幽劣俟洪炉。
+++卢纶
++++雨中酬友人
看山独行归竹院，水绕前阶草生遍。
空林细雨暗无声，唯有愁心两相见。
+++卢纶
++++酬人失题
孤鸾将鹤群，晴日丽春云。
何幸晚飞者，清音长此闻。
+++卢纶
++++哭司农苗主簿
原头殡御绕新茔，原下行人望哭声。
更想秋山连古木，唯应石上见君名。
+++卢纶
++++得耿湋司法书因叙长安故友零落兵部…郑仓曹畅参军昆季
鬓似衰蓬心似灰，惊悲相集老相催。
故友九泉留语别，逐臣千里寄书来。
尘容带病何堪问，泪眼逢秋不喜开。
幸接野居宜屣步，冀君清夜一申哀。
+++卢纶
++++同兵部李纾侍郎刑部包佶侍郎哭皇甫侍御曾
攀龙与泣麟，哀乐不同尘。
九陌霄汉侣，一灯冥漠人。
舟沈惊海阔，兰折怨霜频。
已矣复何见，故山应更春。
+++卢纶
++++纶与吉侍郎中孚司空郎中曙苗员外发崔补阙峒…侯仓曹钊
禀命孤且贱，少为病所婴。
八岁始读书，四方遂有兵。
童心幸不羁，此去负平生。
是月胡入洛，明年天陨星。
夜行登灞陵，惝恍靡所征。
云海一翻荡，鱼龙俱不宁。
因浮襄江流，远寄鄱阳城。
鄱阳富学徒，诮我戆无营。
谕以诗礼义，勖随宾荐名。
舟车更滞留，水陆互阴晴。
晓望怯云阵，夜愁惊鹤声。
凄凄指宋郊，浩浩入秦京。
沴气既风散，皇威如日明。
方逢粟比金，未识公与卿。
十上不可待，三年竟无成。
偶为达者知，扬我于王廷。
素志且不立，青袍徒见萦。
昏孱夙自保，静躁本殊形。
始趋甘棠阴，旋遇密人迎。
考实绩无取，责能才固轻。
新丰古离宫，宫树锁云扃。
中复莅兹邑，往惟曾所经。
缭垣何逶迤，水殿亦峥嵘。
夜雨滴金砌，阴风吹玉楹。
官曹虽检率，国步日夷平。
命蹇固安分，祸来非有萌。
因逢骇浪飘，几落无辜刑。
巍巍登坛臣，独正天柱倾。
悄悄失途子，分将秋草并。
百年甘守素，一顾乃拾青。
相逢十月交，众卉飘已零。
感旧谅戚戚，问孤恳茕茕。
侍郎文章宗，杰出淮楚灵。
掌赋若吹籁，司言如建瓴。
郎中善馀庆，雅韵与琴清。
郁郁松带雪，萧萧鸿入冥。
员外真贵儒，弱冠被华缨。
月香飘桂实，乳溜滴琼英。
补阙思冲融，巾拂艺亦精。
彩蝶戏芳圃，瑞云凝翠屏。
拾遗兴难侔，逸调旷无程。
九酝贮弥洁，三花寒转馨。
校书才智雄，举世一娉婷。
赌墅鬼神变，属词鸾凤惊。
差肩曳长裾，总辔奉和铃。
共赋瑶台雪，同观金谷筝。
倚天方比剑，沈井忽如瓶。
神昧不可问，天高莫尔听。
君持玉盘珠，泻我怀袖盈。
读罢涕交颐，愿言跻百龄。
+++卢纶
++++酬李叔度秋夜喜相遇因伤关东僚友丧逝见赠
寒月照秋城，秋风泉涧鸣。
过时见兰蕙，独夜感衰荣。
酒散同移疾，心悲似远行。
以愚求作友，何德敢称兄。
谷变波长急，松枯药未成。
恐看新鬓色，怯问故人名。
野泽云阴散，荒原日气生。
羁飞本难定，非是恶弦惊。
+++卢纶
++++同李益伤秋
岁去人头白，秋来树叶黄。
搔头向黄叶，与尔共悲伤。
+++卢纶
++++白发叹
发白晓梳头，女惊妻泪流。
不知丝色后，堪得几回秋。
+++卢纶
++++逢病军人
行多有病住无粮，万里还乡未到乡。
蓬鬓哀吟古城下，不堪秋气入金疮。
+++卢纶
++++村南逢病叟
双膝过颐顶在肩，四邻知姓不知年。
卧驱鸟雀惜禾黍，犹恐诸孙无社钱。
+++卢纶
++++七夕诗
（同用秋字，一作他乡七夕）
祥光若可求，闺女夜登楼。
月露浩方下，河云凝不流。
铅华潜警曙，机杼暗传秋。
回想敛馀眷，人天俱是愁。
+++卢纶
++++七夕诗
（同用期字）
凉风吹玉露，河汉有幽期。
星彩光仍隐，云容掩复离。
良宵惊曙早，闰岁怨秋迟。
何事金闺子，空传得网丝。
+++卢纶
++++长门怨
空空古廊殿，寒月落斜晖。
卧听未央曲，满箱歌舞衣。
+++卢纶
++++妾薄命
妾年初二八，两度嫁狂夫。
薄命今犹在，坚贞扫地无。
+++卢纶
++++伦开府席上赋得咏美人名解愁
不敢苦相留，明知不自由。
颦眉乍欲语，敛笑又低头。
舞态兼些醉，歌声似带羞。
今朝总见也，只不解人愁。
+++卢纶
++++王评事驸马花烛诗
万条银烛引天人，十月长安半夜春。
步障三千隘将断，几多珠翠落香尘。
一人女婿万人怜，一夜调疏抵百年。
为报司徒好将息，明珠解转又能圆。
人主人臣是亲家，千秋万岁保荣华。
几时曾向高天上，得见今宵月里花。
比翼和鸣双凤凰，欲栖金帐满城香。
平明却入天泉里，日气曈曨五色光。
+++卢纶
++++和赵给事白蝇拂歌
华堂多众珍，白拂称殊异。
柄裁沈节香袭人，上结为文下垂穗。
霜缕霏微莹且柔，虎须乍细龙髯稠。
皎然素色不因染，淅尔凉风非为秋。
群蝇青苍恣游息，广庖万品无颜色。
金屏成点玉成瑕，昼眠宛转空咨嗟。
此时满筵看一举，荻花忽旋杨花舞，砉如寒隼惊暮禽，飒若繁埃得轻雨。
说是故人留，每诫如新比白头。
若将挥玩闲临水，愿接波中一白鸥。
+++卢纶
++++萧常侍瘿柏亭歌
柏之异者山中灵，何人断绝为君亭。
云翻浪卷不可识，鸟兽成形花倒植。
莓苔旧点色尚青，霹雳残痕节犹黑。
金貂主人汉三老，构此穷年下朝早。
心规目制不暂疲，匠者受之无一词。
清晨拂匣菱生镜，落日凭阑星满池。
攒甍斗拱无斤迹，根瘿联悬同素壁。
数层乱泻云里峰，万片争呈雪中石，重帘不动自飘香，似到瀛洲白玉堂。

水精如意刁金色，云母屏风透掩光。
四阶绵绵被纤草，草上依微众山道。
松间汲井烟翠寒，洞里围棋天景好。
愚儒敢欲贺成功，鸾凤栖翔固不同。
应念废材今接地，一枝思寄户庭中。

+++卢纶
++++慈恩寺石磬歌
灵山石磬生海西，海涛平处与山齐。
长眉老僧同佛力，咒使鲛人往求得。
珠穴沈成绿浪痕，天衣拂尽苍苔色。
星汉徘徊山有风，禅翁静扣月明中。
群仙下云龙出水，鸾鹤交飞半空里。
山精木魅不可听，落叶秋砧一时起。
花宫杳杳响泠泠，无数沙门昏梦醒。
廊灯下见行道，疏林池边闻诵经。
徒壮洪钟秘高阁，万金费尽工雕凿。
岂如全质挂青松，数叶残云一片峰。
吾师宝之寿中国，愿同劫石无终极。

+++卢纶
++++送张郎中还蜀歌
秦家御史汉家郎，亲专两印征殊方。
功成走马朝天子，伏槛论边若流水。
晓离仙署趋紫微，夜接高儒读青史。
泸南五将望君还，愿以天书示百蛮。
曲栈重江初过雨，前旌后骑不同山。
迎车拜舞多耆老，旧卒新营遍青草。
塞口云生火候迟，烟中鹤唳军行早。
黄花川下水交横，远映孤霞蜀国晴。
邛竹笋长椒瘴起，荔枝花发杜鹃鸣。
回首岷峨半天黑，传觞接膝何由得。
空令豪士仰威名，无复贫交恃颜色。
垂杨不动雨纷纷，锦帐胡瓶争送君。
须臾醉起箫笳发，空见红旌入白云。
+++卢纶
++++宴席赋得姚美人拍筝歌
（美人曾在禁中）
出帘仍有钿筝随，见罢翻令恨识迟。
微收皓腕缠红袖，深遏朱弦低翠眉。
忽然高张应繁节，玉指回旋若飞雪。
凤箫韶管寂不喧，绣幕纱窗俨秋月。
有时轻弄和郎歌，慢处声迟情更多。
已愁红脸能佯醉，又恐朱门难再过，昭阳伴里最聪明，出到人间才长成。
遥知禁曲难翻处，犹是君王说小名。

+++卢纶
++++陈翃郎中北亭送侯钊侍御赋得带冰流歌
溪中鸟鸣春景旦，一派寒冰忽开散。
璧方镜员流不断，白云鳞鳞满河汉。
叠处浅，旋处深。
撇捩寒鱼上复沉，群鹅鼓舞扬清音。
有客簪白笔，玉壶贮水光如一。
持此赠君君饮之，圣君识君冰玉姿。
+++卢纶
++++栖岩寺隋文帝马脑盏歌
天宫宝器隋朝物，锁在金函比金骨。
开函捧之光乃发，阿修罗王掌中月。
五云如拳轻复浓，昔曾噀酒今藏龙。
规形环影相透彻，乱雪繁花千万重。
可怜贞质无今古，可叹隋陵一抔土。
宫中艳女满宫春，得亲此宝能几人。
一留寒殿殿将坏，唯有幽光通隙尘。
山中老僧眉似雪，忍死相传保扃鐍。

+++卢纶
++++难绾刀子歌
黄金鞘里青芦叶，丽若剪成铦且翣。
轻冰薄玉状不分，一尺寒光堪决云。
吹毛可试不可触，似有虫搜阙裂文。
淬之几堕前池水，焉知不是蛟龙子。
割鸡刺虎皆若空，愿应君心逐君指。
并州难绾竟何人，每成此物如有神。
+++卢纶
++++腊日观咸宁王部曲娑勒擒豹歌
山头曈曈日将出，山下猎围照初日。
前林有兽未识名，将军促骑无人声，潜形踠伏草不动，双雕旋转群鸦鸣。

阴方质子才三十，译语受词蕃语揖。
舍鞍解甲疾如风，人忽虎蹲兽人立。
欻然扼颡批其颐，爪牙委地涎淋漓。
既苏复吼拗仍怒，果协英谋生致之。
拖自深丛目如电，万夫失容千马战。
传呼贺拜声相连，杀气腾凌阴满川。
始知缚虎如缚鼠，败虏降羌生眼前。
祝尔嘉词尔无苦，献尔将随犀象舞。
苑中流水禁中山，期尔攫搏开天颜。
非熊之兆庆无极，愿纪雄名传百蛮。
+++卢纶
++++赋得白鸥歌送李伯康归使
积水深源，白鸥翻翻。
倒影光素，于潭之间。
衔鱼鱼落乱惊鸣，争扑莲丛莲叶倾。
尔不见波中鸥鸟闲无营，何必汲汲劳其生。
柳花冥濛大堤口，悠扬相和乍无有。
轻随去浪杳不分，细舞清风亦何有。
似君换得白鹅时，独凭阑干雪满池。
今日还同看鸥鸟，如何羽翮复参差。
复参差，海涛澜漫何由期。

+++卢纶
++++皇帝感词
提剑风雷动，垂衣日月明。
禁花呈瑞色，国老见星精。
发棹鱼先跃，窥巢鸟不惊。
山呼一万岁，直入九重城。
天香五凤彩，御马六龙文。
雨露清驰道，风雷翊上军。
高旍花外转，行漏乐前闻。
时见金鞭举，空中指瑞云。
妙算干戈止，神谋宇宙清。
两阶文物盛，七德武功成。
校猎长杨苑，屯军细柳营。
归来献明主，歌舞溢春城。
天乐下天中，云輧俨在空。
铅黄艳河汉，笑语合笙镛。
已见长随凤，仍闻不避熊。
君王亲试舞，阊阖静无风。

++上卷二百七十八
  
+++卢纶
++++天长久词
玉砌红花树，香风不敢吹。
春光解天意，偏发殿南枝。
虹桥千步廊，半在水中央。
天子方清暑，宫娃起夜妆。
辞辇复当熊，倾心奉六宫。
君王若看貌，甘在众妃中。
云日呈祥礼物殊，彤庭生献五单于。
塞垣万里无飞鸟，可是边城用郅都。
台殿云深秋色微，君王初赐六宫衣。
楼船泛罢归犹早，行遣才人斗射飞。
+++卢纶
++++和张仆射塞下曲
鹫翎金仆姑，燕尾绣蝥弧。
独立扬新令，千营共一呼。
林暗草惊风，将军夜引弓。
平明寻白羽，没在石棱中。
月黑雁飞高，单于夜遁逃。
欲将轻骑逐，大雪满弓刀。
野幕敞琼筵，羌戎贺劳旋。
醉和金甲舞，雷鼓动山川。
调箭又呼鹰，俱闻出世能。
奔狐将迸雉，扫尽古丘陵。
亭亭七叶贵，荡荡一隅清。
他日题麟阁，唯应独不名。
+++卢纶
++++古艳诗
残妆色浅髻鬟开，笑映朱帘觑客来。
推醉唯知弄花钿，潘郎不敢使人催。
自拈裙带结同心，暖处偏知香气深。
爱捉狂夫问闲事，不知歌舞用黄金。
+++卢纶
++++孤松吟酬浑赞善
深山荒松枝，雪压半离披。
朱门青松树，万叶承清露。
露重色逾鲜，吟风似远泉。
天寒香自发，日丽影常圆。
阴郊一夜雪，榆柳皆枯折。
回首望君家，翠盖满琼花。
捧君青松曲，自顾同衰木。
曲罢不相亲，深山头白人。
+++卢纶
++++从军行
（一作李端诗，题云塞上）
二十在边城，军中得勇名。
卷旗收败马，占碛拥残兵。
覆阵乌鸢起，烧山草木明。
塞闲思远猎，师老厌分营。
雪岭无人迹，冰河足雁声。
李陵甘此没，惆怅汉公卿。
+++卢纶
++++和马郎中画鹤赞
高高华亭，有鹤在屏。
削玉点漆，乘轩姓丁。
暮云冥冥，双垂雪翎。
晨光炯炯，一直朱顶。
含音俨容，绝粒遗影。
君以为真，相期缑岭。
+++卢纶
++++送朝长史赴荆南旧幕
元瑜思旧幕，几夜梦旌旃。
暑退蒹葭雨，秋生鼓角天。
月明三峡路，浪里九江船。
□□□□□，□□□□□。
+++卢纶
++++送渭南崔少府归徐郎中幕
叶下山边路，行人见自悲。
夜寒逢雪处，日暖到村时。
语少心长苦，愁深醉自迟。
□□□□□，羡有幕中期。
+++卢纶
++++寄郑七纲
小来落托复迍邅，一辱君知二十年，舍去形骸容傲慢，引随兄弟共团圆。
羁游不定同云聚，薄宦相萦若网牵。
他日吴公如记问，愿将黄绶比青毡。
+++卢纶
++++逢南中使因寄岭外故人
见说南来处，苍梧接桂林。
过秋天更暖，边海日长阴。
巴路缘云出，蛮乡入洞深。
信回人自老，梦到月应沉。
碧水通春色，青山寄远心。
炎方难久客，为尔一沾襟。
+++卢纶
++++代员将军罢战后归旧里赠朔北故人
（一作常衮诗）
结发事疆场，全生俱到乡。
连云防铁岭，同日破渔阳。
牧马胡天晚，移军碛路长。
枕戈眠古戍，吹角立繁霜。
归老勋仍在，酬恩虏未亡。
独行过邑里，多病对农桑。
雄剑依尘橐，阴符寄药囊。
空馀麾下将，犹逐羽林郎。
+++卢纶
++++江北忆崔汶
夜问江西客，还知在楚乡。
全身出部伍，尽室逐渔商。
晴日游瓜步，新年对汉阳。
月昏惊浪白，瘴起觉云黄。
望岭家何处，登山泪几行。
闽中传有雪，应且住南康。
+++卢纶
++++早春归盩厔旧居却寄耿拾遗湋李校书端
野日初晴麦垄分，竹园相接鹿成群。
几家废井生青草，一树繁花傍古坟。
引水忽惊冰满涧，向田空见石和云。
可怜荒岁青山下，惟有松枝好寄君。
+++卢纶
++++春日山中忆崔峒吉中孚
（一作寄李舍人）
延步爱清晨，空山日照春。
蜜房那有主，石室自无邻。
泉急鱼依藻，花繁鸟近人。
谁言失徒侣，唯与老相亲。
+++卢纶
++++客舍喜崔补阙司空拾遗访宿
步月访诸邻，蓬居宿近臣。
乌裘先醉客，清镜早朝人。
坏壁烟垂网，香街火照尘。
悲荣俱是分，吾亦乐吾贫。
+++卢纶
++++苦雨闻包谏议欲见访戏赠
草气厨烟咽不开，绕床连壁尽生苔。
常时多病因多雨，那敢烦君车马来。
+++卢纶
++++客舍苦雨即事寄钱起郎士元二员外
积雨暮凄凄，羁人状鸟栖。
响空宫树接，覆水野云低。
穴蚁多随草，巢蜂半坠泥。
绕池墙藓合，拥溜瓦松齐。
旧圃平如海，新沟曲似溪。
坏阑留众蝶，欹栋止群鸡。
莠盛终无实，槎枯返有荑。
绿萍藏废井，黄叶隐危堤。
闾里欢将绝，朝昏望亦迷。
不知霄汉侣，何路可相携。
+++卢纶
++++郊居对雨寄赵涓给事包佶郎中
暑雨青山里，随风到野居。
乱沤浮曲砌，悬溜响前除。
尘镜愁多掩，蓬头懒更梳。
夜窗凄枕席，阴壁润图书。
萧飒宜新竹，龙钟拾野蔬。
石泉空自咽，药圃不堪锄。
浊水淙深辙，荒兰拥败渠。
繁枝留宿鸟，碎浪出寒鱼。
桑屐时登望，荷衣自卷舒。
应怜在泥滓，无路托高车。
+++卢纶
++++蓝溪期萧道士采药不至
春风生百药，几处术苗香。
远花空落，溪深日复长。
病多知药性，老近忆仙方。
清节何由见，三山桂自芳。
+++卢纶
++++雪谤后书事上皇甫大夫
盛德总群英，高标仰国桢。
独安巡狩日，曾掩赵张名。
业就难辞宠，朝回更授兵。
晓川分牧马，夜雪覆连营。
长策威殊俗，嘉谋翊圣明。
画图规阵势，梦笔纪山行。
绶拂池中影，珂摇竹外声。
赐欢征妓乐，陪醉问公卿。
却忆经前事，翻疑得此生。
分深存没感，恩在子孙荣。
览镜愁将老，扪心喜复惊。
岂言沈族重，但觉杀身轻。
有泪沾坟典，无家集弟兄。
东西遭世难，流浪识交情。
阅古宗文举，推才慕正平。
应怜守贫贱，又欲事躬耕。
+++卢纶
++++春日忆司空文明
桃李风多日欲阴，百劳飞处落花深。
贫居静久难逢信，知隔春山不可寻。
+++卢纶
++++卧病寓居龙兴观枉冯十七著作书知罢…寄冯生并赠乔尊师
乞假依山宅，蹉跎属岁周。
弱荑轻采拾，钝质称归休。
潘岳衰将至，刘桢病未瘳。
步迟乘羽客，起晏滞书邮。
幸以编方验，终贻骨肉忧。
灼龟炉气冷，曝药树阴稠。
语命心堪醉，伤离梦亦愁。
荤膻居已绝，鸾鹤见无由。
世累如尘积，年光剧水流。
蹑云知有路，济海岂无舟。
倚玉翻成难，投砖敢望酬。
卑栖君就禄，羸惫我逢秋。
腐叶填荒辙，阴萤出古沟。
依然在遐想，愿子励风猷。
+++卢纶
++++秋夜寄冯著作
河汉净无云，鸿声此夜闻。
素心难比石，苍鬓欲如君。
露槿月中落，风萤池上分。
何言千载友，同迹不同群。
+++卢纶
++++洛阳早春忆吉中孚校书、司空曙主簿因寄清江上人
值迥逢高驻马频，雪晴闲看洛阳春。
莺声报远同芳信，柳色邀欢似故人。
酒貌昔将花共艳，鬓毛今与草争新。
年来百事皆无绪，唯与汤师结净因。
+++卢纶
++++偶逢姚校书凭附书达河南郄推官因以戏赠
寄书常切到常迟，今日凭君君莫辞。
若问玉人殊易识，莲花府里最清羸。
+++卢纶
++++夜中得循州赵司马侍郎书因寄回使
瘴海寄双鱼，中宵达我居。
两行灯下泪，一纸岭南书。
地说炎蒸极，人称老病馀。
殷勤报贾傅，莫共酒杯疏。
+++卢纶
++++晚次新丰北野老家书事呈赠韩质明府
机鸣舂响日暾暾，鸡犬相和汉古村。
数派清泉黄菊盛，一林寒露紫梨繁。
衰翁正席矜新社，稚子齐襟读古论。
共说年来但无事，不知何者是君恩。
+++卢纶
++++书情上大尹十兄
紫陌绝纤埃，油幢千骑来。
剖辞纷若雨，奔吏殷成雷。
圣泽初忧壅，群心本在台。
海鳞方泼剌，云翼暂徘徊。
芳室芝兰茂，春蹊桃李开。
江湖馀派少，鸿雁远声哀。
命厌蓍龟诱，年惊弟侄催。
磨铅惭砥砺，挥策愧驽骀。
玉管能喧谷，金炉可变灰。
应怜费思者，衔泪亦衔枚。
+++卢纶
++++春思贻李方陵
长安三月春，难别复难亲。
不识冶游伴，多逢憔悴人。
渐知欢澹薄，转觉老殷勤。
去矣尽如此，此辞悲未陈。
+++卢纶
++++驿中望山戏赠渭南陆贽主簿
官微多惧事多同，拙性偏无主驿功。
山在门前登不得，鬓毛衰尽路尘中。
+++卢纶
++++太白西峰偶宿车祝二尊师石室晨…寄呈凤翔齐员外张侍御
弱龄诚昧鄙，遇胜惟求止。
如何羁滞中，得步青冥里。
青冥有桂丛，冰雪两仙翁。
毛节未归海，丹梯闲倚空。
逍遥拟上清，洞府不知名。
醮罢雨雷至，客辞山忽明。
山明鸟声乐，日气生岩壑。
岩壑树修修，白云如水流。
白云消散尽，陇塞俨然秋。
积阻关河固，绵联烽戍稠。
五营承庙略，四野失边愁。
吁嗟系尘役，又负灵仙迹。
芝朮自芳香，泥沙几沉溺。
书此欲沾衣，平生事每违。
烟霄不可仰，鸾鹤自追随。
+++卢纶
++++赠韩山人
见君何事不惭颜，白发生来未到山。
更叹无家又无药，往来唯在酒徒间。
+++卢纶
++++赠李果毅
向日磨金镞，当风著锦衣。
上城邀贼语，走马截雕飞。
+++卢纶
++++春日书情赠别司空曙
壮志随年尽，谋身意未安。
风尘交契阔，老大别离难。
，腊近晴多暖，春迟夜却寒。
谁堪少兄弟，三十又无官。
+++卢纶
++++冬晓呈邻里
终夜寝衣冷，开门思曙光。
空阶一丛叶，华室四邻霜。
望阙觉天迥，忆山愁路荒。
途中一留滞，双鬓飒然苍。
+++卢纶
++++首冬寄河东昭德里书事贻郑损仓曹
清冬和暖天，老钝昼多眠。
日爱闾巷静，每闻官吏贤。
寒菹供家食，腐叶宿厨烟。
且复执杯酒，无烦轻议边。
+++卢纶
++++浑赞善东斋戏赠陈归
长裾珠履飒轻尘，闲以琴书列上宾。
公子无雠可邀请，侯嬴此坐是何人。
+++卢纶
++++春日卧病示赵季黄
（时陷在贼中）
病中饶泪眼常昏，闻说花开亦闭门。
语少渐知琴思苦，卧多唯觉鸟声喧。
黄埃满市图书贱，黑雾连山虎豹尊。
今日支离顾形影，向君凡在几重恩。
+++卢纶
++++秋幕中夜独坐迟明因陪…谒上公因书即事兼呈同院诸公
风凄露泫然，明月在山巅。
独倚古庭树，仰看深夜天。
叶翻萤不定，虫思草无边。
南舍机杼发，东方云景鲜。
簪裘肃已整，车骑俨将前。
百雉拱双戟，万夫尊一贤。
琳琅多谋蕴，律吕更相宣。
晓桂香浥露，新鸿晴满川。
熙熙造化功，穆穆唐尧年。
顾己草同贱，誓心金匪坚。
蹇辞惭自寡，渴病老难痊。
书此更何问，边韶唯昼眠。
+++卢纶
++++寄赠库部王郎中
（时充折籴使）
谔谔汉名臣，从天令若春。
叙辞皆诏旨，称宦即星辰。
草木承风偃，云雷施泽均。
威惩治粟尉，恩洽让田人。
泉货方将散，京坻自此陈。
五营俱益灶，千里不停轮。
未远金门籍，旋清玉塞尘。
硕儒推庆重，良友颂公频。
鹤发逢新镜，龙门跃旧鳞。
荷君偏有问，深感浩难申。
+++卢纶
++++寄赠畅当山居
古村荒石路，岁晏独言归。
山雪厚三尺，社榆粗十围。
虬龙宁守蛰，鸾鹤岂矜飞。
君子固安分，毋听劳者讥。
+++卢纶
++++偶宿山中忆畅当
深山夜雪晴，坐忆晓山明。
读易罢三卷，弹琴当五更。
薜萝枯有影，岩壑冻无声。
此夕一相望，君应知我诚。
+++卢纶
++++秋中野望寄舍弟绶兼令呈上西川尚书舅
忧来思远望，高处殊非惬。
夜露湿苍山，秋陂满黄叶。
人随雁迢递，栈与云重叠。
骨肉暂分离，形神遂疲苶。
红旌渭阳骑，几日劳登涉。
蜀道蔼松筠，巴江盛舟楫。
小生即何限，简诲偏盈箧。
旧恨尚填膺，新悲复萦睫。
因求种瓜利，自喜归耕捷。
井臼赖依邻，儿童亦胜汲。
尘容不在照，雪鬓那堪镊。
唯有餐霞心，知夫与天接。
+++卢纶
++++行药前轩呈董山人
不觉老将至，瘦来方自惊。
朝昏多病色，起坐有劳声。
腠暖苦肌痒，藏虚唯耳鸣。
桑公富灵术，一为保馀生。
+++卢纶
++++玩春因寄冯卫二补阙戏呈李益
（时君与李新除侍御史）
掖垣春色自天来，红药当阶次第开。
萱草丛丛尔何物，等闲穿破绿莓苔。
+++卢纶
++++新移北厅因贻同院诸公兼呈畅博士
华轩迩台座，顾影忝时伦。
弱质偃弥旷，清风来亦频。
恩辉坐凌迈，景物恣芳新。
终乃愧吾友，无容私此身。
+++卢纶
++++与张擢对酌
张翁对卢叟，一榼山村酒。
倾酒请予歌，忽蒙张翁呵。
呵予官非屈，曲有怨词多。
歌罢谢张翁，所思殊不同。
予悲方为老，君责一何空。
曾看乐官录，向是悲翁曲。
张老闻此词，汪汪泪盈目。
卢叟醉言粗，一杯凡数呼。
回头顾张老，敢欲戏为儒。
+++卢纶
++++喜从弟激初至
儒服策羸车，惠然过我庐。
叙年惭已长，称从意何疏。
作吏清无比，为文丽有馀。
应嗤受恩者，头白读兵书。
+++卢纶
++++寻贾尊师
玉洞秦时客，焚香映绿萝。
新传左慈诀，曾与右军鹅。
井臼阴苔遍，方书古字多。
成都今日雨，应与酒相和。
+++卢纶
++++秋中过独孤郊居
（即公主子）
开园过水到郊居，共引家童拾野蔬。
高树夕阳连古巷，菊花梨叶满荒渠。
秋山近处行过寺，夜雨寒时起读书。
帝里诸亲别来久，岂知王粲爱樵渔。
+++卢纶
++++同耿拾遗春中题第四郎新修书院
得接西园会，多因野性同。
引藤连树影，移石间花丛。
学就晨昏外，欢生礼乐中。
春游随墨客，夜宿伴潜公。
散帙灯惊燕，开帘月带风。
朝朝在门下，自与五侯通。
+++卢纶
++++春日题杜叟山下别业
白鸟群飞山半晴，渚田相接有泉声。
园中晓露青丛合，桥上春风绿野明。
云影断来峰影出，林花落尽草花生。
今朝醉舞同君乐，始信幽人不爱荣。
+++卢纶
++++过终南柳处士
五老正相寻，围棋到煮金。
石摧丹井闭，月过洞门深。
猿鸟三时下，藤萝十里阴。
绿泉多草气，青壁少花林。
自愧非仙侣，何言见道心。
悠哉宿山口，雷雨夜沈沈。
+++卢纶
++++宿澄上人院
竹窗闻远水，月出似溪中。
香覆经年火，幡飘后夜风。
性昏知道晚，学浅喜言同。
一悟归身处，何山路不通。
+++卢纶
++++题李沆林园
古巷牛羊出，重门接柳阴。
闲看入竹路，自有向山心。
种药齐幽石，耕田到远林。
愿同词赋客，得兴谢家深。

++上卷二百七十九
  
+++卢纶
++++过司空曙村居
南北与山邻，蓬庵庇一身。
繁霜疑有雪，枯草似无人。
遂性在耕稼，所交唯贱贫。
何言张掾傲，每重德璋亲。
+++卢纶
++++题念济寺晕上人院
泉响竹潇潇，潜公居处遥。
虚空闻偈夜，清净雨花朝。
放鹤临山阁，降龙步石桥。
世尘徒委积，劫火定焚烧。
苔壁云难聚，风篁露易摇。
浮生亦无著，况乃是芭蕉。
+++卢纶
++++题杨虢县竹亭
夜宿密公室，话馀将昼兴。
绕阶三径雪，当户一池冰。
家训资风化，心源隐政能。
明朝复何见，莱草古沟塍。
+++卢纶
++++过楼观李尊师
（一作过李尊师院）
城阙望烟霞，常悲仙路赊。
宁知樵子径，得到葛洪家。
犬吠松间月，人行洞里花。
留诗千岁鹤，送客五云车。
访世山空在，观棋日未斜。
不知尘俗士，谁解种胡麻。
+++卢纶
++++雪谤后逢李叔度
相逢空握手，往事不堪思。
见少情难尽，愁深语自迟。
草生分路处，雨散出山时。
强得宽离恨，唯当说后期。
+++卢纶
++++春日过李侍御
高柳满春城，东园有鸟声。
折花朝露滴，漱石野泉清。
心许陶家醉，诗逢谢客呈。
应怜末行吏，曾是鲁诸生。
+++卢纶
++++出山逢耿湋
云雪离披山万里，别来曾住最高峰。
暂到人间归不得，长安陌上又相逢。
+++卢纶
++++题金吾郭将军石伏茅堂
（一作常衮诗）
云戟曙沈沈，轩墀清且深。
家传成栋美，尧宠结茅心。
玉佩多依石，油幢亦在林。
炉香诸洞暖，殿影众山阴。
草奏风生笔，筵开雪满琴。
客从龙阙至，僧自虎溪寻。
萧洒延清赏，风流会素襟。
终朝息尘步，一醉间华簪。
+++卢纶
++++题贾山人园林
竹影朦胧松影长，素琴清簟好风凉。
连春诗会烟花满，半夜酒醒兰蕙香。
五字每将称玉友，一尊曾不顾金囊。
长沙流谪君非远，莫遣英名负洛阳。
+++卢纶
++++秋夜同畅当宿藏公院
礼足一垂泪，医王知病由。
风萤方喜夜，露槿已伤秋。
顾以儿童爱，每从仁者求。
将祈竟何得，灭迹在缁流。
+++卢纶
++++重同畅当奘公院闻琴
误以音声祈远公，请将徽轸付秋风。
漾漾硖流吹不尽，月华如在白波中。
+++卢纶
++++同耿湋宿陆澧旅舍
当轩云月开，清夜故人杯。
拥褐觉霜下，抱琴闻雁来。
迎风君顾步，临路我迟回。
双鬓共如此，此欢非易陪。
+++卢纶
++++题苗员外竹间亭
高甃绝行尘，开帘似有春。
风倾竹上雪，山对酒边人。
步暖先逢日，书空远见邻。
还同内斋暇，登赏及诸姻。
+++卢纶
++++奉陪侍中登白楼
（一作奉陪浑侍中五日登白鹤楼）
高楼倚玉梯，朱槛与云齐。
顾盼亲霄汉，谈谐息鼓鼙。
洪河斜更直，野雨急仍低。
今日陪尊俎，唯当醉似泥。
+++卢纶
++++九日奉陪侍郎登白楼
碧霄孤鹤发清音，上宰因添望阙心。
睥睨三层连步障，茱萸一朵映华簪。
红霞似绮河如带，白露团珠菊散金。
此日所从何所问，俨然冠剑拥成林。
+++卢纶
++++春日喜雨奉和马侍中宴白楼
鹳鹤相呼绿野宽，鼎臣闲倚玉栏干。
洪河拥沫流仍急，苍岭和云色更寒。
艳艳风光呈瑞岁，泠泠歌颂振雕盘。
今朝醉舞共乡老，不觉倾欹獬豸冠。
+++卢纶
++++奉陪侍中游石笋溪十二韵
朝日照灵山，山溪浩纷错。
图书无旧记，鲧禹应新凿。
双壁泻天河，一峰吐莲萼。
潭心乱雪卷，岩腹繁珠落。
彩蛤攒锦囊，芳萝袅花索。
猿群曝阳岭，龙穴腥阴壑。
静得渔者言，闲闻洞仙博。
欹松倚朱幰，广石屯油幕。
国泰事留侯，山春纵康乐。
间关殊状鸟，烂熳无名药。
欲验少君方，还吟大隐作。
旌幢不可驻，古塞新沙漠。
+++卢纶
++++九日奉陪侍中宴白楼
露白菊氛氲，西楼盛袭文。
玉筵秋令节，金钺汉元勋。
说剑风生座，抽琴鹤绕云。
謏儒无以答，愿得备前军。
+++卢纶
++++九日奉陪侍中宴后亭
玉壶倾菊酒，一顾得淹留。
彩笔征枚叟，花筵舞莫愁。
管弦能驻景，松桂不停秋。
为谢蓬蒿辈，如何霜霰稠。
+++卢纶
++++九日奉陪令公登白楼同咏菊
琼尊犹有菊，可以献留侯。
愿比三花秀，非同百卉秋。
金英分蕊细，玉露结房稠。
黄雀知恩在，衔飞亦上楼。
+++卢纶
++++奉陪浑侍中上巳日泛渭河
青舸锦帆开，浮天接上台。
晚莺和玉笛，春浪动金罍。
舟楫方朝海，鲸鲵自曝腮。
应怜似萍者，空逐榜人回。
+++卢纶
++++奉陪侍中春日过武安君庙
长裾间貔虎，遗庙盛攀登。
白羽三千骑，红林一万层。
元臣达幽契，祝史告明征。
抚坐悲今古，瞻容感废兴。
回风卷丛柏，骤雨湿诸陵。
倏忽烟花霁，当营看月生。
+++卢纶
++++过玉真公主影殿
夕照临窗起暗尘，青松绕殿不知春。
君看白发诵经者，半是宫中歌舞人。
+++卢纶
++++题嘉祥殿南溪印禅师壁画影堂
双屐参差锡杖斜，衲衣交膝对天花。
瞻容悟问修持劫，似指前溪无数沙。
+++卢纶
++++题伯夷庙
中条山下黄礓石，垒作夷齐庙里神。
落叶满阶尘满座，不知浇酒为何人。
+++卢纶
++++早春游樊川野居却寄李端校书兼呈…司空曙主簿耿湋拾遗
白水遍沟塍，青山对杜陵。
晴明人望鹤，旷野鹿随僧。
古柳连巢折，荒堤带草崩。
阴桥全覆雪，瀑溜半垂冰。
斗鼠摇松影，游龟落石层。
韶光偏不待，衰败巧相仍。
桂树曾争折，龙门几共登。
琴师阮校尉，诗和柳吴兴。
舐笔求书扇，张屏看画蝇。
卜邻空遂约，问卦独无征。
投足经危路，收才遇直绳。
守农穷自固，行乐病何能。
掩帙蓬蒿晚，临川景气澄。
飒然成一叟，谁更慕鶱腾。
+++卢纶
++++同钱郎中晚春过慈恩寺
不见僧中旧，仍逢雨后春。
惜花将爱寺，俱是白头人。
+++卢纶
++++曲江春望
菖蒲翻叶柳交枝，暗上莲舟鸟不知。
更到无花最深处，玉楼金殿影参差。
翠黛红妆画鹢中，共惊云色带微风。
箫管曲长吹未尽，花南水北雨濛濛。
泉声遍野入芳洲，拥沫吹花草上流。
落日行人渐无路，巢乌乳燕满高楼。
+++卢纶
++++春日陪李庶子遵善寺东院晓望
映竹水田分，当山起雁群。
阳峰高对寺，阴井下通云。
雪昼唯逢鹤，花时此见君。
由来禅诵地，多有谢公文。
+++卢纶
++++华清宫
汉家天子好经过，白日青山宫殿多。
见说只今生草处，禁泉荒石已相和。
水气朦胧满画梁，一回开殿满山香。
宫娃几许经歌舞，白首翻令忆建章。
+++卢纶
++++题兴善寺后池
隔窗栖白鹤，似与镜湖邻。
月照何年树，花逢几遍人。
岸莎青有路，苔径绿无尘。
永愿容依止，僧中老此身。
+++卢纶
++++陪中书李纾舍人夜泛东池
看月复听琴，移舟出树阴。
夜村机杼急，秋水芰荷深。
石静龟潜上，萍开果暗沈。
何言奉杯酒，得见五湖心。
+++卢纶
++++宴赵氏昆季书院因与会文并率尔投赠
诗礼挹馀波，相欢在琢磨。
琴尊方会集，珠玉忽骈罗。
谢族风流盛，于门福庆多。
花攒骐骥枥，锦绚凤凰窠。
咏雪因饶妹，书经为爱鹅。
仍闻广练被，更有远儒过。
+++卢纶
++++题天华观
峰嶂徘徊霞景新，一潭寒水绝纤鳞。
朱字灵书千万轴，苍髯道士两三人。
芝童解说壶中事，玉管能留天上春。
眼见仙丹求不得，汉家簪绂在羸身。
+++卢纶
++++宿石瓮寺
殿有寒灯草有萤，千林万壑寂无声。
烟凝积水龙蛇蛰，露湿空山星汉明。
昏霭雾中悲世界，曙霞光里见王城。
回瞻相好因垂泪，苦海波涛何日平。
+++卢纶
++++题悟真寺
万峰交掩一峰开，晓色常从天上来。
似到西方诸佛国，莲花影里数楼台。
+++卢纶
++++题云际寺上方
松高萝蔓轻，中有石床平。
下界水长急，上方灯自明。
空门不易启，初地本无程。
回步忽山尽，万缘从此生。
+++卢纶
++++九日同司直九叔崔侍御登宝鸡南楼
把菊叹将老，上楼悲未还。
短长新白发，重叠旧青山。
霜气清襟袖，琴声引醉颜。
竹林唯七友，何幸亦登攀。
+++卢纶
++++同王员外雨后登开元寺南楼因寄西岩警上人
过雨开楼看晚虹，白云相逐水相通。
寒蝉噪暮野无日，古树伤秋天有风。
数穗远烟凝垄上，一枝繁果忆山中。
何言暂别东林友，惆怅人间事不同。
+++卢纶
++++同赵进马元阳春日登长春宫古城望河中因寄郑损仓曹
城头春霭晓濛濛，指望关桥满袖风。
云骑闲嘶宫柳外，玉人愁立草花中。
钟分寺路山光绿，河绕军州日气红。
迹忝已成方恋赏，此时离恨与君同。
+++卢纶
++++同崔峒补阙慈恩寺避暑
寺凉高树合，卧石绿阴中。
伴鹤惭仙侣，依僧学老翁。
鱼沉荷叶露，鸟散竹林风。
始悟尘居者，应将火宅同。
+++卢纶
++++春日登楼有怀
花正浓时人正愁，逢花却欲替花羞。
年来笑伴皆归去，今日晴明独上楼。
+++卢纶
++++长安春望
东风吹雨过青山，却望千门草色闲。
家在梦中何日到，春生江上几人还。
川原缭绕浮云外，宫阙参差落照间。
谁念为儒逢世难，独将衰鬓客秦关。
+++卢纶
++++冬日登城楼有怀因赠程腾
生涯何事多羁束，赖此登临畅心目。
郭南郭北无数山，万井逶迤流水间。
弹琴对酒不知暮，岸帻题诗身自闲。
风声肃肃雁飞绝，云色茫茫欲成雪。
遥思海客天外归，坐想征人两头别。
世情多以风尘隔，泣尽无因画筹策。
谁知白首窗下人，不接朱门坐中客。
贱亦不足叹，贵亦不足陈。
长卿未遇杨朱泣，蔡泽无媒原宪贫。
如今万乘方用武，国命天威借貔虎。
穷达皆为身外名，公侯可废刀头取。
君不见汉家边将在边庭，白羽三千出井陉。
当风看猎拥珠翠，岂在终年穷一经。
+++卢纶
++++过仙游寺
上方下方雪中路，白云流水如闲步。
数峰行尽犹未归，寂寞经声竹阴暮。
+++卢纶
++++同路郎中韩侍御春日题野寺
寺前山远古陂宽，寺里人稀春草寒。
何事最堪悲色相，折花将与老僧看。
+++卢纶
++++奉和李益游栖岩寺
（一作登西岩寺，一作常衮诗）
林香雨气新，山寺绿无尘。
遂结云外赏，共游天上春。
鹤鸣金阙丽，僧语竹房邻。
待月水流急，惜花风起频。
何方非坏境，此地有归人。
回首空门路，皤然一幻身。
+++卢纶
++++秋夜同畅当宿潭上西亭
圆月出山头，七贤林下游。
梢梢寒叶坠，滟滟月波流。
凫鹄共思晓，菰蒲相与秋。
明当此中别，一为望汀洲。
+++卢纶
++++山中一绝
饥食松花渴饮泉，偶从山后到山前。
阳坡软草厚如织，因与鹿麛相伴眠。
+++卢纶
++++与畅当夜泛秋潭
萤火飏莲丛，水凉多夜风。
离人将落叶，俱在一船中。
+++卢纶
++++秋夜宴集陈翃郎中圃亭美校书郎张正元归乡
泉清兰菊稠，红果落城沟。
保庆台榭古，感时琴瑟秋。
硕儒欢颇至，名士礼能周。
为谢邑中少，无惊池上鸥。
+++卢纶
++++春游东潭
移舟试望家，漾漾似天涯。
日暮满潭雪，白鸥和柳花。
+++卢纶
++++同薛存诚登栖岩寺
衰蹇步难前，上山如上天。
尘泥来自晚，猿鹤到何先。
万壑应孤磬，百花通一泉。
苍苍此明月，下界正沈眠。
+++卢纶
++++河中府崇福寺看花
闻道山花如火红，平明登寺已经风。
老僧无见亦无说，应与看人心不同。
+++卢纶
++++冬日宴郭监林亭
玉勒聚如云，森森鸾鹤群。
据梧花罽接，沃盥石泉分。
华味惭初识，新声喜尽闻。
此山招老贱，敢不谢夫君。
+++卢纶
++++奉和李舍人昆季咏玫瑰花寄赠徐侍郎
（一作常衮诗）
独鹤寄烟霜，双鸾思晚芳。
旧阴依谢宅，新艳出萧墙。
蝶散摇轻露，莺衔入夕阳。
雨朝胜濯锦，风夜剧焚香。
断日千层艳，孤霞一片光。
密来惊叶少，动处觉枝长。
布影期高赏，留春为远方。
尝闻赠琼玖，叨和愧升堂。
+++卢纶
++++同耿湋、司空曙二拾遗题韦员外东斋花树
绿砌红花树，狂风独未吹。
光中疑有焰，密处似无枝。
鸟动香轻发，人愁影屡移。
今朝数片落，为报汉郎知。
+++卢纶
++++观袁修侍郎涨新池
引水香山近，穿云复绕林。
才闻篱外响，已觉石边深。
满处侵苔色，澄来见柳阴。
微风月明夜，知有五湖心。
+++卢纶
++++和徐法曹赠崔洛阳斑竹杖以诗见答
玉干一寻馀，苔花锦不如。
劲堪和醉倚，轻好向空书。
采拂稽山曲，因依释氏居。
方辰将独步，岂与此君疏。
+++卢纶
++++早秋望华清宫中树因以成咏
（一作常衮诗）
可怜云木丛，满禁碧濛濛。
色润灵泉近，阴清辇路通。
玉坛标八桂，金井识双桐。
交映凝寒露，相和起夜风。
数枝盘石上，几叶落云中。
燕拂宜秋霁，蝉鸣觉昼空。
翠屏更隐见，珠缀共玲珑。
雷雨生成早，樵苏禁令雄。
野藤高助绿，仙果迥呈红。
惆怅缭垣暮，兹山闻暗蛩。
+++卢纶
++++小鱼咏寄泾州杨侍郎
莲花影里暂相离，才出浮萍值罟师。
上得龙门还失浪，九江何处是归期。
+++卢纶
++++贼中与严越卿曲江看花
红枝欲折紫枝殷，隔水连宫不用攀。
会待长风吹落尽，始能开眼向青山。
+++卢纶
++++同畅当咏蒲团
团团锦花结，乃是前溪蒲。
拥坐称儒褐，倚眠宜病夫。
唯当学禅寂，终老与之俱。
+++卢纶
++++焦篱店醉题
（时看弄邵翁伯）
洛下渠头百卉新，满筵歌笑独伤春。
何须更弄邵翁伯，即我此身如此人。
+++卢纶
++++陈翃中丞东斋赋白玉簪
美矣新成太华峰，翠莲枝折叶重重。
松阴满涧闲飞鹤，潭影通云暗上龙。
漠漠水香风颇馥，涓涓乳溜味何浓。
因声远报浮丘子，不奏登封时不容。
+++卢纶
++++新茶咏寄上西川相公二十三舅大夫二十舅
三献蓬莱始一尝，日调金鼎阅芳香。
贮之玉合才半饼，寄与阿连题数行。
+++卢纶
++++泊扬子江岸
山映南徐暮，千帆入古津。
鱼惊出浦火，月照渡江人。
清镜催双鬓，沧波寄一身。
空怜莎草色，长接故园春。
+++卢纶
++++晚次鄂州
（至德中作）
云开远见汉阳城，犹是孤帆一日程。
估客昼眠知浪静，舟人夜语觉潮生。
三湘衰鬓逢秋色，万里归心对月明。
旧业已随征战尽，更堪江上鼓鼙声。
+++卢纶
++++夜投丰德寺谒海上人
（一作李端诗）
半夜中峰有磬声，偶逢樵者问山名。
上方月晓闻僧语，下路林疏见客行。
野鹤巢边松最老，毒龙潜处水偏清。
愿得远公知姓字，焚香洗钵过浮生。
+++卢纶
++++江行次武昌县
家寄五湖间，扁舟往复还。
年年生白发，处处上青山。
去国空知远，安身竟不闲。
更悲江畔柳，长是北人攀。
+++卢纶
++++夜泊金陵
圆月出高城，苍苍照水营。
江中正吹笛，楼上又无更。
洛下仍传箭，关西欲进兵。
谁知五湖外，诸将但争名。
+++卢纶
++++渡浙江
前船后船未相及，五两头平北风急。
飞沙卷地日色昏，一半征帆浪花湿。

++上卷二百八十
  
+++卢纶
++++李端公
（一作严维诗，题作送李端）
故关衰草遍，离别自堪悲。
路出寒云外，人归暮雪时。
少孤为客早，多难识君迟。
掩泪空相向，风尘何处期。
+++卢纶
++++秋晚山中别业
树老野泉清，幽人好独行。
去闲知路静，归晚喜山明。
兰芰通荒井，牛羊出古城。
茂陵秋最冷，谁念一书生。
+++卢纶
++++关口逢徐迈
废寺连荒垒，那知见子真。
关城夜有雪，冰渡晓无人。
酒里唯多病，山中愿作邻。
常闻兄弟乐，谁肯信家贫。
+++卢纶
++++山中咏古木
高木已萧索，夜雨复秋风。
坠叶鸣丛竹，斜根拥断蓬。
半侵山色里，长在水声中。
此地何人到，云门去亦通。
+++卢纶
++++酬李端公野寺病居见寄
野寺钟昏山正阴，乱藤高竹水声深。
田夫就饷还依草，野雉惊飞不过林。
沐暂思同静室，清羸已觉助禅心。
寂寞日长谁问疾，料君惟取古方寻。
+++卢纶
++++送少微上人游蜀
瓶钵绕禅衣，连宵宿翠微。
树开巴水远，山晓蜀星稀。
识遍中朝贵，多谙外学非。
何当一传付，道侣愿知归。
+++卢纶
++++送宁国夏侯丞
楚国青芜上，秋云似白波。
五湖长路少，九派乱山多。
谢守通诗宴，陶公许醉过。
怃然饯离阻，年鬓两蹉跎。
+++卢纶
++++送袁偁
谏猎名空久，多因病与贫。
买书行几市，带雨别何人。
客路山连水，军州日映尘。
凄凉一分手，俱恨老相亲。
+++卢纶
++++赠别李纷
头白乘驴悬布囊，一回言别泪千行。
儿孙满眼无归处，唯到尊前似故乡。
+++卢纶
++++罪所送苗员外上都
谋身当议罪，宁遣友朋闻。
祸近防难及，愁长事未分。
寂寥惊远语，幽闭望归云。
亲戚如相见，唯应泣向君。
+++卢纶
++++送李校书赴东川幕
泥坂望青城，浮云与栈平。
字形知国号，眉势识山名。
编简尘封阁，戈鋋雪照营。
男儿须聘用，莫信笔堪耕。
+++卢纶
++++至德中赠内兄刘赞
时难访亲戚，相见喜还悲。
好学年空在，从戎事已迟。
听琴泉落处，步履雪深时。
惆怅多边信，青山共有期。
+++卢纶
++++春日灞亭同苗员外寄皇甫侍御
（一作庾侍郎）
坐见春云暮，无因报所思。
川平人去远，日暖雁飞迟。
对酒山长在，看花鬓自衰。
谁堪登灞岸，还作旧乡悲。
+++卢纶
++++送颜推官游银夏谒韩大夫
丛篁叫寒笛，满眼塞山青。
才子尊前画，将军石上铭。
猎声云外响，战血雨中腥。
苦乐从来事，因君一涕零。
+++卢纶
++++咸阳送房济侍御归太原幕
（昔尝与济同游此邑）
旧居无旧邻，似见故乡春。
复对别离酒，欲成衰老人。
客衣频染泪，军旅亦多尘。
握手重相勉，平生心所因。
+++卢纶
++++宝泉寺送李益端公归邠宁幕
参差岩障东，云日晃龙宫。
石净非因雨，松凉不为风。
恋泉将鹤并，偷果与猿同。
眼界尘虽染，心源蔽已通。
莲花国何限，贝叶字无穷。
早晚登麟阁，慈门欲付公。
+++卢纶
++++送何召下第后归蜀
褒斜行客过，栈道响危空。
路湿云初上，山明日正中。
水程通海货，地利杂吴风。
一别金门远，何人复荐雄。
+++卢纶
++++宿定陵寺
（寺在陵内）
古塔荒台出禁墙，磬声初尽漏声长。
云生紫殿幡花湿，月照青山松柏香。
禅室夜闻风过竹，奠筵朝启露沾裳。
谁悟威灵同寂灭，更堪砧杵发昭阳。
+++卢纶
++++送彭开府往云中觐使君兄
一门三代贵，非是主恩偏。
破虏山铭在，承家剑艺全。
夺旗貂帐侧，射虎雪林前。
雁塞逢兄弟，云州发管弦。
冻河光带日，枯草净无烟。
儒者曾修武，因贻上将篇。
+++卢纶
++++送李缃
旧国仍连五将营，儒衣何处谒公卿。
波翻远水蒹葭动，路入寒村机杼鸣。
嵇康书论多归兴，谢氏家风有学名。
为问西来雨中客，空山几处是前程。
+++卢纶
++++送内弟韦宗仁归信州觐省
常嗟外族弟兄稀，转觉心孤是送归。
醉掩壶觞人有泪，梦惊波浪日无辉。
烹鱼绿岸烟浮草，摘橘青溪露湿衣。
闻说江楼长卷幔，几回风起望胡威。
+++卢纶
++++长安疾后首秋夜即事
（一作陈羽诗）
九重深锁禁城秋，月过南宫渐映楼。
紫陌夜深槐露滴，碧空云尽火星流。
清风刻漏传三殿，甲第歌钟乐五侯。
楚客病来乡思苦，寂寥灯下不胜愁。
+++卢纶
++++送崔琦赴宣州幕
五马临流待幕宾，羡君谈笑出风尘。
身闲就养宁辞远，世难移家莫厌贫。
天际晓山三峡路，津头腊市九江人。
何处遥知最惆怅，满湖青草雁声春。
+++卢纶
++++送杨皞东归
登楼掩泣话归期，楚树荆云发远思。
日里扬帆闻戍鼓，舟中酹酒见山祠。
西江风浪何时尽，北客音书欲寄谁。
若说湓城杨司马，知君望国有新诗。
+++卢纶
++++至德中途中书事却寄李僴
乱离无处不伤情，况复看碑对古城。
路绕寒山人独去，月临秋水雁空惊。
颜衰重喜归乡国，身贱多惭问姓名。
今日主人还共醉，应怜世故一儒生。
+++卢纶
++++奉和太常王卿酬中书李舍人中书寓直春夜对月见寄
露如轻雨月如霜，不见星河见雁行。
虚晕入池波自泛，满轮当苑桂多香。
春台几望黄龙阙，云路宁分白玉郎。
是夜巴歌应金石，岂殊萤影对清光。
+++卢纶
++++酬包佶郎中览拙卷后见寄
令伯支离晚读书，岂知词赋称相如。
枉逢花木无新思，拙就溪潭损旧居。
禁路看山歌自缓，云司玩月漏应疏。
沉忧敢望金门召，空愧巴歈并子虚。
+++卢纶
++++送史寀滑州谒贾仆射
朱门洞启俨行车，金鐍装囊半是书。
君向东州问徐胤，羊公何事灭吹鱼。
+++卢纶
++++送鲍中丞赴太原
分路引鸣驺，喧喧似陇头。
暂移西掖望，全解北门忧。
专幕临都护，分曹制督邮。
积冰营不下，盛雪猎方休。
白草连胡帐，黄云拥戍楼。
今朝送旌旆，一减鲁儒羞。
+++卢纶
++++送耿拾遗湋充括图书使往江淮
传令收遗籍，诸儒喜饯君。
孔家唯有地，禹穴但生云。
编简知还续，虫鱼亦自分。
如逢北山隐，一为谢移文。
+++卢纶
++++送郭判官赴振武
黄河九曲流，缭绕古边州。
鸣雁飞初夜，羌胡正晚秋。
凄凉金管思，迢递玉人愁。
七叶推多庆，须怀杀敌忧。
+++卢纶
++++春江夕望
洞庭芳草遍，楚客莫思归。
经难人空老，逢春雁自飞。
东西兄弟远，存没友朋稀。
独立还垂泪，天南一布衣。
+++卢纶
++++送元昱尉义兴
欲成云海别，一夜梦天涯。
白浪缘江雨，青山绕县花。
风标当剧部，冠带称儒家。
去矣谢亲爱，知予发已华。
+++卢纶
++++送黎兵曹往陕府结亲
（所昏即君从母女弟）
郎马两如龙，春朝上路逢。
鸳鸯初集水，薜荔欲依松。
步帐歌声转，妆台烛影重。
何言在阴者，得是戴侯宗。
+++卢纶
++++送乐平苗明府
累职比柴桑，清秋入楚乡。
一船灯照浪，两岸树凝霜。
亭吏趋寒雾，山城敛曙光。
无辞折腰久，仲德在鸳行。
+++卢纶
++++晚到盩厔耆老家
老翁曾旧识，相引出柴门。
苦话别时事，因寻溪上村。
数年何处客，近日几家存。
冒雨看禾黍，逢人忆子孙。
乱藤穿井口，流水到篱根。
惆怅不堪住，空山月又昏。
+++卢纶
++++卧病书怀
苦心三十载，白首遇艰难。
旧地成孤客，全家赖钓竿。
貌衰缘药尽，起晚为山寒。
老病今如此，无人更问看。
+++卢纶
++++落第后归终南别业
久为名所误，春尽始归山。
落羽羞言命，逢人强破颜。
交疏贫病里，身老是非间。
不及东溪月，渔翁夜往还。
+++卢纶
++++送朝邑张明府
（此公善琴）
千室暮山西，浮云与树齐。
剖辞云落纸，拥吏雪成泥。
野火芦千顷，河田水万畦。
不知琴月夜，谁得听乌啼。
+++卢纶
++++送李方东归
（即故李校书端亲弟）
故交三四人，闻别共沾巾。
举目是陈事，满城无至亲。
身从丧日病，家自俭年贫。
此去何堪远，遗孤在旧邻。
+++卢纶
++++秋晚霁后野望忆夏侯审
天晴禾黍平，畅目亦伤情。
野店云日丽，孤庄砧杵鸣。
川原唯寂寞，岐路自纵横。
前后无俦侣，此怀谁与呈。
+++卢纶
++++送王尊师
（一作道士）
梦别一仙人，霞衣满鹤身。
旌幢天路晚，桃杏海山春。
种玉非求稔，烧金不为贫。
自怜头白早，难与葛洪亲。
+++卢纶
++++送抚州周使君
（即侍中之婿）
周郎三十馀，天子赐鱼书。
龙节随云水，金铙动里闾。
松声三楚远，乡思百花初。
若转弘农守，萧咸事不如。
+++卢纶
++++赠别司空曙
有月曾同赏，无秋不共悲。
如何与君别，又是菊花时。
+++卢纶
++++送王录事赴任苏州
（即舍人堂弟）
古堤迎拜路，万里一帆前。
潮作浇田雨，云成煮海烟。
吏闲唯重法，俗富不忧边。
西掖今宵咏，还应寄阿连。
+++卢纶
++++大梵山寺院奉呈趣上人赵中丞
渐欲休人事，僧房学闭关。
伴鱼浮水上，看鹤向林间。
寺古秋仍早，松深暮更闲。
月中随道友，夜夜坐空山。
+++卢纶
++++送恒操上人归江外觐省
依佛不违亲，高堂与寺邻。
问安双树晓，求膳一僧贫。
持咒过龙庙，翻经化海人。
还同惠休去，儒者亦沾巾。
+++卢纶
++++上巳日陪齐相公花楼宴
钟陵暮春月，飞观延群英。
晨霞耀中轩，满席罗金琼。
持杯凝远睇，触物结幽情。
树色参差绿，湖光潋滟明。
礼卑瞻绛帐，恩浃厕华缨。
徒记山阴兴，祓禊乃为荣。
+++卢纶
++++寒食
孤客飘飘岁载华，况逢寒食倍思家。
莺啼远墅多从柳，人哭荒坟亦有花。
浊水秦渠通渭急，黄埃京洛上原斜。
驱车西近长安好，宫观参差半隐霞。
+++卢纶
++++舟中寒食
寒食空江曲，孤舟渺水前。
斗鸡沙鸟异，禁火岸花然。
日霁开愁望，波喧警醉眠。
因看数茎鬓，倍欲惜芳年。
+++卢纶
++++元日早朝呈故省诸公
万戟凌霜布，森森瑞气间。
垂衣当晓日，上寿对南山。
济济延多士，跹跹舞百蛮。
小臣无事谏，空愧伴鸣环。
+++卢纶
++++元日朝回中夜书情，寄南宫二故人
鸣珮随鹓鹭，登阶见冕旒。
无能裨圣代，何事别沧洲。
闲夜贫还醉，浮名老渐羞。
凤城春欲晚，郎吏忆同游。
+++卢纶
++++裴给事宅白牡丹
（一作裴潾诗）
长安豪贵惜春残，争玩街西紫牡丹。
别有玉盘承露冷，无人起就月中看。
+++卢纶
++++送韦判官得雨中山
前峰后岭碧濛濛，草拥惊泉树带风。
人语马嘶听不得，更堪长路在云中。
+++卢纶
++++送宛丘任少府
带绶别乡亲，东为千里人。
俗讹唯竞祭，地古不留春。
野戍云藏火，军城树拥尘。
少年何所重，才子又清贫。
+++卢纶
++++送永阳崔明府
鹤唳蒹葭晓，中流见楚城。
浪清风乍息，山白月犹明。
废路开荒木，归人种古营。
悬闻正讹俗，邴曼更知名。
+++卢纶
++++割飞二刀子歌
我家有翦刀，人云鬼国铁。
裁罗裁绮无钝时，用来三年一股折。
南中匠人淳用钢，再令盘屈随手伤。
改锻割飞二刀子，色迎霁雪锋含霜。
两条神物秋冰薄，刃淬初蟾鞘金错。
越戟吴钩不足夸，斩犀切玉应怀怍。
日试曾磨汉水边，掌中恄栗声冷然。
神惊魄悸却收得，刃头已吐微微烟。
刀乎刀乎何烨烨，魑魅须藏怪须慑。
若非良工变尔形，只向裁缝委箱箧。
+++卢纶
++++送郎士元使君赴郢州
赐衣兼授节，行日郢中闻。
花发登山庙，天晴阅水军。
渔商三楚接，郡邑九江分。
高兴应难遂，元戎有大勋。
+++卢纶
++++春词
北苑罗裙带，尘衢锦绣鞋。
醉眠芳树下，半被落花埋。
+++卢纶
++++清如玉壶冰
玉壶冰始结，循吏政初成。
既有虚心鉴，还如照胆清。
瑶池惭洞澈，金镜让澄明。
气若朝霜动，形随夜月盈。
临人能不蔽，待物本无情。
怯对圆光里，妍蚩自此呈。
+++卢纶
++++山店
（一作王建诗）
登登山路行时尽，决决溪泉到处闻。
风动叶声山犬吠，一家松火隔秋云。

++上卷二百八十一
  
+++崔琮
++++长至日上公献寿
应律三阳首，朝天万国同。
斗边看子月，台上候祥风。
五夜钟初动，千门日正融。
玉阶文物盛，仙仗武貔雄。
率舞皆群辟，称觞即上公。
南山为圣寿，长对未央宫。
+++李竦
++++长至日上公献寿
候晓金门辟，乘时玉历长。
羽仪瞻上宰，云物丽初阳。
汉礼方传珮，尧年正捧觞。
日行临观阙，帝锡洽珪璋。
盛美超三代，洪休降百祥。
自怜朝末坐，空此咏无疆。
+++张惟俭
++++赋得西戎献白玉环
当时无外守，方物四夷通。
列土金河北，朝天玉塞东。
自将荆璞比，不与郑环同。
正朔虽传汉，衣冠尚带戎。
幸承提佩宠，多愧琢磨功。
绝域知文教，争趋上国风。
+++章八元
++++新安江行
江源南去永，野渡暂维梢。
戍悬鱼网，空林露鸟巢。
雪晴山脊见，沙浅浪痕交。
自笑无媒者，逢人作解嘲。
+++章八元
++++酬刘员外月下见寄
夜凉河汉白，卷箔出南轩。
过月鸿争远，辞枝叶暗翻。
独谣闻丽曲，缓步接清言。
宣室思前席，行看拜主恩。
+++章八元
++++寄都官刘员外
旧宅平津邸，槐阴接汉宫。
鸣驺驰道上，寒日直庐中。
白雪歌偏丽，青云宦早通。
悠然一缝掖，千里限清风。
+++章八元
++++题慈恩寺塔
十层突兀在虚空，四十门开面面风。
却怪鸟飞平地上，自惊人语半天中。
回梯暗踏如穿洞，绝顶初攀似出笼。
落日凤城佳气合，满城春树雨濛濛。
+++章八元
++++归桐庐旧居寄严长史
昨辞夫子棹归舟，家在桐庐忆旧丘。
三月暖时花竞发，两溪分处水争流。
近闻江老传乡语，遥见家山减旅愁。
或在醉中逢夜雪，怀贤应向剡川游。
+++章八元
++++天台道中示同行
八重岩崿叠晴空，九色烟霞绕洞宫。
仙道多因迷路得，莫将心事问樵翁。
+++张莒
++++元日望含元殿御扇开合
（大历十三年吏部试）
万国来朝岁，千年觐圣君。
辇迎仙仗出，扇匝御香焚。
俯对朝容近，先知曙色分。
冕旒开处见，钟磬合时闻。
影动承朝日，花攒似庆云。
蒲葵那可比，徒用隔炎氛。
+++史延
++++清明日赐百僚新火
上苑连侯第，清明及暮春。
九天初改火，万井属良辰。
颁赐恩逾洽，承时庆自均。
翠烟和柳嫩，红焰出花新。
宠命尊三老，祥光烛万人。
太平当此日，空复荷陶甄。
+++韩濬
++++清明日赐百僚新火
朱骑传红烛，天厨赐近臣。
火随黄道见，烟绕白榆新。
荣耀分他日，恩光共此辰。
更调金鼎膳，还暖玉堂人。
灼灼千门晓，辉辉万井春。
应怜萤聚夜，瞻望及东邻。
+++郑辕
++++清明日赐百僚新火
改火清明后，优恩赐近臣。
漏残丹禁晚，燧发白榆新。
瑞彩来双阙，神光焕四邻。
气回侯第暖，烟散帝城春。
利用调羹鼎，馀辉烛缙绅。
皇明如照隐，愿及聚萤人。
+++王濯
++++清明日赐百僚新火
御火传香殿，华光及侍臣。
星流中使马，烛耀九衢人。
转影连金屋，分辉丽锦茵。
焰迎红蕊发，烟染绿条春。
助律和风早，添炉暖气新。
谁怜一寒士，犹望照东邻。
+++独孤绶
++++投珠于泉
至道归淳朴，明珠被弃捐。
天真来照乘，成性却沈泉。
不是灵蛇吐，非缘合浦还。
岸傍随月落，波底共星悬。
致远终无胫，怀贪遂息肩。
欲知恭俭德，所宝在惟贤。
+++仲子陵
++++秦镜
万古秦时镜，从来抱至精。
依台月自吐，在匣水常清。
烂烂金光发，澄澄物象生。
云天皆洞鉴，表里尽虚明。
但见人窥胆，全胜响应声。
妍媸定可识，何处更逃情。
+++张佐
++++秦镜
楼上秦时镜，千秋独有名。
菱花寒不落，冰质夏长清。
龙在形难掩，人来胆易呈。
升台宜远照，开匣乍藏明。
皎色新磨出，圆规旧铸成。
愁容如可鉴，当欲拂尘缨。
+++张佐
++++忆游天台寄道流
忆昨天台到赤城，几朝仙籁耳中生。
云龙出水风声急，海鹤鸣皋日色清。
石笋半山移步险，桂花当涧拂衣轻。
今来尽是人间梦，刘阮茫茫何处行。
+++丁泽
++++龟负图
（东都试）
天意将垂象，神龟出负图。
五方行有配，八卦义宁孤。
作瑞旌君德，披文协帝谟。
乘流喜得路，逢圣幸存躯。
莲叶池通泛，桃花水自浮。
还寻九江去，安肯曳泥途。
+++丁泽
++++上元日梦王母献白玉环
梦中朝上日，阙下拜天颜。
仿佛瞻王母，分明献玉环。
灵姿趋甲帐，悟道契玄关。
似见霜姿白，如看月彩弯。
霓裳归物外，凤历晓人寰。
仙圣非相远，昭昭寤寐间。
+++丁泽
++++良田无晚岁
人功虽未及，地力信非常。
不任耕耘早，偏宜黍稷良。
无年皆有获，后种亦先芳。
膴膴盈千亩，青青保万箱。
何须祭田祖，讵要察农祥。
况是春三月，和风日又长。
+++阎济美
++++下第献座主张谓
謇谔王臣直，文明雅量全。
望炉金自跃，应物镜何偏。
南国幽沉尽，东堂礼乐宣。
转令游艺士，更惜至公年。
芳树欢新景，青云泣暮天。
唯愁凤池拜，孤贱更谁怜。
+++阎济美
++++天津桥望洛城残雪
新霁洛城端，千家积雪寒。
未收清禁色，偏向上阳残。
+++张少博
++++尚书郎上直闻春漏
建礼含香处，重城待漏辰。
徐声传凤阙，晓唱辨鸡人。
银箭听将尽，铜壶滴更新。
催筹当五夜，移刻及三春。
杳杳从天远，泠泠出禁频。
直庐残响曙，肃穆对钩陈。
+++张少博
++++雪夜观象阙待漏
残雪初晴后，鸣珂奉阙庭。
九门传晓漏，五夜候晨扃。
北斗横斜汉，东方落曙星。
烟氛初动色，簪珮未分形。
雪重犹垂白，山遥不辨青。
鸡人更唱处，偏入此时听。
+++周彻
++++尚书郎上直闻春漏
建礼通华省，含香直紫宸。
静闻铜史漏，暗识桂宫春。
滴沥疑将绝，清泠发更新。
寒声临雁沼，疏韵应鸡人。
迥入千门彻，行催五夜频。
高台闲自听，非是驻征轮。
+++高拯
++++及第后赠试官
公子求贤未识真，欲将毛遂比常伦。
当时不及三千客，今日何如十九人。
+++王表
++++赋得花发上林
（大历十四年侍郎潘炎试）
御苑春何早，繁花已绣林。
笑迎明主仗，香拂美人簪。
地接楼台近，天垂雨露深。
晴光来戏蝶，夕景动栖禽。
欲托凌云势，先开捧日心。
方知桃李树，从此别成阴。
+++王表
++++清明日登城春望寄大夫使君
春城闲望爱晴天，何处风光不眼前。
寒食花开千树雪，清明日出万家烟。
兴来促席唯同舍，醉后狂歌尽少年。
闻说莺啼却惆怅，诗成不见谢临川。
+++王表
++++成德乐
赵女乘春上画楼，一声歌发满城秋。
无端更唱关山曲，不是征人亦泪流。
+++独孤授
++++花发上林
上苑韶容早，芳菲正吐花。
无言向春日，闲笑任年华。
润色笼轻霭，晴光艳晚霞。
影连千户竹，香散万人家。
幸绕楼台近，仍怀雨露赊。
愿君垂采摘，不使落风沙。
+++王储
++++赋得花发上林
东陆和风至，先开上苑花。
秾枝藏宿鸟，香蕊拂行车。
散白怜晴日，舒红爱晚霞。
桃间留御马，梅处入胡笳。
城郭连增媚，楼台映转华。
岂同幽谷草，春至发犹赊。
+++周渭
++++赋得花发上林
灼灼花凝雪，春来发上林。
向风初散蕊，垂叶欲成阴。
人过香随远，烟晴色自深。
净时空结雾，疏处未藏禽。
菶茸何年值，间关几日吟。
一枝如可冀，不负折芳心。
+++周渭
++++赠龙兴观主吴崇岳
楮为冠子布为裳，吞得丹霞寿最长。
混俗性灵常乐道，出尘风格早休粮。
枕中经妙谁传与，肘后方新自写将。
百尺松梢几飞步，鹤栖板上礼虚皇。

++上卷二百八十二
  
+++李益
++++从军有苦乐行
（时从司空鱼公北征）
劳者且莫歌，我欲送君觞。
从军有苦乐，此曲乐未央。
仆居在陇上，陇水断人肠。
东过秦宫路，宫路入咸阳。
时逢汉帝出，谏猎至长杨。
讵驰游侠窟，非结少年场。
一旦承嘉惠，轻身重恩光。
秉笔参帷帟，从军至朔方。
边地多阴风，草木自凄凉。
断绝海云去，出没胡沙长。
参差引雁翼，隐辚腾军装。
剑文夜如水，马汗冻成霜。
侠气五都少，矜功六郡良。
山河起目前，睚眦死路傍。
北逐驱獯虏，西临复旧疆。
昔还赋馀资，今出乃赢粮。
一矢弢夏服，我弓不再张。
寄语丈夫雄，若乐身自当。
+++李益
++++登长城
（一题作塞下曲）
汉家今上郡，秦塞古长城。
有日云长惨，无风沙自惊。
当今圣天子，不战四夷平。
+++李益
++++杂曲
妾本蚕家女，不识贵门仪。
藁砧持玉斧，交结五陵儿。
十日或一见，九日在路岐。
生此夫婿，富贵欲何为。
杨柳徒可折，南山不可移。
妇人贵结发，宁有再嫁资。
嫁女莫望高，女心愿所宜。
宁从贱相守，不愿贵相离。
蓝叶郁重重，蓝花若榴色。
少妇归少年，华光自相得。
谁言配君子，以奉百年身。
有义即夫婿，无义还他人。
爱如寒炉火，弃若秋风扇。
山岳起面前，相看不相见。
丈夫非小儿，何用强相知。
不见朝生菌，易成还易衰。
征客欲临路，居人还出门。
北风河梁上，四野愁云繁。
岂不恋我家，夫婿多感恩。
前程有日月，勋绩在河源。
少妇马前立，请君听一言。
春至草亦生，谁能无别情。
殷勤展心素，见新莫忘故。
遥望孟门山，殷勤报君子。
既为随阳雁，勿学西流水。
尝闻生别离，悲莫悲于此。
同器不同荣，堂下即千里。
与君贫贱交，何异萍上水。
托身天使然，同生复同死。
+++李益
++++送辽阳使还军
征人歌且行，北上辽阳城。
二月戎马息，悠悠边草生。
青山出塞断，代地入云平。
昔者匈奴战，多闻杀汉兵。
平生报国愤，日夜角弓鸣。
勉君万里去，勿使虏尘惊。
+++李益
++++赋得早燕送别
碧草缦如线，去来双飞燕。
长门未有春，先入班姬殿。
梁空绕不息，檐寒窥欲遍。
今至随红萼，昔还悲素扇。
一别与秋鸿，差池讵相见。
+++李益
++++秋晚溪中寄怀大理齐司直
（时齐分司洛下，有东山之期）
凤翔属明代，羽翼文葳蕤。
昆仑进琪树，飞舞下瑶池。
振仪自西眷，东夏复分釐。
国典唯平法，伊人方在斯。
荒宁桁杨肃，芳辉兰玉滋。
明质鹜高景，飘飖服缨绥。
天寒清洛苑，秋夕白云司。
况复空岩侧，苍苍幽桂期。
岁寒坐流霰，山川犹别离。
浩思凭尊酒，氛氲独含辞。
+++李益
++++溪中月下寄杨子尉封亮
蘅若夺幽色，衔思恍无悰。
宵长霜雾多，岁晏淮海风。
团团山中月，三五离夕同。
露凝朱弦绝，觞至兰玉空。
清光液流波，盛明难再逢。
尝恐河汉远，坐窥烟景穷。
小人谅处阴，君子树大功。
永愿厉高翼，慰我丹桂丛。
+++李益
++++春晚赋得馀花落
（得起字）
留春春竟去，春去花如此。
蝶舞绕应稀，鸟惊飞讵已。
衰红辞故萼，繁绿扶雕蕊。
自委不胜愁，庭风那更起。
+++李益
++++闻亡友王七嘉禾寺得素琴
故人惜此去，留琴明月前。
今来我访旧，泪洒白云天。
讵欲匣孤响，送君归夜泉。
抚琴犹可绝，况此故无弦。
何必雍门奏，然后泪潺湲。
+++李益
++++校书郎杨凝往年以古镜贶别今追赠以诗
明镜出匣时，明如云间月。
一别青春鉴，回光照华发。
美人昔自爱，鞶带手中结。
愿以三五期，经天无玷缺。
+++李益
++++置酒行
置酒命所欢，凭觞遂为戚。
日往不再来，兹辰坐成昔。
百龄非久长，五十将半百。
胡为劳我形，己须还复白。
西山鸾鹤群，矫矫烟雾翮。
明霞发金丹，阴洞潜水碧。
安得凌风羽，崦嵫驻灵魄。
无然坐衰老，惭叹东陵柏。
+++李益
++++长社窦明府宅夜送王屋道士常究子
旦随三鸟去，羽节凌霞光。
暮与双凫宿，云车下紫阳。
天坛临月近，洞水出山长。
海峤年年别，丘陵徒自伤。
+++李益
++++观回军三韵
行行上陇头，陇月暗悠悠。
万里将军没，回旌陇戍秋。
谁令呜咽水，重入故营流。
+++李益
++++华山南庙
阴山临古道，古庙闭山碧。
落日春草中，搴芳荐瑶席。
明灵达精意，仿佛如不隔。
岩雨神降时，回飙入松柏。
常闻坑儒后，此地返秦璧。
自古害忠良，神其辅宗祏。
+++李益
++++喜邢校书远至对雨同赋远晚饭阮返五韵
雀噪空城阴，木衰羁思远。
已蔽青山望，徒悲白云晚。
别离千里风，雨中同一饭。
开径说逢康，临觞方接阮。
旅宦竟何如，劳飞思自返。
+++李益
++++城西竹园送裴佶王达
葳蕤凌风竹，寂寞离人觞。
怆怀非外至，沉郁自中肠。
远行从此始，别袂重凄霜。
+++李益
++++月下喜邢校书至自洛
天河夜未央，漫漫复苍苍。
重君远行至，及此明月光。
华星映衰柳，暗水入寒塘。
客心定何似，馀欢方自长。
+++李益
++++北至太原
炎祚昔昏替，皇基此郁盘。
玄命久已集，抚运良乃艰。
南厄羊肠险，北走雁门寒。
始于一戎定，垂此亿世安。
唐风本忧思，王业实艰难。
中历虽横溃，天纪未可干。
圣明所兴国，灵岳固不殚。
咄咄薄游客，斯言殊不刊。
+++李益
++++入华山访隐者经仙人石坛
三考四岳下，官曹少休沐。
久负青山诺，今还获所欲。
尝闻玉清洞，金简受玄箓。
夙驾升天行，云游恣霞宿。
平明矫轻策，扪石入空曲。
仙人古石坛，苔绕青瑶局。
阳桂凌烟紫，阴罗冒水绿。
隔世闻丹经，悬泉注明玉。
前惊羽人会，白日天居肃。
问我将致辞，笑之自相目。
竦身云遂起，仰见双白鹄。
堕其一纸书，文字类鸟足。
视之了不识，三返又三复。
归来问方士，举世莫解读。
何必若蜉蝣，然后为跼促。
鄙哉宦游子，身志俱降辱。
再往不及期，劳歌叩山木。
+++李益
++++罢镜
手中青铜镜，照我少年时。
衰飒一如此，清光难复持。
欲令孤月掩，从遣半心疑。
纵使逢人见，犹胜自见悲。
+++李益
++++华阴东泉同张处士诣藏律师兼简县内同官因寄齐中书
苍崖抱寒泉，沦照洞金碧。
潜鳞孕明晦，山灵閟幽赜。
前峰何其诡，万变穷日夕。
松老风易悲，山秋云更白。
故人邑中吏，五里仙雾隔。
美质简琼瑶，英声铿金石。
烦君竟相问，问我此何适。
我因赞时理，书寄西飞翮。
哲匠熙百工，日月被光泽。
大国本多士，荆岑无遗璧。
高网弥八纮，皇图明四辟。
群材既兼畅，顾我在草泽。
贵无身外名，贱有区中役。
忽忽百龄内，殷殷千虑迫。
人生已如寄，在寄复为客。
旧国不得归，风尘满阡陌。
+++李益
++++答郭黄中孤云首章见赠
孤云生西北，从风东南飘。
帝乡日已远，苍梧无还飙。
已矣玄凤叹，严霜集灵苕。
君其勉我怀，岁暮孰不凋。
+++李益
++++合源溪期张计不至
霜露肃时序，缅然方独寻。
暗溪迟仙侣，寒涧闻松禽。
寂历兹夜永，清明秋序深。
微波澹澄夕，烟景含虚林。
素志久沦否，幽怀方自吟。
+++李益
++++竹溪
访竹越云崖，即林若溪绝。
宁知修干下，漠漠秋苔洁。
清光溢空曲，茂色临幽澈。
采摘愧芳鲜，奉君岁暮节。
+++李益
++++送诸暨王主簿之任
别愁已万绪，离曲方三奏。
远宦一辞乡，南天异风候。
秦城岁芳老，越国春山秀。
落日望寒涛，公门闭清昼。
何用慰相思，裁书寄关右。
+++李益
++++罢秩后入华山采茯苓逢道者
委绶来名山，观奇恣所停。
山中若有闻，言此不死庭。
遂逢五老人，一谓西岳灵。
或闻樵人语，飞去入昴星。
授我出云路，苍然凌石屏。
视之有文字，乃古黄庭经。
左右长松列，动摇风露零。
上蟠千年枝，阴虬负青冥。
下结九秋霰，流膏为茯苓。
取之砂石间，异若龟鹤形。
况闻秦宫女，华发变已青。
有如上帝心，与我千万龄。
始疑有仙骨，炼魂可永宁。
何事逐豪游，饮啄以膻腥。
神物亦自閟，风雷护此扃。
欲传山中宝，回策忽已暝。
乃悲世上人，求醒终不醒。
+++李益
++++自朔方还与郑式瞻崔称郑子周岑赞同会法云寺三门避暑
予本疏放士，朅来非外矫。
误落边尘中，爱山见山少。
始投清凉宇，门值烟岫表。
参差互明灭，彩翠竟昏晓。
泠泠远风来，过此群木杪。
英英二三彦，襟旷去烦扰。
游川出潜鱼，息阴倦飞鸟。
徇物不可穷，唯于此心了。
+++李益
++++来从窦车骑行
（自朔方行作）
束发逢世屯，怀恩抱明义。
读书良有感，学剑惭非智。
遂别鲁诸生，来从窦车骑。
追兵赴边急，络马黄金辔。
出入燕南陲，由来重意气。
自经皋兰战，又破楼烦地。
西北护三边，东南留一尉。
时过欻如云，参差不自意。
将军失恩泽，万事从此异。
置酒高台上，薄暮秋风至。
长戟与我归，归来同弃置。
自酌还自饮，非名又非利。
歌出易水寒，琴下雍门泪。
出逢平乐旧，言在天阶侍。
问我从军苦，自陈少年贵。
丈夫交四海，徒论身自致。
汉将不封侯，苏卿劳远使。
今我终此曲，此曲诚不易。
贵人难识心，何由知忌讳。
+++李益
++++夜发军中
边马枥上惊，雄剑匣中鸣。
半夜军书至，匈奴寇六城。
中坚分暗阵，太乙起神兵。
出没风云合，苍黄豺虎争。
今日边庭战，缘赏不缘名。
+++李益
++++将赴朔方早发汉武泉
弭盖出故关，穷秋首边路。
问我此何为，平生重一顾。
风吹山下草，系马河边树。
奉役良有期，回瞻终未屡。
去乡幸未远，戎衣今已故。
岂惟幽朔寒，念我机中素。
去矣勿复言，所酬知音遇。
+++李益
++++城傍少年
（一作汉宫少年行）
生长边城傍，出身事弓马。
少年有胆气，独猎阴山下。
偶与匈奴逢，曾擒射雕者。
名悬壮士籍，请君少相假。
+++李益
++++游子吟
女羞夫婿薄，客耻主人贱。
遭遇同众流，低回愧相见。
君非青铜镜，何事空照面。
莫以衣上尘，不谓心如练。
人生当荣盛，待士勿言倦。
君看白日驰，何异弦上箭。
+++李益
++++饮马歌
百马饮一泉，一马争上游。
一马喷成泥，百马饮浊流。
上有沧浪客，对之空叹息。
自顾缨上尘，裴回终日夕。
为问泉上翁，何时见沙石。
+++李益
++++莲塘驿
（在盱眙界）
五月渡淮水，南行绕山陂。
江村远鸡应，竹里闻缲丝。
楚女肌发美，莲塘烟露滋。
菱花覆碧渚，黄鸟双飞时。
渺渺溯洄远，凭风托微词。
斜光动流睇，此意难自持。
女歌本轻艳，客行多怨思。
女萝蒙幽蔓，拟上青桐枝。
+++李益
++++五城道中
金铙随玉节，落日河边路。
沙鸣后骑来，雁起前军度。
五城鸣斥堠，三秦新召募。
天寒白登道，塞浊阴山雾。
仍闻旧兵老，尚在乌兰戍。
笳箫汉思繁，旌旗边色故。
寝兴倦弓甲，勤役伤风露。
来远赏不行，锋交勋乃茂。
未知朔方道，何年罢兵赋。
+++李益
++++与王楚同登青龙寺上方
连冈出古寺，流睇移芳宴。
鸟没汉诸陵，草平秦故殿。
摇光浅深树，拂木参差燕。
春心断易迷，远目伤难遍。
壮日各轻年，暮年方自见。
+++李益
++++登夏州城观送行人赋得六州胡儿歌
六州胡儿六蕃语，十岁骑羊逐沙鼠。
沙头牧马孤雁飞，汉军游骑貂锦衣。
云中征戍三千里，今日征行何岁归。
无定河边数株柳，共送行人一杯酒。
胡儿起作和蕃歌，齐唱呜呜尽垂手。
心知旧国西州远，西向胡天望乡久。
回头忽作异方声，一声回尽征人首。
蕃音虏曲一难分，似说边情向塞云。
故国关山无限路，风沙满眼堪断魂。
不见天边青作冢，古来愁杀汉昭君。
+++李益
++++从军夜次六胡北饮马磨剑石为祝殇辞
我行空碛，见沙之磷磷，与草之幂幂，半没胡儿磨剑石。
当时洗剑血成川，至今草与沙皆赤。
我因扣石问以言，水流呜咽幽草根，君宁独不怪阴磷？
吹火荧荧又为碧，有鸟自称蜀帝魂。
南人伐竹湘山下，交根接叶满泪痕。
请君先问湘江水，然我此恨乃可论。
秦亡汉绝三十国，关山战死知何极。
风飘雨洒水自流，此中有冤消不得。
为之弹剑作哀吟，风沙四起云沈沈。
满营战马嘶欲尽，毕昴不见胡天阴。
东征曾吊长平苦，往往晴明独风雨。
年移代去感精魂，空山月暗闻鼙鼓。
秦坑赵卒四十万，未若格斗伤戎虏。
圣君破胡为六州，六州又尽为胡丘。
韩公三城断胡路，汉甲百万屯边秋。
乃分司空授朔土，拥以玉节临诸侯，汉为一雪万世仇。
我今抽刀勒剑石，告尔万世为唐休。
又闻招魂有美酒，为我浇酒祝东流。
殇为魂兮，可以归还故乡些。
沙场地无人兮，尔独不可以久留。
+++李益
++++登天坛夜见海
朝游碧峰三十六，夜上天坛月边宿。
仙人携我搴玉英，坛上夜半东方明。
仙钟撞撞近海日，海中离离三山出。
霞梯赤城遥可分，霓旌绛节倚彤云。
八鸾五凤纷在御，王母欲上朝元君。
群仙指此为我说，几见尘飞沧海竭。
竦身别我期丹宫，空山处处遗清风。
九州下视杳未旦，一半浮生皆梦中。
始知武皇求不死，去逐瀛洲羡门子。
+++李益
++++大礼毕皇帝御丹凤门改元建中大赦
大明曈曈天地分，六龙负日升天门。
凤凰飞来衔帝箓，言我万代金皇孙。
灵鸡鼓舞承天赦，高翔百尺垂朱幡。
宸居穆清受天历，建中甲子合上元。
昊穹景命即已至，王事乃可酬乾坤。
升中告成答玄贶，泥金检玉昭鸿恩。
云亭之事略可记，七十二君宁独尊。
小臣欲上封禅表，久而未就归文园。

+++李益
++++轻薄篇
豪不必驰千骑，雄不在垂双鞬。
天生俊气自相逐，出与雕鹗同飞翻。
朝行九衢不得意，下鞭走马城西原。
忽闻燕雁一声去，回鞍挟弹平陵园。
归来青楼曲未半，美人玉色当金尊。
淮阴少年不相下，酒酣半笑倚市门。
安知我有不平色，白日欲落红尘昏。
死生容易如反掌，得意失意由一言。
少年但饮莫相问，此中报仇亦报恩。
+++李益
++++野田行
（一作于鹄诗）
日没出古城，野田何茫茫。
寒狐啸青冢，鬼火烧白杨。
昔人未为泉下客，行到此中曾断肠。
+++李益
++++古别离
双剑欲别风凄然，雌沉水底雄上天。
江回汉转两不见，云交雨合知何年。
来万事皆由命，何用临岐苦涕涟。
+++李益
++++效古促促曲为河上思妇作
促促何促促，黄河九回曲。
嫁与棹船郎，空床将影宿。
不道君心不如石，那教妾貌长如玉。
+++李益
++++汉宫少年行
君不见上宫警夜营八屯，冬冬街鼓朝朱轩。
玉阶霜仗拥未合，少年排入铜龙门。
暗闻弦管九天上，宫漏沈沈清吹繁。
平明走马绝驰道，呼鹰挟弹通缭垣。
玉笼金锁养黄口，探雏取卵伴王孙。
分曹陆博快一掷，迎欢先意笑语喧。
巧为柔媚学优孟，儒衣嬉戏冠沐猿。
晚来香街经柳市，行过倡舍宿桃根。
相逢杯酒一言失，回朱点白闻至尊。
金张许史伺颜色，王侯将相莫敢论。
岂知人事无定势，朝欢暮戚如掌翻。
椒房宠移子爱夺，一夕秋风生戾园。
徒用黄金将买赋，宁知白玉暗成痕。
持杯收水水已覆，徙薪避火火更燔。
欲求四老张丞相，南山如天不可上。


++上卷二百八十三
  
+++李益
++++竹窗闻风寄苗发司空曙
微风惊暮坐，临牖思悠哉。
开门复动竹，疑是故人来。
时滴枝上露，稍沾阶下苔。
何当一入幌，为拂绿琴埃。
+++李益
++++赋得垣衣
漠漠复霏霏，为君垣上衣。
昭阳辇下草，应笑此生非。
掩蔼青春去，苍茫白露稀。
犹胜萍逐水，流浪不相依。
+++李益
++++送人流贬
汉章虽约法，秦律已除名。
谤远人多惑，官微不自明。
霜风先独树，瘴雨失荒城。
畴昔长沙事，三年召贾生。
+++李益
++++送人南归
人言下江疾，君道下江迟。
五月江路恶，南风惊浪时。
应知近家喜，还有异乡悲。
无奈孤舟夕，山歌闻竹枝。
+++李益
++++水亭夜坐赋得晓雾
月落寒雾起，沈思浩通川。
宿禽啭木散，山泽一苍然。
漠漠沙上路，沄沄洲外田。
犹当依远树，断续欲穷天。
+++李益
++++送常曾侍御使西蕃寄题西川
凉王宫殿尽，芜没陇云西。
今日闻君使，雄心逐鼓鼙。
行当收汉垒，直可取蒲泥。
旧国无由到，烦君下马题。
+++李益
++++入南山至全师兰若
木陨水归壑，寂然无念心。
南行有真子，被褐息山阴。
石路瑶草散，松门寒景深。
吾师亦何爱，自起定中吟。
+++李益
++++送韩将军还边
白马羽林儿，扬鞭薄暮时。
独将轻骑出，暗与伏兵期。
雨雪移军远，旌旗上垄迟。
圣心戎寄重，未许让恩私。
+++李益
++++晚春卧病喜振上人见访
卧床如旧日，窥户易伤春。
灵寿扶衰力，芭蕉对病身。
道心空寂寞，时物自芳新。
旦夕谁相访，唯当摄上人。
+++李益
++++春行
侍臣朝谒罢，戚里自相过。
落日青丝骑，春风白纻歌。
恩承三殿近，猎向五陵多。
归路南桥望，垂杨拂细波。
+++李益
++++洛阳河亭奉酬留守群公追送
（一作李逸诗）
离亭饯落晖，腊酒减春衣。
岁晚烟霞重，川寒云树微。
戎装千里至，旧路十年归。
还似汀洲雁，相逢又背飞。
+++李益
++++寻纪道士偶会诸叟
山阴寻道士，映竹羽衣新。
侍坐双童子，陪游五老人。
水花松下静，坛草雪中春。
见说桃源洞，如今犹避秦。
+++李益
++++同萧炼师宿太乙庙
微月空山曙，春祠谒少君。
落花坛上拂，流水洞中闻。
酒引芝童奠，香馀桂子焚。
鹤飞将羽节，遥向赤城分。
+++李益
++++送同落第者东归
东门有行客，落日满前山。
圣代谁知者，沧洲今独还。
片云归海暮，流水背城闲。
余亦依嵩颍，松花深闭关。
+++李益
++++送柳判官赴振武
边庭汉仪重，旌甲似云中。
虏地山川壮，单于鼓角雄。
关寒塞榆落，月白胡天风。
君逐嫖姚将，麒麟有战功。
+++李益
++++述怀寄衡州令狐相公
调元方翼圣，轩盖忽言东。
道以中枢密，心将外理同。
白头生远浪，丹叶下高枫。
江上萧疏雨，何人对谢公。
+++李益
++++喜入兰陵望紫阁峰呈宣上人
薙草开三径，巢林喜一枝。
地宽留种竹，泉浅欲开池。
紫阁当疏牖，青松入坏篱。
从今安僻陋，萧相是吾师。
+++李益
++++喜见外弟又言别
十年离乱后，长大一相逢。
问姓惊初见，称名忆旧容。
别来沧海事，语罢暮天钟。
明日巴陵道，秋山又几重。
+++李益
++++立春日宁州行营因赋朔风吹飞雪
边声日夜合，朔风惊复来。
龙山不可望，千里一裴回。
捐扇破谁执，素纨轻欲裁。
非时妒桃李，自是舞阳台。
+++李益
++++献刘济
草绿古燕州，莺声引独游。
雁归天北畔，春尽海西头。
向日花偏落，驰年水自流。
感恩知有地，不上望京楼。
+++李益
++++哭柏岩禅师
遍与傍人别，临终尽不愁。
影堂谁为扫，坐塔自看修。
白日钟边晚，青苔钵上秋。
天涯禅弟子，空到柏岩游。
+++李益
++++赴邠宁留别
身承汉飞将，束发即言兵。
侠少何相问，从来事不平。
黄云断朔吹，白雪拥沙城。
幸应边书募，横戈会取名。
+++李益
++++紫骝马
争场看斗鸡，白鼻紫骝嘶。
漳水春闺晚，丛台日向低。
歇鞍珠作汗，试剑玉如泥。
为谢红梁燕，年年妾独栖。
+++李益
++++夜上受降城闻笛
（一作戎昱诗）
入夜思归切，笛声清更哀。
愁人不愿听，自到枕前来。
风起塞云断，夜深关月开。
平明独惆怅，落尽一庭梅。
+++李益
++++同崔邠登鹳雀楼
鹳雀楼西百尺樯，汀洲云树共茫茫。
汉家萧鼓空流水，魏国山河半夕阳。
事去千年犹恨速。
愁来一日即为长。
风烟并起思归望，远目非春亦自伤。
+++李益
++++奉酬崔员外副使携琴宿使院见示
忽闻此夜携琴宿，遂叹常时尘吏喧。
庭木已衰空月亮，城砧自急对霜繁。
犹持副节留军府，未荐高词直掖垣。
谁问南飞长绕树，官微同在谢公门。
+++李益
++++送贾校书东归寄振上人
（一作振上人院喜见贾弇兼酬别）
北风吹雁数声悲，况指前林是别时。
秋草不堪频送远，白云何处更相期。
山随匹马行看暮，路入寒城独去迟。
为向东州故人道，江淹已拟惠休诗。
+++李益
++++过马嵬二首
（第二首一作李远诗）
路至墙垣问樵者，顾予云是太真宫。
太真血染马蹄尽，朱阁影随天际空。
丹壑不闻歌吹夜，玉阶唯有薜萝风。
世人莫重霓裳曲，曾致干戈是此中。
金甲银旌尽已回，苍茫罗袖隔风埃。
浓香犹自随鸾辂，恨魄无由离马嵬。
南内真人悲帐殿，东溟方士问蓬莱。
唯留坡畔弯环月，时送残辉入夜台。
+++李益
++++盐州过胡儿饮马泉
（一作过五原胡儿饮马泉）
绿杨著水草如烟，旧是胡儿饮马泉。
几处吹笳明月夜，何人倚剑白云天。
从来冻合关山路，今日分流汉使前。
莫遣行人照容鬓，恐惊憔悴入新年。
+++李益
++++宿冯翊夜雨赠主人
危心惊夜雨，起望漫悠悠。
气耿残灯暗，声繁高树秋。
凉轩辞夏扇，风幌揽轻裯。
思绪蓬初断，归期燕暂留。
关山蔼已失，脸泪迸难收。
赖君时一笑，方能解四愁。
+++李益
++++送襄阳李尚书
天寒发梅柳，忆昔到襄州。
树暖然红烛，江清展碧油。
风烟临岘首，云水接昭丘。
俗尚春秋学，词称文选楼。
都门送旌节，符竹领诸侯。
汉沔分戎寄，黎元减圣忧。
时追山简兴，本自习家流。
莫废思康乐，诗情满沃洲。
+++李益
++++春日晋祠同声会集得疏字韵
风壤瞻唐本，山祠阅晋馀。
水亭开帟幕，岩榭引簪裾。
地绿苔犹少，林黄柳尚疏。
菱苕生皎镜，金碧照澄虚。
翰苑声何旧，宾筵醉止初。
中州有辽雁，好为系边书。
+++李益
++++再赴渭北使府留别
结发逐鸣鼙，连兵追谷蠡。
山川搜伏虏，铠甲被重犀。
故府旌旗在，新军羽校齐。
报恩身未死，识路马还嘶。
列嶂高烽举，当营太白低。
平戎七尺剑，封检一丸泥。
截海取蒲类，跑泉饮鸊鹈。
汉庭中选重，更事五原西。
+++李益
++++送归中丞使新罗册立吊祭
（一作李端诗）
东望扶桑日，何年是到时。
片帆通雨露，积水隔华夷。
浩渺风来远，虚明鸟去迟。
长波静云月，孤岛宿旌旗。
别叶传秋意，回潮动客思。
沧溟无旧路，何处问前期。
+++李益
++++赋得路傍一株柳送邢校书赴延州使府
路傍一株柳，此路向延州。
延州在何处，此路起悠悠。
+++李益
++++重赠邢校书
俱从四方事，共会九秋中。
断蓬与落叶，相值各因风。
+++李益
++++照镜
衰鬓朝临镜，将看却自疑。
惭君明似月，照我白如丝。
+++李益
++++书院无历日，以诗代书，问路侍御六月大小
野性迷尧历，松窗有道经。
故人为柱史，为我数阶蓂。
+++李益
++++闻鸡赠主人
胶胶司晨鸣，报尔东方旭。
无事恋君轩，今君重凫鹄。
+++李益
++++登白楼见白鸟席上命鹧鸪辞
一鸟如霜雪，飞向白楼前。
问君何以至，天子太平年。
+++李益
++++石楼山见月
（一作宿青山石楼）
紫塞连年戍，黄砂碛路穷。
故人今夜宿，见月石楼中。
+++李益
++++惜春伤同幕故人孟郎中兼呈去年看花友
畏老身全老，逢春解惜春。
今年看花伴，已少去年人。
+++李益
++++嘉禾寺见亡友王七题壁
今日忆君处，忆君君岂知。
空馀暗尘字，读罢泪仍垂。
+++李益
++++听唱赤白桃李花
赤白桃李花，先皇在时曲。
欲向西宫唱，西宫宫树绿。
+++李益
++++江南词
嫁得瞿塘贾，朝朝误妾期。
早知潮有信，嫁与弄潮儿。
+++李益
++++赠内兄卢纶
世故中年别，馀生此会同。
却将悲与病，来对朗陵翁。
+++李益
++++答窦二曹长留酒还榼
榼小非由榼，星郎是酒星。
解酲元有数，不用吓刘伶。
+++李益
++++答广宣供奉问兰陵居
居北有朝路，居南无住人。
劳师问家第，山色是南邻。
+++李益
++++乞宽禅师瘿山罍呈宣供奉
石色凝秋藓，峰形若夏云。
谁留秦苑地，好赠杏溪君。
+++李益
++++观骑射
边头射雕将，走马出中军。
远见平原上，翻身向暮云。
+++李益
++++幽州赋诗见意时佐刘幕
（一作题太原落漠驿西堠）
征戍在桑干，年年蓟水寒。
殷勤驿西路，北去向长安。
+++李益
++++军次阳城烽舍北流泉
何地可潸然，阳城烽树边。
今朝望乡客，不饮北流泉。
+++李益
++++金吾子
绣帐博山炉，银鞍冯子都。
黄昏莫攀折，惊起欲栖乌。
+++李益
++++山鹧鸪词
湘江斑竹枝，锦翅鹧鸪飞。
处处湘云合，郎从何处归。
+++李益
++++立秋前一日览镜
万事销身外，生涯在镜中。
唯将满鬓雪，明日对秋风。
+++李益
++++代人乞花
绣户朝眠起，开帘满地花。
春风解人意，欲落妾西家。
+++李益
++++上洛桥
金谷园中柳，春来似舞腰。
何堪好风景，独上洛阳桥。
+++李益
++++扬州怀古
故国歌钟地，长桥车马尘。
彭城阁边柳，偏似不胜春。
+++李益
++++水宿闻雁
早雁忽为双，惊秋风水窗。
夜长人自起，星月满空江。
+++李益
++++扬州早雁
江上三千雁，年年过故宫。
可怜江上月，偏照断根蓬。
+++李益
++++下楼
话旧全应老，逢春喜又悲。
看花行拭泪，倍觉下楼迟。
+++李益
++++度破讷沙二首
（一作塞北行次度破讷沙）
眼见风来沙旋移，经年不省草生时。
莫言塞北无春到，总有春来何处知。
破讷沙头雁正飞，鸊鹈泉上战初归。
平明日出东南地，满碛寒光生铁衣。
+++李益
++++拂云堆
汉将新从虏地来，旌旗半上拂云堆。
单于每近沙场猎，南望阴山哭始回。
+++李益
++++中桥北送穆质兄弟应制，戏赠萧二策
洛水桥边雁影疏，陆机兄弟驻行车。
欲陈汉帝登封草，犹待萧郎寄内书。
+++李益
++++九月十日雨中过张伯佳期柳镇未至以诗招之
柳吴兴近无消息，张长公贫苦寂寥。
唯有角巾沾雨至，手持残菊向西招。
+++李益
++++汴河曲
汴水东流无限春，隋家宫阙已成尘。
行人莫上长堤望，风起杨花愁杀人。
+++李益
++++塞下曲
蕃州部落能结束，朝暮驰猎黄河曲。
燕歌未断塞鸿飞，牧马群嘶边草绿。
秦筑长城城已摧，汉武北上单于台。
古来征战虏不尽，今日还复天兵来。
黄河东流流九折，沙场埋恨何时绝。
蔡琰没去造胡笳，苏武归来持汉节。
为报如今都护雄，匈奴且莫下云中。
请书塞北阴山石，愿比燕然车骑功。
+++李益
++++夜上西城听梁州曲二首
行人夜上西城宿，听唱梁州双管逐。
此时秋月满关山，何处关山无此曲。
鸿雁新从北地来，闻声一半却飞回。
金河戍客肠应断，更在秋风百尺台。
+++李益
++++暖川
（一作征人歌）
胡风冻合鸊鹈泉，牧马千群逐暖川。
塞外征行无尽日，年年移帐雪中天。
+++李益
++++过马嵬
汉将如云不直言，寇来翻罪绮罗恩。
托君休洗莲花血，留记千年妾泪痕。
+++李益
++++答许五端公马上口号
晚逐旌旗俱白首，少游京洛共缁尘。
不堪身外悲前事，强向杯中觅旧春。
+++李益
++++牡丹
（一作咏牡丹赠从兄正封）
紫蕊丛开未到家，却教游客赏繁华。
始知年少求名处，满眼空中别有花。
+++李益
++++边思
腰悬锦带佩吴钩，走马曾防玉塞秋。
莫笑关西将家子，只将诗思入凉州。
+++李益
++++奉和武相公春晓闻莺
（一作蜀川闻莺）
蜀道山川心易惊，绿窗残梦晓闻莺。
分明似写文君恨，万怨千愁弦上声。
+++李益
++++送客还幽州
惆怅秦城送独归，蓟门云树远依依。
秋来莫射南飞雁，从遣乘春更北飞。
+++李益
++++柳杨送客
（一作扬州万里送客）
青枫江畔白蘋洲，楚客伤离不待秋。
君见隋朝更何事，柳杨南渡水悠悠。
+++李益
++++从军北征
天山雪后海风寒，横笛偏吹行路难。
碛里征人三十万，一时回向月明看。
+++李益
++++听晓角
边霜昨夜堕关榆，吹角当城汉月孤。
无限塞鸿飞不度，秋风卷入小单于。
+++李益
++++宫怨
露湿晴花春殿香，月明歌吹在昭阳。
似将海水添宫漏，共滴长门一夜长。
+++李益
++++暮过回乐烽
烽火高飞百尺台，黄昏遥自碛西来。
昔时征战回应乐，今日从军乐未回。
+++李益
++++奉和武相公郊居寓目
黄扉晚下禁垣钟，归坐南闱山万重。
独有月中高兴尽，雪峰明处见寒松。
+++李益
++++诣红楼院寻广宣不遇留题
柿叶翻红霜景秋，碧天如水倚红楼。
隔窗爱竹有人问，遣向邻房觅户钩。
+++李益
++++回军行
关城榆叶早疏黄，日暮沙云古战场。
表请回军掩尘骨，莫教士卒哭龙荒。
+++李益
++++邠宁春日
桃李年年上国新，风沙日日塞垣人。
伤心更见庭前柳，忽有千条欲占春。
+++李益
++++古瑟怨
破瑟悲秋已减弦，湘灵沈怨不知年。
感君拂拭遗音在，更奏新声明月天。
+++李益
++++夜宴观石将军舞
微月东南上戍楼，琵琶起舞锦缠头。
更闻横笛关山远，白草胡沙西塞秋。
+++李益
++++春夜闻笛
寒山吹笛唤春归，迁客相看泪满衣。
洞庭一夜无穷雁，不待天明尽北飞。
+++李益
++++扬州送客
南行直入鹧鸪群，万岁桥边一送君。
闻道望乡闻不得，梅花暗落岭头云。
+++李益
++++统汉峰下
（一作过降户至统漠烽）
统汉峰西降户营，黄河战骨拥长城。
只今已勒燕然石，北地无人空月明。
+++李益
++++避暑女冠
雾袖烟裾云母冠，碧琉璃簟井冰寒。
焚香欲使三清鸟，静拂桐阴上玉坛。
+++李益
++++行舟
柳花飞入正行舟，卧引菱花信碧流。
闻道风光满扬子，天晴共上望乡楼。
+++李益
++++隋宫燕
燕语如伤旧国春，宫花一落已成尘。
自从一闭风光后，几度飞来不见人。
+++李益
++++送人归岳阳
烟草连天枫树齐，岳阳归路子规啼。
春江万里巴陵戍，落日看沈碧水西。
+++李益
++++上汝州郡楼
黄昏鼓角似边州，三十年前上此楼。
今日山城对垂泪，伤心不独为悲秋。
+++李益
++++临滹沱见蕃使列名
漠南春色到滹沱，碧柳青青塞马多。
万里关山今不闭，汉家频许郅支和。
+++李益
++++写情
水纹珍簟思悠悠，千里佳期一夕休。
从此无心爱良夜，任他明月下西楼。
+++李益
++++夜上受降城闻笛
回乐峰前沙似雪，受降城下月如霜。
不知何处吹芦管，一夜征人尽望乡。
+++李益
++++赴渭北宿石泉驿南望黄堆烽
边城已在虏城中，烽火南飞入汉宫。
汉庭议事先黄老，麟阁何人定战功。
+++李益
++++逢归信偶寄
无事将心寄柳条，等闲书字满芭蕉。
乡关若有东流信，遣送扬州近驿桥。
+++李益
++++赠毛仙翁
玉树溶溶仙气深，含光混俗似无心。
长愁忽作鹤飞去，一片孤云何处寻。
+++李益
++++长干行
忆妾深闺里，烟尘不曾识。
嫁与长干人，沙头候风色。
五月南风兴，思君下巴陵。
八月西风起，想君发扬子。
去来悲如何，见少离别多。
湘潭几日到，妾梦越风波。
昨夜狂风度，吹折江头树。
渺渺暗无边，行人在何处。
好乘浮云骢，佳期兰渚东。
鸳鸯绿浦上，翡翠锦屏中。
自怜十五馀，颜色桃花红。
那作商人妇，愁水复愁风。
+++李益
++++和丘员外题湛长史旧居
昔降英王顾，屏身幽岩曲。
灵波结繁笳，爽籁赴鸣玉。
运转春华至，岁来山草绿。
青松掩落晖，白云竟空谷。
伊人抚遗叹，恻恻芳又缛。
云谁斅美香，分毫寄明牧。
+++李益
++++送客归振武
骏马事轻车，军行万里沙。
胡山通嗢落，汉节绕浑邪。
桂满天西月，芦吹塞北笳。
别离俱报主，路极不为赊。
+++李益
++++府试古镜
旧是秦时镜，今藏古匣中。
龙盘初挂月，凤舞欲生风。
石黛曾留殿，朱光适在宫。
应祥知道泰，鉴物觉神通。
肝胆诚难隐，妍媸信易穷。
幸居君子室，长愿免尘蒙。
+++李益
++++赠宣大师
一国沙弥独解诗，人人道胜惠林师。
先皇诏下征还日，今上龙飞入内时。
看月忆来松寺宿，寻花思作杏溪期。
因论佛地求心地，只说常吟是住持。
+++李益
++++汉宫词
（一作韩翃诗）
汉室长陵小市东，珠帘绣户对春风。
君王昨日移仙仗，玉辇将迎入汉中。
+++李益
++++江南曲
（一作韩翃诗）
长乐花枝雨点销，江城日暮好相邀。
春楼不闭葳蕤锁，绿水回连宛转桥。
+++李益
++++宿石邑山中
浮云不共此山齐，山霭苍苍望转迷。
晓月暂飞高树里，秋河隔在数峰西。
+++李益
++++寄赠衡州杨使君
湘竹斑斑湘水春，衡阳太守虎符新。
朝来笑向归鸿道，早晚南飞见主人。
+++李益
++++途中寄李二
（一作戎昱诗）
杨柳含烟灞岸春，年年攀折为行人。
好风若借低枝便，莫遣青丝扫路尘。
+++李益
++++寄许炼师
（一作戎昱诗）
扫石焚香礼碧空，露华偏湿蕊珠宫。
如何说得天坛上，万里无云月在中。
+++李益
++++失题
（此卢纶诗，题作赴虢州留别故人）
世故相逢各未闲，百年多在别离间。
昨夜秋风今夜雨，不知何处入空山。
+++李益
++++塞下曲
伏波惟愿裹尸还，定远何须生入关。
莫遣只轮归海窟，仍留一箭射天山。
+++李益
++++上黄堆烽
心期紫阁山中月，身过黄堆烽上云。
年发已从书剑老，戎衣更逐霍将军。
+++李益
++++句
闲庭草色能留马，当路杨花不避人。（张为《主客图》）

++上卷二百八十四
  
+++李端
++++古别离二首
水国叶黄时，洞庭霜落夜。
行舟闻商估，宿在枫林下。
此地送君还，茫茫似梦间。
后期知几日，前路转多山。
巫峡通湘浦，迢迢隔云雨。
天晴见海樯，月落闻津鼓。
人老自多愁，水深难急流。
清宵歌一曲，白首对汀洲。
与君桂阳别，令君岳阳待。
后事忽差池，前期日空在。
木落雁嗷嗷，洞庭波浪高。
远山云似盖，极浦树如毫。
朝发能几里，暮来风又起。
如何两处愁，皆在孤舟里。
昨夜天月明，长川寒且清。
菊花开欲尽，荠菜泊来生。
下江帆势速，五两遥相逐。
欲问去时人，知投何处宿。
空令猿啸时，泣对湘簟竹。
+++李端
++++折杨柳
（一作折杨柳送别）
东城攀柳叶，柳叶低着草。
少壮莫轻年，轻年有衰老。
柳发遍川冈，登高堪断肠。
雨烟轻漠漠，何树近君乡。
赠君折杨柳，颜色岂能久。
上客莫沾巾，佳人正回首。
新柳送君行，古柳伤君情。
突兀临荒渡，婆娑出旧营。
隋家两岸尽，陶宅五株荣。
日暮偏愁望，春山有鸟声。
+++李端
++++留别柳中庸
惆怅流水时，萧条背城路。
离人出古亭，嘶马入寒树。
江海正风波，相逢在何处。
+++李端
++++野亭三韵送钱员外
野菊开欲稀，寒泉流渐浅。
幽人步林后，叹此年华晚。
倚杖送行云，寻思故山远。
+++李端
++++归山招王逵
日长原野静，杖策步幽巘。
雉雊麦苗阴，蝶飞溪草晚。
我生好闲放，此去殊未返。
自是君不来，非关故山远。
+++李端
++++过谷口元赞善所居
（一作赠池阳谷口）
入谷访君来，秋泉已堪涉。
林间人独坐，月下山相接。
重露湿苍苔，明灯照黄叶。
故交一不见，素发何稠叠。
+++李端
++++旅次岐山得山友书却寄凤翔张尹
本与戴征君，同师竹上坐。
偶为名利引，久废论真果。
昨日山信回，寄书来责我。
+++李端
++++九日赠司空文明
我有惆怅词，待君醉时说。
长来逢九日，难与菊花别。
摘却正开花，暂言花未发。
+++李端
++++芜城
昔人登此地，丘陇已前悲。
今日又非昔，春风能几时。
风吹城上树，草没城边路。
城里月明时，精灵自来去。
+++李端
++++送吉中孚拜官归楚州
才子神骨清，虚竦眉眼明。
貌应同卫玠，鬓且异潘生。
初戴莓苔帻，来过丞相宅。
满堂归道师，众口宗诗伯。
须臾里巷传，天子亦知贤。
出诏升高士，驰声在少年。
自为才哲爱，日与侯王会。
匡主一言中，荣亲千里外。
更闻仙士友，往往东回首。
驱石不成羊，指丹空毙狗。
孤帆淮上归，商估夜相依。
海雾寒将尽，天星晓欲稀。
潮头来始歇，浦口喧争发。
乡树尚和云，邻船犹带月。
到洞必伤情，巡房见旧名。
醮疏坛路涩，汲少井栏倾。
别我长安道，前期共须老。
方随水向山，肯惜花辞岛。
怅望执君衣，今朝风景好。
+++李端
++++荆州泊
南楼西下时，月里闻来棹。
桂水舳舻回，荆州津济闹。
移帷望星汉，引带思容貌。
今夜一江人，唯应妾身觉。
+++李端
++++春游乐
游童苏合弹，倡女蒲葵扇。
初日映城时，相思忽相见。
褰裳蹋路草，理鬓回花面。
薄暮不同归，留情此芳甸。
+++李端
++++千里思
凉州风月美，遥望居延路。
泛泛下天云，青青缘塞树。
燕山苏武上，海岛田横住。
更是草生时，行人出门去。
+++李端
++++白鹭咏
迥起来应近，高飞去自遥。
映林同落雪，拂水状翻潮。
犹有幽人兴，相逢到碧霄。
+++李端
++++冬夜与故友聚送吉校书
途穷别则怨，何必天涯去。
共作出门人，不见归乡路。
殷勤执杯酒，怅望送亲故。
月色入闲轩，风声落高树。
云霄望且远，齿发行应暮。
九日泣黄花，三秋悲白露。
君行过洛阳，莫向青山度。
+++李端
++++与苗员外山行
古人留路去，今日共君行。
若待青山尽，应逢白发生。
谁知到兰若，流落一书名。
+++李端
++++早春同庾侍郎题青龙上方院
相见惜馀辉，齐行登古寺。
风烟结远恨，山水含芳意。
车马莫前归，留看巢鹤至。
+++李端
++++送从叔赴洪州
荣家兼佐幕，叔父似还乡。
王粲名虽重，郄超髯未长。
鸣桡过夏口，敛笏见浔阳。
后夜相思处，中庭月一方。
+++李端
++++送路司谏侍从叔赴洪州
郄超本绝伦，得意在芳春。
勋业耿家盛，风流荀氏均。
声名金作赋，白皙玉为身。
敛笏辞天子，乘龟从丈人。
度关行且猎，鞍马何躞蹀。
猿啸暮应愁，湖流春好涉。
浔阳水分送，于越山相接。
梅雨细如丝，蒲帆轻似叶。
逢风燕不定，值石波先叠。
楼见远公庐，船经徐稚业。
邑人多秉笔，州吏亦负笈。
村女解收鱼，津童能用楫。
唯我有荆扉，无成未得归。
见君兄弟出，今日自沾衣。
+++李端
++++病后游青龙寺
病来形貌秽，斋沐入东林。
境静闻神远，身羸向道深。
芭蕉高自折，荷叶大先沈。
+++李端
++++夜寻司空文明逢深上人因寄晋侍御
鹤裘筇竹杖，语笑过林中。
正是月明夜，陶家见远公。
自嫌山客务，不与汉官同。
+++李端
++++长安书事寄薛戴
朔雁去成行，哀蝉响如昨。
时芳一憔悴，暮序何萧索。
笑语且无聊，逢迎多约略。
三山不可见，百岁空挥霍。
故事尽为愁，新知无复乐。
夫君又离别，而我加寂寞。
惠远纵相寻，陶潜只独酌。
恩则厚，客子才自薄。
委曲见提携，因循成蹇剥。
论边书未上，招隐诗还作。
贵者已朝餐，岂能敦宿诺。
飞禽虽失树，流水长思壑。
千里寄琼枝，梦寐青山郭。
+++李端
++++鲜于少府宅看花
谢家能植药，万簇相萦倚。
烂熳绿苔前，婵娟青草里。
垂栏复照户，映竹仍临水。
骤雨发芳香，回风舒锦绮。
孤光杂新故，众色更重累。
散碧出疏茎，分黄成细蕊。
游蜂高更下，惊蝶坐还起。
玉貌对应惭，霞标方不似。
春阴怜弱蔓，夏日同短晷。
回落报荣衰，交关斗红紫。
花时苟未赏，老至谁能止。
上客屡移床，幽僧劳凭几。
初合虽薄劣，却得陪君子。
敢问贤主人，何如种桃李。
+++李端
++++慈恩寺怀旧
去者不可忆，旧游相见时。
凌霄徒更发，非是看花期。
倚玉交文友，登龙年月久。
东阁许联床，西郊亦携手。
彼苍何暧昧，薄劣翻居后。
重入远师溪，谁尝陶令酒。
伊昔会禅宫，容辉在眼中。
篮舆来问道，玉柄解谈空。
孔席亡颜子，僧堂失谢公。
遗文一书壁，新竹再移丛。
始聚终成散，朝欢暮不同。
春霞方照日，夜烛忽迎风。
蚁斗声犹在，鸮灾道已穷。
问天应默默，归宅太匆匆。
凄其履还路，莽苍云林暮。
九陌似无人，五陵空有雾。
缅怀山阳笛，永恨平原赋。
错莫过门栏，分明识行路。
上智本全真，郄公况重臣。
唯应抚灵运，暂是忆嘉宾。
存信松犹小，缄哀草尚新。
鲤庭埋玉树，那忍见门人。
+++李端
++++赠薛戴
晓雾忽为霜，寒蝉还罢响。
行人在长道，日暮多归想。
射策本何功，名登绛帐中。
遂矜丘室重，不料阮途穷。
交结惭时辈，龙钟似老翁。
机非鄙夫正，懒是平生性。
欹枕鸿雁高，闭关花药盛。
厨烟当雨绝，阶竹连窗暝。
欲赋苦饥行，无如消渴病。
旧业历胡尘，荒原少四邻。
田园空有处，兄弟未成人。
毛义心长苦，袁安家转贫。
今呈胸臆事，当为泪沾巾。
+++李端
++++东门送客
绿杨新草路，白发故乡人。
既壮还应老，游梁复滞秦。
逢花莫漫折，能有几多春。
+++李端
++++送韩绅卿
春雨昨开花，秋霜忽沾草。
荣枯催日夕，去住皆须老。
君望汉家原，高坟渐成道。
+++李端
++++襄阳曲
襄阳堤路长，草碧柳枝黄。
谁家女儿临夜妆，红罗帐里有灯光。
雀钗翠羽动明珰，欲出不出脂粉香。
同居女伴正衣裳，中庭寒月白如霜。
贾生十八称才子，空得门前一断肠。

+++李端
++++胡腾儿
胡腾身是凉州儿，肌肤如玉鼻如锥。
桐布轻衫前后卷，葡萄长带一边垂。
帐前跪作本音语，拾襟搅袖为君舞。
安西旧牧收泪看，洛下词人抄曲与。
扬眉动目踏花毡，红汗交流珠帽偏。
醉却东倾又西倒，双靴柔弱满灯前。
环行急蹴皆应节，反手叉腰如却月。
丝桐忽奏一曲终，呜呜画角城头发。
胡腾儿，胡腾儿，故乡路断知不知。
+++李端
++++赠康洽
黄须康兄酒泉客，平生出入王侯宅。
今朝醉卧又明朝，忽忆故乡头已白。
流年恍惚瞻西日，陈事苍茫指南陌。
声名恒压鲍参军，班位不过扬执戟。
迩来七十遂无机，空是咸阳一布衣。
后辈轻肥贱衰朽，五侯门馆许因依。
自言万物有移改，始信桑田变成海。
同时献赋人皆尽，共壁题诗君独在。
步出东城风景和，青山满眼少年多。
汉家尚壮今则老，发短心长知奈何。
华堂举杯白日晚，龙钟相见谁能免。
君今已反我正来。
朱颜宜笑能几回。
借问朦胧花树下，谁家畚插筑高台。
+++李端
++++瘦马行
城傍牧马驱未过，一马徘徊起还卧。
眼中有泪皮有疮，骨毛焦瘦令人伤。
朝朝放在儿童手，谁觉举头看故乡。
往时汉地相驰逐，如雨如风过平陆。
岂意今朝驱不前，蚊蚋满身泥上腹。
路人识是名马儿，畴昔三军不得骑。
玉勒金鞍既已远，追奔获兽有谁知。
终身枥上食君草，遂与驽骀一时老。
倘借长鸣陇上风，犹期一战安西道。
+++李端
++++杂歌呈郑锡司空文明
昨宵梦到亡何乡，忽见一人山之阳。
高冠长剑立石堂，鬓眉飒爽瞳子方。
胡麻作饭琼作浆，素书一帙在柏床。
啖我还丹拍我背，令我延年在人代。
乃书数字与我持，小儿归去须读之。
觉来知是虚无事，山中雪平云覆地。
东岭啼猿三四声，卷帘一望心堪碎。
蓬莱有梯不可蹑，向海回头泪盈睫。
且闻童子是苍蝇，谁谓庄生异蝴蝶。
学仙去来辞故人，长安道路多风尘。
+++李端
++++杂歌
汉水至清泥则浊，松枝至坚萝则弱。
十三女儿事他家，颜色如花终索寞。
兰生当门燕巢幕，兰芽未吐燕泥落。
为姑偏忌诸嫂良，作妇翻嫌婿家恶。
生照镜须自知，无盐何用妒西施。
秦庭野鹿忽为马，巧伪乱真君试思。
伯奇掇蜂贤父逐，曾参杀人慈母疑。
酒沽千日人不醉，琴弄一弦心已悲。
常闻善交无尔汝，谗口甚甘良药苦。
山鸡锦翼岂凤凰，陇鸟人言止鹦鹉。
向栩非才徒隐灶，田文有命那关户，犀烛江行见鬼神，木人登席呈歌舞。

乐生东去终居赵，阳虎北辕翻适楚。
世间反覆不易陈，缄此贻君泪如雨。

+++李端
++++乌栖曲
白马逐朱车，黄昏入狭斜。
狭斜柳树乌争宿，争枝未得飞上屋。
东房少妇婿从军，每听乌啼知夜分。
+++李端
++++送客东归
昨夜东风吹尽雪，两京路上梅花发。
行人相见便东西，日暮溪头饮马别。
把君衫袖望垂杨，两行泪下思故乡。
+++李端
++++王敬伯歌
妾本舟中女，闻君江上琴。
君初感妾意，妾亦感君心。
遂出合欢被，同为交颈禽。
传杯唯畏浅，接膝犹嫌远。
侍婢奏箜篌，女郎歌宛转。
宛转怨如何，中庭霜渐多。
霜多叶可惜，昨日非今夕。
徒结万重欢，终成一宵客。
王敬伯，绿水青山从此隔。
+++李端
++++救生寺望春寄畅当
东西南北望，望远悲潜蓄。
红黄绿紫花，花开看不足。
今年与子少相随，他年与子老相逐。
+++李端
++++荆门歌送兄赴夔州
余兄佐郡经西楚，饯行因赋荆门雨。
𩆵𩆵燮燮声渐繁，浦里人家收市喧。
重阴大点过欲尽，碎浪柔文相与翻。
云间怅望荆衡路，万里青山一时暮。
琵琶寺里响空廊，熨火陂前湿荒戍。
沙尾长樯发渐稀，竹竿草屩涉流归。
夷陵已远半成烧，汉上游倡始濯衣。
船门相对多商估，葛服龙钟篷下语。
自是湘州石燕飞，那关齐地商羊舞。
曾为江客念江行，肠断秋荷雨打声。
摩天古木不可见，住岳高僧空得名。
今朝拜首临欲别，遥忆荆门雨中发。
+++李端
++++妾薄命
忆妾初嫁君，花鬟如绿云。
回灯入绮帐，转面脱罗裙。
折步教人学，偷香与客熏。
容颜南国重，名字北方闻。
一从失恩意，转觉身憔悴。
对镜不梳头，倚窗空落泪。
新人莫恃新，秋至会无春。
从来闭在长门者，必是宫中第一人。

++上卷二百八十五
  
+++李端
++++关山月
露湿月苍苍，关头榆叶黄。
回轮照海远，分彩上楼长。
水冻频移幕，兵疲数望乡。
只应城影外，万里共胡霜。
+++李端
++++度关山
雁塞日初晴，狐关雪复平。
危楼缘广漠，古窦傍长城。
拂剑金星出，弯弧玉羽鸣。
谁知系虏者，贾谊是书生。
+++李端
++++巫山高
（一作巫山高和皇甫拾遗）
巫山十二峰，皆在碧虚中。
回合云藏月，霏微雨带风。
猿声寒过涧，树色暮连空。
愁向高唐望，清秋见楚宫。
+++李端
++++雨雪曲
天山一丈雪，杂雨夜霏霏。
湿马胡歌乱，经烽汉火微。
丁零苏武别，疏勒范羌归。
若看关头下，长榆叶定稀。
+++李端
++++春游乐
柘弹连钱马，银钩妥堕鬟。
摘桑春陌上，踏草夕阳间。
意合辞先露，心诚貌却闲。
明朝若相忆，云雨出巫山。
+++李端
++++山下泉
碧水映丹霞，溅溅度浅沙。
暗通山下草，流出洞中花。
净色和云落，喧声绕石斜。
明朝更寻去，应到阮郎家。
+++李端
++++送客赴洪州
（一作送郑侍御）
草色随骢马，悠悠共出秦。
水传云梦晓，山接洞庭春。
帆影连三峡，猿声在四邻。
青门一分手，难见杜陵人。
+++李端
++++与郑锡游春
东门垂柳长，回首独心伤。
日暖临芳草，天晴忆故乡。
映花莺上下，过水蝶飞扬。
借问同行客，今朝泪几行。
+++李端
++++送友人
（一作送友人南游）
闻说湘川路，年年古木多。
猿啼巫峡夜，月照洞庭波。
穷海人还去，孤城雁与过。
青山不同赏，来往自蹉跎。
+++李端
++++题从叔沆林园
阮宅闲园暮，窗中见树阴。
樵歌依远草，僧语过长林。
鸟哢花间曲，人弹竹里琴。
自嫌身未老，已有住山心。
+++李端
++++送少微上人入蜀
削发本求道，何方不是归。
松风开法席，江月濯禅衣。
飞阁蝉鸣早，漫天客过稀。
戴颙常执笔，不觉此身非。
+++李端
++++雨后游辋川
骤雨归山尽，颓阳入辋川。
看虹登晚墅，踏石过青泉。
紫葛藏仙井，黄花出野田。
自知无路去，回步就人烟。
+++李端
++++同皇甫侍御题惟一上人房
焚香居一室，尽日见空林。
得道轻年暮，安禅爱夜深。
东西皆是梦，存没岂关心。
唯羡诸童子，持经在竹阴。
+++李端
++++同苗员外宿荐福寺僧舍
潘安秋兴动，凉夜宿僧房。
倚杖云离月，垂帘竹有霜。
回风生远径，落叶飒长廊。
一与交亲会，空贻别后伤。
+++李端
++++送客往湘江
识君年已老，孤棹向潇湘。
素发临高镜，清晨入远乡。
三山分夏口，五两映涔阳。
更逐巴东客，南行泪几行。
+++李端
++++送友人游蜀
嘉陵天气好，百里见双流。
帆影缘巴字，钟声出汉州。
绿原春草晚，青木暮猿愁。
本是风流地，游人易白头。
+++李端
++++送友人游江东
江上花开尽，南行见杪春。
鸟声悲古木，云影入通津。
返景斜连草，回潮暗动蘋。
谢公今在郡，应喜得诗人。
+++李端
++++送乐平苗明府得家字
本自求彭泽，谁云道里赊。
山从石壁断，江向弋阳斜。
暮色随枫树，阴云暗荻花。
诸侯旧调鼎，应重宰臣家。
+++李端
++++过宋州
睢阳陷虏日，外绝救兵来。
世乱忠臣死，时清明主哀。
荒郊春草遍，故垒野花开。
欲为将军哭，东流水不回。
+++李端
++++茂陵山行陪韦金部
（一作招金部韦员外）
宿雨朝来歇，空山秋气清。
盘云双鹤下，隔水一蝉鸣。
古道黄花落，平芜赤烧生。
茂陵虽有病，犹得伴君行。
+++李端
++++江上逢司空曙
（一作岳阳逢司空文明，得关中书）
共尔髫年故，相逢万里馀。
新春两行泪，故国一封书。
夏口帆初落，涔阳雁正疏。
唯当执杯酒，暂食汉江鱼。
+++李端
++++逢王泌自东京至
逢君自乡至，雪涕问田园。
几处生乔木，谁家在旧村。
山峰横二室，水色映千门。
愁见游从处，如今花正繁。
+++李端
++++山中期吉中孚
行人路不同，花落到山中。
水暗蒹葭雾，月明杨柳风。
年华惊已掷，志业飒然空。
何必龙钟后，方期事远公。
+++李端
++++酬前大理寺评事张芬
君家旧林壑，寄在乱峰西。
近日春云满，相思路亦迷。
闻钟投野寺，待月过前溪。
怅望成幽梦，依依识故蹊。
+++李端
++++赋得山泉送房造
泉水山边去，高人月下看。
润松秋色净，落涧夜声寒。
委曲穿深竹，潺湲过远滩。
圣朝无隐者，早晚罢渔竿。
+++李端
++++宿兴善寺后堂池
草堂高树下，月向后池生。
野客如僧静，新荷共水平。
锦鳞沉不食，绣羽乱相鸣。
即事思江海，谁能万里行。
+++李端
++++忆皎然上人
未得从师去，人间万事劳。
云门不可见，山木已应高。
向日开柴户，惊秋问敝袍。
何由宿峰顶，窗里望波涛。
+++李端
++++赠衡岳隐禅师
旧住衡州寺，随缘偶北来。
夜禅山雪下，朝汲竹门开。
半偈传初尽，群生意未回。
唯当与樵者，杖锡入天台。
+++李端
++++云阳观寄袁稠
（一作元阳观寄元称）
花洞晚阴阴，仙坛隔杏林。
漱泉春谷冷，捣药夜窗深。
石上开仙酌，松间对玉琴。
戴家溪北住，雪后去相寻。
+++李端
++++晚游东田寄司空曙
暮来思远客，独立在东田。
片雨无妨景，残虹不映天。
别愁逢夏果，归兴入秋蝉。
莫作隳官意，陶潜未必贤。
+++李端
++++题崔端公园林
上士爱清辉，开门向翠微。
抱琴看鹤去，枕石待云归。
野坐苔生席，高眠竹挂衣。
旧山东望远，惆怅暮花飞。
+++李端
++++早春雪夜寄卢纶兼呈秘书元丞
闻君随谢脁，春夜宿前川。
看竹云垂地，寻僧月满田。
熊寒方入树，鱼乐稍离船。
独夜羁愁客，惟知惜故年。
+++李端
++++早春夜集耿拾遗宅
如何逋客会，忽在侍臣家。
新草犹停雪，寒梅未放花。
衔杯鸡欲唱，逗月雁应斜。
年齿俱憔悴，谁堪故国赊。
+++李端
++++元丞宅送胡濬及第东归觐省
登龙兼折桂，归去当高车。
旧楚枫犹在，前隋柳已疏。
月中逢海客，浪里得乡书。
见说江边住，知君不厌鱼。
+++李端
++++送魏广下第归扬州宁亲
游宦今空返，浮淮一雁秋。
白云阴泽国，青草绕扬州。
调膳过花下，张筵到水头。
昆山仍有玉，岁晏莫淹留。
+++李端
++++归山与酒徒别
野客本无事，此来非有求。
烦君徵乐饯，未免忆山愁。
红烛侵明月，青娥促白头。
童心久已尽，岂为艳歌留。
+++李端
++++冬夜寄韩弇
（一作秋夜寄司空文明）
独坐知霜下，开门见木衰。
壮应随日去，老岂与人期。
废井虫鸣早，阴阶菊发迟。
兴来空忆戴，不似剡溪时。
+++李端
++++闻吉道士还俗因而有赠
闻有华阳客，儒裳谒紫微。
旧山连药卖，孤鹤带云归。
柳市名犹在，桃源梦已稀。
还乡见鸥鸟，应愧背船飞。
+++李端
++++韦员外东斋看花
入花凡几步，此树独相留。
发艳红枝合，垂烟绿水幽。
并开偏觉好，未落已成愁。
一到芳菲下，空招两鬓秋。
+++李端
++++边头作
邠郊泉脉动，落日上城楼。
羊马水草足，羌胡帐幕稠。
射雕过海岸，传箭怯边州。
何事归朝将，今年又拜侯。
+++李端
++++宿深上人院听远泉
泉声宜远听，入夜对支公。
断续来方尽，潺湲咽又通。
何年出石下，几里在山中。
君问穷源处，禅心与此同。
+++李端
++++茂陵村行赠何兆
春天黄鸟啭，野径白云间。
解带依芳草，支颐想故山。
人行九州路，树老五陵间。
谁道临邛远，相如自忆还。
+++李端
++++送友人还洛
去国渡关河，蝉鸣古树多。
平原正超忽，行子复蹉跎。
去事不可想，旧游难再过。
何当嵩岳下，相见在烟萝。
+++李端
++++送戴徵士还山
柔桑锦臆雉，相送到烟霞。
独隐空山里，闲门几树花。
草生杨柳岸，鸟啭竹林家。
不是谋生拙，无为末路赊。
+++李端
++++秋日旅舍别司空文明
凉风飒穷巷，秋思满高云。
吏隐俱不就，此心仍别君。
素怀宗淡泊，羁旅念功勋。
转忆西林寺，江声月下闻。
+++李端
++++旅舍对雪赠考功王员外
杨花惊满路，面市忽狂风。
骤下摇兰叶，轻飞集竹丛。
欲将琼树比，不共玉人同。
独望徽之棹，青山在雪中。
+++李端
++++送丁少府往唐上
因君灞陵别，故国一回看。
共食田文饭，先之梅福官。
江风转日暮，山月满潮寒。
不得同舟望，淹留岁月阑。
+++李端
++++赠李龟年
青春事汉主，白首入秦城。
遍识才人字，多知旧曲名。
风流随故事，语笑合新声。
独有垂杨树，偏伤日暮情。
+++李端
++++送郭补阙归江阳
东门春尚浅，杨柳未成阴。
雁影愁斜日，莺声怨故林。
隋宫江上远，梁苑雪中深。
独有怀归客，难为欲别心。
+++李端
++++早春会王逵主人得蓬字
今年华鬓色，半在故人中。
欲写无穷恨，先期一醉同。
绿丛犹覆雪，红萼已凋风。
莫负归山契，君看陌上蓬。
+++李端
++++宿山寺思归
僧房秋雨歇，愁卧夜更深。
欹枕闻鸿雁，回灯见竹林。
归萤入草尽，落月映窗沉。
拭泪无人觉，长谣向壁阴。
+++李端
++++送客赴江陵寄郢州郎士元
露下晚蝉愁，诗人旧怨秋。
沅湘莫留滞，宛洛好遨游。
饮马逢黄菊，离家值白头。
竟陵明月夜，为上庾公楼。
+++李端
++++送客赋得巴江夜猿
巴水天边路，啼猿伤客情。
迟迟云外尽，杳杳树中生。
残月暗将落，空霜寒欲明。
楚人皆掩泪，闻到第三声。
+++李端
++++秋日忆暕上人
一从持钵别，更未到人间。
好静居贫寺，遗名弃近山。
雨前缝百衲，叶下闭重关。
若便浔阳去，须将旧客还。
+++李端
++++寄上舍人叔
车马朝初下，看山忆独寻。
会知逢水尽，且爱入云深。
残雨开斜日，新蝉发迥林。
阮咸虽别巷，遥识此时心。
+++李端
++++送古之奇赴安西幕
畴昔十年兄，相逢五校营。
今宵举杯酒，陇月见军城。
堠火经阴绝，边人接晓行。
殷勤送书记，强虏几时平。
+++李端
++++送张芬归江东兼寄柳中庸
久是天涯客，偏伤落木时。
如何故国见，更欲异乡期。
鸟暮东西急，波寒上下迟。
空将满眼泪，千里怨相思。
+++李端
++++送丘丹归江东
故山霜落久，才子忆荆扉。
旅舍寻人别，秋风逐雁归。
梦愁枫叶尽，醉惜菊花稀。
肯学求名者，经年未拂衣。
+++李端
++++卧病寄苗员外
故人初未贵，相见得淹留。
一自朝天去，因成计日游。
月明应独醉，叶下肯同愁。
因恨刘桢病，空园卧见秋。
+++李端
++++送杨皋擢第归江东
（一作送表丈杨皞）
隋堤望楚国，江上一归人。
绿气千樯暮，青风万里春。
试才初得桂，泊渚肯伤蘋。
拜手终凄怆，恭承中外亲。
+++李端
++++题郑少府林园
谢家今日晚，词客愿抽毫。
枥马方回影，池鹅正理毛。
竹筒传水远，麈尾坐僧高。
独有宗雷贱，过君著敝袍。
+++李端
++++送吉中孚拜官归业
南入华阳洞，无人古树寒。
吟诗开旧帙，带绶上荒坛。
因病求归易，沾恩更隐难。
孟宗应献鲊，家近守渔官。
+++李端
++++送杨少府赴阳翟
（即舍人之弟）
冠带仁兄后，光辉寿母前。
陆云还入洛，潘岳更张筵。
井邑嵩山对，园林颍水连。
东人欲相送，旅舍已潸然。
+++李端
++++慈恩寺暕上人房招耿拾遗
悠然对惠远，共结故山期。
汲井树阴下，闭门亭午时。
地闲花落厚，石浅水流迟。
愿与神仙客，同来事本师。
+++李端
++++宿山寺雪夜寄吉中孚
独爱僧房竹，春来长到池。
云遮皆晃朗，雪压半低垂。
不见侵山叶，空闻拂地枝。
鄙夫今夜兴，唯有子猷知。
+++李端
++++赠赵神童
圣朝殊汉令，才子少登科。
每见先鸣早，常惊后进多。
独居方寂寞，相对觉蹉跎。
不是通家旧，频劳文举过。
+++李端
++++宿云际寺赠深上人
暂别青蓝寺，今来发欲斑。
独眠孤烛下，风雨在前山。
坏宅终须去，空门不易还。
支公有方便，一愿启玄关。
+++李端
++++送从兄赴洪州别驾兄善琴
援琴兼爱竹，遥夜在湘沅。
鹤舞月将下，乌啼霜正繁。
乱流喧橘岸，飞雪暗荆门。
佐郡无辞屈，其如相府恩。
+++李端
++++山中期张芬不至
石堤春草碧，双燕向西飞。
怅望云天暮，佳人何处归。
药栏虫网遍，苔井水痕稀。
谁道嵇康懒，山中自掩扉。
+++李端
++++寄畅当
麦秀草芊芊，幽人好昼眠。
云霞生岭上，猿鸟下床前。
颜子方敦行，支郎久住禅。
中林轻暂别，约略已经年。
+++李端
++++送义兴元少府
逢君惠连第，初命便光辉。
已得群公祖，终妨太傅讥。
路长人反顾，草断燕回飞。
本是江南客，还同衣锦归。
+++李端
++++卧病别郑锡
病来喜无事，多卧竹林间。
此日一相见，明朝还掩关。
幽人爱芳草，志士惜颓颜。
岁晏不我弃，期君在故山。
+++李端
++++书志赠畅当
少喜神仙术，未去已蹉跎。
壮志一为累，浮生事渐多。
衰颜不相识，岁暮定相过。
请问宗居士，君其奈老何。
+++李端
++++送诸暨裴少府
（公先人，元相公判官）
山公访嵇绍，赵武见韩侯。
事去恩犹在，名成泪却流。
一官同北去，千里赴南州。
才子清风后，无贻相府忧。
+++李端
++++送郑宥入蜀迎觐
宁亲西陟险，君去异王阳。
在世谁非客，还家即是乡。
剑门千转尽，巴水一支长。
请语愁猿道，无烦促泪行。
+++李端
++++送耿拾遗湋使江南括图书
驱传草连天，回风满树蝉。
将过夫子宅，前问孝廉船。
汉使收三箧，周诗采百篇。
别来将有泪，不是怨流年。
+++李端
++++送王少府游河南
马卿方失意，东去谒诸侯。
过宋人应少，游梁客独愁。
鸟翻千室暮，蝉急两河秋。
仆本无媒者，因君泪亦流。
+++李端
++++送别驾赴晋陵即舍人叔之兄
诸宗称叔父，从子亦光辉。
谢脁中书直，王祥别乘归。
江帆冲雨上，海树隔潮微。
南阮贫无酒，唯将泪湿衣。
+++李端
++++卧病寄阎寀
病中贪好景，强步出幽居。
紫葛垂山径，黄花绕野渠。
荒林飞老鹤，败堰过游鱼。
纵忆同年友，无人可寄书。
+++李端
++++晚夏闻蝉寄广文
（一作郎士元诗）
昨日莺啭声，今朝蝉忽鸣。
朱颜向华发，定是几年程。
故国白云远，闲居青草生。
因垂数行泪，书报十年兄。
+++李端
++++归山居寄钱起
怅望青山下，回头泪满巾。
故乡多古树，落日少行人。
发鬓将回色，簪缨未到身。
谁知武陵路，亦有汉家臣。
+++李端
++++晓发瓜州
晓发悲行客，停桡独未前。
寒江半有月，野戍渐无烟。
棹唱临高岸，鸿嘶发远田。
谁知避徒御，对酒一潸然。
+++李端
++++江上喜逢司空文明
秦人江上见，握手泪沾巾。
落日见秋草，暮年逢故人。
非夫长作客，多病浅谋身。
台阁旧亲友，谁曾见苦辛。
+++李端
++++同苗发慈恩寺避暑
追凉寻宝刹，畏日望璇题。
卧草同鸳侣，临池似虎溪。
树闲人迹外，山晚鸟行西。
若问无心法，莲花隔淤泥。
+++李端
++++送潘述宏词下第归江外
唱高人不和，此去泪难收。
上国经年住，长江满目流。
弈棋知胜偶，射策请焚舟。
应是田□□，玄成许尔游。
+++李端
++++送张少府赴夏县
虽为州县职，还欲抱琴过。
树古闻风早，山枯见雪多。
鸡声连绛市，马色傍黄河。
太守新临郡，还逢五袴歌。
+++李端
++++酬秘书元丞郊园卧疾见寄
闻说漳滨卧，题诗怨岁华。
求医主高手，报疾到贫家。
撒枕销行蚁，移杯失画蛇。
明朝九衢上，应见玉人车。
+++李端
++++送成都韦丞还蜀
蜀门云树合，高栈有猿愁。
驱传加新命，之官向旧游。
晨装逢酒雨，夜梦见刀州。
远别长相忆，当年莫滞留。
+++李端
++++晚秋旅舍寄苗员外
争途苦不前，贫病遂连牵。
向暮同行客，当秋独长年。
晚花唯有菊，寒叶已无蝉。
吏部逢今日，还应瓮下眠。
+++李端
++++送惟良上人归润州
拟诗偏不类，又送上人归。
寄世同高鹤，寻仙称坏衣。
雨行江草短，露坐海帆稀。
正被空门缚，临岐乞解围。
+++李端
++++送何兆下第还蜀
重江不可涉，孤客莫晨装。
高木莎城小，残星栈道长。
袅猿枫子落，过雨荔枝香。
劝尔成都住，文翁有草堂。
+++李端
++++送友人宰湘阴
从宦舟行远，浮湘又入闽。
蒹葭无朔雁，柽栝有蛮神。
传吏闲调象，山精暗讼人。
唯须千树橘，暂救李衡贫。
+++李端
++++送元晟归江东旧居
泽国舟车接，关门雨雪乖。
春天行故楚，夜月下清淮。
讲易居山寺，论诗到郡斋。
蒋家人暂别，三路草连阶。
+++李端
++++送黎少府赴阳翟
诗礼称才子，神仙是丈人。
玉山那惜醉，金谷已无春。
白马如风疾，青袍夺草新。
不嫌鸣吠客，愿用百年身。
+++李端
++++送夏侯审游蜀
西望烟绵树，愁君上蜀时。
同林息商客，隔栈见罛师。
石滑羊肠险，山空杜宇悲。
琴心正幽怨，莫奏凤凰诗。
+++李端
++++单推官厅前双桐咏
封植因高兴，孤贞契素期。
由来得地早，何事结花迟。
叶重凝烟后，条寒过雨时。
还同李家树，争赋角弓诗。
+++李端
++++送宋校书赴宣州幕
浮舟压芳草，容裔逐江春。
远避看书吏，行当入幕宾。
夜潮冲老树，晓雨破轻蘋。
鸳鹭多伤别，栾家德在人。
+++李端
++++送赵给事侄尉丹阳
太傅怜群从，门人亦贱回。
入官先爱子，赐酒许同杯。
淮海春多雨，蒹葭夜有雷。
遥知拜庆后，梅尉称仙才。
+++李端
++++宿瓜洲寄柳中庸
怀人同不寐，清夜起论文。
月魄正出海，雁行斜上云。
寒潮来滟滟，秋叶下纷纷。
便送江东去，徘徊只待君。
+++李端
++++夜宴虢县张明府宅逢宇文评事
虢田留古宅，入夜足秋风。
月影来窗里，灯光落水中。
征诗逢谢客，饮酒得陶公。
更爱疏篱下，繁霜湿菊丛。
+++李端
++++冬夜集张尹后阁
乘龟兼戴豸，白面映朱衣。
安石还须起，泉明不得归。
应门常吏在，登席旧寮稀。
远客长先醉，那知亚相威。
+++李端
++++将之泽潞留别王郎中
弱年知己少，前路主人稀。
贫病期相惜，艰难又忆归。
事成应未卜，身贱又无机。
幸到龙门下，须因羽翼飞。
+++李端
++++晚次巴陵
雪后柳条新，巴陵城下人。
烹鱼邀水客，载酒奠山神。
云去低斑竹，波回动白蘋。
不堪逢楚老，日暮正江春。
+++李端
++++送荀道士归庐山
先生归有处，欲别笑无言。
绿水到山口，青林连洞门。
月明寻石路，云霁望花源。
早晚还乘鹤，悲歌向故园。
+++李端
++++送张淑归觐叔父
日惨长亭暮，天高大泽闲。
风中闻草木，雪里见江山。
马向塞云去，人随古道还。
阮家今夜乐，应在竹林间。
+++李端
++++送郭参军赴绛州
登车君莫望，故绛柳条春。
蒲泽逢胡雁，桃源见晋人。
佐军髯尚短，掷地思还新。
小谢常携手，因之醉路尘。
+++李端
++++送袁稠游江南
江南衰草遍，十里见长亭。
客去逢摇落，鸿飞入杳冥。
空城寒雨细，深院晓灯青。
欲去行人起，徘徊恨酒醒。
+++李端
++++送夏中丞赴宁国任
楚县入青枫，长江一派通。
板桥寻谢客，古邑事陶公。
片雨收山外，连云上汉东。
陆机犹滞洛，念子望南鸿。
+++李端
++++送卫雄下第归同州
不才先上第，词客却空还。
边地行人少，平芜尽日闲。
一蝉陂树里，众火陇云间。
羡汝归茅屋，书窗见远山。
+++李端
++++送单少府赴扶风
少年趋盛府，颜色比花枝。
范匄非童子，杨修岂小儿。
叨陪丈人行，常恐阿戎欺。
此去云霄近，看君逸足驰。
+++李端
++++题山中别业
旧宅在山中，闲门与寺通。
往来黄叶路，交结白头翁。
晚笋难成竹，秋花不满丛。
生涯只粗粝，吾岂讳言穷。
+++李端
++++送司空文明归江上旧居
野菊有黄花，送君千里还。
鸿来燕又去，离别惜容颜。
流水通归梦，行云失故关。
江风正摇落，宋玉莫登山。
+++李端
++++送新城戴叔伦明府
遥想隋堤路，春天楚国情。
白云当海断，青草隔淮生。
雁起斜还直，潮回远复平。
莱芜不可到，一醉送君行。
+++李端
++++送雍丘任少府
丛车饯才子，路走许东偏。
远水同春色，繁花胜雪天。
鸟行侵楚邑，树影向殷田。
莫学生乡思，梅真正少年。
+++李端
++++送雍郢州
厌郎思出守，遂领汉东军。
望月逢殷浩，缘江送范云。
城闲烟草遍，浦迥雪林分。
谁伴楼中宿，吟诗估客闻。
+++李端
++++寄王密卿
酒乐今年少，僧期近日频。
买山多为竹，卜宅不缘贫。
志业归初地，文章寄此身。
嵇康虽有病，犹得见情人。
+++李端
++++与萧远上人游少华山寄皇甫侍御
寻危兼采药，渡水又登山。
独与高僧去，逍遥落日间。
渐看闾里远，自觉性情闲。
回首知音在，因令怅望还。
+++李端
++++代村中老人答
京洛风尘后，村乡烟火稀。
少年曾失所，衰暮欲何依。
夜静临江哭，天寒踏雪归。
时清应不见，言罢泪盈衣。
+++李端
++++赠故将军
平生在边日，鞍马若星流。
独出间千里，相知满九州。
恃功凌主将，作气见王侯。
谁道廉颇老，犹能报远雠。
+++李端
++++送陆郎中归田司空幕
汉家分列宿，东土佐诸侯。
结束还军府，光辉过御沟。
农桑连紫陌，分野入青州。
覆被恩难报，西看成白头。
+++李端
++++酬晋侍御见寄
野客蒙诗赠，殊恩欲报难。
本求文举识，不在子真官。
细雨双林暮，重阳九日寒。
贫斋一丛菊，愿与上宾看。
+++李端
++++送铜泽王归城
昔闻公族出，其从亦高车。
为善唯求乐，分贫必及疏。
身承汉枝叶，手习鲁诗书。
尚说无功德，三年在石渠。
+++李端
++++江上别柳中庸
秦人江上见，握手便沾衣。
近日相知少，往年亲故稀。
远游何处去，旧业几时归。
更向巴陵宿，堪闻雁北飞。
+++李端
++++喜皇甫郎中拜谕德兼集贤学士
为郎三载后，宠命一朝新。
望苑迁词客，儒林拜丈人。
莺飞绮阁曙，柳拂画堂春。
几日调金鼎，诸君欲望尘。
+++李端
++++送黎兵曹往陕府结婚
东方发车骑，君是上头人。
奠雁逢良日，行媒及仲春。
时称渡河妇，宜配坦床宾。
安得同门吏，扬鞭入后尘。
+++李端
++++送窦兵曹
梨花开上苑，游女著罗衣。
闻道情人怨，应须走马归。
御桥迟日暖，官渡早莺稀。
莫遣佳期过，看看蝴蝶飞。
+++李端
++++留别故人
（一作李颀诗）
此别不可道，此心当语谁。
春风灞水上，饮马桃花时。
误作好文士，只应游宦迟。
留书下朝客，我有故山期。
+++李端
++++奉送宋中丞使河源
东周遣戍役，才子欲离群。
部领河源去，悠悠陇水分。
笳声悲塞草，马首渡关云。
辛苦逢炎热，何时及汉军。
+++李端
++++都亭驿送郭判官之幽州幕府
幕府参戎事，承明伏奏归。
都亭使者出，杯酒故人违。
细雨沾官骑，轻风拂客衣。
还从大夫后，吾党亦光辉。
+++李端
++++送王羽林往秦州
秦州贵公子，汉日羽林郎。
事主来中禁，荣亲上北堂。
輶车花拥路，宝剑雪生光。
直扫三边靖，承恩向建章。
+++李端
++++送友入关
闻君帝城去，西望一沾巾。
落日见秋草，暮年逢故人。
非才长作客，有命懒谋身。
近更婴衰疾，空思老汉滨。
+++李端
++++代宗挽歌
祖庭三献罢，严卫百灵朝。
警跸移前殿，宫车上渭桥。
寒霜凝羽葆，野吹咽笳箫。
已向新京兆，谁云天路遥。
+++李端
++++张左丞挽歌二首
素旆低寒水，清笳出晓风。
鸟来伤贾傅，马立葬滕公。
松柏青山上，城池白日中。
一朝今古隔，唯有月明同。
祸集钩方失，灾生剑忽飞。
无由就日拜，空忆自天归。
门吏看还葬，宫官识赐衣。
东堂哀赠毕，从此故臣稀。
+++李端
++++奉和王元二相避暑怀杜太尉
艰难尝共理，海晏更相悲。
况复登堂处，分明避暑时。
绿槐千穗绽，丹药一番迟。
蓬荜今何幸，先朝大雅诗。
+++李端
++++青龙寺题故昙上人房
远公留故院，一径雪中微。
童子逢皆老，门人问亦稀。
翻经徒有处，携履遂无归。
空念寻巢鹤，时来傍影飞。
+++李端
++++早春夜望
旧雪逐泥沙，新雷发草芽。
晓霜应傍鬓，夜雨莫催花。
行矣前途晚，归与故国赊。
不劳报春尽，从此惜年华。
+++李端
++++宴伊东岸
晴洲无远近，一树一潭春。
芳草留归骑，朱樱掷舞人。
空花对酒落，小翠隔林新。
竟日皆携手，何由遇此辰。
+++李端
++++云际中峰居喜见苗发
（一作祖咏诗）
自得中峰住，深林亦闭关。
经秋无客到，入夜有僧还。
暗涧泉声小，荒村树影闲。
高窗不可望，星月满空山。
+++李端
++++宿洞庭
白水连天暮，洪波带日流。
风高云梦夕，月满洞庭秋。
沙上渔人火，烟中贾客舟。
西园与南浦，万里共悠悠。
+++李端
++++江上赛神
疏鼓应繁丝，送神归九疑。
苍龙随赤凤，帝子上天时。
骤雨归山疾，长江下日迟。
独怜游宦子，今夜泊天涯。
+++李端
++++奉和元丞侍从游南城别业
垂朱领孙子，从宴在池塘。
献寿回龟顾，和羹跃鲤香。
高松先草晚，平石助泉凉。
馀橘期相及，门生有陆郎。
+++李端
++++送从舅成都丞广南归蜀
（一作卢纶诗）
巴字天边水，秦人去是归。
栈长山雨响，溪乱火田稀。
俗富行应乐，官雄禄岂微。
魏舒终有泪，还湿宁家衣。

++上卷二百八十六
  
+++李端
++++赠郭驸马
（郭令公子暧尚升平公主令于席上成此诗）
青春都尉最风流，二十功成便拜侯。
金距斗鸡过上苑，玉鞭骑马出长楸。
熏香荀令偏怜少，傅粉何郎不解愁。
日暮吹箫杨柳陌，路人遥指凤凰楼。
方塘似镜草芊芊，初月如钩未上弦。
新开金埒看调马，旧赐铜山许铸钱。
杨柳入楼吹玉笛，芙蓉出水妒花钿。
今朝都尉如相顾，原脱长裾学少年。
+++李端
++++宿淮浦忆司空文明
愁心一倍长离忧，夜思千重恋旧游。
秦地故人成远梦，楚天凉雨在孤舟。
诸溪近海潮皆应，独树边淮叶尽流。
别恨转深何处写，前程唯有一登楼。
+++李端
++++送濮阳录事赴忠州
成名不遂双旌远，主印还为一郡雄。
赤叶黄花随野岸，青山白水映江枫。
巴人夜语孤舟里，越鸟春啼万壑中。
闻说古书多未校，肯令才子久西东。
+++李端
++++送马尊师
（一作送侯道士）
南入商山松路深，石床溪水昼阴阴。
云中采药随青节，洞里耕田映绿林。
直上烟霞空举手，回经丘垄自伤心。
武陵花木应长在，愿与渔人更一寻。
+++李端
++++题元注林园
谢家门馆似山林，碧石青苔满树阴。
乳鹊眄巢花巷静，鸣鸠鼓翼竹园深。
桔槔转水兼通药，方丈留僧共听琴。
独有野人箕踞惯，过君始得一长吟。
+++李端
++++野寺病居喜卢纶见访
青青麦垄白云阴，古寺无人新草深。
乳燕拾泥依古井，鸣鸠拂羽历花林。
千年驳藓明山履，万尺垂萝入水心。
一卧漳滨今欲老，谁知才子忽相寻。
+++李端
++++送皎然上人归山
适来世上岂缘名，适去人间岂为情。
寺山中几日到，高松月下一僧行。
云阴鸟道苔方合，雪映龙潭水更清。
法主欲归须有说，门人流泪厌浮生。
+++李端
++++赠道士
姓氏不书高士传，形神自得逸人风。
已传花洞将秦接，更指茅山与蜀通。
懒说岁年齐绛老，甘为乡曲号涪翁。
终朝卖卜无人识，敝服徒行入市中。
+++李端
++++题云际寺准上人房
高僧居处似天台，锡仗铜瓶对绿苔。
竹巷雨晴春鸟啭，山房日午老人来。
园中鹿过椒枝动，潭底龙游水沫开。
独夜焚香礼遗像，空林月出始应回。
+++李端
++++山中寄苗员外
鸟鸣花发空山里，衡岳幽人藉草时。
既近浅流安笔砚，还因平石布蓍龟。
千寻楚水横琴望。
万里秦城带酒思。
闻说潘安方寓直，与君相见渐难期。
+++李端
++++忆故山赠司空曙
汉主金门正召才，马卿多病自迟回。
旧山暂别老将至，芳草欲阑归去来。
云在高天风会起，年如流水日长催。
知君素有栖禅意，岁晏蓬门迟尔开。
+++李端
++++闲园即事赠考功王员外
南陌晴云稍变霞，东风动柳水纹斜。
园林带雪潜生草，桃李虽春未有花。
幸接上宾登郑驿，羞为长女似黄家。
今朝一望还成暮，欲别芳菲恋岁华。
+++李端
++++寄庐山真上人
高僧无迹本难寻，更得禅行去转深。
青草湖中看五老，白云山上宿双林。
月明潭色澄空性，夜静猿声证道心。
更说谢公南座好，烟萝到地几重阴。
+++李端
++++题觉公新兰若
头白禅师何处还，独开兰若树林间。
鬼因巫祝传移社，神见天人请施山。
猛虎听经金磬动，猕猴献蜜雪窗闲。
新斋结誓如相许，愿与雷宗永闭关。
+++李端
++++赠道者
窗中忽有鹤飞声，方士因知道欲成。
来取图书安枕里，便驱鸡犬向山行。
花开深洞仙门小，路过悬桥羽节轻。
送客自伤身易老，不知何处待先生。
+++李端
++++代弃妇答贾客
（一作妾薄命）
玉垒城边争走马，铜鞮市里共乘舟。
鸣环动珮恩无尽，掩袖低巾泪不流。
畴昔将歌邀客醉，如今欲舞对君羞。
忍怀贱妾平生曲，独上襄阳旧酒楼。
+++李端
++++和李舍人直中书对月见寄
名卿步月正淹留，上客裁诗怨别游。
素魄近成班女扇，清光远似庾公楼。
婵娟更称凭高望，皎洁能传自古愁。
盈手入怀皆不见，阳春曲丽转难酬。
+++李端
++++卧病闻吉中孚拜官寄元秘书昆季
汉家采使不求声，自慰文章道欲行。
毛遂登门虽异赏，韩非入传滥齐名。
云归暂爱青山出，客去还愁白发生。
年少奉亲皆愿达，敢将心事向玄成。
+++李端
++++江上逢柳中庸
旧住衡山曾夜归，见君江客忆荆扉。
星沉岭上人行早，月过湖西鹤唳稀。
弱竹万株频碍帻，新泉数步一褰衣。
今来唯有禅心在，乡路翻成向翠微。
+++李端
++++戏赠韩判官绅卿
少寻道士居嵩岭，晚事高僧住沃洲。
齿发未知何处老，身名且被外人愁。
欲随山水居茅洞，已有田园在虎丘。
独怪子猷缘掌马，雪时不肯更乘舟。
+++李端
++++送周长史
青枫树里宣城郡，独佐诸侯上板桥。
江客亦能传好信，山僧多解说南朝。
云阴出浦看帆小，草色连天见雁遥。
别有空园落桃杏，知将丝组系兰桡。
+++李端
++++题故将军庄
曾将数骑过桑干，遥对单于饬马鞍。
塞北征儿谙用剑，关西宿将许登坛。
田园芜没归耕晚，弓箭开离出猎难。
唯有老身如刻画，犹期圣主解衣看。
+++李端
++++夜投丰德寺谒海上人
（一作卢纶诗）
半夜中峰有磬声，偶寻樵者问山名。
上方月晓闻僧语，下界林疏见客行。
野鹤巢边松最老，毒龙潜处水偏清。
愿得远山知姓字，焚香洗钵过馀生。
+++李端
++++塞上
（一作卢纶诗，题作从军行）
二十在边城，军中得勇名。
卷旗收败马，占碛拥残兵。
覆阵乌鸢起，烧山草木明。
塞闲思远猎，师老厌分营。
雪岭无人迹，冰河足雁声。
李陵甘此没，惆怅汉公卿。
+++李端
++++送彭将军云中觐兄
闻说苍鹰守，今朝欲下鞲。
因令白马将，兼道觅封侯。
略地关山冷，防河雨雪稠。
翻弓骋猿臂，承箭惜貂裘。
设伏军谋密，坑降塞邑愁。
报恩唯有死，莫使汉家羞。
+++李端
++++奉赠苗员外
朱户敞高扉，青槐碍落晖。
八龙承庆重，三虎递朝归。
坐竹人声绝，横琴鸟语稀。
花惭潘岳貌，年称老莱衣。
叶暗新樱熟，丝长粉蝶飞。
应怜鲁儒贱，空与故山违。
+++李端
++++酬丘拱外甥览余旧文见寄
丘迟本才子，始冠即周旋。
舅乏郄鉴爱，君如卫玠贤。
礼将金友等，情向玉人偏。
鄙俗那劳似，龙钟却要怜。
投砖聊取笑，赠绮一何妍。
野坐临黄菊，溪行踏绿钱。
岩高云反下，洞黑水潜穿。
僻岭猿偷栗，枯池雁唼莲。
身居霞外寺，思发月明田。
犹恨萦尘网，昏昏过岁年。
+++李端
++++赠岐山姜明府
昨夜闻山雨，归心便似迟。
几回惊叶落，即到白头时。
雁影将魂去，虫声与泪期。
马卿兼病老，宋玉对秋悲。
谢客才为别，陶公已见思。
非关口腹累，自是雪霜姿。
酿酒栽黄菊，炊粳折绿葵。
山河方入望，风日正宜诗。
牧竖寒骑马，边烽晚立旗。
兰凋犹有气，柳脆不成丝。
别后如相问，高僧知所之。
+++李端
++++下第上薛侍郎
蓬荜春风起，开帘却自悲。
如何飘梗处，又到采兰时。
明镜方重照，微诚寄一辞。
家贫求禄早，身贱报恩迟。
幸得皮存矣，须劳翼长之。
铭肌非厚答，肉骨是前期。
纵觉新人好，宁忘旧主疑。
终惭太丘道，不为小生私。
+++李端
++++奉和秘书元丞杪秋忆终南旧居
高门有才子，能履古人踪。
白社陶元亮，青云阮仲容。
田园忽归去，车马杳难逢。
废巷临秋水，支颐向暮峰。
行鱼避杨柳，惊鸭触芙蓉。
石窦红泉细，山桥紫菜重。
凤雏终食竹，鹤侣暂巢松。
愿接烟霞赏，羁离计不从。
+++李端
++++送归中丞使新罗
（一作李益诗）
东望扶桑日，何年是到时。
片帆通雨露，积水隔华夷。
浩淼风来远，虚冥鸟去迟。
长波静云月，孤岛宿旌旗。
别叶传秋意，回潮动客思。
沧溟无旧路，何处问前期。
+++李端
++++暮春寻终南柳处士
庞眉一居士，鹑服隐尧时。
种豆初成亩，还丹旧日师。
入溪花径远，向岭鸟行迟。
紫葛垂苔壁，青菰映柳丝。
偶来尘外事，暂与素心期。
终恨游春客，同为岁月悲。
+++李端
++++雪夜寻太白道士
雪路夜朦胧，寻师杏树东。
石坛连竹静，醮火照山红。
再拜开金箓，焚香使玉童。
蓬瀛三岛至，天地一壶通。
别客曾留药，逢舟或借风。
出游居鹤上，避祸入羊中。
过洞偏回首，登门未发蒙。
桑田如可见，沧海几时空。
+++李端
++++得山中道友书寄苗钱二员外
有谋皆轗轲，非病亦迟回。
壮志年年减，驰晖日日催。
还山不及伴，到阙又无媒。
高卧成长策，微官称下才。
诗人识何谢，居士别宗雷。
迹向尘中隐，书从谷口来。
药栏遭鹿践，涧户被猿开。
野鹤巢云窦，游龟上水苔。
新欢追易失，故思渺难裁。
自有归期在，劳君示劫灰。
+++李端
++++酬前驾部员外郎苗发
马融方值校，阅简复持铅。
素业高风继，青春壮思全。
论文多在夜，宿寺不虚年。
自署区中职，同荒郭外田。
山邻三径绝，野意八行传。
煮玉矜新法，留符识旧仙。
涵苔溪溜浅，摇浪竹桥悬。
复洞潜栖燕，疏杨半翳蝉。
咏歌虽有和，云锦独成妍。
应以冯唐老，相讥示此篇。
+++李端
++++宿荐福寺东池有怀故园因寄元校书
暮雨风吹尽，东池一夜凉。
伏流回弱荇，明月入垂杨。
石竹闲开碧，蔷薇暗吐黄。
倚琴看鹤舞，摇扇引桐香。
旧笋方辞箨，新莲未满房。
林幽花晚发，地远草先长。
抚枕愁华鬓，凭栏想故乡。
露馀清汉直，云卷白榆行。
惊鹊仍依树，游鱼不过梁。
系舟偏忆戴，炊黍愿期张。
末路还思借，前恩讵敢忘。
从来叔夜懒，非是接舆狂。
众病婴公干，群忧集孝璋。
惭将多误曲，今日献周郎。
+++李端
++++送王副使还并州
并州近胡地，此去事风沙。
铁马垂金络，貂裘犯雪花。
曾持两郡印，多比五侯家。
继世新恩厚，从军旧国赊。
戍烟千里直，边雁一行斜。
想到清油幕，长谋出左车。
+++李端
++++晚春过夏侯校书值其沉醉戏赠
欹冠枕如意，独寝落花前。
姚馥清时醉，边韶白日眠。
曝裈还当屋，张幕便成天。
谒客唯题凤，偷儿欲觇毡。
失杯犹离席，坠履反登筵。
本是墙东隐，今为瓮下仙。
卧龙髯乍磔，栖蝶腹何便。
阮籍供琴韵，陶潜馀秫田。
人逢毂阳望，春似永和年。
顾我非工饮，期君行见怜。
尝知渴羌好，亦觉醉胡贤。
炙熟樽方竭，车回辖且全。
噀风仍作雨，洒地即成泉。
自鄙新丰过，迟回惜十年。
+++李端
++++哭张南史因寄南史侄叔宗
争路忽摧车，沈钩未得鱼。
结交唯我少，丧旧自君初。
谏草文难似，围棋智不如。
仲宣新有赋，叔夜近无书。
地闭滕公宅，山荒谢客庐。
歼良从此恨，福善竟成虚。
酿酒多同醉，烹鸡或取馀。
阮咸虽永别，岂共仲容疏。
+++李端
++++长安感事呈卢纶
十五事文翰，大儿轻孔融。
长裾游邸第，笑傲五侯中。
谏猎一朝寝，论边素未工。
蹉跎潘鬓至，蹭蹬阮途穷。
贷布怜宁与，无金命未通。
王陵固似戆，郭最遂非雄。
敛板辞群彦，回车访老农。
咏诗怀洛下，送客忆山东。
沈病魂神浊，清斋思虑空。
羸将卫玠比，冷共邺侯同。
草舍才遮雨，荆窗不碍风。
梨教通子守，酒是远师供。
扪虱欣时泰，迎猫达岁丰。
原门唯有席，井饮但加葱。
少壮矜齐德，高年觉宋聋。
寓书先论懒，读易反求蒙。
昔慕能鸣雁，今怜半死桐。
秉心犹似矢，搔首忽如蓬。
赤叶翻藤架，黄花盖菊丛。
聊将呈匠伯，今已学愚公。
+++李端
++++游终南山因寄苏奉礼士尊师苗员外
半岭逢仙驾，清晨独采芝。
壶中开白日，雾里卷朱旂。
猿鸟知归路，松萝见会时。
鸡声传洞远，鹤语报家迟。
童子闲驱石，樵夫乐看棋。
依稀醉后拜，恍惚梦中辞。
海上终难接，人间益自疑。
风尘甘独老，山水但相思。
愿得烧丹诀，流沙永待师。
+++李端
++++长安书事寄卢纶
弱冠家庐岳，从师岁月深。
翻同老夫见，殊寡少年心。
及此时方晏，因之名亦沈。
趋途非要路，避事乐空林。
素业在山下，青泉当树阴。
交游有凋丧，离别代追寻。
向秀初闻笛，钟期久罢琴。
残愁犹满貌，馀泪可沾襟。
勿以朱颜好，而忘白发侵。
终期入灵洞，相与炼黄金。
+++李端
++++送郭良辅下第东归
献策不得意，驰车东出秦。
暮年千里客，落日万家春。
+++李端
++++妾薄命
自从君弃妾，憔悴不羞人。
唯馀坏粉泪，未免映衫匀。
+++李端
++++送暕上人游春
独将支遁去，欲往戴颙家。
晴野人临水，春山树发花。
+++李端
++++晦日同苗员外游曲江
晦日同携手，临流一望春。
可怜杨柳陌，愁杀故乡人。
+++李端
++++溪行逢雨与柳中庸
日落众山昏，萧萧暮雨繁。
那堪两处宿，共听一声猿。
+++李端
++++和张尹忆东篱菊
传书报刘尹，何事忆陶家。
若为篱边菊，山中有此花。
+++李端
++++幽居作
山舍千年树，江亭万里云。
回潮迎伍相，骤雨送湘君。
+++李端
++++题云际寺暕上人故院
白发匆匆色，青山草草心。
远公仍下世，从此别东林。
+++李端
++++观邻老栽松
虽过老人宅，不解老人心。
何事残阳里，栽松欲待阴。
+++李端
++++赠胡居士
孔融过五十，海内故人稀。
相府恩犹在，知君未拂衣。
+++李端
++++荐福寺送元伟
送客攀花后，寻僧坐竹时。
明朝莫回望，青草马行迟。
+++李端
++++哭苗垂
（一作过故友墓）
旧友无由见，孤坟草欲长。
月斜邻笛尽，车马出山阳。
+++李端
++++客行赠冯著
旅行虽别路，日暮各思归。
欲下今朝泪，知君亦湿衣。
+++李端
++++芜城
（一作芜城怀古）
风吹城上树，草没城边路。
城里月明时，精灵自来去。
+++李端
++++赠山中老人
白首独一身，青山为四邻。
虽行故乡陌，不见故乡人。
+++李端
++++拜新月
（一作耿湋诗）
开帘见新月，便即下阶拜。
细语人不闻，北风吹裙带。
+++李端
++++听筝
鸣筝金粟柱，素手玉房前。
欲得周郎顾，时时误拂弦。
+++李端
++++赠何兆
文章似扬马，风骨又清羸。
江汉君犹在，英灵信未衰。
+++李端
++++同司空文明过坚上人故院
（一作过坚上人影堂逢司空曙）
我与雷居士，平生事远公。
无人知是旧，共到影堂中。
+++李端
++++杂诗
主第辞高饮，石家赴宵会。
金谷走车来，玉人骑马待。
+++李端
++++感兴
香炉最高顶，中有高人住。
日暮下山来，月明上山去。
+++李端
++++问张山人疾
先生沈病意何如，蓬艾门前客转疏。
不见领徒过绛帐，唯闻与婢削丹书。
+++李端
++++江上送客
故人南去汉江阴，秋雨萧萧云梦深。
江上见人应下泪，由来远客易伤心。
+++李端
++++闺情
月落星稀天欲明，孤灯未灭梦难成。
披衣更向门前望，不忿朝来鹊喜声。
+++李端
++++送刘侍郎
几人同去谢宣城，未及酬恩隔死生。
唯有夜猿知客恨，峄阳溪路第三声。
+++李端
++++重送郑宥归蜀因寄何兆
黄花西上路何如，青壁连天雁亦疏。
为报长卿休涤器，汉家思见茂陵书。
+++李端
++++宿石涧店闻妇人哭
山店门前一妇人，哀哀夜哭向秋云。
自说夫因征战死，朝来逢著旧将军。
+++李端
++++与道者别
闻说沧溟今已浅，何当白鹤更归来。
旧师唯有先生在，忍见门人掩泪回。
+++李端
++++长门怨
（一作长信宫）
金壶漏尽禁门开，飞燕昭阳侍寝回。
随分独眠秋殿里，遥闻语笑自天来。
+++李端
++++忆友怀野寺旧居
（一作答司空文明怀野寺旧居）
自嫌野性共人疏，忆向西林更结庐。
寄谢山阴许都讲，昨来频得远公书。
+++李端
++++听夜雨寄卢纶
暮雨萧条过凤城，霏霏飒飒重还轻。
闻君此夜东林宿，听得荷池几番声。
+++李端
++++昭君词
李陵初送子卿回，汉月明时惆怅来。
忆著长安旧游处，千门万户玉楼台。
+++李端
++++春晚游鹤林寺寄使府诸公
野寺寻春花已迟，背岩惟有两三枝。
明朝携酒犹堪醉，为报春风且莫吹。

++上卷二百八十七
  
+++畅当
++++南充谢郡客游澧州留赠宇文中丞
仆本濩落人，辱当州郡使。
量力颇及早，谢归今即己。
萧萧若凌虚，襟带顿销靡。
车服率然来，涔阳作游子。
郁郁寡开颜，默默独行李。
忽逢平生友，一笑方在此。
秋情宁风日，楚思浩云水。
为语弋林者，冥冥鸿远矣。
+++畅当
++++宿报恩寺精舍
钟梵送沈景，星多露渐光。
风中兰靡靡，月下树苍苍。
夜殿若山横，深松如涧凉。
羸然虎溪子，迟我一虚床。
杳杳空寂舍，濛濛莲桂香。
拥褐依西壁，纱灯霭中央。
+++畅当
++++自平阳馆赴郡
晨兴平阳馆，见月沈江水。
溶溶山雾披，肃肃沙鹭起。
奉恩谬符竹，伏轼省顽鄙。
何当施教化，愧迎小郡吏。
寥落火耕俗，征途青冥里。
德绥及吾民，不德将鹿矣。
擒奸非性能，多愍会衰齿。
恭承共理诏，恒惧坠诸地。
+++畅当
++++天柱隐所重答江州应物
寂寞一怅望，秋风山景清。
此中惟草色，翻意见人行。
荒径饶松子，深萝绝鸟声。
阳崖全带日，宽嶂偶通耕。
拙昧难容世，贫寒别有情。
烦君琼玖赠，幽懒百无成。
+++畅当
++++山居酬韦苏州见寄
孤柴泄烟处，此中山叟居。
观云宁有事，耽酒讵知馀。
水定鹤翻去，松歌峰俨如。
犹烦使君问，更欲结深庐。
+++畅当
++++春日过奉诚园
（一作曲江，一作玉林园）
帝里阳和日，游人到御园。
暖催新景气，春认旧兰荪。
咏德先臣没，成蹊大树存。
见桐犹近井，看柳尚依门。
献地非更宅，遗忠永奉恩。
又期攀桂后，来赏百花繁。
+++畅当
++++军中醉饮寄沈八刘叟
（一作杜甫诗）
酒渴爱江清，馀酣漱晚汀。
软莎欹坐稳，冷石醉眠醒。
野膳随行帐，华音发从伶。
数杯君不见，都已遣沈冥。
+++畅当
++++偶宴西蜀摩诃池
珍木郁清池，风荷左右披。
浅觞宁及醉，慢舸不知移。
荫簟流光冷，凝簪照影欹。
胡为独羁者，雪涕向涟漪。
+++畅当
++++奉送杜中丞赴洪州
诏出凤凰宫，新恩连帅雄。
江湖经战阵，草木待仁风。
豪右贪威爱，纡繁德简通。
多惭君子顾，攀饯路尘中。
+++畅当
++++九日陪皇甫使君泛江宴赤岸亭
羁旅逢佳节，逍遥忽见招。
同倾菊花酒，缓棹木兰桡。
平楚堪愁思，长江去寂寥。
猿啼不离峡，滩沸镇如潮。
举目关山异，伤心乡国遥。
徒言欢满座，谁觉客魂消。
+++畅当
++++蒲中道中二首
苍苍中条山，厥形极奇磈。
我欲涉其崖，濯足黄河水。
古刹栖柿林，绿阴覆苍瓦。
岁晏来品题，拾叶总堪写。
+++畅当
++++登鹳雀楼
迥临飞鸟上，高出世尘间。
天势围平野，河流入断山。
+++畅当
++++宿潭上二首
夜潭有仙舸，与月当水中。
嘉宾爱明月，游子惊秋风。
青蒲野陂水，白露明月天。
中夜秋风起，心事坐潸然。
+++畅当
++++别卢纶
故交君独在，又欲与君离。
我有新秋泪，非关宋玉悲。
+++畅当
++++题沈八斋
江斋一入何亭亭，因寄沦涟心杳冥。
绿绮琴弹白雪引，乌丝绢勒黄庭经。
+++畅诸
++++早春
献岁春犹浅，园林未尽开。
雪和新雨落，风带旧寒来。
听鸟闻归雁，看花识早梅。
生涯知几日，更被一年催。

++上卷二百八十八
  
+++陆贽
++++晓过南宫闻太常清乐
南宫闻古乐，拂曙听初惊。
烟霭遥迷处，丝桐暗辨名。
节随新律改，声带绪风轻。
合雅将移俗，同和自感情。
远音兼晓漏，馀响过春城。
九奏明初日，寥寥天地清。
+++陆贽
++++禁中春松
阴阴清禁里，苍翠满春松。
雨露恩偏近，阳和色更浓。
高枝分晓日，虚吹杂宵钟。
香助炉烟远，形疑盖影重。
愿符千载寿，不羡五株封。
倘得回天眷，全胜老碧峰。
+++陆贽
++++赋得御园芳草
阴阴御园里，瑶草日光长。
靃靡含烟雾，依稀带夕阳。
雨馀荑更密，风暖蕙初香。
拥杖缘驰道，乘舆入建章。
湿烟摇不散，细影乱无行。
恒恐韶光晚，何人辨早芳。
+++陆贽
++++句
绕阶流㶁㶁，来砌树阴阴。（任江淮尉题厅，《语林》）
+++张濛
++++晓过南宫闻太常清乐
玉珂经礼寺，金奏过南宫。
雅调乘清晓，飞声向远空。
慢随飘去雪，轻逐度来风。
迥出重城里，傍闻九陌中。
应将肆夏比，更与五英同。
一听南薰曲，因知大舜功。
+++常沂
++++禁中春松
映殿松偏好，森森列禁中。
攒柯沾圣泽，疏盖引皇风。
晚色连秦苑，春香满汉宫。
操将金石固，材与直臣同。
翠影宜青琐，苍枝秀碧空。
还知沐天眷，千载更葱茏。
+++周存
++++禁中春松
几岁含贞节，青青紫禁中。
日华留偃盖，雉尾转春风。
不为繁霜改，那将众木同。
千条攒翠色，百尺澹晴空。
影密金茎近，花明凤沼通。
安知幽涧侧，独与散樗丛。
+++周存
++++西戎献马
天马从东道，皇威被远戎。
来参八骏列，不假贰师功。
影别流沙路，嘶流上苑风。
望云时蹀足，向月每争雄。
禀异才难状，标奇志岂同。
驱驰如见许，千里一朝通。
+++黎逢
++++小苑春望宫池柳色
上林新柳变，小苑暮天晴。
始望和烟密，遥怜拂水轻。
色承阳气暖，阴带御沟清。
不厌随风弱，仍宜向日明。
垂丝遍阁榭，飞絮触帘旌。
渐到依依处，思闻出谷莺。
+++黎逢
++++夏首犹清和
（一作张聿诗）
早夏宜初景，和光起禁城。
祝融将御节，炎帝启朱明。
日送残花晚，风过御苑清。
郊原浮麦气，池沼发荷英。
树影临山动，禽飞入汉轻。
幸逢尧禹化，全胜谷中情。
+++张昔
++++小苑春望宫池柳色
小苑春初至，皇衢日更清。
遥分万条柳，回出九重城。
隐映龙池润，参差凤阙明。
影宜宫雪曙，色带禁烟晴。
深浅残阳变，高低晓吹轻。
年光正堪折，欲寄一枝荣。
+++丁位
++++小苑春望宫池柳色
小苑宜春望，宫池柳色轻。
低昂含晓景，萦转带新晴。
似盖芳初合，如丝荫渐成。
依依连水暗，袅袅出墙明。
虽以阳和发，能令旅思生。
他时花满路，从此接迁莺。
+++元友直
++++小苑春望宫池柳色
柳色新池遍，春光御苑晴。
叶依青阁密，条向碧流倾。
路暗阴初重，波摇影转清。
风从垂处度，烟就望中生。
断续游蜂聚，飘飖戏蝶轻。
怡然变芳节，愿及一枝荣。
+++杨系
++++小苑春望宫池柳色
胜游从小苑，宫柳望春晴。
拂地青丝嫩，萦风绿带轻。
光含烟色远，影透水文清。
玉笛吟何得，金闺画岂成。
皇风吹欲断，圣日映逾明。
愿驻高枝上，还同出谷莺。
+++崔绩
++++小苑春望宫池柳色
帝京春气早，御柳已先荣。
嫩叶随风散，浮光向日明。
悠扬生别意，断续引芳声。
积翠连驰道，飘花出禁城。
柔条依水弱，远色带烟轻。
南望龙池畔，斜光照晚晴。
+++张季略
++++小苑春望宫池柳色
韶光归汉苑，柳色发春城。
半见离宫出，才分远水明。
青葱当淑景，隐映媚新晴。
积翠烟初合，微黄叶未生。
迎春看尚嫩，照日见先荣。
倘得辞幽谷，高枝寄一名。
+++裴达
++++小苑春望宫池柳色
胜游经小苑，闲望上春城。
御路韶光发，宫池柳色轻。
乍浓含雨润，微澹带云晴。
幂历残烟敛，摇扬落照明。
几条垂广殿，数树影高旌。
独有风尘客，思同雨露荣。
+++裴逵
++++南至日太史登台书云物
圆丘才展礼，佳气近初分。
太史新簪笔，高台纪彩云。
烟空和缥缈，晓色共氛氲。
道泰资贤辅，年丰荷圣君。
恭惟司国瑞，兼用察人文。
应念怀铅客，终朝望碧雰。
+++沈回
++++小苑春望宫池柳色
今来游上苑，春染柳条轻。
濯濯方含色，依依若有情。
分行临曲沼，先发媚重城。
拂水枝偏弱，摇风丝已生。
变黄随淑景，吐翠逐新晴。
伫立徒延首，裴回欲寄诚。

++上卷二百八十九
  
+++杨凭
++++长安春夜宿开元观
霓裳下晚烟，留客杏花前。
遍问人寰事，新从洞府天。
长松皆扫月，老鹤不知年。
为说蓬瀛路，云涛几处连。
+++杨凭
++++晚泊江戍
旅棹依遥戍，清湘急晚流。
若为南浦宿，逢此北风秋。
云月孤鸿晚，关山几路愁。
年年不得意，零落对沧洲。
+++杨凭
++++巴江雨夜
五岭天无雁，三巴客问津。
纷纷轻汉暮，漠漠暗江春。
青草连湖岸，繁花忆楚人。
芳菲无限路，几夜月明新。
+++杨凭
++++边塞行
九原临得水，双足是重城。
独许为儒老，相怜从骑行。
细丛榆塞迥，高点雁山晴。
圣主嗤炎汉，无心自勒兵。
+++杨凭
++++乐游园望月
炎灵全盛地，明月半秋时。
今古人同望，盈亏节暗移。
彩凝双月迥，轮度八川迟。
共惜鸣珂去，金波送酒卮。
+++杨凭
++++千叶桃花
千叶桃花胜百花，孤荣春晚驻年华。
若教避俗秦人见，知向河源旧侣夸。
+++杨凭
++++春中泛舟
仙郎归奏过湘东，正值三湘二月中。
惆怅满川桃杏醉，醉看还与曲江同。
+++杨凭
++++雨中怨秋
辞家远客怆秋风，千里寒云与断蓬。
日暮隔山投古寺，钟声何处雨濛濛。
+++杨凭
++++秋日独游曲江
信马闲过忆所亲，秋山行尽路无尘。
主人莫惜松阴醉，还有千钱沽酒人。
+++杨凭
++++寄别
晚烟洲雾并苍苍，河雁惊飞不作行。
回旆转舟行数里，歌声犹自逐清湘。
+++杨凭
++++边情
新种如今屡请和，玉关边上幸无他。
欲知北海苦辛处，看取节毛馀几多。
+++杨凭
++++早发湘中
按节鸣笳中贵催，红旌白旆满船开。
迎愁湓浦登城望，西见荆门积水来。
+++杨凭
++++海榴
海榴殷色透帘栊，看盛看衰意欲同。
若许三英随五马，便将浓艳斗繁红。
+++杨凭
++++春情
暮雨朝云几日归，如丝如雾湿人衣。
三湘二月春光早，莫逐狂风缭乱飞。
+++杨凭
++++送客往荆州
巴丘过日又登城，云水湘东一日平。
若爱春秋繁露学，正逢元凯镇南荆。
+++杨凭
++++赠马炼师
心嫌碧落更何从，月帔花冠冰雪容。
行雨若迷归处路，近南惟见祝融峰。
+++杨凭
++++湘江泛舟
湘川洛浦三千里，地角天涯南北遥。
除却同倾百壶外，不愁谁奈两魂销。
+++杨凭
++++送别
江岸梅花雪不如，看君驿驭向南徐。
相闻不必因来雁，云里飞輧落素书。
+++杨凭
++++赠窦牟
（一作窦洛阳牟见简篇章，偶赠绝句）
直用天才众却瞋，应欺李杜久为尘。
南荒不死中华老，别玉翻同西国人。

++上卷二百九十
  
+++杨凝
++++送别
樽酒邮亭暮，云帆驿使归。
野鸥寒不起，川雨冻难飞。
吴会家移遍，轩辕梦去稀。
姓杨皆足泪，非是强沾衣。
+++杨凝
++++送客东归
君向古营州，边风战地愁。
草青缦别路，柳亚拂孤楼。
人意伤难醉，莺啼咽不流。
芳菲只合乐，离思返如秋。
+++杨凝
++++送客归湖南
湖南树色尽，了了辨潭州。
雨散今为别，云飞何处游。
情来偏似醉，泪迸不成流。
那向萧条路，缘湘篁竹愁。
+++杨凝
++++送客归淮南
画舫照河堤，暄风百草齐。
行丝直网蝶，去燕旋遗泥。
郡向高天近，人从别路迷。
非关御沟上，今日各东西。
+++杨凝
++++春情
旧宅洛川阳，曾游游侠场。
水添杨柳色，花绊绮罗香。
赵瑟多愁曲，秦家足艳妆。
江潭远相忆，春梦不胜长。
+++杨凝
++++秋夜听捣衣
砧杵闻秋夜，裁缝寄远方。
声微渐湿露，响细未经霜。
兰牖唯遮树，风帘不碍凉。
云中望何处，听此断人肠。
+++杨凝
++++从军行
都尉出居延，强兵集五千。
还将张博望，直救范祁连。
汉卒悲箫鼓，胡姬湿采旃。
如今意气尽，流泪挹流泉。
+++杨凝
++++和直禁省
宵直丹宫近，风传碧树凉。
漏稀银箭滴，月度网轩光。
凤诏裁多暇，兰灯梦更长。
此时颜范贵，十步旧连行。
+++杨凝
++++留别
玉节随东阁，金闺别旧僚。
若为花满寺，跃马上河桥。
+++杨凝
++++送客往洞庭
九江归路远，万里客舟还。
若过巴江水，湘东满碧烟。
+++杨凝
++++别友人
倦客惊危路，伤禽绕树枝。
非逢暴公子，不敢涕流离。
+++杨凝
++++初渡淮北岸
别梦虽难觉，悲魂最易销。
殷勤淮北岸，乡近去家遥。
+++杨凝
++++咏雨
尘浥多人路，泥归足燕家。
可怜缭乱点，湿尽满宫花。
+++杨凝
++++柳絮
河畔多杨柳，追游尽狭斜。
春风一回送，乱入莫愁家。
+++杨凝
++++花枕
席上沈香枕，楼中荡子妻。
那堪一夜里，长湿两行啼。
+++杨凝
++++送客往鄜州
新参将相事营平，锦带騂弓结束轻。
晓上关城吟画角，暗驰羌马发支兵。
回中地近风常急，鄜畤年多草自生。
近喜扶阳系戎相，从来卫霍笑长缨。
+++杨凝
++++送客往夏州
怜君此去过居延，古塞黄云共渺然。
沙阔独行寻马迹，路迷遥指戍楼烟。
夜投孤店愁吹笛，朝望行尘避控弦。
闻有故交今从骑，何须著论更言钱。
+++杨凝
++++春霁晚望
细雨晴深小苑东，春云开气逐光风。
雄儿走马神光上，静女看花佛寺中。
书剑学多心欲懒，田园荒废望频空。
南归路极天连海，惟有相思明月同。
+++杨凝
++++唐昌观玉蕊花
瑶华琼蕊种何年，萧史秦嬴向紫烟。
时控彩鸾过旧邸，摘花持献玉皇前。
+++杨凝
++++别李协
江边日暮不胜愁，送客沾衣江上楼。
明月峡添明月照，蛾眉峰似两眉愁。
+++杨凝
++++初次巴陵
西江浪接洞庭波，积水遥连天上河。
乡信为凭谁寄去，汀洲燕雁渐来多。
+++杨凝
++++上巳
帝京元巳足繁华，细管清弦七贵家。
此日风光谁不共，纷纷皆是掖垣花。
+++杨凝
++++春怨
花满帘栊欲度春，此时夫婿在咸秦。
绿窗孤寝难成寐，紫燕双飞似弄人。
+++杨凝
++++送客归常州
行到河边从此辞，寒天日远暮帆迟。
可怜芳草成衰草，公子归时过绿时。
+++杨凝
++++送别
春愁不尽别愁来，旧泪犹长新泪催。
相思倘寄相思字，君到扬州扬子回。
+++杨凝
++++送客入蜀
剑阁迢迢梦想间，行人归路绕梁山。
明朝骑马摇鞭去，秋雨槐花子午关。
+++杨凝
++++送别
仙花笑尽石门中，石室重重掩绿空。
暂下云峰能几日，却回烟驾驭春风。
+++杨凝
++++残花
五马踟蹰在路岐，南来只为看花枝。
莺衔蝶弄红芳尽，此日深闺那得知。
+++杨凝
++++戏赠友人
湘阴直与地阴连，此日相逢忆醉年。
美酒非如平乐贵，十升不用一千钱。
+++杨凝
++++赠同游
此□风雨后，已觉减年华。
若待皆无事，应难更有花。
管弦临夜急，榆柳向江斜。
且莫看归路，同须醉酒家。
+++杨凝
++++送人出塞
北风吹雨雪，举目已凄凄。
战鬼秋频哭，征鸿夜不栖。
沙平关路直，碛广郡楼低。
此去非东鲁，人多事鼓鼙。
+++杨凝
++++寻僧元皎因病
此僧迷有著，因病得寻师。
话尽山中事，归当月上时。
高松连寺影，亚竹入窗枝。
闲忆草堂路，相逢非素期。
+++杨凝
++++夜泊渭津
飘飘东去客，一宿渭城边。
远处星垂岸，中流月满船。
凉归夜深簟，秋入雨馀天。
渐觉家山小，残程尚几年。
+++杨凝
++++晚夏逢友人
一别同袍友，相思已十年。
长安多在客，久病忽闻蝉。
骤雨才沾地，阴云不遍天。
微凉堪话旧，移榻晚风前。
+++杨凝
++++别谪者
此地闻犹恶，人言是所之。
一家书绝久，孤驿梦成迟。
八月三湘道，闻猿冒雨时。
不须祠楚相，臣节转堪疑。
+++杨凝
++++行思
千里岂云去，欲归如路穷。
间无暇日，马上又秋风。
破月衔高岳，流星拂晓空。
此时皆在梦，行色独匆匆。
+++杨凝
++++感怀题从舅宅
郄家庭树下，几度醉春风。
今日花还发，当时事不同。
流言应未息，直道竟难通。
徒遣相思者，悲歌向暮空。
+++杨凝
++++与友人会
蝉吟槐蕊落，的的是愁端。
病觉离家远，贫知处事难。
真交无所隐，深语有馀欢。
未必闻歌吹，羁心得暂宽。
+++杨凝
++++下第后蒙侍郎示意指于新先辈宣恩感谢
才薄命如此，自嗟兼自疑。
遭逢好交日，黜落至公时。
倚玉甘无路，穿杨却未期。
更惭君侍坐，问许可言诗。

++上卷二百九十一
  
+++杨凌
++++奉酬韦滁州寄示
淮扬为郡暇，坐惜流芳歇。
散怀累榭风，清暑澄潭月。
陪燕辞三楚，戒途绵百越。
非当远别离，雅奏何由发。
+++杨凌
++++梅里旅夕
沧洲东望路，旅棹怆羁游。
枫浦蝉随岸，沙汀鸥转流。
露天星上月，水国夜生秋。
谁忍持相忆，南归一叶舟。
+++杨凌
++++钟陵雪夜酬友人
穷腊催年急，阳春怯和歌。
残灯闪壁尽，夜雪透窗多。
归路山川险，游人梦寐过。
龙洲不可泊，岁晚足惊波。
+++杨凌
++++润州水楼
归心不可留，雪桂一丛秋。
叶雨空江月，萤飞白露洲。
野蝉依独树，水郭带孤楼。
遥望山川路，相思万里游。
+++杨凌
++++江上秋月
陇雁送乡心，羁情属岁阴。
惊秋黄叶遍，愁暮碧云深。
月色吴江上，风声楚木林。
交亲几重别，归梦并愁侵。
+++杨凌
++++阁前双槿
群玉开双槿，丹荣对绛纱。
含烟疑出火，隔雨怪舒霞。
向晚争辞蕊，迎朝斗发花。
非关后桃李，为欲继年华。
+++杨凌
++++小苑春望宫池柳色
上苑闲游早，东风柳色轻。
储胥遥掩映，池水隔微明。
春至条偏弱，寒馀叶未成。
和烟变浓淡，转日异阴晴。
不独芳菲好，还因雨露荣。
行人望攀折，远翠暮愁生。
+++杨凌
++++送客往睦州
水阔尽南天，孤舟去渺然。
惊秋路傍客，日暮数声蝉。
+++杨凌
++++送客之蜀
西蜀三千里，巴南水一方。
晓云天际断，夜月峡中长。
+++杨凌
++++剡溪看花
花落千回舞，莺声百啭歌。
还同异方乐，不奈客愁多。
+++杨凌
++++江中风
白浪暗江中，南泠路不通。
高樯帆自满，出浦莫呼风。
+++杨凌
++++咏破扇
粉落空床弃，尘生故箧留。
先来无一半，情断不胜愁。
+++杨凌
++++贾客愁
山水路悠悠，逢滩即殢留。
西江风未便，何日到荆州。
+++杨凌
++++即事寄人
中禁鸣钟日欲高，北窗欹枕望频搔。
相思寂寞青苔合，唯有春风啼伯劳。
+++杨凌
++++早春雪中
新年雨雪少晴时，屡失寻梅看柳期。
乡信忆随回雁早，江春寒带故阴迟。
+++杨凌
++++北行留别
日日山川烽火频，山河重起旧烟尘。
一生孤负龙泉剑，羞把诗书问故人。
+++杨凌
++++秋原野望
客雁秋来次第逢，家书频寄两三封。
夕阳天外云归尽，乱见青山无数峰。
+++杨凌
++++春霁花萼楼南闻宫莺
祥烟瑞气晓来轻，柳变花开共作晴。
黄鸟远啼鳷鹊观，春风流出凤凰城。
+++杨凌
++++明妃怨
汉国明妃去不还，马驮弦管向阴山。
匣中纵有菱花镜，羞对单于照旧颜。
+++杨凌
++++句
南园桃李花落尽，春风寂寞摇空枝。（《诗式》）

++上卷二百九十二
  
+++司空曙
++++题玉真观公主山池院
香殿留遗影，春朝玉户开。
羽衣重素几，珠网俨轻埃。
石自蓬山得，泉经太液来。
柳丝遮绿浪，花粉落青苔。
镜掩鸾空在，霞消凤不回。
唯馀古桃树，传是上仙栽。
+++司空曙
++++送永阳崔明府
古国群舒地，前当桐柏关。
连绵江上雨，稠叠楚南山。
沙馆行帆息，枫洲候吏还。
乘篮若有暇，精舍在林间。
+++司空曙
++++送曹三同猗游山寺
山蹋青芜尽，凉秋古寺深。
何时得连策，此夜更闻琴。
穷水云同穴，过僧虎共林。
殷勤如念我，遗尔挂冠心。
+++司空曙
++++送崔校书赴梓幕
碧峰天柱下，鼓角镇南军。
管记催飞檄，蓬莱辍校文。
栈霜朝似雪，江雾晚成云。
想出褒中望，巴庸方路分。
+++司空曙
++++送夔州班使君
鱼国巴庸路，麾幢汉守过。
晓樯争市隘，夜鼓祭神多。
云白当山雨，风清满峡波。
夷陵旧人吏，犹诵两岐歌。
+++司空曙
++++送菊潭王明府
业成洙泗客，皓发著儒衣。
一与游人别，仍闻带印归。
林多宛地古，云尽汉山稀。
莫爱浔阳隐，嫌官计亦非。
+++司空曙
++++送太易上人赴东洛
遥见登山处，青芜雪后春。
云深岳庙火，寺宿洛阳人。
饵药将斋折，唯诗与道亲。
凡经几回别，麈尾不离身。
+++司空曙
++++和王卿立秋即事
秋宜何处看，试问白云官。
暗入蝉鸣树，微侵蝶绕兰。
向风凉稍动，近日暑犹残。
九陌浮埃减，千峰爽气攒。
换衣防竹暮，沈果讶泉寒。
宫响传花杵，天清出露盘。
高禽当侧弁，游鲔对凭栏。
一奏招商曲，空令继唱难。
+++司空曙
++++和李员外与舍人咏玫瑰花寄徐侍郎
仙吏紫薇郎，奇花共玩芳。
攒星排绿蒂，照眼发红光。
暗妒翻阶药，遥连直署香。
游枝蜂绕易，碍刺鸟衔妨。
露湿凝衣粉，风吹散蕊黄。
蒙茏珠树合，焕烂锦屏张。
留客胜看竹，思人比爱棠。
如传采蘋咏，远思满潇湘。
+++司空曙
++++冬夜耿拾遗王秀才就宿因伤故人
旧时闻笛泪，今夜重沾衣。
方恨同人少，何堪相见稀。
竹烟凝涧壑，林雪似芳菲。
多谢劳车马，应怜独掩扉。
+++司空曙
++++早春游慈恩南池
山寺临池水，春愁望远生。
蹋桥逢鹤起，寻竹值泉横。
新柳丝犹短，轻蘋叶未成。
还如虎溪上，日暮伴僧行。
+++司空曙
++++雨夜见投之作
出户繁星尽，池塘暗不开。
动衣凉气度，遰树远声来。
灯外初行电，城隅偶隐雷。
因知谢文学，晓望比尘埃。
+++司空曙
++++龙池寺望月寄韦使君阎别驾
清光此夜中，万古望应同。
当野山沈雾，低城树有风。
花宫纷共邃，水府皓相空。
遥想高楼上，唯君对庾公。
+++司空曙
++++秋夜忆兴善院寄苗发
右军多住寺，此夜后池秋。
自与山僧伴，那因洛客愁。
卷帘霜霭霭，满目水悠悠。
若有诗相赠，期君忆惠休。
+++司空曙
++++病中寄郑十六兄
倦枕欲徐行，开帘秋月明。
手便筇杖冷，头喜葛巾轻。
绿草前侵水，黄花半上城。
虚消此尘景，不见十年兄。
+++司空曙
++++卫明府寄枇杷叶以诗答
倾筐呈绿叶，重叠色何鲜。
讵是秋风里，犹如晓露前。
仙方当见重，消疾本应便。
全胜甘蕉赠，空投谢氏篇。
+++司空曙
++++过庆宝寺
（一作耿湋诗，题作废宝光寺）
黄叶前朝寺，无僧寒殿开。
池晴龟出曝，松暮鹤飞回。
古井碑横草，阴廊画杂苔。
禅宫亦销歇，尘世转堪哀。
+++司空曙
++++奉和张大夫酬高山人
野客居铃阁，重门将校稀。
豸冠亲谷弁，龟印识荷衣。
座右寒飙爽，谈馀暮角微。
苍生须太傅，山在岂容归。
+++司空曙
++++送严使君游山
家楚依三户，辞州选一钱。
酒杯同寄世，客棹任销年。
赤烧兼山远，青芜与浪连。
青春明月夜，知上鄂君船。
+++司空曙
++++送柳震归蜀
白日双流静，西看蜀国春。
桐花能乳鸟，竹节竞祠神。
蹇步徒相望，先鞭不可亲。
从江仆射，登榻更何人。
+++司空曙
++++送乐平苗明府
天际山多处，东安古邑深。
绿田通竹里，白浪隔枫林。
诗有江僧和，门唯越客寻。
应将放鱼化，一境表吾心。
+++司空曙
++++赠送郑钱二郎中
梅含柳已动，昨日起东风。
惆怅心徒壮，无如鬓作翁。
百年飘若水，万绪尽归空。
何可宗禅客，迟回岐路中。
+++司空曙
++++酬郑十四望驿不得同宿见赠因寄张参军
逢君喜成泪，暂似故乡中。
谪宦犹多惧，清宵不得终。
月烟高有鹤，宿草净无虫。
明日郄超会，应思下客同。
+++司空曙
++++暮春野望寄钱起
（一作耿湋诗）
草长花落树，羸病强寻春。
无复少年意，空馀华发新。
青原高见水，白社静逢人。
寄谢南宫客，轩车不可亲。
+++司空曙
++++送王使君小子孝廉登科归省
年少通经学，登科尚佩觿。
张冯本名士，蔡廓是佳儿。
鞍马临岐路，龙钟对别离。
寄书胡太守，请与故人知。
+++司空曙
++++云阳寺石竹花
一自幽山别，相逢此寺中。
高低俱出叶，深浅不分丛。
野蝶难争白，庭榴暗让红。
谁怜芳最久，春露到秋风。
+++司空曙
++++送高胜重谒曹王
江上青枫岸，阴阴万里春。
朝辞郢城酒，暮见洞庭人。
兴比乘舟访，恩怀倒屣亲。
想君登旧榭，重喜扫芳尘。
+++司空曙
++++闲园书事招畅当
闻蝉昼眠后，欹枕对蓬蒿。
羸病懒寻戴，田园方咏陶。
傍檐虫挂静，出树蝶飞高。
惆怅临清镜，思君见鬓毛。
+++司空曙
++++过钱员外
为郎头已白，迹向市朝稀。
移病居荒宅，安贫著败衣。
野园随客醉，雪寺伴僧归。
自说东峰下，松萝满故扉。
+++司空曙
++++赠庾侍御
年少身无累，相逢忆此时。
雪过云寺宿，酒向竹园期。
白发今催老，清琴但起悲。
唯应逐宗炳，内学愿为师。
+++司空曙
++++赠李端
共忆南浮日，登高望若何。
楚田湖草远，江寺海榴多。
载酒寻山宿，思人带雪过。
东西几回别，此会各蹉跎。
+++司空曙
++++送流人
闻说南中事，悲君重窜身。
山村枫子鬼，江庙石郎神。
童稚留荒宅，图书托故人。
青门好风景，为尔一沾巾。
+++司空曙
++++过胡居士睹王右丞遗文
旧日相知尽，深居独一身。
闭门空有雪，看竹永无人。
每许前山隐，曾怜陋巷贫。
题诗今尚在，暂为拂流尘。
+++司空曙
++++送郎使君赴郢州
使君持节去，云水满前程。
楚寺多连竹，江樯远映城。
登楼向月望，赛庙傍山行。
若动思乡咏，应贻谢步兵。
+++司空曙
++++贼平后送人北归
世乱同南去，时清独北还。
他乡生白发，旧国见青山。
晓月过残垒，繁星宿故关。
寒禽与衰草，处处伴愁颜。
+++司空曙
++++观猎骑
（一作公子行）
缠臂绣纶巾，貂裘窄称身。
射禽风助箭，走马雪翻尘。
金埒争开道，香车为驻轮。
翩翩不知处，传是霍家亲。
+++司空曙
++++同苗员外宿荐福常师房
（一作秋喜卢纶同宿寺）
浮生共多故，聚宿喜君同。
息时闻磬，灯摇乍有风。
霜阶疑水际，夜木似山中。
一愿持如意，长来事远公。
+++司空曙
++++送乔广下第归淮南
遥想长淮尽，荒堤楚路斜。
戍旌标白浪，罟网入青葭。
啼鸟仍临水，愁人更见花。
东堂一枝在，为子惜年华。
+++司空曙
++++风筝
高风吹玉柱，万籁忽齐飘。
飒树迟难度，萦空细渐销。
松泉鹿门夜，笙鹤洛滨朝。
坐与真僧听，支颐向寂寥。
+++司空曙
++++闲居寄苗发
渐向浮生老，前期竟若何。
独身居处静，永夜坐时多。
厌逐青林客，休吟白雪歌。
支公有遗寺，重与谢安过。
+++司空曙
++++送王先生归南山
儒中年最老，独有济南生。
爱子方传业，无官自耦耕。
竹通山舍远，云接雪田平。
愿作门人去，相随隐姓名。
+++司空曙
++++寄天台秀师
天台瀑布寺，传有白头师。
幻迹示羸病，空门无住持。
雪晴看鹤去，海夜与龙期。
永愿亲瓶屦，呈功得问疑。
+++司空曙
++++送夏侯审赴宁国
青圻连白浪，晓日渡南津。
山叠陵阳树，舟多建业人。
烟霞高占寺，枫竹暗停神。
如接玄晖集，江丞独见亲。
+++司空曙
++++云阳馆与韩绅（一作韩升卿）宿别
故人江海别，几度隔山川。
乍见翻疑梦，相悲各问年。
孤灯寒照雨，湿竹暗浮烟。
更有明朝恨，离杯惜共传。
+++司空曙
++++送卢使君赴夔州
铙管随旌旆，高秋远上巴。
白波连雾雨，青壁断蒹葭。
凭几双童静，登楼万井斜。
政成知变俗，当应画轮车。
+++司空曙
++++夜闻回雁
雁响天边过，高高望不分。
飕飗传细雨，嘹唳隔长云。
散向谁家尽，归来几客闻。
还将今夜意，西海话苏君。
+++司空曙
++++赋得的的帆向浦
向浦参差去，随波远近还。
初移芳草里，正在夕阳间。
隐映回孤驿，微明出乱山。
向空看不尽，归思满江关。
+++司空曙
++++秋思呈尹植裴说
（一本题下有郑洞二字）
静向懒相偶，年将衰共催。
前途欢不集，往事恨空来。
昼景委红叶，月华销绿苔。
沈思竟何有，坐结玉琴哀。
+++司空曙
++++闲园即事寄暕公
欲就东林寄一身，尚怜儿女未成人。
柴门客去残阳在，药圃虫喧秋雨频。
近水方同梅市隐，曝衣多笑阮家贫。
深山兰若何时到，羡与闲云作四邻。
+++司空曙
++++题暕上人院
闭门不出自焚香，拥褐看山岁月长。
雨后绿苔生石井，秋来黄叶遍绳床。
身闲何处无真性，年老曾言隐故乡。
更说本师同学在，几时携手见衡阳。
+++司空曙
++++长安晓望寄程补阙
（一作包何诗）
迢递山河拥帝京，参差宫殿接云平。
风吹晓漏经长乐，柳带晴烟出禁城。
天净笙歌临路发，日高车马隔尘行。
独有浅才甘未达，多惭名在鲁诸生。
+++司空曙
++++下第日书情寄上叔父
微才空觉滞京师，末学曾为叔父知。
雪里题诗偏见赏，林间饮酒独令随。
游客尽伤春色老，贫居还惜暮阴移。
欲归江海寻山去，愿报何人得桂枝。
+++司空曙
++++南原望汉宫
荒原空有汉宫名，衰草茫茫雉堞平。
连雁下时秋水在，行人过尽暮烟生。
西陵歌吹何年绝，南陌登临此日情。
故事悠悠不可问，寒禽野水自纵横。
+++司空曙
++++早夏寄元校书
独游野径送芳菲，高竹林居接翠微。
绿岸草深虫入遍，青丛花尽蝶来稀。
珠荷荐果香寒簟，玉柄摇风满夏衣。
蓬荜永无车马到，更当斋夜忆玄晖。
+++司空曙
++++赠衡岳隐禅师
拥褐安居南岳头，白云高寺见衡州。
石窗湖水摇寒月，枫树猿声报夜秋。
讲席旧逢山鸟至，梵经初向竺僧求。
垂垂身老将传法，因下人间遂北游。
+++司空曙
++++题凌云寺
春山古寺绕沧波，石磴盘空鸟道过。
百丈金身开翠壁，万龛灯焰隔烟萝。
云生客到侵衣湿，花落僧禅覆地多。
不与方袍同结社，下归尘世竟如何。
+++司空曙
++++晦日益州北池陪宴
临泛从公日，仙舟翠幕张。
七桥通碧沼，双树接花塘。
玉烛收寒气，金波隐夕光。
野闻歌管思，水静绮罗香。
游骑萦林远，飞桡截岸长。
郊原怀灞浐，陂溠写江潢。
常侍传花诏，偏裨问羽觞。
岂令南岘首，千载播馀芳。
+++司空曙
++++送曲山人之衡州
白石先生眉发光，已分甜雪饮红浆。
衣巾半染烟霞气，语笑兼和药草香。
茅洞玉声流暗水，衡山碧色映朝阳。
千年城郭如相问，华表峨峨有夜霜。
+++司空曙
++++立秋日
律变新秋至，萧条自此初。
花酣莲报谢，叶在柳呈疏。
澹日非云映，清风似雨馀。
卷帘凉暗度，迎扇暑先除。
草静多翻燕，波澄乍露鱼。
今朝散骑省，作赋兴何如。
+++司空曙
++++咏古寺花
共爱芳菲此树中，千跗万萼裹枝红。
迟迟欲去犹回望，覆地无人满寺风。
+++司空曙
++++酬张芬有赦后见赠
（一作司空图诗）
紫凤朝衔五色书，阳春忽布网罗除。
已将心变寒灰后，岂料光生腐草馀。
建水风烟收客泪，杜陵花竹梦郊居。
劳君故有诗相赠，欲报琼瑶恨不如。
+++司空曙
++++哭苗员外呈张参军
（苗公即参军舅氏）
思君宁家宅，久接竹林期。
尝值偷琴处，亲闻比玉时。
高人不易合，弱冠早相知。
试艺临诸友，能文即我师。
凌寒松未老，先暮槿何衰。
季子生前别，羊昙醉后悲。
寿堂乖一恸，奠席阻长辞。
因沥殊方泪，遥成墓下诗。
+++司空曙
++++金陵怀古
辇路江枫暗，宫庭野草春。
伤心庾开府，老作北朝臣。
+++司空曙
++++发渝州却寄韦判官
红烛津亭夜见君，繁弦急管两纷纷。
平明分手空江转，唯有猿声满水云。
+++司空曙
++++送卢彻之太原谒马尚书
榆落雕飞关塞秋，黄云画角见并州。
翩翩羽骑双旌后，上客亲随郭细侯。
+++司空曙
++++峡口送友人
峡口花飞欲尽春，天涯去住泪沾巾。
来时万里同为客，今日翻成送故人。
+++司空曙
++++故郭婉仪挽歌
一日辞秦镜，千秋别汉宫。
岂唯泉路掩，长使月轮空。
苦色凝朝露，悲声切暝风。
婉仪馀旧德，仍载礼经中。
+++司空曙
++++送翰林张学士岭南勒圣碑
汉恩天外洽，周颂日边称。
文独司空羡，书兼太尉能。
出关逢北雁，度岭逐南鹏。
使者翰林客，馀春归灞陵。
+++司空曙
++++送吉校书东归
少年芸阁吏，罢直暂归休。
独与亲知别，行逢江海秋。
听猿看楚岫，随雁到吴洲。
处处园林好，何人待子猷。
+++司空曙
++++早春游望
东风春未足，试望秦城曲。
青草状寒芜，黄花似秋菊。
壮将欢共去，老与悲相逐。
独作游社人，暮过威辇宿。
+++司空曙
++++秋日趋府上张大夫
重城洞启肃秋烟，共说羊公在镇年。
鞞鼓暗惊林叶落，旌旗遥拂雁行偏。
石过桥下书曾受，星降人间梦已传。
谪吏何能沐风化，空将歌颂拜车前。
+++司空曙
++++竹里径
幽径行迹稀，清阴苔色古。
萧萧风欲来，乍似蓬山雨。
+++司空曙
++++黄子陂
岸芳春色晓，水影夕阳微。
寂寂深烟里，渔舟夜不归。
+++司空曙
++++田鹤
散下渚田中，隐见菰蒲里。
哀鸣自相应，欲作凌风起。
+++司空曙
++++药园
春园芳已遍，绿蔓杂红英。
独有深山客，时来辨药名。
+++司空曙
++++石井
苔色遍春石，桐阴入寒井。
幽人独汲时，先乐残阳影。
+++司空曙
++++板桥
横遮野水石，前带荒村道。
来往见愁人，清风柳阴好。
+++司空曙
++++石莲花
今逢石上生，本自波中有。
红艳秋风里，谁怜众芳后。
+++司空曙
++++远寺钟
杳杳疏钟发，因风清复引。
中宵独听之，似与东林近。
+++司空曙
++++松下雪
不随晴野尽，独向深松积。
落照入寒光，偏能伴幽寂。
+++司空曙
++++新柳
全欺芳蕙晚，似妒寒梅疾。
撩乱发青条，春风来几日。
+++司空曙
++++唐昌公主院看花
遗殿空长闭，乘鸾自不回。
至今荒草上，寥落旧花开。
+++司空曙
++++别张讚
今日山晴后，残蝉菊发时。
登楼见秋色，何处最相思。
+++司空曙
++++晚思
蛩馀窗下月，草湿阶前露。
晚景凄我衣，秋风入庭树。
+++司空曙
++++留卢秦卿
（一作郎士元诗）
知有前期在，难分此夜中。
无将故人酒，不及石尤风。
+++司空曙
++++登岘亭
岘山回首望秦关，南向荆州几日还。
今日登临唯有泪，不知风景在何山。
+++司空曙
++++哭麹山人
（一作耿湋诗）
忆昔秋风起，君曾叹逐臣。
何言芳草日，自作九泉人。
+++司空曙
++++过坚上人故院与李端同赋
旧依支遁宿，曾与戴颙来。
今日空林下，唯知见绿苔。
+++司空曙
++++病中嫁女妓
万事伤心在目前，一身垂泪对花筵。
黄金用尽教歌舞，留与他人乐少年。
+++司空曙
++++江村即事
钓罢归来不系船，江村月落正堪眠。
纵然一夜风吹去，只在芦花浅水边。

++上卷二百九十三
  
+++司空曙
++++送郑明府贬岭南
青枫江色晚，楚客独伤春。
共对一尊酒，相看万里人。
猜嫌成谪宦，正直不防身。
莫畏炎方久，年年雨露新。
+++司空曙
++++寄卫明府常见短靴褐裘，又务持诵是以有末句之赠
柴桑官舍近东林，儿稚初髫即道心。
侧寄绳床嫌凭几，斜安苔帻懒穿簪。
高僧静望山僮逐，走吏喧来水鸭沈。
翠竹黄花皆佛性，莫教尘境误相侵。
+++司空曙
++++酬李端校书见赠
绿槐垂穗乳乌飞，忽忆山中独未归。
青镜流年看发变，白云芳草与心违。
乍逢酒客春游惯，久别林僧夜坐稀。
昨日闻君到城阙，莫将簪弁胜荷衣。
+++司空曙
++++过卢秦卿旧居
五柳茅茨楚国贤，桔槔蔬圃水涓涓。
黄花寒后难逢蝶。
红叶晴来忽有蝉。
韩康助采君臣药，支遁同看内外篇。
为问潜夫空著论，如何侍从赋甘泉。
+++司空曙
++++秋园
伤秋不是惜年华，别忆春风碧玉家。
强向衰丛见芳意，茱萸红实似繁花。
+++司空曙
++++送王使君赴太原拜节度副使
新从刘太尉，结束向并州。
络脑青丝骑，盘囊锦带钩。
出关逢将校，下岭拥戈矛。
匣闭黄云冷，山传画角秋。
剑锋将破虏，函道罢登楼。
岂作书生老，当封万户侯。
+++司空曙
++++拟百劳歌
朱丝纽弦金点杂，双蒂芙蓉共开合。
谁家稚女著罗裳，红粉青眉娇暮妆。
木难作床牙作席，云母屏风光照壁。
玉颜年几新上头，回身敛笑多自羞。
红销月落不复见，可惜当时谁拂面。

+++司空曙
++++迎神
吉日兮临水，沐青兰兮白芷。
假山鬼兮请东皇，托灵均兮邀帝子。
吹参差兮正苦。
舞婆娑兮未已。
鸾旌圆盖望欲来，山雨霏霏江浪起。
神既降兮我独知，目成再拜为陈词。

+++司空曙
++++送神
神之去，回风袅袅云容与。
桂尊瑶席不复陈，苍山绿水暮愁人。

+++司空曙
++++残莺百啭歌同王员外耿拾遗吉中孚李端游慈恩各赋一物
残莺一何怨，百啭相寻续。
始辨下将高，稍分长复促。
绵蛮巧状语，机节终如曲。
野客赏应迟，幽僧闻讵足。
禅斋深树夏阴清，零落空馀三两声。
金谷筝中传不似，山阳笛里写难成。
忆昨乱啼无远近，晴宫晓色偏相引。
送暖初随柳色来，辞芳暗逐花枝尽。
歌残莺，歌残莺，悠然万感生。
谢脁羁怀方一听，何郎闲吟本多情。
乃知众鸟非俦比，暮噪晨鸣倦人耳。
共爱奇音那可亲，年年出谷待新春。
此时断绝为君惜，明日玄蝉催发白。
+++司空曙
++++过终南柳处士
云起山苍苍，林居萝薜荒。
幽人老深境，素发与青裳。
雨涤莓苔绿，风摇松桂香。
洞泉分溜浅，岩笋出丛长。
败屦安松砌，馀棋在石床。
书名一为别，还路已堪伤。
+++司空曙
++++春送郭大之官
明府之官官舍春，春风辞我两三人。
可怜江县闲无事，手板支颐独咏贫。
+++司空曙
++++送郑锡
（曙曾事此公季父）
汉阳云树清无极，蜀国风烟思不堪。
莫怪别君偏有泪，十年曾事晋征南。
+++司空曙
++++同张参军喜李尚书寄新琴
新琴传凤凰，晴景称高张。
白玉连徽净，朱丝系爪长。
轻埃随拂拭，杂籁满铿锵。
暗想山泉合，如亲兰蕙芳。
正声消郑卫，古状掩笙簧。
远识贤人意，清风愿激扬。
+++司空曙
++++苦热
暑气发炎州，焦烟远未收。
啸风兼炽焰，挥汗讶成流。
鹳鹊投林尽，龟鱼拥石稠。
漱泉齐饮酎，衣葛剧兼裘，长簟贪欹枕，轻巾懒挂头。
招商如有曲，一为取新秋。
+++司空曙
++++送人归黔府
伏波箫鼓水云中，长戟如霜大旆红。
油幕晓开飞鸟绝，翩翩上将独趋风。
+++司空曙
++++杂兴
月没辽城暗出师，双龙金角晓天悲。
黄尘满目随风散，不认将军燕尾旗。
+++司空曙
++++岁暮怀崔峒耿湋
腊月江天见春色，白花青柳疑寒食。
洛阳旧社各东西，楚国游人不相识。
+++司空曙
++++观妓
翠蛾红脸不胜情，管绝弦馀发一声。
银烛摇摇尘暗下，却愁红粉泪痕生。
+++司空曙
++++过长林湖西酒家
湖草青青三两家，门前桃杏一般花。
迁人到处唯求醉，闻说渔翁有酒赊。
+++司空曙
++++过阎采病居
每逢佳节何曾坐，唯有今年不得游。
张邴卧来休送客，菊花枫叶向谁秋。
+++司空曙
++++送程秀才
悠悠多路岐，相见又别离。
东风催节换，焰焰春阳散。
楚草渐烟绵，江云亦芜漫。
送子恨何穷，故关如梦中。
游人尽还北，旅雁辞南国。
枫树几回青，逐臣归不得。
+++司空曙
++++长林令卫象饧丝结歌
主人雕盘盘素丝，寒女眷眷墨子悲。
乃言假使饧为之，八珍重沓失颜色。
手援玉箸不敢持，始状芙蓉新出水。
仰坼重衣倾万蕊，又如合欢交乱枝，红茸向暮花参差。
吴蚕络茧抽尚绝，细缕纤毫看欲灭。
雪发羞垂倭堕鬟，绣囊畏并茱萸结。
我爱此丝巧，妙绝世间无，为君作歌陈座隅。
+++司空曙
++++酬崔峒见寄
（一作江湖秋思）
趋陪禁掖雁行随，迁放江潭鹤发垂。
素浪遥疑太液水，青枫忽似万年枝。
嵩南春遍愁魂梦。
壶口云深隔路岐。
共望汉朝多沛泽，苍蝇早晚得先知。
+++司空曙
++++闻春雷
水国春雷早，阗阗若众车。
自怜迁逐者，犹滞蛰藏馀。
+++司空曙
++++晚秋西省寄上李韩二舍人
昼漏传清唱，天恩禁旅秋。
雁亲承露掌，砧隔曝衣楼。
赐膳中人送，馀香侍女收。
仍闻劳上直，晚步凤池头。
+++司空曙
++++下武昌江行望涔阳
悠悠次楚乡，楚口下涔阳。
雪隐洲渚暗，沙高芦荻黄。
渔人共留滞，水鸟自喧翔。
怀土年空尽，春风又淼茫。
+++司空曙
++++送史申之峡州
峡口巴江外，无风浪亦翻。
蒹葭新有雁，云雨不离猿。
行客思乡远，愁人赖酒昏。
檀郎好联句，共滞谢家门。
+++司空曙
++++送王闰
相送临寒水，苍然望故关。
江芜连梦泽，楚雪入商山。
话我他年旧，看君此日还。
因将自悲泪，一洒别离间。
+++司空曙
++++江园书事寄卢纶
种柳南江边，闭门三四年。
艳花那胜竹，凡鸟不如蝉。
嗜酒渐婴渴，读书多欲眠。
平生故交在，白首远相怜。
+++司空曙
++++送郑况往淮南
西楚见南关，苍苍落日间。
云离大雷树，潮入秣陵山。
登戍因高望，停桡放溜闲。
陈公有贤榻，君去岂空还。
+++司空曙
++++题江陵临沙驿楼
江天清更愁，风柳入江楼。
雁惜楚山晚，蝉知秦树秋。
凄凉多独醉，零落半同游。
岂复平生意，苍然兰杜洲。
+++司空曙
++++新蝉
（一作耿湋诗）
今朝蝉忽鸣，迁客若为情。
便觉一年老，能令万感生。
微风方满树，落日稍沉城。
为问同怀者，凄凉听几声。
+++司空曙
++++送张弋
拥棹江天旷，苍然下郢城。
冰霜葭菼变，云泽鹧鸪鸣。
酒倦临流醉，人逢置榻迎。
尝闻藉东观，不独鲁诸生。
+++司空曙
++++送僧无言归山
袈裟出尘外，山径几盘缘。
到白云树，鹤沉青草田。
龛泉朝请盥，松籁夜和禅。
自昔闻多学，逍遥注一篇。
+++司空曙
++++和卢校书文若早入使院书事
解带独裴回，秋风如水来。
轩墀湿繁露，琴几拂轻埃。
晨鸟犹在叶，夕虫馀□苔。
苍然发高兴，相仰坐难陪。
+++司空曙
++++送史泽之长沙
谢脁怀西府，单车触火云。
野蕉依戍客，庙竹映湘君。
梦渚巴山断，长沙楚路分。
一杯从别后，风月不相闻。
+++司空曙
++++田家
田家喜雨足，邻老相招携。
泉溢沟塍坏，麦高桑柘低。
呼儿催放犊，宿客待烹鸡。
搔首蓬门下，如将轩冕齐。
+++司空曙
++++送卢堪
羁贫不易去，此日始西东。
旅舍秋霖叶，行人寒草风。
酒醒馀恨在，野饯暂游同。
莫使祢生刺，空留怀袖中。
+++司空曙
++++送柳震入蜀
粉堞连青气，喧喧杂万家。
夷人祠竹节，蜀鸟乳桐花。
酒报新丰景，琴迎抵峡斜。
多闻滞游客，不似在天涯。
+++司空曙
++++送李嘉祐正字括图书兼往扬州觐省
不事兰台贵，全多韦带风。
儒官比刘向，使者得陈农。
晚烧平芜外，朝阳叠浪东。
归来喜调膳，寒笋出林中。
+++司空曙
++++送刘侍御
狱成收夜烛，整豸出登车。
黄叶辞荆楚，青山背汉初。
早朝新羽卫，晚下步徒胥。
应念长沙谪，思乡不食鱼。
+++司空曙
++++送庞判官赴黔中
天远风烟异，西南见一方。
乱山来蜀道，诸水出辰阳。
堆案青油暮，看棋画角长。
论文谁可制，记室有何郎。
+++司空曙
++++送人游岭南
万里南游客，交州见柳条。
逢迎人易合，时日酒能消。
浪晓浮青雀，风温解黑貂。
囊金如未足，莫恨故乡遥。
+++司空曙
++++送曹同椅
青春三十馀，众艺尽无如。
中散诗传画，将军扇续书。
楚田晴下雁，江日暖游鱼。
惆怅空相送，欢游自此疏。
+++司空曙
++++送鄂州张别驾襄阳觐省
苍苍岘亭路，腊月汉阳春。
带雪半山寺，行沙隔水人。
王祥因就宦，莱子不违亲。
正恨殊乡别，千条楚柳新。
+++司空曙
++++送魏季羔游长沙觐兄
芦荻湘江水，萧萧万里秋。
鹤高看迥野，蝉远入中流。
访友多成滞，携家不厌游。
惠连仍有作，知得从兄酬。
+++司空曙
++++杂言
伏馀西景移，风雨洒轻絺。
燕拂青芜地，蝉鸣红叶枝。
+++司空曙
++++玩花与卫象同醉
衰鬓千茎雪，他乡一树花。
今朝与君醉，忘却在长沙。
+++司空曙
++++送王尊师归湖州
烟芜满洞青山绕，幢节飘空紫凤飞。
金阙乍看迎日丽，玉箫遥听隔花微。
多开石髓供调膳，时御霓裳奉易衣。
莫学辽东华表上，千年始欲一回归。
+++司空曙
++++九日洛东亭
风息斜阳尽，游人曲落间。
采花因覆酒，行草转看山。
柳散新霜下，天晴早雁还。
伤秋非骑省，玄发白成斑。
+++司空曙
++++九日送人
送人冠獬豸，值节佩茱萸。
均赋征三壤，登车出五湖。
水风凄落日，岸叶飒衰芜。
自恨尘中使，何因在路隅。
+++司空曙
++++哭王注
已叹漳滨卧，何言驻隙难。
异才伤促短，诸友哭门阑。
古道松声暮，荒阡草色寒。
延陵今葬子，空使鲁人观。
+++司空曙
++++遇谷口道士
一见林中客，闲知州县劳。
白云秋色远，苍岭夕阳高。
自说名因石，谁逢手种桃。
丹经倘相授，何用恋青袍。
+++司空曙
++++喜外弟卢纶见宿
静夜四无邻，荒居旧业贫。
雨中黄叶树，灯下白头人。
以我独沈久，愧君相见频。
平生自有分，况是蔡家亲。
+++司空曙
++++深上人见访忆李端
雁稀秋色尽，落日对寒山。
避事多称疾，留僧独闭关。
心归尘俗外，道胜有无间。
仍忆东林友，相期久不还。
+++司空曙
++++宿青龙寺故昙上人院
年深宫院在，旧客自相逢。
闭户临寒竹，无人有夜钟。
降龙今已去，巢鹤竟何从。
坐见繁星晓，凄凉识旧峰。
+++司空曙
++++送张炼师还峨嵋山
太一天坛天柱西，垂萝为幌石为梯。
前登灵境青霄绝，下视人间白日低。
松籁万声和管磬，丹光五色杂虹霓。
春山一入寻无路，鸟响烟深水满溪。
+++司空曙
++++逢江客问南中故人因以诗寄
南客何时去，相逢问故人。
望乡空泪落，嗜酒转家贫。
疏懒辞微禄，东西任老身。
上楼多看月，临水共伤春。
五柳终期隐，双鸥自可亲。
应怜折腰吏，冉冉在风尘。
+++司空曙
++++送皋法师
江草知寒柳半衰，行吟怨别独迟迟。
何人讲席投如意，唯有东林远法师。
+++司空曙
++++送郑佶归洛阳
苍苍楚色水云间，一醉春风送尔还。
何处乡心最堪羡，汝南初见洛阳山。
+++司空曙
++++分流水
古时愁别泪，滴作分流水。
日夜东西流，分流几千里。
通塞两不见，波澜各自起。
与君相背飞，去去心如此。
+++司空曙
++++和耿拾遗元日观早朝
元日争朝阙，奔流若会溟。
路尘和薄雾，骑火接低星。
门响双鱼钥，车喧百子铃。
冕旒当翠殿，幢戟满彤庭。
积岁方编瑞，乘春即省刑。
大官陈禹玉，司历献尧蓂。
寿酒三觞退，箫韶九奏停。
太阳开物象，霈泽及生灵。
南陌高山碧，东方晓气青。
自怜扬子贱，归草太玄经。
+++司空曙
++++塞下曲
寒柳接胡桑，军门向大荒。
幕营随月魄，兵气长星芒。
横吹催春酒，重裘隔夜霜。
冰开不防虏，青草满辽阳。
+++司空曙
++++关山月
苍茫明月上，夜久光如积。
野幕冷胡霜，关楼宿边客。
陇头秋露暗，碛外寒沙白。
唯有故乡人，沾裳此闻笛。
+++司空曙
++++御制雨后出城观览，敕朝臣已下属和
上上开鹑野，师师出凤城。
因知圣主念，得遂老农情。
陇麦垂秋合，郊尘得雨清。
时新荐玄祖，岁足富苍生。
却马川原静，闻鸡水土平。
薰弦歌舜德，和鼎致尧名。
览物欣多稼，垂衣御大明。
史官何所录，称瑞满天京。
+++司空曙
++++奉和常舍人晚秋集贤院即事寄徐薛二侍郎
蔼蔼凤凰宫，兰台玉署通。
夜霜凝树羽，朝日照相风。
官附三台贵，儒开百氏宗。
司言陈禹命，侍讲发尧聪。
香卷青编内，铅分绿字中。
缀签从太史，锵珮揖群公。
池接天泉碧，林交御果红。
寒龟登故叶，秋蝶恋疏丛。
颜谢征文并，钟裴直事同。
离群惊海鹤，属思怨江枫。
地远姑苏外，山长越绝东。
惭当哲匠后，下曲本难工。
+++司空曙
++++题鲜于秋林园
雨后园林好，幽行迥野通。
远山芳草外，流水落花中。
客醉悠悠惯，莺啼处处同。
夕阳自一望，日暮杜陵东。
+++司空曙
++++登秦岭
南登秦岭头，回首始堪忧。
汉阙青门远，商山蓝水流。
三湘迁客去，九陌故人游。
从此思乡泪，双垂不复收。
+++司空曙
++++独游寄卫长林
草绿春阳动，迟迟泽畔游。
恋花同野蝶，爱水剧江鸥。
身外唯须醉，人间尽是愁。
那知鸣玉者，不羡卖瓜侯。
+++司空曙
++++望水
高楼晴见水，楚色霭相和。
野极空如练，天遥不辨波。
永无人迹到，时有鸟行过。
况是苍茫外，残阳照最多。
+++司空曙
++++望商山路
南见青山道，依然去国时。
已甘长避地，谁料有还期。
雨霁残阳薄，人愁独望迟。
空残华发在，前事不堪思。
+++司空曙
++++题落叶
霜景催危叶，今朝半树空。
萧条故国异，零落旅人同。
飒岸浮寒水，依阶拥夜虫。
随风偏可羡，得到洛阳宫。
+++司空曙
++++寄准上人
昨闻归旧寺，暂别欲经年。
樵客应同步，邻僧定伴禅。
后峰秋有雪，远涧夜鸣泉。
偶与支公论，人间自共传。
+++司空曙
++++送况上人还荆州，因寄卫侍御象
惠持游蜀久，策杖欲西还。
共别此宵月，独归何处山。
对鸥沙草畔，洗足野云间。
有玄晖会，斋心受八关。
+++司空曙
++++别卢纶
（一作纶别曙诗）
有月多同赏，无秋不共悲。
如何与君别，又是菊黄时。
+++司空曙
++++雪二首
乐游春苑望鹅毛，宫殿如星树似毫。
漫漫一川横渭水，太阳初出五陵高。
王屋南崖见洛城，石龛松寺上方平。
半山槲叶当窗下，一夜曾闻雪打声。
+++司空曙
++++酬卫长林岁日见呈
地暖雪花摧，天春斗柄回。
朱泥一丸药，柏叶万年杯。
旅雁辞人去，繁霜满镜来。
今朝彩盘上，神燕不须雷。
+++司空曙
++++杜鹃行
（一作杜甫诗）
古时杜宇称望帝，魂作杜鹃何微细。
跳枝窜叶树木中，抢翔瞥捩雌随雄。
毛衣惨黑自憔悴，众鸟安肯相尊崇。
隳形不敢栖华屋，短翮唯愿巢深丛。
穿皮啄朽觜欲秃，苦饥始得食一虫。
谁言养雏不自哺，此语亦足为愚蒙。
声音咽哕若有谓，号啼略与婴儿同。
口干垂血转迫促，似欲上诉于苍穹。
蜀人闻之皆起立，至今相效传遗风。
乃知变化不可穷，岂知昔日居深宫，嫔妃左右如花红。
+++司空曙
++++寄胡居士
日暖风微南陌头，青田红树起春愁。
伯劳相逐行人别，岐路空归野水流。
遍地寻僧同看雪，谁期载酒共登楼。
为言惆怅嵩阳寺，明月高松应独游。
+++司空曙
++++寒塘
晓发梳临水，寒塘坐见秋。
乡心正无限，一雁度南楼。
+++司空曙
++++为李魏公赋谢汧公
白雪高吟际，青霄远望中。
谁言路遐旷，宫徵暗相通。
+++司空曙
++++梁城老人怨
（一作陈羽诗）
朝为耕种人，暮作刀枪鬼。
相看父子血，共染城壕水。

++上卷二百九十四
  
+++崔峒
++++扬州选蒙相公赏判雪后呈上
自得山公许，休耕海上田。
惭看长史传，欲弃钓鱼船。
穷巷殷忧日，芜城雨雪天。
此时瞻相府，心事比旌悬。
+++崔峒
++++客舍书情寄赵中丞
东楚复西秦，浮云类此身。
关山劳策蹇，僮仆惯投人。
孤客来千里，全家托四邻。
生涯难自料，中夜问情亲。
+++崔峒
++++客舍有怀因呈诸在事
读书常苦节，待诏岂辞贫。
暮雪犹驱马，晡餐又寄人。
愁来占吉梦，老去惜良辰。
延首平津阁，家山日已春。
+++崔峒
++++书怀寄杨郭李王判官
惯作云林客，因成懒漫人。
吏欺从政拙，妻笑理家贫。
李郭应时望，王杨入幕频。
从容丞相阁，知忆故园春。
+++崔峒
++++奉和给事寓直
桂枝家共折，鸡树代相传。
忝向鸾台下，仍看雁影连。
夜闲方步月，漏尽欲朝天。
去丹墀近，明王许荐贤。
+++崔峒
++++初入集贤院赠李献仁
（曾于常山联官）
燕代官初罢，江湖路便分。
九迁从命薄，四十幸人闻。
迹愧趋丹禁，身曾系白云。
何由返沧海，昨日谒明君。
+++崔峒
++++酬李补阙雨中寄赠
十年随马宿，几度受人恩。
白发还乡井，微官有子孙。
竹窗寒雨滴，苦砌夜虫喧。
独愧东垣友，新诗慰旅魂。
+++崔峒
++++初除拾遗酬丘二十二见寄
（一作初拜命酬丘丹见赠）
江海久垂纶，朝衣忽挂身。
丹墀初谒帝，白发免羞人。
才愧文章士，名当谏诤臣。
空馀荐贤分，不敢负交亲。
+++崔峒
++++刘展下判官相招以诗答之
国有非常宠，家承异姓勋。
背恩惭皎日，不义若浮云。
但使忠贞在，甘从玉石焚。
窜身如有地，梦寐见明君。
+++崔峒
++++送侯山人赴会稽
仙客辞萝月，东来就一官。
且归沧海住，犹向白云看。
猿叫江天暮，虫声野浦寒。
时游镜湖里，为我把鱼竿。
+++崔峒
++++宿禅智寺上方演大师院
石林高几许，金刹在中峰。
白日空山梵，清霜后夜钟。
竹窗回翠壁，苔径入寒松。
幸接无生法，疑心怯所从。
+++崔峒
++++题空山人石室
早晚悟无生，头陀不到城。
云山知夏腊，猿鸟见修行。
地僻无溪路，人寻逐水声。
年年深谷里，谁识远公名。
+++崔峒
++++登蒋山开善寺
（一作李嘉祐诗）
山殿秋云里，香烟出翠微。
客寻朝磬至，僧背夕阳归。
下界千门见，前朝万事非。
看心兼送目，葭菼暮依依。
+++崔峒
++++题崇福寺禅院
僧家竟何事，扫地与焚香。
清磬度山翠，闲云来竹房。
身心尘外远，岁月坐中长。
向晚禅堂掩，无人空夕阳。
+++崔峒
++++秋晚送丹徒许明府赴上国，因寄江南故人
秋暮之彭泽，篱花远近逢。
君书前日至，别后此时重。
寒夜江边月，晴天海上峰。
还知南地客，招引住新丰。
+++崔峒
++++送薛仲方归扬州
佳句应无敌，贞心不有猜。
惭为丈人行，怯见后生才。
泛舸贪斜月，浮桡值早梅。
绿杨新过雨，芳草待君来。
+++崔峒
++++送韦员外还京
十年离乱后，此去若为情。
春晚香山绿，人稀豫水清。
野陂看独树，关路逐残莺。
前殿朝明主，应怜白发生。
+++崔峒
++++润州送友人
见君还此地，洒泪向江边。
国士劳相问，家书无处传。
荒城胡马迹，塞木戍人烟。
一路堪愁思，孤舟何渺然。
+++崔峒
++++送张芬东归
喧喧五衢上，鞍马自驱驰。
落日临阡陌，贫交欲别离。
早知时事异，堪与世人随。
握手将何赠，君心我独知。
+++崔峒
++++送苏修游上饶
爱尔无羁束，云山恣意过。
一身随远岫，孤棹任轻波。
世事关情少，渔家寄宿多。
芦花浅淡处，江月奈人何。
+++崔峒
++++送陆明府之盱眙
陶令之官去，穷愁惨别魂。
白烟横海戍，红叶下淮村。
澹浪摇山郭，平芜到县门。
政成堪吏隐，免负府公恩。
+++崔峒
++++江南回逢赵曜，因送任十一赴交城主簿
江上长相忆，因高北望看。
不知携老幼，何处度艰难。
屈指同人尽，伤心故里残。
遥怜驱匹马，白首到微官。
+++崔峒
++++送薛良史往越州谒从叔
辞家年已久，与子分偏深。
易得相思泪，难为欲别心。
孤云随浦口，几日到山阴。
遥想兰亭下，清风满竹林。
+++崔峒
++++送丘二十二之苏州
积水与寒烟，嘉禾路几千。
孤猿啼海岛，群雁起湖田。
曾见长洲苑，尝闻大雅篇。
却将封事去，知尔爱闲眠。
+++崔峒
++++登润州芙蓉楼
上古人何在，东流水不归。
往来潮有信，朝暮事成非。
烟树临沙静，云帆入海稀。
郡楼多逸兴，良牧谢玄晖。
+++崔峒
++++江上书怀
骨肉天涯别，江山日落时。
泪流襟上血，发变镜中丝。
胡越书难到，存亡梦岂知。
登高回首罢，形影自相随。
+++崔峒
++++春日忆姚氏外甥
离乱人相失，春秋雁自飞。
只缘行路远，未必寄书稀。
二月花无数，频年意有违。
落晖看过后，独坐泪沾衣。
+++崔峒
++++送真上人还兰若
得道云林久，年深暂一归。
出山逢世乱，乞食觉人稀。
半偈初传法，中峰又掩扉。
爱憎应不染，尘俗自依依。
+++崔峒
++++润州送师弟自江夏往台州
远客乘流去，孤帆向夜开。
春风江上使，前日汉阳来。
别路犹千里，离心重一杯。
剡溪木未落，羡尔过天台。
+++崔峒
++++送李道士归山
秋城临古路，城上望君还。
旷野入寒草，独行随远山。
授人鸿宝内，将犬白云间。
早晚烧丹罢，遥知冰雪寒。
+++崔峒
++++宿江西窦主簿厅
（与此公亡兄联官）
广庭方缓步，星汉话中移。
月满关山道，乌啼霜树枝。
时艰难会合，年长重亲知。
前事成金石，凄然泪欲垂。
+++崔峒
++++喜逢妻弟郑损因送入京
乱后自江城，相逢喜复惊。
为经多载别，欲问小时名。
对酒悲前事，论文畏后生。
遥知盈卷轴，纸贵在江城。
+++崔峒
++++咏门下画小松上元王杜三相公
（一作钱起诗）
昔闻生涧底，今见起毫端。
众草此时没，何人知岁寒。
岂能裨栋宇，且贵出门阑。
只在丹青意，凌云也不难。
+++崔峒
++++寄上礼部李侍郎
吴楚相逢处，江湖共泛时。
任风舟去远，待月酒行迟。
白发常同叹，青云本要期。
贵来君却少，秋至老偏悲。
玉佩明朝盛，苍苔陋巷滋。
追寻恨无路，唯有梦相思。
+++崔峒
++++书情寄上苏州韦使君兼呈吴县李明府
数年湖上谢浮名，竹杖纱巾遂性情。
云外有时逢寺宿，日西无事傍江行。
陶潜县里看花发，庾亮楼中对月明。
谁念献书来万里，君王深在九重城。
+++崔峒
++++题桐庐李明府官舍
（一作赠同官李明府）
讼堂寂寂对烟霞，五柳门前聚晓鸦。
流水声中视公事，寒山影里见人家。
观风竞美新为政，计日还知旧触邪。
可惜陶潜无限酒，不逢篱菊正开花。
+++崔峒
++++赠窦十九
（时公车待诏长安）
灵台暮宿意多违，木落花开羡客归。
江海几时传锦字，风尘不觉化缁衣。
山阳会里同人少，灞曲农时故老稀。
幸得汉皇容直谏，怜君未遇觉人非。
+++崔峒
++++虔州见郑表新诗因以寄赠
梅花岭里见新诗，感激情深过楚词。
平子四愁今莫比，休文八咏自同时。
萍乡露冕真堪惜，凤沼鸣珂已讶迟。
才子风流定难见，湖南春草但相思。
+++崔峒
++++赠元秘书
旧书稍稍出风尘，孤客逢秋感此身。
秦地谬为门下客，淮阴徒笑市中人。
也闻阮籍寻常醉，见说陈平不久贫。
幸有故人茅屋在，更将心事问情亲。
+++崔峒
++++送韦八少府判官归东京
玄成世业紫真官，文似相如貌胜潘。
鸿雁南飞人独去，云山一别岁将阑。
清淮水急桑林晚，古驿霜多柿叶寒。
琼树相思何日见，银钩数字莫为难。
+++崔峒
++++送冯八将军奏事毕归滑台幕府
王门别后到沧洲，帝里相逢俱白头。
自叹马卿常带疾，还嗟李广不封侯。
棠梨宫里瞻龙衮，细柳营中著虎裘。
想到滑台桑叶落，黄河东注杏园秋。
+++崔峒
++++送王侍御佐婺州
（作郎士元：盖少府新除江南尉问风俗）
闻君作尉向江潭。
吴越风烟到自谙。
客路寻常经竹径，人家大底傍山岚。
缘溪花木偏宜远，避地衣冠尽向南。
惟有夜猿啼海树，思乡望北意难堪。
+++崔峒
++++越中送王使君赴江华
皂盖春风自越溪，独寻芳树桂阳西。
远水浮云随马去，空山弱筱向云低。
遥知异政荆门北，旧许新诗康乐齐。
万里相思在何处，九疑残雪白猿啼。
+++崔峒
++++送皇甫冉往白田
江边尽日雉鸣飞，君向白田何日归。
楚地蒹葭连海迥，隋朝杨柳映堤稀。
津楼故市无行客，山馆空庭闭落晖。
试问疲人与征战，使君双泪定沾衣。
+++崔峒
++++题兰若
绝顶茅庵老此生，寒云孤木独经行。
世人那得知幽径，遥向青峰礼磬声。
+++崔峒
++++送贺兰广赴选
而今用武尔攻文，流辈干时独卧云。
白发青袍趋会府，定应衡镜却惭君。
+++崔峒
++++清江曲内一绝
（折腰体）
八月长江去浪平，片帆一道带风轻。
极目不分天水色，南山南是岳阳城。
+++崔峒
++++武康郭外望许纬先生山居
湖上千峰带落晖，白云开处见柴扉。
松门一径仍生草，应是仙人向郭稀。

++上卷二百九十五
  
+++苗发
++++送司空曙之苏州
盘门吴旧地，蝉尽草秋时。
归国人皆久，移家君独迟。
广陵经水宿，建邺有僧期。
若到西霞寺，应看江总碑。
+++苗发
++++送孙德谕罢官往黔州
（孙父曾牧此州，因寄家也）
中岁分符典石城，两朝趋陛谒承明。
阙下昨承归老疏，天南今切去乡情。
亲知握手三秋别，几杖扶身万里行。
伯道暮年无嗣子，欲将家事托门生。
+++吉中孚
++++送归中丞使新罗册立吊祭
官称汉独坐，身是鲁诸生。
绝域通王制，穷天向水程。
岛中分万象，日处转双旌。
气积鱼龙窟，涛翻水浪声。
路长经岁去，海尽向山行。
复道殊方礼，人瞻汉使荣。
+++夏侯审
++++咏被中绣鞋
云里蟾钩落凤窝，玉郎沈醉也摩挲。
陈王当日风流减，只向波间见袜罗。
+++王烈
++++行路难
行客满长路，路长良足哀。
白日持角弓，射人而取财。
千金谁家子，纷纷死黄埃。
见者不敢言，言者不得回。
家人各望归，岂知长不来。
+++王烈
++++雪
雪飞当梦蝶，风度几惊人。
半夜一窗晓，平明千树春。
花园应失路，白屋忽为邻。
散入仙厨里，还如云母尘。
+++王烈
++++酬崔峒
徇世甘长往，逢时忝一官。
欲朝青琐去，羞向白云看。
荣宠无心易，艰危抗节难。
思君写怀抱，非敢和幽兰。
+++王烈
++++塞上曲二首
红颜岁岁老金微，砂碛年年卧铁衣。
白草城中春不入，黄花戍上雁长飞。
孤城夕对戍楼闲，回合青冥万仞山。
明镜不须生白发，风沙自解老红颜。
+++卫象
++++伤李端
才子浮生促，泉台此路赊。
官卑杨执戟，年少贾长沙。
人去门栖鵩，灾成酒误蛇。
唯馀封禅草，留在茂陵家。
+++卫象
++++古词
鹊血雕弓湿未干，鸊鹈新淬剑光寒。
辽东老将鬓成雪，犹向旄头夜夜看。
+++崔季卿
++++晴江秋望
八月长江万里晴，千帆一道带风轻。
尽日不分天水色，洞庭南是岳阳城。
+++何兆
++++赠兄
洛阳纸价因兄贵，蜀地红笺为弟贫。
南北东西九千里，除兄与弟更无人。
+++何兆
++++玉蕊花
（一作严休复诗）
羽车潜下玉龟山，尘世何缘睹蕣颜。
惟有多情天上雪，好风吹上绿云鬟。
+++何兆
++++句
芙蓉十二池心漏，薝卜三千灌顶香。（见《焦氏笔乘》）
+++奚贾
++++严陵滩下寄常建
日入溪水静，寻真此亦难。
乃知沧洲人，道成仍钓竿。
漾楫乘微月，振衣生早寒。
纷吾成独往，自速耽考槃。
已息汉阴诮，且同濠上观。
旷然心无涯，谁问容膝安。
+++奚贾
++++谒李尊师
万物返常性，惟道贵自然。
先生容其微，隐几为列仙。
炼魄闭琼户，养毛飞洞天。
将知逍遥久，得道无岁年。
+++奚贾
++++寻许山人亭子
桃源若远近，渔子棹轻舟。
川路行难尽，人家到渐幽。
山禽拂席起，溪水入庭流。
君是何年隐，如今成白头。
+++奚贾
++++句
眠涧花自落，步林鸟不飞。
谿谷何萧条，日入人独行。
落日下平楚，孤烟生洞庭。（见《诗式》）

++上卷二百九十六
  
+++张南史
++++富阳南楼望浙江风起
南楼渚风起，树杪见沧波。
稍觉征帆上，萧萧暮雨多。
沙洲殊未极，云水更相和。
欲问任公子，垂纶意若何。
+++张南史
++++奉酬李舍人秋日寓直见寄
秋日金华直，遥知玉佩清。
九重门更肃，五色诏初成。
槐落宫中影，鸿高苑外声。
翻从魏阙下，江海寄幽情。
+++张南史
++++同韩侍郎秋朝使院
重门启曙关，一叶报秋还。
露井桐柯湿，风庭鹤翅闲。
忘情簪白笔，假梦入青山。
惆怅只应此，难裁语默间。
+++张南史
++++送朱大游塞
（一作送朱大北游）
岁暮一为别，江湖聊自宽。
且无人事处，谁谓客行难。
郢曲怜公子，吴州忆伯鸾。
苍苍远山际，松柏独宜寒。
+++张南史
++++送郑录事赴太原
叹息不相见，红颜今白头。
重为西候别，方起北风愁。
六月胡天冷，双城汾水流。
卢谌即故吏，还复向并州。
+++张南史
++++送余赞善使还赴薛尚书幕
音书不可论，河塞雪纷纷。
雁足期苏武，狐裘见薛君。
城池通紫陌，鞍马入黄云。
远棹漳渠水，平流几处分。
+++张南史
++++送李侍御入茅山采药
苦县家风在，茅山道录传。
聊听骢马使，却就紫阳仙。
江海生岐路，云霞入洞天。
莫令千岁鹤，飞到草堂前。
+++张南史
++++寄中书李舍人
昨宵凄断处，对月与临风。
鹤病三江上，兰衰百草中。
题诗随谢客，饮酒寄黄翁。
早岁心相待，还因贵贱同。
+++张南史
++++和崔中丞中秋月
秋夜月偏明，西楼独有情。
千家看露湿，万里觉天清。
映水金波动，衔山桂树生。
不知飞鹊意，何用此时惊。
+++张南史
++++西陵怀灵一上人兼寄朱放
淮海风涛起，江关忧思长。
同悲鹊绕树，独坐雁随阳。
山晚云藏雪，汀寒月照霜。
由来濯缨处，渔父爱沧浪。
+++张南史
++++寄静虚上人云门
寒日白云里，法侣自提携。
竹径通城下，松门隔水西。
方同沃洲去，不自武陵迷。
仿佛心疑处，高峰是会稽。
+++张南史
++++送司空十四北游宋州
九拒危城下，萧条送尔归。
寒风吹画角，暮雪犯征衣。
道里犹成间，亲朋重与违。
白云愁欲断，看入大梁飞。
+++张南史
++++殷卿宅夜宴
日暗城乌宿，天寒枥马嘶。
词人留上客，妓女出中闺。
积雪连灯照，回廊映竹迷。
太常今夜宴，谁不醉如泥。
+++张南史
++++宣城雪后还望郡中寄孟侍御
（立春后开元观送强文学还京）
腊后年华变，关西驿骑遥。
塞鸿连暮雪，江柳动寒条。
山水还鄣郡，图书入汉朝。
高楼非别处，故使百忧销。
+++张南史
++++独孤常州北亭
北洫敞高明，凭轩见野情。
朝回五马迹，更胜百花名。
海树凝烟远，湖田见鹤清。
云光侵素壁，水影荡闲楹。
俗赖褰帷谒，人欢倒屣迎。
始能崇结构，独有谢宣城。
+++张南史
++++早春书事奉寄中书李舍人
儒服山东士，衡门洛下居。
风尘游上路，简册委空庐。
戎马生郊日，贤人避地初。
窜身初浩荡，投迹岂踌躇。
翠羽怜穷鸟，琼枝顾散樗。
还令亲道术，倒欲混樵渔。
敝缊袍多补，飞蓬鬓少梳。
诵诗陪贾谊，酌酒伴应璩。
鹤膝兵家备，凫茨俭岁储。
泊舟依野水，开径接园蔬。
暂阅新山泽，长怀故里闾。
思贤乘朗月，览古到荒墟。
在竹惭充箭，为兰幸免锄。
那堪闻相府，更遣诣公车。
蹇足终难进，颦眉竟未舒。
事从因病止，生寄负恩馀。
不见神仙久，无由鄙吝祛。
帝庭张礼乐，天阁绣簪裾。
日色浮青琐，香烟近玉除。
神清王子敬，气逐马相如。
铜漏时常静，金门步转徐。
唯看五字表，不记八行书。
宿昔投知己，周旋谢起予。
只应高位隔，讵是故情疏。
为报周多士，须怜楚子虚。
一身从弃置，四节苦居诸。
柳发三条陌，花飞六辅渠。
灵盘浸沆瀣，龙首映储胥。
北海樽留客，西江水救鱼。
长安同日远，不敢咏归欤。
+++张南史
++++陆胜宅秋暮雨中探韵同作
同人永日自相将，深竹闲园偶辟疆。
已被秋风教忆鲙，更闻寒雨劝飞觞。
归心莫问三江水，旅服徒沾九日霜。
醉里欲寻骑马路，萧条几处有垂杨。
+++张南史
++++春日道中寄孟侍御
春来游子傍归路，时有白云遮独行。
水流乱赴石潭响，花开不知山树名。
谁家鱼网求鲜食，几处人烟事火耕。
昨日已尝村酒熟，一杯思与孟嘉倾。
+++张南史
++++江北春望赠皇甫补阙
闲园柳绿井桃红，野径荒墟左右通。
清迥独连江水北，芳菲更似洛城东。
时看雨歇人归岫，每觉潮来树起风。
闻道金门堪避世，何须身与海鸥同。
+++张南史
++++酬张二仓曹杨子闲居见寄兼呈韩郎中左补阙皇甫冉
孤云独鹤自悠悠，别后经年尚泊舟。
渔父致词相借问，仙郎能赋许依投。
折芳远计三春草，乘兴闲看万里流。
莫怪杜门频乞假，不堪扶病拜龙楼。
+++张南史
++++秋夜闻雁寄南十五兼呈空和尚
（一作和空上人）
晚节闻君道趣深，结茅栽树近东林。
禅师几度曾摩顶，高士何年更发心。
北渚三更闻过雁，西城万木动寒砧。
不见支公与玄度，相思拥膝坐长吟。
+++张南史
++++雪
雪，雪。
花片，玉屑。
结阴风，凝暮节。
高岭虚晶，平原广洁。
初从云外飘，还向空中噎。
千门万户皆静，兽炭皮裘自热。
此时双舞洛阳人，谁悟郢中歌断绝。
+++张南史
++++月
月，月。
暂盈，还缺。
上虚空，生溟渤。
散彩无际，移轮不歇。
桂殿入西秦，菱歌映南越。
正看云雾秋卷，莫待关山晓没。
天涯地角不可寻，清光永夜何超忽。
+++张南史
++++泉
泉，泉。
色净，苔鲜。
石上激，云中悬。
津流竹树，脉乱山川。
扣玉千声应，含风百道连。
太液并归池上，云阳旧出宫边。
北陵井深凿不到，我欲添泪作潺湲。
+++张南史
++++竹
竹，竹。
披山，连谷。
出东南，殊草木。
叶细枝劲，霜停露宿。
成林处处云，抽笋年年玉。
天风乍起争韵，池水相涵更绿。
却寻庾信小园中，闲对数竿心自足。
+++张南史
++++花
花，花。
深浅，芬葩。
凝为雪，错为霞。
莺和蝶到，苑占宫遮。
已迷金谷路，频驻玉人车。
芳草欲陵芳树，东家半落西家。
愿得春风相伴去，一攀一折向天涯。
+++张南史
++++草
草，草。
折宜，看好。
满地生，催人老。
金殿玉砌，荒城古道。
青青千里遥，怅怅三春早。
每逢南北离别，乍逐东西倾倒。
一身本是山中人，聊与王孙慰怀抱。

++上卷二百九十七
  
+++王建
++++送人
白日向西没，黄河复东流。
生足著地，宁免四方游。
我行无返顾，祝子勿回头。
当须向前去，何用起离忧。
但恐无广路，平地作山丘。
令我车与马，欲疾反停留。
蜀客多积货，边人易封侯。
男儿恋家乡，欢乐为仇雠。
丁宁相劝勉，苦口幸无尤。
对面无相成，不如豺虎俦。
彼远不寄书，此寒莫寄裘。
与君俱绝迹，两念无因由。
+++王建
++++主人故亭
主人昔专城，城南起高亭。
贵与宾客游，工者夜不宁。
酒食宴圃人，栽接望早成。
经年使家僮，远道求异英。
郡中暂闲暇，绕树引诸生。
开泉浴山禽，为爱山中声。
世间事难保，一日各徂征。
死生不相及，花落实方荣。
我来至此中，守吏非本名。
重君昔为主，相与下马行。
旧岛日日摧，池水不复清。
岂无后人赏，所贵手自营。
浇酒向所思，风起如有灵。
此去不重来，重来伤我形。
+++王建
++++古从军
汉家逐单于，日没处河曲。
浮云道旁起，行子车下宿。
枪城围鼓角，毡帐依山谷。
马上悬壶浆，刀头分颊肉。
来时高堂上，父母亲结束。
回面不见家，风吹破衣服。
金疮在肢节，相与拔箭镞。
闻道西凉州，家家妇女哭。
+++王建
++++邯郸主人
远客无主人，夜投邯郸市。
飞蛾绕残烛，半夜人醉起。
垆边酒家女，遗我缃绮被。
合成双凤花，宛转不相离。
纵令颜色改，勿遣合欢异。
一念始为难，万金谁足贵。
门前长安道，去者如流水。
晨风群鸟翔，裴回别离此。
+++王建
++++泛水曲
载酒入烟浦，方舟泛绿波。
子酌我复饮，子饮我还歌。
莲深微路通，峰曲幽气多。
阅芳无留瞬，弄桂不停柯。
水上秋日鲜，西山碧峨峨。
兹欢良可贵，谁复更来过。
+++王建
++++江南杂体二首
江上风翛翛，竹间湘水流。
日夜桂花落，行人去悠悠。
复见离别处，虫声阴雨秋。
处处江草绿，行人发潇湘。
潇湘回雁多，日夜思故乡。
春梦不知数，空山兰蕙芳。
+++王建
++++远征归
万里发辽阳，处处问家乡。
回车不淹辙，雨雪满衣裳。
行见日月疾，坐思道路长。
但令不征戍，暗镜生重光。
+++王建
++++思远人
妾思常悬悬，君行复绵绵。
征途向何处，碧海与青天。
岁久自有念，谁令长在边。
少年若不归，兰室如黄泉。
+++王建
++++伤近者不见
离人隔中庭，幸不为远征。
雕梁下有壁，闻语亦闻行。
天涯尚寄信，此处不传情。
君能并照水，形影自分明。
+++王建
++++元日早朝
大国礼乐备，万邦朝元正。
东方色未动，冠剑门已盈。
帝居在蓬莱，肃肃钟漏清。
将军领羽林，持戟巡宫城。
翠华皆宿陈，雪仗罗天兵。
庭燎远煌煌，旗上日月明。
圣人龙火衣，寝殿开璇扃。
龙楼横紫烟，宫女天中行。
六蕃倍位次，衣服各异形。
举头看玉牌，不识宫殿名。
左右雉扇开，蹈舞分满庭。
朝服带金玉，珊珊相触声。
泰阶备雅乐，九奏鸾凤鸣。
裴回庆云中，竽磬寒铮铮。
三公再献寿，上帝锡永贞。
天明告四方，群后保太平。
+++王建
++++闻故人自征戍回
昔闻著征戍，三年一还乡。
今来不换兵，须死在战场。
念子无气力，徒学事戎行。
少年得生还，有同堕穹苍。
自去报尔家，再行上高堂。
尔弟修废枥，尔母缝新裳。
恍恍恐不真，犹未苦承望。
每日空出城，畏渴携壶浆。
安得缩地经，忽使在我傍。
亦知远行劳，人悴马玄黄。
慎莫多停留，苦我居者肠。
+++王建
++++七泉寺上方
长年好名山，本性今得从。
回看尘迹遥，稍见麋鹿踪。
老僧云中居，石门青重重。
阴泉养成龟，古壁飞却龙。
扫石礼新经，悬幡上高峰。
日夕猿鸟合，觅食听山钟。
将火寻远泉，煮茶傍寒松。
晚随收药人，便宿南涧中。
晨起冲露行，湿花枝茸茸。
归依向禅师，愿作香火翁。
+++王建
++++从元太守夏宴西楼
六月晨亦热，卑居多烦昏。
五马游西城，几杖随朱轮。
西楼临方塘，嘉木当华轩。
凫鹥满中流，有酒复盈尊。
山东地无山，平视大海垠。
高风凉气来，灏景沈清源。
青衿俨坐傍，礼容益敦敦。
愿为颜氏徒，歌咏夫子门。
+++王建
++++酬柏侍御闻与韦处士同游灵台寺见寄
西域传中说，灵台属雍州。
有泉皆圣迹，有石皆佛头。
所出薝卜香，外国俗来求。
毒蛇护其下，樵者不可偷。
古碑在云巅，备载置寺由。
魏家移下来，后人始增修。
近与韦处士，爱此山之幽。
各自具所须，竹笼盛茶瓯。
牵马过危栈，襞衣涉奔流。
草开平路尽，林下大石稠。
过郭转经峰，忽见东西楼。
瀑布当寺门，迸落衣裳秋。
石苔铺紫花，溪叶裁碧油。
松根载殿高，飘飖仙山浮。
县中贤大夫，一月前此游。
赛神贺得雨，岂暇多停留。
二十韵新诗，远寄寻山俦。
清泠玉涧泣，冷切石磬愁。
君名高难闲，余身愚终休。
相将长无因，从今生离忧。
+++王建
++++荆南赠别李肇著作转韵诗
辉天复耀地，再为歌咏始。
素传学道徒，清门有君子。
文涧泻潺潺，德峰来垒垒。
两京二十年，投食公卿间。
封章既不下，故旧多惭颜。
卖马市耕牛，却归湘浦山。
麦收蚕上簇，衣食应丰足。
碧涧伴僧禅，秋山对雨宿。
且欢身体适，幸免缨组束。
上宰镇荆州，敬重同岁游。
欢逢通世友，简授画戎筹。
迟迟就公食，怆怆别野裘。
主人开宴席，礼数无形迹。
醉笑或颠吟，发谈皆损益。
临甃理芳鲜，升堂引宾客。
早岁慕嘉名，远思今始平。
孔门忝同辙，潘馆幸诸甥。
自知再婚娶，岂望为亲情。
欣欣还切切，又二千里别。
楚笔防寄书，蜀茶忧远热。
关山足重叠，会合何时节。
莫叹各从军，且愁岐路分。
美人停玉指，离瑟不中闻。
争向巴山夜，猿声满碧云。
+++王建
++++早发金堤驿
虫声四野合，月色满城白。
家家闭户眠，行人发孤驿。
离家尚苦热，衣服唯轻绤。
时节忽复迁，秋风彻经脉。
人睡落堑辙，马惊入芦荻。
慰远时问程，惊昏忽摇策。
从军岂云乐，忧患常萦积。
唯愿在贫家，团圆过朝夕。
+++王建
++++和裴相公道中赠别张相公
云间双凤鸣，一去一归城。
鞍马朝天色，封章恋阙情。
日临宫树高，烟盖沙草平。
会当戎事息，联影绕池行。
+++王建
++++和钱舍人水植诗
盆里盛野泉，晚鲜幽更好。
初活草根浮，重生荷叶小。
多时水马出，尽日蜻蜓绕。
朝早独来看，冷星沈碧晓。
+++王建
++++题寿安南馆
明蒙竹间亭，天暖幽桂碧。
云生四面山，水接当阶石。
湿树浴鸟痕，破苔卧鹿迹。
不缘尘驾触，堪作商皓宅。
+++王建
++++送张籍归江东
清泉浣尘缁，灵药释昏狂。
君诗发大雅，正气回我肠。
复令五彩姿，洁白归天常。
昔岁同讲道，青襟在师傍。
出处两相因，如彼衣与裳。
行行成此归，离我适咸阳。
失意未还家，马蹄尽四方。
访余咏新文，不倦道路长。
僮仆怀昔念，亦如还故乡。
相亲惜昼夜，寝息不异床。
犹将在远道，忽忽起思量。
黄金未为罍，无以挹酒浆。
所念俱贫贱，安得相发扬。
回车远归省，旧宅江南厢。
归乡非得意，但贵情义彰。
五月天气热，波涛毒于汤。
慎勿多饮酒，药膳愿自强。
+++王建
++++励学
买地不肥实，其繁系耕凿。
良田少锄理，兰焦香亦薄。
勿以听者迷，故使宫徵错。
谁言三岁童，还能分善恶。
孜孜日求益，犹恐业未博。
况我性顽蒙，复不勤修学。
有如朝暮食，暂亏忧陨获。
若使无六经，贤愚何所托。
+++王建
++++山中寄及第故人
长长南山松，短短北涧杨。
俱承日月照，幸免斤斧伤。
去年与子别，诚言暂还乡。
如何弃我去，天路忽腾骧。
谁谓有双目，识貌不识肠。
岂知心内乖，著我薜萝裳。
寻君向前事，不叹今异翔。
往往空室中，寤寐说珪璋。
十年居此溪，松桂日苍苍。
自从无佳人，山中不辉光。
尽弃所留药，亦焚旧草堂。
还君誓已书，归我学仙方。
既为参与辰，各愿不相望。
始终名利途，慎勿罹咎殃。
+++王建
++++求友
鉴形须明镜，疗疾须良医。
若无傍人见，形疾安自知。
世路薄言行，学成弃其师。
每怀一饭恩，不重劝勉词。
斅学既不诚，朋友道日亏。
遂作名利交，四海争奔驰。
常慕正直人，生死不相离。
苟能成我身，甘与僮仆随。
我言彼当信，彼道我无疑。
针药及病源，以石投深池。
终朝举善道，敬爱当行之。
纵令误所见，亦贵本相规。
不求立名声，所贵去瑕玼。
各愿贻子孙，永为后世资。
+++王建
++++寄李益少监兼送张实游幽州
大雅废已久，人伦失其常。
天若不生君，谁复为文纲。
迷者得道路，溺者遇舟航。
国风人已变，山泽增辉光。
星辰有其位，岂合离帝傍。
贤人既遐征，凤鸟安来翔。
少小慕高名，所念隔山冈。
集卷新纸封，每读常焚香。
古来难自达，取鉴在贤良。
未为知音故，徒恨名不彰。
谅无金石坚，性命岂能长。
常恐一世中，不上君子堂。
伟哉清河子，少年志坚强。
箧中有素文，千里求发扬。
自顾音韵乖，无因合宫商。
幸君达精诚，为我求回章。
+++王建
++++寄崔列中丞
火山无冷地，浊流无清源。
生在艰世，何处避谗言。
诸侯镇九州，天子开四门。
尚有忠义士，不得申其冤。
嘉木移远植，为我当行轩。
君子居要途，易失主人恩。
我爱古人道，师君直且温。
贪泉誓不饮，邪路誓不奔。
如何非冈坂，故使车轮翻。
妓妾随他人，家事幸获存。
当时门前客，默默空冤烦。
从今遇明代，善恶亦须论。
莫以曾见疑，直道遂不敦。
+++王建
++++喻时
去者如弊帷，来者如新衣。
鲜华非久长，色落还弃遗。
讵知行者夭，岂悟壮者衰。
区区未死间，回面相是非。
好闻苦不乐，好视忽生疵。
乃明万物情，皆逐人心移。
古今尽如此，达士将何为。
+++王建
++++赠王侍御
愚者昧邪正，贵将平道行。
君子抱仁义，不惧天地倾。
三受主人辟，方出咸阳城。
迟疑匪自崇，将显求贤名。
自来掌军书，无不尽臣诚。
何必操白刃，始致海内平。
恭事四海人，甚于敬公卿。
有恶如己辱，闻善如己荣。
或人居饥寒，进退陈中情。
彻晏听苦辛，坐卧身不宁。
以心应所求，尽家犹为轻。
衣食有亲疏，但恐逾礼经。
我今愿求益，讵敢为友生。
幸君扬素风，永作来者程。
+++王建
++++宋氏五女
（若芬五女：若华、若昭、若伦、若宪、若茵）
五女誓终养，贞孝内自持。
兔丝自萦纡，不上青松枝。
晨昏在亲傍，闲则读书诗。
自得圣人心，不因儒者知。
少年绝音华，贵绝父母词。
素钗垂两髦，短窄古时衣。
行成闻四方，征诏环珮随。
同时入皇宫，联影步玉墀。
乡中尚其风，重为修茅茨。
圣朝有良史，将此为女师。
+++王建
++++送于丹移家洺州
忆昔门馆前，君当童子年。
今来见成长，俱过远所传。
诗礼不外学，兄弟相攻研。
如彼贩海翁，岂种溪中田。
四方尚尔文，独我敬尔贤。
但爱金玉声，不贵金玉坚。
孤遗一室中，寝食不相捐。
饱如肠胃同，疾苦肤体连。
耕者求沃土，沤者求深源。
彼邦君子居，一日可徂迁。
念此居处近，各为衣食牵。
从今不见面，犹胜异山川。
既乖欢会期，郁郁两难宣。
素琴苦无徽，安得宫商全。
他皆缓别日，我愿促行轩。
送人莫长歌，长歌离恨延。
羸马不知去，过门常盘旋。
会当为尔邻，有地容一泉。
+++王建
++++留别舍弟
孤贱相长育，未曾为远游。
谁不重欢爱，晨昏阙珍羞。
出门念衣单，草木当穷秋。
非疾有忧叹，实为人子尤。
世情本难合，对面隔山丘。
况复干戈地，懦夫何所投。
与尔俱长成，尚为沟壑忧。
岂非轻岁月，少小不勤修。
从今解思量，勉力谋善猷。
但得成尔身，衣食宁我求。
固合受此训，堕慢为身羞。
岁暮当归来，慎莫怀远游。
+++王建
++++坏屋
官家有坏屋，居者愿离得。
苟或幸其迁，回循任倾侧。
若当君子住，一日还修饰。
必使换榱楹，先须木端直。
永令雀与鼠，无处求栖息。
坚固传后人，从今勉劳力。
以兹喻臣下，亦可成邦国。
虽曰愚者词，将来幸无惑。
+++王建
++++送薛蔓应举
四海重贡献，珠赆称至珍。
圣朝开礼闱，所贵集嘉宾。
若生在世间，此路出常伦。
一士登甲科，九族光彩新。
憧憧车马徒，争路长安尘。
万目视高天，升者得苦辛。
况子当少年，丈人在咸秦。
出门见宫阙，献赋侍朱轮。
有贤大国丰，无子一家贫。
男儿富邦家，岂为荣其身。
煌煌文明代，俱幸生此辰。
自顾非国风，难以合圣人。
子去东堂上，我归南涧滨。
愿君勤作书，与我山中邻。
+++王建
++++将归故山留别杜侍御
有川不得涉，有路不得行。
沈沈百忧中，一日如一生。
错来干诸侯，石田废春耕。
虎戟卫重门，何因达中诚。
日月俱照辉，山川异阴晴。
如何百里间，开目不见明。
我今归故山，誓与草木并。
愿君去丘坂，长使道路平。
+++王建
++++送韦处士老舅
忆昨痴小年，不知有经籍。
常随童子游，多向外家剧。
偷花入邻里，弄笔书墙壁。
照水学梳头，应门未穿帻。
人前赏文性，梨果蒙不惜。
赋字咏新泉，探题得幽石。
自从出关辅，三十年作客。
风雨一飘飖，亲情多阻隔。
如何二千里，尘土驱蹇瘠。
良久陈苦辛，从头叹衰白。
既来今又去，暂笑还成戚。
落日动征车，春风卷离席。
云台观西路，华岳祠前柏。
会得过帝乡，重寻旧行迹。
+++王建
++++送同学故人
各为四方人，此地同事师。
业成有先后，不得长相随。
出林多道路，缘冈复绕陂。
念君辛苦行，令我形体疲。
黄叶堕车前，四散当此时。
亭上夜萧索，山风水离离。
+++王建
++++幽州送申稷评事归平卢
行子绕天北，山高塞复深。
升堂展客礼，临水濯缨襟。
驱驰戎地马，聚散林间禽。
一杯泻东流，各愿无异心。
蓟亭虽苦寒，春夕勿重衾。
从军任白头，莫卖故山岑。
+++王建
++++温门山
早入温门山，群峰乱如戟。
崩崖欲相触，呀豁断行迹。
脱屐寻浅流，定足畏欹石。
路尽十里溪，地多千岁柏。
洞门昼阴黑，深处惟石壁。
似见丹砂光，亦闻钟乳滴。
灵池出山底，沸水冲地脉。
暖气成湿烟，濛濛窗中白。
随僧入古寺，便是云外客。
月出天气凉，夜钟山寂寂。
+++王建
++++代故人新姬侍疾
双毂不回辙，子疾已在旁。
侍坐长摇扇，迎医渐下床。
新施箱中幔，未洗来时妆。
奉君缠绵意，幸愿莫相忘。
+++王建
++++采桑
鸟鸣桑叶间，绿条复柔柔。
攀看去手近，放下长长钩。
黄花盖野田，白马少年游。
所念岂回顾，良人在高楼。
+++王建
++++晓思
晓气生绿水，春条露霏霏。
林间栖鸟散，远念征人起。
幽花宿含彩，早蝶寒弄翅。
君行非晨风，讵能从门至。
+++王建
++++早起
回灯正衣裳，出户星未稀。
堂前候姑起，环珮生晨辉。
暗池光幂䍥，密树花葳蕤。
九城钟漏绝，遥听直郎归。
+++王建
++++酬张十八病中寄诗
本性慵远行，绵绵病自生。
见君绸缪思，慰我寂寞情。
风幌夜不掩，秋灯照雨明。
彼愁此又忆，一夕两盈盈。

++上卷二百九十八
  
+++王建
++++凉州行
凉州四边沙皓皓，汉家无人开旧道。
边头州县尽胡兵，将军别筑防秋城。
万里人家皆已没，年年旌节发西京。
多来中国收妇女，一半生男为汉语。
蕃人旧日不耕犁，相学如今种禾黍。
驱羊亦著锦为衣，为惜毡裘防斗时。
养蚕缲茧成匹帛，那堪绕帐作旌旗。
城头山鸡鸣角角，洛阳家家学胡乐。

+++王建
++++寒食行
寒食家家出古城，老人看屋少年行。
丘垄年年无旧道，车徒散行入衰草。
牧儿驱牛下冢头，畏有家人来洒扫。
远人无坟水头祭，还引妇姑望乡拜。
三日无火烧纸钱，纸钱那得到黄泉。
但看垄上无新土，此中白骨应无主。
+++王建
++++促刺词
（一作促促行）
促刺复促刺，水中无鱼山无石。
少年虽嫁不得归，头白犹著父母衣。
田边旧宅非所有，我身不及逐鸡飞。
出门若有归死处，猛虎当衢向前去。
百年不遣踏君门，在家谁唤为新妇。
岂不见他邻舍娘，嫁来常在舅姑傍。
+++王建
++++垄头水
垄水何年垄头别，不在山中亦呜咽。
征人塞耳马不行，未到垄头闻水声。
谓是西流入蒲海，还闻北去绕龙城。
垄东垄西多屈曲，野麋饮水长簇簇。
胡兵夜回水旁住，忆著来时磨剑处。
向前无井复无泉，放马回看垄头树。
+++王建
++++北邙行
（一作北邙山）
北邙山头少闲土，尽是洛阳人旧墓。
旧墓人家归葬多，堆著黄金无买处。
天涯悠悠葬日促，冈坂崎岖不停毂。
高张素幕绕铭旌，夜唱挽歌山下宿。
洛阳城北复城东，魂车祖马长相逢。
车辙广若长安路，蒿草少于松柏树。
涧底盘陀石渐稀，尽向坟前作羊虎。
谁家石碑文字灭，后人重取书年月。
朝朝车马送葬回，还起大宅与高台。
+++王建
++++温泉宫行
十月一日天子来，青绳御路无尘埃。
宫前内里汤各别，每个白玉芙蓉开。
朝元阁向山上起，城绕青山龙暖水。
夜开金殿看星河，宫女知更月明里。
武皇得仙王母去，山鸡昼鸣宫中树。
温泉决决出宫流，宫使年年修玉楼。
禁兵去尽无射猎，日西麋鹿登城头。
梨园弟子偷曲谱，头白人间教歌舞。

+++王建
++++春词
红烟满户日照梁，天丝软弱虫飞扬。
菱花霍霍绕帷光，美人对镜著衣裳。
庭中并种相思树，夜夜还栖双凤凰。
+++王建
++++辽东行
辽东万里辽水曲，古戍无城复无屋。
黄云盖地雪作山，不惜黄金买衣服。
战回各自收弓箭，正西回面家乡远。
年年郡县送征人，将与辽东作丘坂。
宁为草木乡中生，有身不向辽东行。

+++王建
++++塞上梅
天山路傍一株梅，年年花发黄云下。
昭君已殁汉使回，前后征人惟系马。
日夜风吹满陇头，还随陇水东西流。
此花若近长安路，九衢年少无攀处。
+++王建
++++戴胜词
戴胜谁与尔为名，木中作窠墙上鸣。
声声催我急种谷，人家向田不归宿。
紫冠采采褐羽斑，衔得蜻蜓飞过屋。
可怜白鹭满绿池，不如戴胜知天时。
+++王建
++++秋千词
长长丝绳紫复碧，袅袅横枝高百尺。
少年儿女重秋千，盘巾结带分两边。
身轻裙薄易生力，双手向空如鸟翼。
下来立定重系衣，复畏斜风高不得。
傍人送上那足贵，终赌鸣珰斗自起。
回回若与高树齐，头上宝钗从堕地。
眼前争胜难为休，足踏平地看始愁。
+++王建
++++开池得古钗
美人开池北堂下，拾得宝钗金未化。
凤凰半在双股齐，钿花落处生黄泥。
当时堕地觅不得，暗想窗中还夜啼。
可知将来对夫婿，镜前学梳古时髻。
莫言至死亦不遗，还似前人初得时。

+++王建
++++赛神曲
男抱琵琶女作舞，主人再拜听神语。
新妇上酒勿辞勤，使尔舅姑无所苦。
椒浆湛湛桂座新，一双长箭系红巾。
但愿牛羊满家宅，十月报赛南山神。
青天无风水复碧，龙马上鞍牛服轭。
纷纷醉舞踏衣裳，把酒路旁劝行客。
+++王建
++++田家留客
人家少能留我屋，客有新浆马有粟。
远行僮仆应苦饥，新妇厨中炊欲熟。
不嫌田家破门户，蚕房新泥无风土。
行人但饮莫畏贫。
明府上来何苦辛。
丁宁回语屋中妻，有客勿令儿夜啼。
双冢直西有县路，我教丁男送君去。
+++王建
++++精卫词
精卫谁教尔填海，海边石子青磊磊。
但得海水作枯池，海中鱼龙何所为。
口穿岂为空衔石，山中草木无全枝。
朝在树头暮海里，飞多羽折时堕水。
高山未尽海未平，愿我身死子还生。

+++王建
++++老妇叹镜
嫁时明镜老犹在，黄金镂画双凤背。
忆昔咸阳初买来，灯前自绣芙蓉带。
十年不开一片铁，长向暗中梳白发。
今日后床重照看，生死终当此长别。
+++王建
++++望夫石
望夫处，江悠悠。
化为石，不回头。
上头日日风复雨，行人归来石应语。
+++王建
++++别鹤曲
主人一去池水绝，池鹤散飞不相别。
青天漫漫碧水重，知向何山风雪中。
万里虽然音影在，两心终是死生同。
池边巢破松树死，树头年年乌生子。
+++王建
++++乌栖曲
章华宫人夜上楼，君王望月西山头。
夜深宫殿门不锁，白露满山山叶堕。
+++王建
++++雉将雏
雉咿喔，雏出鷇。
毛斑斑，觜啄啄。
学飞未得一尺高，还逐母行旋母脚。
麦垄浅浅难蔽身，远去恋雏低怕人。
时时土中鼓两翅，引雏拾虫不相离。
+++王建
++++白纻歌二首
天河漫漫北斗璨，宫中乌啼知夜半。
新缝白纻舞衣成，来迟邀得吴王迎。
低鬟转面掩双袖。
玉钗浮动秋风生。
酒多夜长夜未晓，月明灯光两相照。
后庭歌声更窈窕。
馆娃宫中春日暮，荔枝木瓜花满树。
城头乌栖休击鼓，青娥弹瑟白纻舞。
夜天曈曈不见星，宫中火照西江明。
美人醉起无次第，堕钗遗珮满中庭。
此时但愿可君意，回昼为宵亦不寐。
年年奉君君莫弃。
+++王建
++++短歌行
人初生，日初出。
上山迟，下山疾。
百年三万六千朝，夜里分将强半日。
有歌有舞须早为，昨日健于今日时。
人家见生男女好，不知男女催人老。
短歌行，无乐声。
+++王建
++++饮马长城窟
长城窟，长城窟边多马骨。
来此地无井泉，赖得秦家筑城卒。
征人饮马愁不回，长城变作望乡堆。
蹄踪未干人去近，续后马来泥污尽。
枕弓睡著待水生，不见阴山在前阵。
马蹄足脱装马头，健儿战死谁封侯。
+++王建
++++乌夜啼
庭树乌，尔何不向别处栖，夜夜夜半当户啼。
家人把烛出洞户，惊栖失群飞落树。
一飞直欲飞上天，回回不离旧栖处。
未明重绕主人屋，欲下空中黑相触。
风飘雨湿亦不移，君家树头多好枝。
+++王建
++++簇蚕辞
蚕欲老，箔头作茧丝皓皓。
场宽地高风日多，不向中庭晒蒿草。
神蚕急作莫悠扬，年来为尔祭神桑。
但得青天不下雨，上无苍蝇下无鼠。
新妇拜簇愿茧稠，女洒桃浆男打鼓。
三日开箔雪团团，先将新茧送县官。
已闻乡里催织作，去与谁人身上著。
+++王建
++++渡辽水
渡辽水，此去咸阳五千里。
来时父母知隔生，重著衣裳如送死。
亦有白骨归咸阳，营家各与题本乡。
身在应无回渡日，驻马相看辽水傍。
+++王建
++++空城雀
空城雀，何不飞来人家住，空城无人种禾黍。
土间生子草间长，满地蓬蒿幸无主。
近村虽有高树枝，雨中无食长苦饥。
八月小儿挟弓箭，家家畏向田头飞。
但能不出空城里，秋时百草皆有子。
报言黄口莫啾啾，长尔得成无横死。

+++王建
++++水运行
西江运船立红帜，万棹千帆绕江水。
去年六月无稻苗，已说水乡人饿死。
县官部船日算程，暴风恶雨亦不停。
在生有乐当有苦，三年作官一年行。
坏舟畏鼠复畏漏，恐向太仓折升斗。
辛勤耕种非毒药，看著不入农夫口。
用尽百金不为费，但得一金即为利。
远征海稻供边食，岂如多种边头地。

+++王建
++++当窗织
叹息复叹息，园中有枣行人食。
贫家女为富家织，翁母隔墙不得力。
水寒手涩丝脆断，续来续去心肠烂。
草虫促促机下啼，两日催成一匹半。
输官上顶有零落，姑未得衣身不著。
当窗却羡青楼倡，十指不动衣盈箱。
+++王建
++++失钗怨
贫女铜钗惜于玉，失却来寻一日哭。
嫁时女伴与作妆，头戴此钗如凤凰。
双杯行酒六亲喜，我家新妇宜拜堂。
镜中乍无失髻样，初起犹疑在床上。
高楼翠钿飘舞尘，明日从头一遍新。

+++王建
++++春燕词
新燕新燕何不定，东家绿池西家井。
飞鸣当户影悠扬，一绕檐头一绕梁。
黄姑说向新妇女，去年堕子污衣箱。
已能辞山复过海，幸我堂前故巢在。
求食慎勿爱高飞，空中饥鸢为尔害。
辛勤作窠在画梁，愿得年年主人富。
+++王建
++++主人故池
高池高阁上连起，荷叶团团盖秋水。
主人已远凉风生，旧客不来芙蓉死。
+++王建
++++古宫怨
乳乌哑哑飞复啼，城头晨夕宫中栖。
吴王别殿绕江水，后宫不开美人死。
+++王建
++++关山月
关山月，营开道白前军发。
冻轮当碛光悠悠，照见三堆两堆骨。
边风割面天欲明，金沙岭西看看没。
+++王建
++++赠离曲
合欢叶堕梧桐秋，鸳鸯背飞水分流。
少年使我忽相弃，雌号雄鸣夜悠悠。
夜长月没虫切切，冷风入房灯焰灭。
若知中路各西东，彼此不忘同心结。
收取头边蛟龙枕，留著箱中双雉裳。
我今焚却旧房物，免使他人登尔床。
+++王建
++++宛转词
宛宛转转胜上纱，红红绿绿苑中花。
纷纷泊泊夜飞鸦，寂寂寞寞离人家。
+++王建
++++水夫谣
苦哉生长当驿边，官家使我牵驿船。
辛苦日多乐日少，水宿沙行如海鸟。
逆风上水万斛重，前驿迢迢后淼淼。
半夜缘堤雪和雨，受他驱遣还复去。
衣寒衣湿披短蓑，臆穿足裂忍痛何。
到明辛苦无处说，齐声腾踏牵船出。
一间茆屋何所直，父母之乡去不得。
我愿此水作平田，长使水夫不怨天。

+++王建
++++田家行
男声欣欣女颜悦，人家不怨言语别。
五月虽热麦风清，檐头索索缲车鸣。
野蚕作茧人不取，叶间扑扑秋蛾生。
麦收上场绢在轴，的知输得官家足。
不望入口复上身，且免向城卖黄犊。
回家衣食无厚薄，不见县门身即乐。
+++王建
++++去妇
新妇去年胼手足，衣不暇缝蚕废簇。
白头使我忧家事，还如夜里烧残烛。
当初为取傍人语，岂道如今自辛苦。
在时纵嫌织绢迟，有丝不上邻家机。
+++王建
++++神树词
我家家西老棠树，须晴即晴雨即雨。
四时八节上杯盘，愿神莫离神处所。
男不着丁女在舍，官事上下无言语。
老身长健树婆娑，万岁千年作神主。
+++王建
++++祝鹊
神鹊神鹊好言语，行人早回多利赂。
我今庭中栽好树，与汝作巢当报汝。
+++王建
++++古谣
一东一西垄头水，一聚一散天边霞。
一来一去道上客，一颠一倒池中麻。
+++王建
++++公无渡河
渡头恶天两岸远，波涛塞川如叠坂。
幸无白刃驱向前，何用将身自弃捐。
蛟龙啮骨鱼食血，黄泥直下无青天。
男儿纵轻妇人语，惜君性命还须取。
妇人无力挽断衣，舟沈身死悔难追。
公无渡河，公须自为。
+++王建
++++海人谣
海人无家海里住，采珠役象为岁赋。
恶波横天山塞路，未央宫中常满库。
+++王建
++++行见月
月初生，居人见月一月行。
行行一年十二月，强半马上看盈缺。
百年欢乐能几何，在家见少行见多。
不缘衣食相驱遣，此身谁愿长奔波。
箧中有帛仓有粟，岂向天涯走碌碌。
家人见月望我归，正是道上思家时。
+++王建
++++七夕曲
河边独自看星宿，夜织天丝难接续。
抛梭振镊动明珰，为有秋期眠不足。
遥愁今夜河水隔，龙驾车辕鹊填石。
流苏翠帐星渚间，环珮无声灯寂寂。
两情缠绵忽如故。
复畏秋风生晓路。
幸回郎意且斯须，一年中别今始初。
明星未出少停车。
+++王建
++++两头纤纤
两头纤纤青玉玦，半白半黑头上发。
逼逼仆仆春冰裂，磊磊落落桃花结。
+++王建
++++独漉歌
独独漉漉，鼠食猫肉。
乌日中，鹤露宿。
黄河水直人心曲。
+++王建
++++寄远曲
美人别来无处所，巫山月明湘江雨。
千回相见不分明，井底看星梦中语。
两心相对尚难知，何况万里不相疑。
+++王建
++++伤韦令孔雀词
可怜孔雀初得时，美人为尔别开池。
池边凤凰作伴侣，羌声鹦鹉无言语。
雕笼玉架嫌不栖，夜夜思归向南舞。
如今憔悴人见恶，万里更求新孔雀。
热眠雨水饥拾虫，翠尾盘泥金彩落。
多时人养不解飞，海山风黑何处归。
+++王建
++++伤邻家鹦鹉词
东家小女不惜钱，买得鹦鹉独自怜。
自从死却家中女，无人更共鹦鹉语。
十日不饮一滴浆，泪渍绿毛头似鼠。
舌关哑咽畜哀怨，开笼放飞离人眼。
短声亦绝翠臆翻，新墓崔嵬旧巢远。
此禽有志女有灵，定为连理相并生。
+++王建
++++春来曲
春欲来，每日望春门早开。
黄衫白马带尘土，逢著探春人却回。
御堤内园晓过急，九衢大宅家家入。
青帝少女染桃花，露妆初出红犹湿。
光风暾暾蝶宛宛，绕树气匝枝柯软。
可怜寒食街中郎，早起著得单衣裳。
少年即见春好处，似我白头无好树。
+++王建
++++春去曲
春已去，花亦不知春去处。
缘冈绕涧却归来，百回看著无花树。
就中一夜东风恶，收红拾紫无遗落。
老夫不比少年儿，不中数与春别离。
+++王建
++++东征行
桐柏水西贼星落，枭雏夜飞林木恶。
相国刻日波涛清，当朝自请东南征。
舍人为宾侍郎副，晓觉蓬莱欠珮声。
玉阶舞蹈谢旌节，生死向前山可穴。
同时赐马并赐衣，御楼看带弓刀发。
马前猛士三百人，金书左右红旗新。
司庖常膳皆得对，好事将军封尔身。
男儿生杀在手里，营门老将皆忧死。
曈曈白日当南山，不立功名终不还。
+++王建
++++荆门行
江边行人暮悠悠，山头殊未见荆州。
岘亭西南路多曲，栎林深深石镞镞。
看炊红米煮白鱼，夜向鸡鸣店家宿。
南中三月蚊蚋生，黄昏不闻人语声。
生纱帷疏薄如雾，隔衣噆肤耳边鸣。
欲明不待灯火起，唤得官船过蛮水。
女儿停客茆屋新，开门扫地桐花里。
犬声扑扑寒溪烟，人家烧竹种山田。
巴云欲雨薰石热，麋鹿度江虫出穴。
大蛇过处一山腥，野牛惊跳双角折。
斜分汉水横千山，山青水绿荆门关。
向前问个长沙路，旧是屈原沈溺处。
谁家丹旐已南来，逢著流人从此去。
月明山鸟多不栖，下枝飞上高枝啼。
念远心不怿，罗衫卧对章台夕。
红烛交横各自归，酒醒还是他乡客。
壮年留滞尚思家，况复白头在天涯。

+++王建
++++镜听词
重重摩挲嫁时镜，夫婿远行凭镜听。
回身不遣别人知，人意丁宁镜神圣。
怀中收拾双锦带，恐畏街头见惊怪。
嗟嗟㗫㗫下堂阶，独自灶前来跪拜。
出门愿不闻悲哀，郎在任郎回未回。
月明地上人过尽，好语多同皆道来。
卷帷上床喜不定。
与郎裁衣失翻正。
可中三日得相见，重绣锦囊磨镜面。

+++王建
++++行宫词
上阳宫到蓬莱殿，行宫岩岩遥相见。
向前天子行幸多，马蹄车辙山川遍。
当时州县每年修，皆留内人看玉案。
禁兵夺得明堂后，长闭桃源与绮绣。
开元歌舞古草头，梁州乐人世嫌旧。
官家乏人作宫户，不泥宫墙斫宫树。
两边仗屋半崩摧，夜火入林烧殿柱。
休封中岳六十年，行宫不见人眼穿。

+++王建
++++羽林行
长安恶少出名字，楼下劫商楼上醉。
天明下直明光宫，散入五陵松柏中。
百回杀人身合死，赦书尚有收城功。
九衢一日消息定，乡吏籍中重改姓。
出来依旧属羽林，立在殿前射飞禽。

+++王建
++++射虎行
自去射虎得虎归，官差射虎得虎迟。
独行以死当虎命，两人因疑终不定。
朝朝暮暮空手回，山下绿苗成道径。
远立不敢污箭镞，闻死还来分虎肉。
惜留猛虎著深山，射杀恐畏终身闲。

+++王建
++++远将归
远将归，胜未别离时。
在家相见熟，新归欢不足。
去愿车轮迟，回思马蹄速。
但令在舍相对贫，不向天涯金绕身。

+++王建
++++寻橦歌
人间百戏皆可学，寻橦不比诸馀乐。
重梳短髻下金钿，红帽青巾各一边。
身轻足捷胜男子，绕竿四面争先缘。
习多倚附欹竿滑，上下蹁跹皆著袜。
翻身垂颈欲落地，却住把腰初似歇。
大竿百夫擎不起，袅袅半在青云里。
纤腰女儿不动容，戴行直舞一曲终。
回头但觉人眼见，矜难恐畏天无风。
险中更险何曾失，山鼠悬头猿挂膝。
小垂一手当舞盘，斜惨双蛾看落日。
斯须改变曲解新，贵欲欢他平地人。
散时满面生颜色，行步依前无气力。
+++王建
++++铜雀台
娇爱更何日，高台空数层。
含啼映双袖，不忍看西陵。
漳水东流无复来，百花辇路为苍苔。
青楼月夜长寂寞，碧云日暮空裴回。
君不见邺中万事非昔时，古人不在今人悲。
春风不逐君王去，草色年年旧宫路。
宫中歌舞已浮云，空指行人往来处。
+++王建
++++鸡鸣曲
鸡初鸣，明星照东屋。
鸡再鸣，红霞生海腹。
百官待漏双阙前，圣人亦挂山龙服。
宝钗命妇灯下起，环珮玲珑晓光里。
直内初烧玉案香，司更尚滴铜壶水。
金吾卫里直郎妻，到明不睡听晨鸡。
天头日月相送迎，夜栖旦鸣人不迷。

+++王建
++++送衣曲
去秋送衣渡黄河，今秋送衣上陇坂。
妇人不知道径处，但问新移军近远。
半年著道经雨湿，开笼见风衣领急。
旧来十月初点衣，与郎著向营中集。
絮时厚厚绵纂纂，贵欲征人身上暖。
愿身莫著裹尸归，愿妾不死长送衣。
+++王建
++++斜路行
世间娶容非娶妇，中庭牡丹胜松树。
九衢大道人不行，走马奔车逐斜路。
斜路行熟直路荒，东西岂是横太行。
南楼弹弦北户舞，行人到此多回徨。
头白如丝面如茧，亦学少年行不返。
纵令自解思故乡，轮折蹄穿白日晚。
谁将古曲换斜音，回取行人斜路心。
+++王建
++++织锦曲
大女身为织锦户，名在县家供进簿。
长头起样呈作官，闻道官家中苦难。
回花侧叶与人别，唯恐秋天丝线干。
红缕葳蕤紫茸软，蝶飞参差花宛转。
一梭声尽重一梭，玉腕不停罗袖卷。
窗中夜久睡髻偏，横钗欲堕垂著肩。
合衣卧时参没后，停灯起在鸡鸣前。
一匹千金亦不卖，限日未成宫里怪。
锦江水涸贡转多，宫中尽著单丝罗。
莫言山积无尽日，百尺高楼一曲歌。
+++王建
++++捣衣曲
（一作送衣曲）
月明中庭捣衣石，掩帷下堂来捣帛。
妇姑相对神力生，双揎白腕调杵声。
高楼敲玉节会成，家家不睡皆起听。
秋天丁丁复冻冻，玉钗低昂衣带动。
夜深月落冷如刀，湿著一双纤手痛。
回编易裂看生熟，鸳鸯纹成水波曲。
重烧熨斗帖两头，与郎裁作迎寒裘。
+++王建
++++秋夜曲二首
天清漏长霜泊泊，兰绿收荣桂膏涸。
高楼云鬟弄婵娟，古瑟暗断秋风弦。
玉关遥隔万里道，金刀不剪双泪泉。
香囊火死香气少，向帷合眼何时晓。
城乌作营啼野月，秦州少妇生离别。

秋灯向壁掩洞房，良人此夜直明光。
天河悠悠漏水长，南楼北斗两相当。
+++王建
++++题台州隐静寺
隐静灵仙寺天凿，杯度飞来建岩壑。
五峰直上插银河，一涧当空泻寥廓。
崆峒黯淡碧琉璃，白云吞吐红莲阁。
不知势压天几重，钟声常闻月中落。

++上卷二百九十九
  
+++王建
++++送人游塞
初晴天堕丝，晚色上春枝。
城下路分处，边头人去时。
停车数行日，劝酒问回期。
亦是茫茫客，还从此别离。
+++王建
++++塞上逢故人
百战一身在，相逢白发生。
何时得乡信，每日算归程。
走马登寒垄，驱羊入废城。
羌笳三两曲，人醉海西营。
+++王建
++++南中
天南多鸟声，州县半无城。
野市依蛮姓，山村逐水名。
瘴烟沙上起，阴火雨中生。
独有求珠客，年年入海行。
+++王建
++++汴路水驿
晚泊水边驿，柳塘初起风。
蛙鸣蒲叶下，鱼入稻花中。
去舍已云远，问程犹向东。
近来多怨别，不与少年同。
+++王建
++++淮南使回留别窦侍御
恋恋春恨结，绵绵淮草深。
病身愁至夜，远道畏逢阴。
忽逐酒杯会，暂同风景心。
从今一分散，还是晓枝禽。
+++王建
++++汴路即事
千里河烟直，青槐夹岸长。
天涯同此路，人语各殊方。
草市迎江货，津桥税海商。
回看故宫柳，憔悴不成行。
+++王建
++++山居
屋在瀑泉西，茅檐下有溪。
闭门留野鹿，分食养山鸡。
桂熟长收子，兰生不作畦。
初开洞中路，深处转松梯。
+++王建
++++醉后忆山中故人
（一作故人山中）
花开草复秋，云水自悠悠。
因醉暂无事，在山难免愁。
遇晴须看月，斗健且登楼。
暗想山中伴，如今尽白头。
+++王建
++++送流人
见说长沙去，无亲亦共愁。
阴云鬼门夜，寒雨瘴江秋。
水国山魈引，蛮乡洞主留。
渐看归处远，垂白住炎州。
+++王建
++++贫居
眼底贫家计，多时总莫嫌。
蠹生腾药纸，字暗换书签。
避雨拾黄叶，遮风下黑帘。
近来身不健，时就六壬占。
+++王建
++++过赵居士拟置草堂处所
休师竹林北，空可两三间。
虽爱独居好，终来相伴闲。
犹嫌近前树，为碍看南山。
的有深耕处，春初须早还。
+++王建
++++新开望山处
新开望山处，今朝减病眠。
应移千里道，犹自数峰偏。
故欲遮春巷，还来绕暮天。
老夫行步弱，免到寺门前。
+++王建
++++题东华观
路尽烟水外，院门题上清。
鹤雏灵解语，琼叶软无声。
白发道心熟，黄衣仙骨轻。
寂寥虚境里，何处觅长生。
+++王建
++++饭僧
别屋炊香饭，薰辛不入家。
温泉调葛面，净手摘藤花。
蒲鲊除青叶，芹齑带紫芽。
愿师常伴食，消气有姜茶。
+++王建
++++照镜
忽自见憔悴，壮年人亦疑。
发缘多病落，力为不行衰。
暖手揉双目，看图引四肢。
老来真爱道，所恨觉还迟。
+++王建
++++归昭应留别城中
喜得近京城，官卑意亦荣。
并床欢未定，离室思还生。
计拙偷闲住，经过买日行。
如无自来分，一驿是遥程。
+++王建
++++答寄芙蓉冠子
一学芙蓉叶，初开映水幽。
虽经小儿手，不称老夫头。
枕上眠常戴，风前醉恐柔。
明年有闺阁，此样必难求。
+++王建
++++长安春游
骑马傍闲坊，新衣著雨香。
桃花红粉醉，柳树白云狂。
不觉愁春去，何曾得日长。
牡丹相次发，城里又须忙。
+++王建
++++冬夜感怀
晚年恩爱少，耳目静于僧。
竟夜不闻语，空房唯有灯。
气嘘寒被湿，霜入破窗凝。
断得人间事，长如此亦能。
+++王建
++++初到昭应呈同僚
白发初为吏，有惭年少郎。
自知身上拙，不称世间忙。
秋雨悬墙绿，暮山宫树黄。
同官若容许，长借老僧房。
+++王建
++++县丞厅即事
宫殿半山上，人家高下居。
厅眠受魇，老吏语多虚。
雨水洗荒竹，溪沙填废渠。
圣朝收外府，皆自九天除。
+++王建
++++闲居即事
老病贪光景，寻常不下帘。
妻愁耽酒僻，人怪考诗严。
小婢偷红纸，娇儿弄白髯。
有时看旧卷，未免意中嫌。
+++王建
++++林居
荒林四面通，门在野田中。
顽仆长如客，贫居未胜蓬。
旧绵衣不暖，新草屋多风。
唯去山南近，闲亲贩药翁。
+++王建
++++原上新居十三首
新占原头地，本无山可归。
荒藤生叶晚，老杏著花稀。
厨舍近泥灶，家人初饱薇。
弟兄今四散，何日更相依。
一家榆柳新，四面远无邻。
少愁闻病，庄孤幸得贫。
耕牛长愿饱，樵仆每怜勤。
终日忧衣食，何由脱此身。
长安无旧识，百里是天涯。
寂寞思逢客，荒凉喜见花。
访僧求贱药，将马中豪家。
乍得新蔬菜，朝盘忽觉奢。
鸡鸣村舍遥，花发亦萧条。
野竹初生笋，溪田未得苗。
家贫僮仆瘦，春冷菜蔬焦。
甘分长如此，无名在圣朝。
春来梨枣尽，啼哭小儿饥。
邻富鸡常去，庄贫客渐稀。
借牛耕地晚，卖树纳钱迟。
墙下当官路，依山补竹篱。
自扫一间房，唯铺独卧床。
野羹溪菜滑，山纸水苔香。
陈药初和白，新经未入黄。
近来心力少，休读养生方。
拟作读经人，空房置净巾。
锁茶藤箧密，曝药竹床新。
老病应随业，因缘不离身。
焚香向居士，无计出诸尘。
移家近住村，贫苦自安存。
细问梨果植，远求花药根。
倩人开废井，趁犊入新园。
长爱当山立，黄昏不闭门。
和暖绕林行，新贫足喜声。
扫渠忧竹旱，浇地引兰生。
山客凭栽树，家僮使入城。
门前粉壁上，书著县官名。
住处钟鼓外，免争当路桥。
身闲时却困，儿病可来娇。
鸡睡日阳暖，蜂狂花艳烧。
长安足门户，叠叠看登朝。
近来年纪到，世事总无心。
碣凭人拓，闲诗任客吟。
送经还野苑，移石入幽林。
谷口春风恶，梨花盖地深。
懒更学诸馀，林中扫地居。
腻衣穿不洗，白发短慵梳。
苦相常多泪，劳生自悟虚。
闲行人事绝，亲故亦无书。
住处去山近，傍园麋鹿行。
野桑穿井长，荒竹过墙生。
新识邻里面，未谙村社情。
石田无力及，贱赁与人耕。
+++王建
++++送李评事使蜀
劝酒不依巡，明朝万里人。
转江云栈细，近驿板桥新。
石冷啼猿影，松昏戏鹿尘。
少年为客好，况是益州春。
+++王建
++++新修道居
世间无所入，学道处新成。
两面有山色，六时闻磬声。
闲加经遍数，老爱字分明。
若得离烦恼，焚香过一生。
+++王建
++++赠洪誓师
老僧真古画，闲坐语中听。
识病方书圣，谙山草木灵。
人来多施药，愿满不持经。
相伴寻溪竹，秋苔袜履青。
+++王建
++++题法云禅院僧
不剃头多日，禅来白发长。
合村迎住寺，同学乞修房。
觉少持经力，忧无养病粮。
上山犹得在，自解衲衣裳。
+++王建
++++赠溪翁
溪田借四邻，不省解忧身。
看日和仙药，书符救病人。
伴僧斋过夏，中酒卧经旬。
应得丹砂力，春来黑发新。
+++王建
++++谢李续主簿
馆舍幸相近，因风及病身。
一官虽隔水，四韵是同人。
衰卧朦胧晓，贫居冷落春。
少年无不好，莫恨满头尘。
+++王建
++++寒食
（一作张籍诗）
田舍清明日，家家出火迟。
白衫眠古巷，红索搭高枝。
纱带生难结，铜钗重欲垂。
斩新衣踏尽，还似去年时。
+++王建
++++贻小尼师
新剃青头发，生来未扫眉。
身轻礼拜稳，心慢记经迟。
唤起犹侵晓，催斋已过时。
春晴阶下立，私地弄花枝。
+++王建
++++惜欢
当欢须且欢，过后买应难。
岁去停灯守，花开把火看。
狂来欺酒浅，愁尽觉天宽。
次第头皆白，齐年人已残。
+++王建
++++山中惜花
忽看花渐稀，罪过酒醒时。
寻觅风来处，惊张夜落时。
游丝缠故蕊，宿夜守空枝。
开取当轩地，年年树底期。
+++王建
++++和武门下伤韦令孔雀
孤号秋阁阴，韦令在时禽。
觅伴海山黑，思乡橘柚深。
举头闻旧曲，顾尾惜残金。
憔悴不飞去，重君池上心。
+++王建
++++题所赁宅牡丹花
赁宅得花饶，初开恐是妖。
粉光深紫腻，肉色退红娇。
且愿风留著，惟愁日炙燋。
可怜零落蕊，收取作香烧。
+++王建
++++隐者居
山人住处高，看日上蟠桃。
雪缕青山脉，云生白鹤毛。
朱书护身咒，水噀断邪刀。
何物中长食，胡麻慢火熬。
+++王建
++++昭应官舍
绕厅春草合，知道县家闲。
行见雨遮院，卧看人上山。
避风新浴后，请假未醒间。
朝客轻卑吏，从他不往还。
+++王建
++++送严大夫赴桂州
岭头分界候，一半属湘潭。
水驿门旗出，山恋洞主参。
辟邪犀角重，解酒荔枝甘。
莫叹京华远，安南更有南。
+++王建
++++望行人
自从江树秋，日日望江楼。
梦见离珠浦，书来在桂州。
不同鱼比目，终恨水分流。
久不开明镜，多应是白头。
+++王建
++++塞上
漫漫复凄凄，黄沙暮渐迷。
当故乡立，马过旧营嘶。
断雁逢冰碛，回军占雪溪。
夜来山下哭，应是送降奚。
+++王建
++++杜中丞书院新移小竹
此地本无竹，远从山寺移。
经年求养法，隔日记浇时。
嫩绿卷新叶，残黄收故枝。
色经寒不动，声与静相宜。
爱护出常数，稀稠看自知。
贫来缘未有，客散独行迟。
+++王建
++++同于汝锡赏白牡丹
晓日花初吐，春寒白未凝。
月光裁不得，苏合点难胜。
柔腻于云叶，新鲜掩鹤膺。
统心黄倒晕，侧茎紫重棱。
乍敛看如睡，初开问欲应。
并香幽蕙死，比艳美人憎。
价数千金贵，形相两眼疼。
自知颜色好，愁被彩光凌。
+++王建
++++送吴郎中赴忠州
西台复南省，清白上天知。
家每因穷散，官多为直移。
遥边过驿近，买药出城迟。
朝野凭人别，亲情伴酒悲。
故园愁去后，白发想回时。
何处忠州界，山头卓望旗。
+++王建
++++照镜
终日自缠绕，此身无适缘。
万愁生旅夜，百病凑衰年。
少睡憎明屋，慵行待暖天。
痒头梳有虱，风耳炙闻蝉。
摇白方多错，回金法不全。
家贫何所恋，时在老僧边。
+++王建
++++秋日送杜虔州
忆得宿新宅，别来馀蕙香。
初闻守郡远，一日卧空床。
野驿烟火湿，路人消息狂。
山楼添鼓角，村栅立旗枪。
晚渚露荷败，早衙风桂凉。
谢家章句出，江月少辉光。
+++王建
++++送郑权尚书南海
七郡双旌贵，人皆不忆回。
戍头龙脑铺，关口象牙堆。
敕设薰炉出，蛮辞咒节开。
市喧山贼破，金贱海船来。
白氎家家织，红蕉处处栽。
已将身报国，莫起望乡台。
+++王建
++++题别遗爱草堂兼呈李十使君
（李十亦尝隐庐山白鹿洞）
曾住炉峰下，书堂对药台。
斩新萝径合，依旧竹窗开。
砌水亲看决，池荷手自栽。
五年方暂至，一宿又须回。
纵未长归得，犹胜不到来。
君家白鹿洞，闻道亦生苔。
+++王建
++++赏牡丹
此花名价别，开艳益皇都。
香遍苓菱死，红烧踯躅枯。
软光笼细脉，妖色暖鲜肤。
满蕊攒黄粉，含棱缕绛苏。
好和薰御服，堪画入宫图。
晚态愁新妇，残妆望病夫。
教人知个数，留客赏斯须。
一夜轻风起，千金买亦无。

++上卷三百
  
+++王建
++++赠王枢密
三朝行坐镇相随，今上春宫见小时。
脱下御衣先赐著，进来龙马每教骑。
长承密旨归家少，独奏边机出殿迟。
自是姓同亲向说，九重争得外人知。
+++王建
++++早秋过龙武李将军书斋
高树蝉声秋巷里，朱门冷静似闲居。
重装墨画数茎竹，长著香薰一架书。
语笑侍儿知礼数，吟哦野客任狂疏。
就中爱读英雄传，欲立功勋恐不如。
+++王建
++++江陵即事
瘴云梅雨不成泥，十里津楼压大堤。
蜀女下沙迎水客，巴童傍驿卖山鸡。
寺多红药烧人眼，地足青苔染马蹄。
夜半独眠愁在远，北看归路隔蛮溪。
+++王建
++++题花子赠渭州陈判官
腻如云母轻如粉，艳胜香黄薄胜蝉。
点绿斜蒿新叶嫩，添红石竹晚花鲜。
鸳鸯比翼人初帖，蛱蝶重飞样未传。
况复萧郎有情思，可怜春日镜台前。
+++王建
++++送从侄拟赴江陵少尹
江陵少尹好闲官，亲故皆来劝自宽。
无事日长贫不易，有才年少屈终难。
沙头欲买红螺盏，渡口多呈白角盘。
应向章华台下醉，莫冲云雨夜深寒。
+++王建
++++华清宫感旧
尘到朝元边使急，千官夜发六龙回。
辇前月照罗衫泪，马上风吹蜡烛灰。
公主妆楼金锁涩，贵妃汤殿玉莲开。
有时云外闻天乐，知是先皇沐浴来。
+++王建
++++九仙公主旧庄
仙居五里外门西，石路亲回御马蹄。
天使来栽宫里树，罗衣自买院前溪。
野牛行傍浇花井，本主分将灌药畦。
楼上凤凰飞去后，白云红叶属山鸡。
+++王建
++++郭家溪亭
高亭望见长安树，春草冈西旧院斜。
光动绿烟遮岸竹，粉开红艳塞溪花。
野泉闻洗亲王马，古柳曾停贵主车。
妆阁书楼倾侧尽，云山新卖与官家。
+++王建
++++题金家竹溪
少年因病离天仗，乞得归家自养身。
买断竹溪无别主，散分泉水与新邻。
山头鹿下长惊犬，池面鱼行不怕人。
乡使到来常款语，还闻世上有功臣。
+++王建
++++题应圣观
（观即李林甫旧宅）
精思堂上画三身，回作仙宫度美人。
赐额御书金字贵，行香天乐羽衣新。
空廊鸟啄花砖缝，小殿虫缘玉像尘。
头白女冠犹说得，蔷薇不似已前春。
+++王建
++++同于汝锡游降圣观
秦时桃树满山坡，骑鹿先生降大罗。
路尽溪头逢地少，门连内里见天多。
荒泉坏简朱砂暗，古塔残经篆字讹。
闻说开元斋醮日，晓移行漏帝亲过。
+++王建
++++逍遥翁溪亭
逍遥翁在此裴回，帝改溪名起石台。
车马到春常借问，子孙因选暂归来，稀疏野竹人移折，零落蕉花雨打开。

无主青山何所直，卖供官税不如灰。
+++王建
++++寻李山人不遇
山客长须少在时，溪中放鹤洞中棋。
生金有气寻还远，仙药成窠见即移。
莫为无家陪寺食，应缘将米寄人炊。
从头石上留名去，独向南峰问老师。
+++王建
++++题石瓮寺
青崖白石夹城东，泉脉钟声内里通。
地压龙蛇山色别，屋连宫殿匠名同。
檐灯经夏纱笼黑，溪叶先秋腊树红。
天子亲题诗总在，画扉长锁碧龛中。
+++王建
++++早登西禅寺阁
上方台殿第三层，朝壁红窗日气凝。
烟雾开时分远寺，山川晴处见崇陵。
沙湾漾水图新粉，绿野荒阡晕色缯。
莫说城南月灯阁，自诸楼看总难胜。
+++王建
++++题江寺兼求药子
隋朝旧寺楚江头，深谢师僧引客游。
空赏野花无过夜，若看琪树即须秋。
红珠落地求谁与，青角垂阶自不收。
愿乞野人三两粒，归家将助小庭幽。
+++王建
++++题诜法师院
三年说戒龙宫里，巡礼还来向水行。
多爱贫穷人远请，长修破落寺先成。
秋天盆底新荷色，夜地房前小竹声。
僧院不求诸处好，转经唯有一窗明。
+++王建
++++酬于汝锡晓雪见寄
欲明天色白漫漫，打叶穿帘雪未干。
薄落阶前人踏尽，差池树里鸟衔残。
旋销迎暖沾墙少，斜舞遮春到地难。
劳动更裁新样绮，红灯一夜剪刀寒。
+++王建
++++从军后寄山中友人
爱仙无药住溪贫，脱却山衣事汉臣。
夜半听鸡梳白发，天明走马入红尘。
村童近去嫌腥食，野鹤高飞避俗人。
劳动先生远相示，别来弓箭不离身。
+++王建
++++寄汴州令狐相公
三军江口拥双旌，虎帐长开自教兵。
机锁恶徒狂寇尽，恩驱老将壮心生。
水门向晚茶商闹，桥市通宵酒客行。
秋日梁王池阁好，新歌散入管弦声。
+++王建
++++别李赞侍御
同受艰难骠骑营，半年中听揭枪声。
草头送酒驱村乐，贼里看花著探兵。
讲易工夫寻已圣，说诗门户别来情。
荐书自入无消息，卖尽寒衣却出城。
+++王建
++++和蒋学士新授章服
五色箱中绛服春，笏花成就白鱼新。
看宣赐处惊回眼，著谢恩时便称身。
瑞草唯承天上露，红鸾不受世间尘。
翰林同贺文章出，惊动茫茫下界人。
+++王建
++++岁晚自感
人皆欲得长年少，无那排门白发催。
一向破除愁不尽，百方回避老须来。
草堂未办终须置，松树难成亦且栽。
沥酒愿从今日后，更逢二十度花开。
+++王建
++++昭应官舍
痴顽终日羡人闲，却喜因官得近山。
斜对寺楼分寂寂，远从溪路借潺潺。
眇身多病唯亲药，空院无钱不要关。
文案把来看未会，虽书一字甚惭颜。
+++王建
++++寄旧山僧
因依老宿发心初，半学修心半读书。
雪后每常同席卧，花时未省两山居。
猎人箭底求伤雁，钓户竿头乞活鱼。
一向风尘取烦恼，不知衰病日难除。
+++王建
++++武陵春日
寻春何事却悲凉，春到他乡忆故乡。
秦女洞桃欹涧碧，楚王堤柳舞烟黄。
波涛入梦家山远，名利关身客路长。
不似冥心叩尘寂，玉编金轴有仙方。
+++王建
++++寄分司张郎中
一别京华年岁久，卷中多见岭南诗。
声名已压众人上，愁思未平双鬓知。
江郡迁移犹远地，仙官荣宠是分司。
青天白日当头上，会有求闲不得时。
+++王建
++++上武元衡相公
旌旗坐镇蜀江雄，帝命重开旧閤崇。
褒贬唐书天历上，捧持尧日庆云中。
孤情迥出鸾皇远，健思潜搜海岳空。
长得萧何为国相，自西流水尽朝宗。
+++王建
++++上张弘靖相公
传封三世尽河东，家占中条第一峰。
旱岁天教作霖雨，明时帝用补山龙。
草开旧路沙痕在，日照新池凤迹重。
卑散自知霄汉隔，若为门下赐从容。
+++王建
++++上裴度舍人
小松双对凤池开，履迹衣香逼上台。
天意皆从彩毫出，宸心尽向紫烟来。
非时玉案呈宣旨，每日金阶谢赐回。
仙侣何因记名姓，县丞头白走尘埃。
+++王建
++++上杜元颖相公
学士金銮殿后居，天中行坐侍龙舆。
承恩不许离床谢，密诏常教倚案书。
马上唤遮红觜鸭，船头看钓赤鳞鱼。
闲曹散吏无相识，犹记荆州拜谒初。
+++王建
++++赠卢汀谏议
青蛾不得在床前，空室焚香独自眠。
功证诗篇离景象，药成官位属神仙。
闲过寺观长冲夜，立送封章直上天。
近见兰台诸吏说，御诗新集未教传。
+++王建
++++贺杨巨源博士拜虞部员外
合归兰署已多时，上得金梯亦未迟。
两省郎官开道路，九州山泽属曹司。
诸生拜别收书卷，旧客看来读制词。
残著几丸仙药在，分张还遣病夫知。
+++王建
++++赠郭将军
承恩新拜上将军，当直巡更近五云。
天下表章经院过，宫中语笑隔墙闻。
密封计策非时奏，别赐衣裳到处薰。
向晚临阶看号簿，眼前风景任支分。
+++王建
++++赠田将军
初从学院别先生，便领偏师得战名。
大小独当三百阵，纵横只用五千兵。
回残匹帛归天库，分好旌旗入禁营。
自执金吾长上直，蓬莱宫里夜巡更。
+++王建
++++赠胡泟将军
书生难得是金吾，近日登科记总无。
半夜进傩当玉殿，未明排仗到铜壶。
朱牌面上分官契，黄纸头边押敕符。
恐要蕃中新道路，指挥重画五城图。
+++王建
++++留别田尚书
拟报平生未杀身，难离门馆起居频。
不看匣里钗头古，犹恋机中锦样新。
一旦甘为漳岸老，全家却作杜陵人。
朝天路在骊山下，专望红旗拜旧尘。
+++王建
++++送唐大夫罢节归山
年少平戎老学仙，表求骸骨乞生全。
不堪腰下悬金印，已向云西寄玉田。
旄节抱归官路上，公卿送到国门前。
人间鸡犬同时去，遥听笙歌隔水烟。
+++王建
++++送司空神童
杏花坛上授书时，不废中庭趁蝶飞。
暗写五经收部秩，初年七岁著衫衣。
秋堂白发先生别，古巷青襟旧伴归。
独向凤城持荐表，万人丛里有光辉。
+++王建
++++送振武张尚书
回天转地是将军，扶助春宫上五云。
抚背恩虽同骨肉，拥旄名未敌功勋。
尽收壮勇填兵数，不向蕃浑夺马群。
闲即单于台下猎，威声直到海西闻。
+++王建
++++送吴谏议上饶州
鄱阳太守是真人，琴在床头箓在身。
曾向先皇边谏事，还应上帝处称臣。
养生自有年支药，税户应停月进银。
净扫水堂无侍女，下街唯共鹤殷勤。
+++王建
++++赠阎少保
髭须虽白体轻健，九十三来却少年。
问事爱知天宝里，识人皆是武皇前。
玉装剑佩身长带，绢写方书子不传。
侍女常时教合药，亦闻私地学求仙。
+++王建
++++送魏州李相公
百代功勋一日成，三年五度换双旌。
闲来不对人论战，难处长先自请行。
旗下可闻诛败将，阵头多是用降兵。
当朝面受新恩去，算料妖星不敢生。
+++王建
++++赠索暹将军
浑身著箭瘢犹在，万槊千刀总过来。
轮剑直冲生马队，抽旗旋踏死人堆。
闻休斗战心还痒，见说烟尘眼即开。
泪滴先皇阶下土，南衙班里趁朝回。
+++王建
++++赠王屋道士赴诏
玉皇符诏下天坛，玳瑁头簪白角冠。
鹤遣院中童子养，鹿凭山下老人看。
法成不怕刀枪利，体实常欺石榻寒。
能断世间腥血味，长生只要一丸丹。
+++王建
++++赠王处士
松树当轩雪满池，青山掩障碧纱幮。
鼠来案上常偷水，鹤在床前亦看棋。
道士写将行气法，家童授与步虚词。
世间有似君应少，便乞从今作我师。
+++王建
++++洛中张籍新居
最是城中闲静处，更回门向寺前开。
云山且喜重重见，亲故应须得得来。
借倩学生排药合，留连处士乞松栽。
自君移到无多日，墙上人名满绿苔。
+++王建
++++题裴处士碧虚溪居
鸟声真似深山里，平地人间自不同。
春圃紫芹长卓卓，暖泉青草一丛丛。
松台前后花皆别，竹崦高低水尽通。
细问来时从近远，溪名载入县图中。
+++王建
++++送阿史那将军安西迎旧使灵榇
（一作送史将军）
汉家都护边头没，旧将麻衣万里迎。
阴地背行山下火，风天错到碛西城。
单于送葬还垂泪，部曲招魂亦道名。
却入杜陵秋巷里，路人来去读铭旌。
+++王建
++++赠崔礼驸马
凤凰楼阁连宫树，天子崔郎自爱贫。
金埒减添栽药地，玉鞭平与卖书人。
家中弦管听常少，分外诗篇看即新。
一月一回陪内宴，马蹄犹厌踏香尘。
+++王建
++++赠太清卢道士
上清道士未升天，南岳中华作散仙。
书卖八分通字学，丹烧九转定人年。
修行近日形如鹤，导引多时骨似绵。
想向诸山寻礼遍，却回还守老君前。
+++王建
++++送宫人入道
休梳丛鬓洗红妆，头戴芙蓉出未央。
弟子抄将歌遍叠，宫人分散舞衣裳。
问师初得经中字，入静犹烧内里香。
发愿蓬莱见王母，却归人世施仙方。
+++王建
++++上李吉甫相公
圣朝齐贺说逢殷，霄汉无云日月真。
金鼎调和天膳美，瑶池沐浴赐衣新。
两河开地山川正，四海休兵造化仁。
曾向山东为散吏，当今窦宪是贤臣。
+++王建
++++上李益庶子
紫烟楼阁碧纱亭，上界诗仙独自行。
奇险驱回还寂寞，云山经用始鲜明。
藕绡纹缕裁来滑，镜水波涛滤得清。
昏思愿因秋露洗，幸容阶下礼先生。
+++王建
++++题元郎中新宅
近移松树初栽药，经帙书签一切新。
铺设暖房迎道士，支分闲院著医人。
买来高石虽然贵，入得朱门未免贫。
惟有好诗名字出，倍教年少损心神。
+++王建
++++初授太府丞言怀
除书亦下属微班，唤作官曹便不闲。
检案事多关市井，听人言志在云山。
病童唤著唯行慢，老马鞭多转放顽。
此去仙宫无一里，遥看松树众家攀。
+++王建
++++赠李愬仆射
唐州将士死生同，尽逐双旌旧镇空。
独破淮西功业大，新除陇右世家雄。
时每笑论兵法，识势还轻立战功。
次第各分茅土贵，殊勋并在一门中。
+++王建
++++书赠旧浑二曹长
二年同在华清下，入县门中最近邻。
替饮觥筹知户小，助成书屋见家贫。
夜棋临散停分客，朝浴先回各送人。
僮仆使来传语熟，至今行酒校殷勤。
+++王建
++++上崔相公
枯桂衰兰一遍春，唯将道德定君臣。
施行圣泽山川润，图画天文彩色新。
开阁覆看祥瑞历，封名直进薜萝人。
应怜老病无知己，自别溪中满鬓尘。
+++王建
++++寄杨十二秘书
初移古寺正南方，静是浮山远是庄。
定犹行背街鼓，月高还去打僧房。
新诗欲写中朝满，旧卷常抄外国将。
闲出天门醉骑马，可怜蓬阁秘书郎。
+++王建
++++谢田赞善见寄
五侯三任未相称，头白如丝作县丞。
错判符曹群吏笑，乱书岩石一山憎。
自知酒病衰肠怯，遥怕春残百鸟凌。
年少力生犹不敌，况加憔悴闷腾腾。
+++王建
++++晚秋病中
万事风吹过耳轮，贫儿活计亦曾闻。
偶逢新语书红叶，难得闲人话白云。
霜下野花浑著地，寒来溪鸟不成群。
病多体痛无心力，更被头边药气熏。
+++王建
++++薛二十池亭
每个树边消一日，绕池行匝又须行。
异花多是非时有，好竹皆当要处生。
斜竖小桥看岛势，远移山石作泉声。
浮萍著岸风吹歇，水面无尘晚更清。
+++王建
++++故梁国公主池亭
平阳池馆枕秦川，门锁南山一朵烟。
素柰花开西子面，绿榆枝散沈郎钱。
装檐玳瑁随风落，傍岸逐暖眠。
寂寞空馀歌舞地，玉箫声绝凤归天。
+++王建
++++题柱国寺
皇帝施钱修此院，半居天上半人间。
丹梯暗出三重阁，古像斜开一面山。
松柏自穿空地少，川原不税小僧闲。
行香天使长相续，早起离城日午还。
+++王建
++++昭应官舍书事
县在华清宫北面，晓看楼殿正相当。
庆云出处依时报，御果呈来每度尝。
腊月近汤泉不冻，夏天临渭屋多凉。
两衙早被官拘束，登阁巡溪亦属忙。
+++王建
++++昭应李郎中见贻佳作次韵奉酬
窗户风凉四面开，陶公爱晚上高台。
中庭不热青山入，野水初晴白鸟来。
精思道心缘境熟，粗疏文字见诗回。
诸生围绕新篇读，玉阙仙官少此才。
+++王建
++++闲说
桃花百叶不成春，鹤寿千年也未神。
秦陇州缘鹦鹉贵，王侯家为牡丹贫。
歌头舞遍回回别，鬓样眉心日日新。
鼓动六街骑马出，相逢总是学狂人。
+++王建
++++自伤
衰门海内几多人，满眼公卿总不亲。
四授官资元七品，再经婚娶尚单身。
图书亦为频移尽，兄弟还因数散贫。
独自在家长似客，黄昏哭向野田春。
+++王建
++++田侍中宴席
香熏罗幕暖成烟，火照中庭烛满筵。
整顿舞衣呈玉腕，动摇歌扇露金钿。
青蛾侧座调双管，彩凤斜飞入五弦。
虽是沂公门下客，争将肉眼看云天。
+++王建
++++寒食日看花
早入公门到夜归，不因寒食少闲时。
颠狂绕树猿离锁，跳踯缘冈马断羁。
酒污衣裳从客笑，醉饶言语觅花知。
老来自喜身无事，仰面西园得咏诗。
+++王建
++++和少府崔卿微雪早朝
蓬莱春雪晓犹残，点地成花绕百官。
已傍祥鸾迷殿角，还穿瑞草入袍襕。
无多白玉阶前湿，积渐青松叶上干。
粉画南山棱郭出，初晴一半隔云看。
+++王建
++++和胡将军寓直
宫鸦栖定禁枪攒，楼殿深严月色寒。
进状直穿金戟槊，探更先傍玉钩栏。
漏传五点班初合，鼓动三声仗已端。
遥见正南宣不坐，新栽松树唤人看。
+++王建
++++春日五门西望
百官朝下五门西。
尘起春风过玉堤。
黄帕盖鞍呈了马，红罗系项斗回鸡。
馆松枝重墙头出，御柳条长水面齐。
唯有教坊南草绿，古苔阴地冷凄凄。
+++王建
++++长安早春
霏霏漠漠绕皇州，销雪欺寒不自由。
先向红妆添晓梦，争来白发送新愁。
暖催衣上缝罗胜，晴报窗中点彩球。
每度暗来还暗去，今年须遣蝶迟留。
+++王建
++++早春病中
日日春风阶下起，不吹光彩上寒株。
师教绛服禳衰月，妻许青衣侍病夫。
健羡人家多力子，祈求道士有神符。
世间方法从谁问，卧处还看药草图。
+++王建
++++上阳宫
上阳花木不曾秋，洛水穿宫处处流。
画阁红楼宫女笑，玉箫金管路人愁。
幔城入涧橙花发，玉辇登山桂叶稠。
曾读列仙王母传，九天未胜此中游。
+++王建
++++李处士故居
露浓烟重草萋萋，树映阑干柳拂堤。
一院落花无客醉，半窗残月有莺啼。
芳筵想像情难尽，故榭荒凉路欲迷。
风景宛然人自改，却经门外马频嘶。
+++王建
++++寄贾岛
（一作张籍赠项斯诗）
尽日吟诗坐忍饥，万人中觅似君稀。
僮眠冷榻朝犹卧。
驴放秋田夜不归。
傍暖旋收红落叶，觉寒犹著旧生衣。
曲江池畔时时到，为爱鸬鹚雨后飞。
+++王建
++++村居即事
休看小字大书名，向日持经眼却明。
时过无心求富贵，身闲不梦见公卿。
因寻寺里薰辛断，自别城中礼数生。
斜月照房新睡觉，西峰半夜鹤来声。
+++王建
++++维扬冬末寄幕中二从事
江上数株桑枣树，自从离乱更荒凉。
那堪旅馆经残腊，只把空书寄故乡。
典尽客衣三尺雪，炼精诗句一头霜。
故人多在芙蓉幕，应笑孜孜道未光。
+++王建
++++寄杜侍御
何须服药觅升天，粉阁为郎即是仙。
买宅但幽从索价，栽松取活不争钱。
退朝寺里寻荒塔，经宿城南看野泉。
道气清凝分晓爽，诗情冷瘦滴秋鲜。
学通儒释三千卷，身拥旌旗二十年。
春巷偶过同户饮，暖窗时与对床眠。
破除心力缘书癖，伤瘦花枝为酒颠。
今日总来归圣代，丈人先达幸相怜。

+++王建
++++寄上韩愈侍郎
重登大学领儒流，学浪词锋压九州。
不以雄名疏野贱，唯将直气折王侯。
咏伤松桂青山瘦，取尽珠玑碧海愁。
叙述异篇经总别，鞭驱险句最先投。
碑文合遣贞魂谢，史笔应令谄骨羞。
清俸探将还酒债，黄金旋得起书楼。
参来拟设官人礼，朝退多逢月阁游。
见说云泉求住处，若无知荐一生休。

+++王建
++++赠华州郑大夫
此官出入凤池头，通化门前第一州。
少华山云当驿起，小敷溪水入城流。
空闲地内人初满，词讼牌前草渐稠。
报状拆开知足雨，赦书宣过喜无囚。
自来不说双旌贵，恐替长教百姓愁。
公退晚凉无一事，步行携客上南楼。
+++王建
++++寄贺田侍中东平功成
使回高品满城传，亲见沂公在阵前。
百里旗幡冲即断，两重衣甲射皆穿。
探知点检兵应怯，算得新移栅未坚。
营被数惊乘势破，将经频败遂生全。
密招残寇防人觉，遥斩元凶恐自专。
首让诸军无敢近，功归部曲不争先。
开通州县斜连海，交割山河直到燕。
战马散驱还逐草，肉牛齐散却耕田。
府中独拜将军贵，门下兼分宰相权。
唐史上头功第一，春风双节好朝天。
+++王建
++++送裴相公上太原
还携堂印向并州，将相兼权是武侯。
时难独当天下事，功成却进手中筹。
再三陈乞垆烟里，前后封章玉案头。
朱架早朝立剑戟，绿槐残雨看张油。
遥知塞雁从今好，直得渔阳已北愁。
边铺警巡旗尽换，山城候馆壁重修。
千群白刃兵迎节，十对红妆妓打球。
圣主分明交暂去，不须高起见京楼。
